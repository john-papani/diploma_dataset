

 

  

Σελίδα 1273 

 

 

Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΚΓ'

Τρίτη 17 Νοεμβρίου 1998

 

 

Αθήνα, σήμερα στις 17 Νοεμβρίου 1998, ημέρα Τρίτη και ώρα 18.16' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Ιωάννη Καρακώστα, Βουλευτή Αιτωλοακαρνανίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Νομαρχιακή Αυτοδιοίκηση Εύβοιας ζητεί την κατασκευή του διαμήκη και κάθετου οδικού άξονα Εύβοιας. 

2) O Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Σύλλογος Γονέων και Κηδεμόνων Κολυμβητικού Τμήματος του Ναυτικού Ομίλου Χαλκίδας ζητεί να λειτουργήσει ομαλά το Κολυμβητήριο. 

3) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Στύρων Εύβοιας ζητεί την παραχώρηση χρήσης αιθουσών του Ειρηνοδικείου Στύρων. 

4) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο κ. Ευστάθιος Παραδίσης, κάτοικος Λάρισας καταγγέλλει παρανομίες στην οριοθέτηση και ανοικοδόμηση του οικισμού "Κάτω Πολυδένδρι - Πύργος" του Νομού Λάρισας. 

5) Οι Βουλευτές κύριοι ΠΑΝΑΓΙΩΤΗΣ ΣΚΑΝΔΑΛΑΚΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Γονέων και Κηδεμόνων του Κρατικού Παιδικού Σταθμού Μολάων Λακωνίας ζητεί την πρόσληψη καθαρίστριας στον κρατικό παιδικό σταθμό Μολάων. 

6) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λακεδαίμονος "Ο Πλήθων" ζητεί την ίδρυση δύο τμημάτων ΤΕΙ στη Λακωνία. 

7) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Αρκαδίας διαμαρτύρεται για την υπολειτουργία των σχολείων στο Νομό Αρκαδίας. 

8) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο κ. Παναγιώτης Λεονταρίδης, κάτοικος Αυστραλίας, ζητεί τη μετακίνηση της κολώνας της ΔΕΗ για την επισκευή της πατρικής του κατοικίας στην Καστάνιτσα Αρκαδίας. 

9) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία Λογιστές Θεσ/νίκης διαφωνούν με τις νέες ρυθμίσεις για την άσκηση του επαγγέλματος του λογιστή - φοροτεχνικού. 

10) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Δήμαρχος Χαϊδαρίου Αττικής ζητεί την απομάκρυνση του Στρατοπέδου ΚΕΒΟΠ-ΚΕΔΒ από το Χαϊδάρι. 

11) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Πανελλήνια Ομοσπονδία Λογιστών Φοροτεχνικών και Ελευθέρων Επαγγελμάτων, δηλώνουν την αντίθεσή τους προς τις νέες ρυθμίσεις για την άσκηση του επαγγέλματος του λογιστή φοροτεχνικού. 

12) Οι Βουλευτές κύριοι ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Γενικό Νομαρχιακό Νοσοκομείο Αγρινίου ζητεί επιχορήγηση για τον εξοπλισμό και την επέκταση της Μονάδας Τεχνητού Νεφρού του νοσοκομείου. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 70/15-7-98 ερώτηση δόθηκε με το υπ' αριθμ. 1105/28-9-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 70/15.7.98 που κατέθεσε ο Βουλευτής κ. Παν. Σκανδαλάκης, σχετικά με το διορισμό καθηγητών Μουσικής όλων των επιτυχόντων στο διαγωνισμό του έτους 1995, σας γνωρίζουμε τα ακόλουθα: 

Από τους εξακόσιους έξι (606) εγγεγραμμένους στον πίνακα επιτυχόντων του διαγωνισμού έτους 1995 είχαν διορισθεί διακόσιοι τριάντα εννέα (239). Κατά τους διορισμούς του έτους 1998 διορίστηκαν ακόμη ογδόντα έξι (86), ήτοι σύνολο διορισθέντων τριακόσιοι είκοσι πέντε (325). 

Η ισχύς του ανωτέρω πίνακα έληξε στις 31.8.1998. 

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

 

 

  

Σελίδα 1274 

2. Στην με αριθμό 250/15-7-98 ερώτηση δόθηκε με το υπ' αριθμ. 4257/28-9-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 250/15-7-98 ερώτηση που κατέθεσε στη Βουλή ο Βουλευτής κ. Ε. Μπασιάκος, για τα θιγόμενα σ'αυτή θέματα αρμοδιότητάς μας, σας πληροφορούμε τα εξής: 

1. Το πρόβλημα της ανεργίας αποτελεί για την Κυβέρνηση ζήτημα ύψιστης πολιτικής προτεραιότητας. 

Για το λόγο αυτό και στα πλαίσια του προγράμματος σύγκλισης (1994-1999), της Ελληνικής οικονομίας, έχει εκπονηθεί πολυετές πρόγραμμα απασχόλησης, στο οποίο παρουσιάζεται η στρατηγική για την καταπολέμηση της ανεργίας, καθώς και οι βασικές κατευθυντήριες γραμμές. 

'Οσον αφορά του νέους έχουν ληφθεί τα παρακάτω μέτρα. 

Α. Βελτίωση της κατάρτισης των νέων: 

Στα πλαίσια της κοινοτικής πρωτοβουλίας YOYTHSTART, και για την πρώτη φάση εφαρμογής 1994-97 εγκρίθηκαν για την Ελλάδα συνολικά 34 προτάσεις, των οποίων η υλοποίηση περιλαμβάνει διακρατική συνεργασία με ανταλλαγές εκπαιδευτών και εκπαιδευομένων, μεταφορά και ανταλλαγή τεχνογνωσίας και μοντέλων επαγγελματικού προσανατολισμού μεταξύ των διακρατικών εταίρων καθώς και τη δημιουργία δικτύων. 

Η φάση αυτή χρηματοδοτήθηκε συνολικά με το ποσό των 2,532 δισ. δρχ. (συμμετοχή ΕΚΤ 75%). 

Κίνητρα για την πρόσληψη νέων: 

Από 20-8-96 έως 31-12-97 οι ιδιωτικές επιχειρήσεις μπορούν να επιχορηγηθούν για τη μείωση του έμμεσου μη μισθολογικού τους κόστους εργασίας όταν προσλαμβάνουν νέους ηλικίας 20-29 ετών. Το μέτρο αφορά την πρόσληψη 8.000 ατόμων, εφαρμόζεται από 1-3-97. 

Εφαρμόζεται σειρά προγραμμάτων επιχορήγησης εργοδοτών για τη δημιουργία νέων θέσεων εργασίας ορισμένα εκ των οποίων αφορούν ειδικά τους νέους: 

Συγκεκριμένα: 

Πρόγραμμα "Α" για νέους 1525 ετών. 

Πρόγραμμα "Ε" το οποίο αφορά επιπλέον επιχορήγηση επιχειρήσεων που λειτουργούν σε θύλακες ανεργίας. Οι νέοι μπορούν να ενταχθούν στο πρόγραμμα αυτό. 

Προγράμματα επιχορήγησης νέων ελεύθερων επαγγελματιών. Οι νέοι μπορούν να ενταχθούν στα προγράμματα αυτά. Η επιχορήγηση είναι υψηλότερη για τη δημιουργία επιχειρήσεων σε θύλακες ανεργίας. 

- Λήψη μέτρων υπέρ των ανέργων γυναικών και της προώθησης ίσων ευκαιριών. 

Εφαρμόζεται σειρά προγραμμάτων επιχορήγησης εργοδοτών νέων θέσεων εργασίας, ορισμένα εκ των οποίων αφορούν ειδικά τις άνεργες γυναίκες. 

Συγκεκριμένα: 

"Πρόγραμμα Α" για ανέργους 15-25 ετών, οι νέες άνεργες γυναίκες μπορούν να ενταχθούν στο πρόγραμμα αυτό. 

"Πρόγραμμα Β" για άνεργες γυναίκες 15-64 ετών οι άνεργες γυναίκες μπορούν να ενταχθούν σε αυτό το πρόγραμμα με την προϋπόθεση ότι είναι νεοεισερχόμενες ή επανεντασσόμενες μετά από 12μηνη τουλάχιστον απουσία τους από την αγορά εργασίας. 

"Πρόγραμμα Γ" για τη δημιουργία θέσεων εργασίας για άτομα ηλικίας 26-64 ετών. Οι άνεργες γυναίκες μπορούν να ενταχθούν στο πρόγραμμα αυτό. 

"Πρόγραμμα Δ" για ανέργους που προέρχονται από ομαδικές απολύσεις ή από επιχειρήσεις που απασχολούσαν περισσότερους των 50 μισθωτών και έπαψαν να λειτουργούν. Οι άνεργες γυναίκες μπορούν να ενταχθούν στο πρόγραμμα αυτό. 

"Πρόγραμμα Ε" το οποίο αφορά επιπλέον επιχορήγηση επιχειρήσεων που λειτουργούν σε θύλακες ανεργίας. Οι μακροχρόνια άνεργες γυναίκες μπορούν να ενταχθούν στο πρόγραμμα αυτό. 

Προγράμματα επιχορήγησης νέων ελεύθερων επαγγελματιών. Οι άνεργες γυναίκες μπορούν να ενταχθούν στα προγράμματα αυτά. Η επιχορήγηση υψηλότερη για τη δημιουργία επιχειρήσεων σε θύλακες ανεργίας. 

Στα πλαίσια της Κοινοτικής πρωτοβουλίας NOW, και για την πρώτη φάση εφαρμογής 1994-1997 εγκρίθηκαν για την Ελλάδα συνολικά 29 προτάσεις των οποίων η υλοποίηση περιλαμβάνει διακρατική συνεργασία με ανταλλαγές εκπαιδευτών και εκπαιδευομένων, μεταφορά και ανταλλαγή τεχνογνωσίας και μοντέλων επαγγελματικού προσανατολισμού μεταξύ των διακρατικών εταίρων, καθώς και τη δημιουργία δικτύων. Η φάση αυτή χρηματοδοτήθηκε συνολικά με το ποσό των 3,612 δισ. δραχμές. Στην πρώτη φάση συμμετέχουν 880 γυναίκες. 

2. Τέλος, όσον αφορά την ανεργία στο νομό Βοιωτίας, από στοιχεία της Στατιστικής Υπηρεσίας του Οργανισμού Απασχόλησης Εργατικού Δυναμικού (ΟΑΕΔ), κατά το μήνα Ιούνιο του έτους 1998, το εργατικό δυναμικό ανέρχεται σε 29.200 άτομα. Οι καταγεγραμμένοι άνεργοι είναι: 1.216 'Ανδρες και 1.675 Γυναίκες, το δε ποσοστό ανεργίας είναι 9,9%. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

3. Στην με αριθμό 266/15-7-98 ερώτηση δόθηκε με το υπ' αριθμ. 1129/28-9-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 266/15-7-98 που κατέθεσε η Βουλευτής κ. Β. Αράπη - Καραγιάννη, σας γνωρίζουμε τα ακόλουθα: 

Σύμφωνα με το νόμο 2525/97 από το σχολικό έτος 1997-98 καθιερώνεται ο θεσμός του Ενιαίου Λυκείου και αρχίζει σταδιακά η εφαρμογή του από την Α' Λυκείου. 

Κατά τα σχολικά έτη 1997-98 και 1998-99, οι Β' και Γ' τάξεις των Λυκείων, αντίστοιχα, θα λειτουργήσουν σύμφωνα με τις διατάξεις του ν. 1566/85, όπως τροποποιήθηκαν και ισχύουν. 

Τα λειτουργούντα κατά την έναρξη ισχύος του παρόντος νόμου Γενικά, Κλασικά, Μουσικά, Τεχνικά - Επαγγελματικά (ΤΕΛ) και Ενιαία Πολυκλαδικά Λύκεια (ΕΠΛ) μετατρέπονται σε Ενιαία Λύκεια. Εφόσον δεν εξασφαλίζονται οι απαραίτητες προϋποθέσεις λειτουργίας, τα ως άνω Λύκεια λειτουργούν κατά την πρώτη πενταετία από τη δημοσίευση του ανωτέρω νόμου, ως εξής: 

α) Ενιαία Πολυκλαδικά Λύκεια, με Θεωρητική, Θετική και Τεχνολογική κατεύθυνση, 

β) Γενικά Λύκεια και Μουσικά Λύκεια, με Θεωρητική και Θετική κατεύθυνση. 

γ) Κλασικά Λύκεια, με Θεωρητική κατεύθυνση και 

δ) Τεχνικά - Επαγγελματικά Λύκεια, με Τεχνολογική κατεύθυνση. 

Οι καθηγητές των Ε.Π.Λ. και ΤΕΛ τοποθετούνται στα Ενιαία Λύκεια και στα Τεχνικά Επαγγελματικά Εκπαιδευτήρια (ν. 2640/3-9-98, άρθρο 9 παρ. 6). 

Τέλος, σας γνωρίζουμε ότι από το τρέχον σχολικό έτος θα λειτουργήσουν 400 περίπου Τεχνικά Επαγγελματικά Εκπαιδευτήρια σε όλην την Ελλάδα. 

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

4. Στην με αριθμό 488/21-7-98 ερώτηση δόθηκε με το υπ' αριθμ. 4272/28-9-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 488/21-7-98 που κατατέθηκε στη Βουλή από το Βουλευτή κ. Θ. Γεωργιάδη, για τα θιγόμενα σ' αυτή θέματα αρμοδιότητας μας, σας πληροφορούμε τα εξής: 

1. Στο νέο σχέδιο νόμου που έχει καταρτισθεί από το Υπουργείο Εργασίας και Κοινωνικών Ασφαλίσεων, και έχει ήδη ψηφισθεί από τη Βουλή, αλλά δεν έχει δημοσιευθεί στην Εφημερίδα της Κυβέρνησης, με το οποίο αντικαθίσταται ο ν. 1648/86 και εξορθολογίζεται το σύστημα υποχρεωτικών τοποθετήσεων σε θέσεις εργασίας, προβλέπεται η αύξηση του ποσοστού υποχρεωτικής πρόσληψης για τους πολύτεκνους. 

Στην προστασία του νόμου υπάγονται, μεταξύ άλλων κατηγοριών ατόμων, πολύτεκνοι γονείς ή τέκνα πολύτεκνης 

 

 

  

Σελίδα 1275 

οικογένειας με τέσσερα τέκνα και άνω και ο εν χηρεία τελών γονέας τριών ανηλίκων τεκνών. 

Ως πολύτεκνη οικογένεια, σύμφωνα με το σχέδιο νόμου, θεωρείται η οικογένεια η οποία έχει τουλάχιστον τέσσερα ζώντα τέκνα. 

'Υστερα από τα ανωτέρω, καθίσταται φανερό, ότι καμία άλλη προϋπόθεση, πλην των προαναφερθεισών, δεν τίθεται αναφορικά με τους πολύτεκνους, προκειμένου να τύχουν της προστασίας του νόμου. 

2. 'Οσον αφορά το αίτημα των πολυτέκνων για δημιουργία ειδικών προγραμμάτων στις παραμεθόριες περιοχές και ιδίως της θράκης, Μακεδονίας και παραμεθόριων νήσων, σας γνωρίζουμε, ότι προς το παρόν δεν λειτουργούν παρόμοια προγράμματα. 

'Ομως, με αποφάσεις του Υπουργού Εργασίας και Κοινωνικών Ασφαλίσεων καταρτίστηκαν προγράμματα στα οποία μπορούν να υπαχθούν και οι πολύτεκνοι άνεργοι και είναι τα παρακάτω: 

α) Απόφαση αριθ. 33162/24-2-98 "Επιχορήγηση για τη δημιουργία νέων θέσεων εργασίας έτους 1998 για νέους ηλικίας 20-27 ετών." 

β) Απόφαση αριθ. 33161/24-2-98 "Επιχορήγηση εργοδοτών για τη δημιουργία νέων θέσεων εργασίας έτους 1998 για μακροχρόνια ανέργους ηλικίας 28-64 ετών" 

γ) Απόφαση αριθ. 33157/24-2-98 "Επιχορήγηση νέων ελευθέρων επαγγελματιών ηλικίας 20-27 ετών, έτους 1998" και 

δ) Απόφαση αριθ. 33187/24-2-98 "Επιχορήγηση νέων ελευθέρων επαγγελματιών μακροχρόνια ανέργων έτους 1998, ηλικίας 28-64 ετών. 

3. Ο Οργανισμός Εργατικής Κατοικίας (ΟΕΚ) από το Νοέμβρη 1996 εφαρμόζει το Ειδικό πρόγραμμα προς άμεση στέγαση των οικογενειών που προστατεύουν 4 παιδιά και άνω, είτε με παραχώρηση κατοικίας, εφόσον υπάρχει διαθέσιμη είτε με στεγαστικό δικαίωμα εάν δεν υπάρχει διαθέσιμη κατοικία, όπου ο πολύτεκνος βρίσκει σπίτι και ο οργανισμός το αγοράζει και του το παραχωρεί, είτε με άτοκο δάνειο για αγορά κατοικίας ή ανέγερσης κατοικίας σε ιδιόκτητο οικόπεδο 25ετούς εξόφλησης. 

Το ανωτέρω πρόγραμμα είναι πανελλαδικό και διαρκείας και κατά συνέπεια ο Ο.Ε.Κ, δεν θεωρεί αναγκαίο να εξαγγείλει νέο πρόγραμμα για τις παραμεθόριες περιοχές, αφού ήδη αυτό υφίσταται και εφαρμόζεται επ' αόριστον. 

Ειδικά δανειοδοτικά προγράμματα για αγορά ή ανέγερση κατοικίας εξήγγειλε ο Ο.Ε.Κ. για την στέγαση των λοιπών κατηγοριών δικαιούχων του, κατοίκων των παραμεθόριων περιοχών, τα οποία λήγουν 31-10-98. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

5. Στην με αριθμό 506/22-7-98 ερώτηση δόθηκε με το υπ' αριθμ. 4316/28-9-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

Απαντώντας στην 506/98 ερώτηση που κατατέθηκε στη Βουλή από το Βουλευτή κ. Γ. Κουράκη, για τα θιγόμενα σ' αυτή θέματα, σας πληροφορούμε τα εξής: 

Σύμφωνα με τις διατάξεις του ν. 1876/90 (ΦΕΚ 27/Α/8-5-90) "Περί ελευθέρων συλλογικών διαπραγματεύσεων" η αύξηση των αποδοχών καθώς και οποιοδήποτε θέμα αφορά τους όρους αμοιβής και εργασίας των εργαζομένων, επιτυγχάνεται κατόπιν ελευθέρων συλλογικών διαπραγματεύσεων μεταξύ εργοδοτών και εργαζομένων με την υπογραφή συλλογικών συμβάσεων εργασίας. 

Σε περίπτωση αποτυχίας των διαπραγματεύσεων τα ενδιαφερόμενα μέρη μπορούν να ζητήσουν τις υπηρεσίες του Μεσολαβητή ή να προσφύγουν στην Διαιτησία για την έκδοση Διαιτητικής Απόφασης. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

6. Στην με αριθμό 602/28-7-98 ερώτηση δόθηκε με το υπ' αριθμ. 4246/28-9-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 602/28-7-98 ερώτηση και ΠΑΒ 6106/15-7-98, με την οποία μας διαβιβάσθηκε η 311/25-6-98 αναφορά του Συλλόγου Πολυτέκνων Θεσ/νίκης, που κατατέθηκαν στη Βουλή από τους Βουλευτές κυρίους Μ. Μπόσκου, Στ. Παναγιώτου και Στ. Παπαθεμελή, για το θιγόμενο σ' αυτές θέμα, σας πληροφορούμε τα εξής: 

'Οπως μας γνώρισε ο Οργανισμός Εργατικής Κατοικίας (Ο.Ε.Κ.), το Ελληνικό Δημόσιο ανέλαβε την υποχρέωση, σύμφωνα με τις διατάξεις του άρθρου 32 του ν. 2224/94 να καταβάλει στην Εθνική Κτηματική Τράπεζα της Ελλάδος, ποσό το οποίο προέκυψε από ληξιπρόθεσμες οφειλές, δικαιούχων στεγαστικών δανείων Ο.Ε.Κ., που χορηγήθηκαν με βάση τις διατάξεις του ν. 1641/1986, με το οποίο προφανώς δανειοδοτήθηκε και ο εν λόγω δικαιούχος, οι οποίες προέκυψαν από 1-1-87 μέχρι 30-4-94 και είχαν καλυφθεί από ίδια διαθέσιμα της ΕΚΤΕ. 

Κατόπιν αυτού οι απαιτήσεις έναντι των οφειλών των δικ/χων περιέρχονται στα Δημόσια Ταμεία και ο ΟΕΚ ουδεμία παρέμβαση μπορεί να κάνει. 

Επί πλέον σας ενημερώνουμε, ότι όσον αφορά το τμήμα του ποσού του δανείου που χορηγήθηκε εξ ιδίων κεφαλαίων, ο ΟΕΚ έχει ήδη προτείνει διάταξη σε νομοσχέδιο που βρίσκεται προς μελέτη στο Υπουργείο μας, με την οποία παρέχεται η δυνατότητα, σε δικαιούχους του ΟΕΚ, να αποπληρώνουν τα δάνεια που έχουν λάβει σύμφωνα με τους νόμους 1138/72, 1641/86, 1849/89, 2116/93 ή με το ν. 2224/94, με κεφαλοποίηση χρεών, απαλλαγή ή μείωση τόκων υπερημερίας, εφ' άπαξ καταβολή με έκπτωση αλήκτου ή και ληξιπρόθεσμου κεφαλαίου, καθορισμό δόσεων και τρόπο καταβολής τους. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

7. Στην με αριθμό 796/5-8-98 ερώτηση δόθηκε με το υπ'αριθμ. 4330/28-9-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 796/5-8-98 ερώτηση που κατατέθηκε στη Βουλή από το Βουλευτή κ. θ. Δημοσχάκη, για τα θιγόμενα σ'αυτή θέματα, σας πληροφορούμε τα εξής: 

'Οπως μας πληροφόρησε ο Οργανισμός Απασχόλησης Εργατικού Δυναμικού (ΟΑΕΔ) στη χήρα του θανόντος την 17-8-96 υπαλλήλου τους Χρυσόστομου Ουζουνίδη καταβλήθηκαν τρίμηνες αποδοχές από 18-8-96 μέχρι 17-11-96, βάσει του άρθρου 2 παρ. 4 του ν. 1813/88, και ακόμα για το χρονικό διάστημα από 1-7-96 μέχρι 17-11-96 επίδομα αυξημένης ευθύνης και παραγωγικότητας που χορηγήθηκε στους υπαλλήλους του ΟΑΕΔ με την Κοινή Υπουργική Απόφαση 2073246/10817/0022/1996 (ΦΕΚ 1101.τ.Β') που εκδόθηκε κατ' εξουσιοδότηση του άρθρου 24 του ν. 2434/96. 

'Ομως με την 116/96 πράξη του Επιτρόπου του Ελεγκτικού Συνεδρίου Ν. Καβάλας κρίθηκε παράνομη η καταβολή επιδόματος παραγωγικότητας κατά την διάρκεια των τρίμηνων αποδοχών. (Σημειώνουμε ότι οι τρίμηνες αποδοχές καταβάλλονται μετά την λύση της υπαλληλικής σχέσης). 

Μετά τα παραπάνω η Δ/νση Οικονομικών Υπηρεσιών - τμήμα μισθοδοσίας του ανωτέρω Οργανισμού - υποχρεώθηκε να ζητήσει από την χήρα του θανόντος υπαλλήλου, την επιστροφή του ποσού του επιδόματος παραγωγικότητας που καταβλήθηκε κατά την διάρκεια των τρίμηνων αποδοχών. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

8. Στην με αριθμό 982/10-8-98 ερώτηση δόθηκε με το υπ'αριθμ. 2560/29-9-98 έγγραφο από τον Υφυπουργό Εθνικής Οικονομίας η ακόλουθη απάντηση: 

"Απαντώντας στην ερώτηση 982/10-8-98 του Βουλευτή κ. Π. Ψωμιάδη, σχετικά με την μειωμένη χρηματοδότηση του 

 

 

  

Σελίδα 1276 

Βιοτεχνικού Επιμελητηρίου Θεσσαλονίκης από το Πρόγραμμα ΙΝΤΕRRΕG II, θα θέλαμε να σας γνωρίσουμε τα κάτωθι: 

Στα πλαίσια του Προγράμματος ΙΝΤΕRRΕG δόθηκε ιδιαίτερη σημασία στη δημιουργία δομών μακροχρόνιας εμβέλειας για ενίσχυση δράσεων υποστήριξης των ΜΜΕγια ανάπτυξη διασυνοριακής συνεργασίας. 

Υπήρξε ιδιαίτερη μέριμνα ώστε οι επιμέρους ενέργειες που χρηματοδοτήθηκαν στους διάφορους φορείς να μην παρουσιάζουν επικαλύψεις. 

'Ηδη στο χώρο της Θεσσαλονίκης δημιουργήθηκε από το 1995 το Διαβαλκανικό και Παρευξείνιο Επιχειρηματικό Κέντρο (ΔΙΠΕΚ) με συμμετοχή ΟΠΕ - ΗΕLΕΧΡΟ / ΔΕθ - ΕΟΜΜΕΧ - ΕΛΚΕΠΑ - ΣΕΒΕ - ΣΒΒΕ, όπου σήμερα συμμετέχει το Εμπορικό και Βιομηχανικό Επιμελητήριο θεσσαλονίκης, το οποίο λειτουργεί ως κεντρικός μοχλός προώθησης της διασυνοριακής συνεργασίας. 

Ενέργειες όπως η δημιουργία Τράπεζας Δεδομένων για την έρευνα αγοράς (αριθμός και κλάδος επιχειρήσεων κλπ.), το θεσμικό πλαίσιο, φορολογική νομοθεσία κλπ. των συνοριακών γειτονικών περιοχών - δράσεις που προτάθηκαν απ' όλους τους φορείς στα πλαίσια της προκήρυξης - αρκεί να δημιουργηθούν από ένα φορέα μόνο. 'Εχει προβλεφθεί το ΔΙΠΕΚ να δημιουργήσει την εν λόγω Τράπεζα και να σχεδιάσει το ηλεκτρονικό του δίκτυο ώστε να συνδέεται με τα Επιμελητήρια και τους λοιπούς φορείς που θα διοχετεύουν στα μέλη τους την πληροφορία. Επίσης, το ΔΙΠΕΚ διοργανώνει σειρά συναντήσεων στις οποίες μπορούν να συμμετέχουν και μέλη των επιμελητηρίων. 

Παράλληλα στο χώρο της Κεντρικής Μακεδονίας με έδρα τη Θεσσαλονίκη επιχορηγήθηκε η ένωση των 5 βιομηχανικών επιμελητηρίων, μεταξύ των οποίων δυστυχώς δεν περιλαμβάνεται το ΒΕθ. 

Οι δράσεις που εγκρίθηκαν στο ΒΕθ ήταν σε απόλυτη συνάφεια με τις ανωτέρω προτάσεις που αναπτύσσονται στον ίδιο χώρο, είναι απόλυτα εξειδικευμένες ώστε να μην υπάρξουν επικαλύψεις και αποσκοπούν όλες οι δράσεις των φορέων που εγκρίθηκαν να παράσχουν ένα ολοκληρωμένο πλαίσιο υπηρεσιών ώστε ουσιαστικά να βοηθηθούν οι ΜΜΕ όλης της Βορ. Ελλάδας με βασικό πυρήνα τη θεσσαλονίκη. 

Ο Υφυπουργός

ΧΡΗΣΤΟΣ ΠΑΧΤΑΣ"

9. Στην με αριθμό 1383/19-8-98 ερώτηση δόθηκε με το υπ'αριθμ. 4408/28-9-98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 1383/19-8-98 ερώτηση που κατατέθηκε στη Βουλή από τη Βουλευτή κ. Π. Φουντουκίδου, για τα θιγόμενα σ' αυτή θέματα, σας πληροφορούμε τα εξής: 

Α. Τα προγράμματα επιχορήγησης νέων ελευθέρων επαγγελματιών (ΝΕΕ & ΝΕΕΜΑ) απευθύνονται στις παρακάτω ομάδες - στόχους: 

1) Σε άνεργους νέους - νέες ηλικίας 20-27 ετών οι οποίοι είναι εγγεγραμμένοι επί 3μηνο τουλάχιστον στα Μητρώα Ανέργων των Υπηρεσιών του Οργανισμού Απασχόλησης Εργατικού Δυναμικού (ΟΑΕΔ), χωρίς, στο διάστημα αυτό, να έχει βρεθεί θέση απασχόλησης ή κατάρτισής τους και οι οποίοι με τη δημιουργία της νέας επιχείρησής τους προσπαθούν να λύσουν το πρόβλημα της ανεργίας τους. 

2) Σε μακροχρόνια άνεργους-ες ηλικίας 28-64 ετών οι οποίοι είναι εγγεγραμμένοι στα Μ.Α. του ΟΑΕΔ τουλάχιστον για 6 μήνες χωρίς να έχει υπάρξει στο διάστημα αυτό κάποια ευκαιρία για απασχόληση ή κατάρτισή τους και αποφασίζουν να δημιουργήσουν τη δική τους επιχείρηση για τους ίδιους, ως άνω λόγους και 

3) Σε επιδοτούμενους άνεργους-ες ηλικίας 20-64 ετών και οι τρεις (3) κατηγορίες ανέργων διαθέτουν το Δελτίο Ανεργίας, αφού είναι ήδη καταγεγραμμένοι στον ΟΑΕΔ και τους παρέχεται η Κάρτα Δικαιούχου Προγραμμάτων Απασχόλησης, που αποτελεί και καινοτομία των προγραμμάτων. 

Β. Ως προς την προϋπόθεση της ημερομηνίας έναρξης δραστηριότητας, έχει ορισθεί η 12-3-98 και μετά, επειδή η ημερομηνία αυτή είναι η "επόμενη της ημερομηνίας δημοσίευσης της Υπουργικής Απόφασης στο ΦΕΚ" οπότε και τίθενται σε ισχύ τα προγράμματα αυτά δίνοντας έτσι κίνητρο στους άνεργους δικαιούχους να επιλέξουν την απασχόλησή τους ή τη δημιουργία της δικής τους επιχείρησης για να λύσουν το πρόβλημα της ανεργίας τους. 

Γ. Με τις παραπάνω προϋποθέσεις, θα ενισχυθούν οι Ομάδες - Στόχοι του προγράμματος, που αναφέρονται στην παρ. α' της απόφασης και θα αποφευχθούν περιπτώσεις επιχορήγησης ευκαιριακών ανέργων, που μπορεί απλώς να μετακινούνται από επιχείρηση σ' επιχείρηση και να εμφανίζονται 1 μέρα, μόνο 'Ανεργοι, ενώ παράλληλα με την εγγραφή των άνεργων στα Μητρώα του ΟΑΕΔ θα υπάρξει για πρώτη φορά μια προσπάθεια καταγραφής της ανεργίας σε ολόκληρη την Επικράτεια με σκοπό τη βελτίωση των εφαρμοζομένων προγραμμάτων απασχόλησης, για τη μείωση της ανεργίας. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

10. Στην με αριθμό 1727/26-8-98 ερώτηση δόθηκε με το υπ' αριθμ. 27925/28-9-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην ερώτηση 1727/26-8-98 των Βουλευτών κυρίων Ι. Δραγασάκη και Σ. Αλφιέρη που αναφέρεται στην πώληση από την Αγροτική Τράπεζα της Ελλάδος πλειοψηφικού πακέτου μετοχών της Τράπεζας Κεντρικής Ελλάδος σας γνωρίζουμε τα ακόλουθα μετά από σχετική πληροφόρηση από την Αγροτική Τράπεζα: 

1. Η αγοράστρια ΕΓΝΑΤΙΑ ΤΡΑΠΕΖΑ, προκειμένου να εξασφαλίσει το απαιτούμενο για την αγορά μετοχών ποσό (δρχ. 17,3 δισ.), προέβη σε αύξηση του μετοχικού της κεφαλαίου που ήδη ολοκληρώθηκε επιτυχώς με ιδιωτική τοποθέτηση από τους βασικούς της μετόχους. 

2. Η ΤΡΑΠΕΖΑ ΤΗΣ ΕΛΛΑΔΟΣ, η οποία είναι το θεσμοθετημένο όργανο για την εποπτεία και τον έλεγχο του τραπεζικού συστήματος της Χώρας μας με την 7/37/7-8-1998 απόφασή της ενέκρινε την απόκτηση των μετοχών της Τ.Κ.Ε, από την ΕΓΝΑΤΙΑ ΤΡΑΠΕΖΑ, με την προϋπόθεση ότι πριν από την καταβολή του τμήματος: 

α) θα έχει ολοκληρωθεί ισόποση με το τίμημα αύξηση του μετοχικού κεφαλαίου, 

β) θα έχει υποβληθεί από την αγοράστρια στην αρμόδια υπηρεσία της Τ.Ε. το αναλυτικό επιχειρηματικό σχέδιο αξιοποίησης της Τ.Κ.Ε., καθώς επίσης τα στοιχεία της ταυτότητας του νέου επικεφαλής αυτής. 

3. Μεταξύ των όρων της πώλησης, τους οποίους με τη συμμετοχή της η ΕΓΝΑΤΙΑ ΤΡΑΠΕΖΑ αποδέχθηκε, ρητά αναφέρεται ότι: 

α) Η μεταβίβαση του πακέτου μετοχών τελεί υπό τον όρο ότι ο αγοραστής θα δεσμευθεί να τηρήσει όλες τις υποχρεώσεις και τα δικαιώματα που απορρέουν από την από 1-10-1981 ειδική ΣΣΕ που κυρώθηκε με την 1788/9-10-81 απόφαση του Υπουργού Εργασίας (ΦΕΚ 631/12-10-81) όπως τροποποιήθηκε και ισχύει και αφορά τον Οργανισμό Υπηρεσίας της Τράπεζας Κεντρικής Ελλάδος, καθώς επίσης δικαιώματα και υποχρεώσεις που πηγάζουν από ευνοϊκότερους όρους και συνθήκες εργασίας και συμβάσεις έμμισθης εντολής, ρυθμίσεις μισθολογικές και θεσμικές και που έχουν θεσπιστεί για το προσωπικό της Τ.Κ.Ε. με ΣΣΕ, πρακτικά συμφωνίας, αποφάσεις και πράξεις της Διοίκησής της. 

β) Ο αγοραστής αναλαμβάνει, σύμφωνα με την υφιστάμενη αυτοτέλεια των Ταμείων προσωπικού της Τ.Κ.Ε., να εκπληρώνει τις ασφαλιστικές του υποχρεώσεις προς αυτά, όπως ισχύουν σύμφωνα με τις κάθε φορά διατάξεις των καταστατικών τους. 

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

  


 

  

Σελίδα 1277 

11. Στην με αριθμό 1805/27.8.98 ερώτηση δόθηκε με το υπ'αριθμ. 4381/28.9.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 1805/27.8.98 ερώτηση, που κατατέθηκε στη Βουλή από το Βουλευτή κ. Λ. Παπαγεωργόπουλο, για το θιγόμενο σ' αυτή θέμα, σας πληροφορούμε τα εξής: 

Ο Οργανισμός Απασχόλησης Εργατικού Δυναμικού (ΟΑΕΔ) με την απόφαση, αριθμ. 1168/23.6.98, του Διοικητικού Συμβουλίου του, ανέστειλε τη λειτουργία της Μαθητικής Εστίας Χαλκίδος, διότι, αφ' ενός μεν μειώθηκε ο αριθμός των οικοτρόφων κατά το ετος 97-98 (μόνο 26 άτομα), αφ' ετέρου δε μειώθηκε το προσωπικό φύλαξης του κτιρίου λόγω συνταξιοδότησης, με αποτέλεσμα να τίθεται σε κίνδυνο ακόμη και η σωματική ακεραιότητα των οικοτρόφων. 

Επί πλέον, σας γνωρίζουμε ότι εκτός του επιδόματος σίτισης, που παρέχεται σε όλους, γενικά τους εκπαιδευόμενους, έχει νομοθετηθεί η παροχή επιδόματος στέγης στους μαθητές των εκπαδιευτικών Μονάδων Μαθητείας (άρθρο 26 του ν.2434/96). 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

12. Στην με αριθμό 1846/28.8.98 ερώτηση δόθηκε με το υπ' αριθμ. 4387/28.9.98 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 1846/28.8.98 ερώτηση που κατατέθηκε στη Βουλή από το Βουλευτή κ. Λ. Παπαγεωργόπουλο, για τα θιγόμενα σ'αυτή θέματα, σας πληροφορούμε τα εξής: 

Ο Οργανισμός Απασχόλησης Εργατικού Δυναμικού (ΟΑΕΔ), υπέβαλε μηνυτήρια αναφορά σε βάρος του Δ/ντή του ΚΕΤΕΚ Χαλκίδας κ. Ιωακείμ και σχηματίσθηκε η αριθμ. 2619/Ξα/298/342 Δικογραφία, η οποία βρίσκεται στο στάδιο της προανάκρισης. 

'Οσον αφορά τη θέσζ του Δ/ντή που κατέχει ο κ. Ιωακείμ στο ΚΕΤΕΚ Χαλκίδος, σας γνωρίζουμε ότι, πολύ σύντομα θα γίνει επιλογή Δ/ντών από το Α' Υπηρεσιακό Συμβούλιο του ΟΑΕΔ, το οποίο θα λάβει υπ' όψιν του τη πειθαρχική και ποινική υπόθεση για το σχηματισμό της κρίσης του. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

13. Στην με αριθμό 1946/2.9.98 ερώτηση δόθηκε με το υπ' αριθμ. 1414/28.9.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση 1946/2.9.98, που κατέθεσε ο Βουλευτής κ. Φ. Κουβέλης, σχετικά με τη διδασκαλία της Κοινωνιολογίας στο Λύκειο και της διατήρησής της ως μαθήματος γενικής παιδείας στη Γ' Λυκείου, σας γνωριζουμε τα ακόλουθα: 

Το ωρολόγιο για τα αναλυτικά προγράμματα του Ενιαίου Λυκείου καθορίστηκαν με τις υπ' αρ. Γ2/6953/97 (ΦΕΚ 1057/τ.Β'/1.12.97) και Γ2/2055/98 (ΦΕΚ 327/τ.Β'/3.4.98) Υ.Α. αντίστοιχα, ύστερα από σχετικές εισηγήσεις του Παιδαγωγικού Ινστιτούτου (πράξεις 11/97 και 32/97) και σύμφωνα με τις ανάγκες του εκπαιδευτικού μας συστήματος. 

Ο Υφυπουργός

ΙΩΑΝ. ΑΝΘΟΠΟΥΛΟΣ"

14. Στην με αριθμό 1953/2.9.98 ερώτηση δόθηκε με το υπ'αριθμ. 1415/28.9.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση 1953/2.9.98 που κατέθεσε ο Βουλευτής κ. Πέτρος Κατσιλιέρης, σας γνωρίζουμε τα ακόλουθα: 

Με την υπ' αριθ. Δ4/773/8.12.1997 Υπουργική απόφαση, ιδρύθηκε η Α' ειδική τάξη κωφών-βαρηκόων στο Γυμνάσιο Παραλίας Καλαμάτας. 

Παρά τις προσπάθειες που καταβλήθηκαν, η Ειδική τάξη δεν λειτούργησε για το σχολ. έτος 1997-98 λόγω μη εκδήλωσης ενδιαφέροντος από μέρους των εκπ/κών. 

'Ηδη όμως με έγγραφό της η Δ/νση Β/θμιας Εκπ/σης της Νομαρχιακής Αυτοδιοίκησης Μεσσηνίας γνωστοποίησε στην αρμόδια υπηρεσία του ΥΠΕΠΘ τα ονόματα τριών καθηγητών που εκδήλωσαν ενδιαφέρον, για να διδάξουν στην Ειδική τάξη κωφών. 

Οι καθηγητές αυτοί θα παρακολουθήσουν σύντομα στην Αθήνα ταχύρρυθμη εκπ/ση στα Ειδικά Γυμνάσια-Λύκεια κωφών που υπάρχουν και εν συνεχεία θα στελεχώσουν την Ειδική τάξη για το σχολικό έτος 1998-1999. 

Ο Υφυπουργός

ΙΩΑΝ. ΑΝΘΟΠΟΥΛΟΣ"

15. Στην με αριθμό 2077/8.9.98 ερώτηση δόθηκε με το υπ'αριθμ. 309/29.9.98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην ερώτηση 2077/8.9.98 του Βουλευτή Β' Θεσ/νίκης, κ. Χάρη Τσιόκα, σχετικά με την φορολόγηση του τσίπουρου σας γνωρίζουμε τα εξής: 

'Οπως είναι γνωστό με τις διατάξεις του αρ.26 Α του ν.2127/93, το οποίο προστέθηκε με τις διατάξεις του αρ.37 του ν.2523/97, επεβλήθηε εφ' άπαξ κατ' αποκοπή φορολόγηση εκατό (100) δραχμών κατ' αρχήν για τη φορολογική περίοδο 1997-1998, ανά χιλιόγραμμο ετοίμου προϊόντος, στο τσίπουρο ή στην τσικουδιά που παρασκευάζεται από απόσταγμα στεμφύλων σταφυλιών και λοιπών επιτρεπομένων υλών, από τους Διήμερους Οινοπνευματοποιούς Α' Κατηγορίας. 

Ο φόρος αυτός αυξάνεται στις εκατό πενήντα (150) δραχμές για την τρέχουσα φορολογική περίοδο 1998-1999 και στις διακόσιες (200) δραχμές για τις επόμενες φορολογικές περιόδους. 

Η επιβολή της μικρής αυτής φορολογίας δεν αποσκοπεί βασικά στην αύξηση των δημοσίων εσόδων της χώρας, ούτε φυσικά στην αποστέρηση από τους αγρότες του δικαιώματος της παραγωγής του παραδοσιακού αυτού προϊόντος. 

Αντίθετα έχει σκοπό στη σταδιακή εναρμόνιση του καθεστώτος αυτού προς την Κοινοτική Νομοθεσία, με γνώμονα πάντοτε τη διατήρηση της παραγωγής και τον έλεγχο της ποιότητας του παραδοσιακού αυτού προϊόντος προς όφελος των ιδίων των παραγωγών, αλλά και την περιφρούρηση της υγείας των καταναλωτών. 

Οι εν λόγω διατάξεις, έχουν πρόσφατα μελετηθεί και υιοθετηθεί και έχουν ληφθεί υπόψη κατά το δυνατόν, όλες εκείνες οι παράμετροι που αφορούν το καθεστώς των Διημέρων, σε συνδυασμό με τις κονοτικές διατάξεις που επέβαλαν την φορολογία αυτή, αλλά και την ανάγκη δημιουργίας κανόνων υγιούς εμπορίου και την αποφυγή αθέμιτου ανταγωνισμού των Οργανωμένων Επιχειρήσεων Παραγωγής και Εμπορίας τσίπουρου, των οποίων το προϊόν φορολογείται με πολύ υψηλότερους συντελεστές. 

'Οσον αφορά, τα αναφερόμενα στην ερώτηση σας προβλήματα που δημιουργούνται στην εκμετάλλευση νωπών σταφυλιών, σας γνωρίζουμε ότι σύμφωνα με τις διατάξεις του αρ.8. παρ.1 εδ. α περ. 3 του Κώδικα Νόμων Φορολογίας Οινοπνεύματος, οι πρώτες ύλες που ..LAYOUT 4 επιτρέπεται να αποστάζουν οι Διήμεροι Οινοπνευματοποιοί Α' Κατηγορίας για την παραγωγή τσίπουρου ή τσικουδιάς είναι στέμφυλα, μούρα, κόμαρα, δαμάσκηνα, κεράσια, κορόμηλα, κράνα, ζίζιφα και υπολείμματα μέλιτος. 

Ως στέμφυλα δε, θεωρούνται τα εκ της επιμελημένης και κανονικής εκθλίσεως των σταφυλιών προερχόμενα και των οποίων η απόδοση σε άνυδρο οινόπνευμα δεν υπερβαίνει τα 6 χιλ/μα ανά 100 χιλιόγραμμα στεμφύλων κατ' ανώτατον όριο. 

Συνεπώς η χρησιμοποίηση αυτούσιων σταφυλιών για την παραγωγή τσίπουρου ή τσικουδιάς από τους Διήμερους Οινοπνευαμτοποιούς Α' Κατηγορίας δεν επιτρέπεται. 

Ο Υφυπουργός

Γ. ΔΡΥΣ"

16. Στην με αριθμό 2114/9-9-98 ερώτηση δόθηκε με το υπ' 

  

 

  

Σελίδα 1278 

αριθμ. 4219/28-9-98 έγγραφο από τον Υπουργό Εργασίας και Κοινωνικών Ασφασλίσεων η ακόλουθη απάντηση: 

"Απαντώντας στα ανωτέρω σχετικά με τα οποία μας διαβιβάστηκαν οι 2114/9-9-98 ερώτηση και 554/10-6-98 αναφορά του εργατικού κέντρου Σαλαμίνος και Περιχώρων που κατατέθηκαν στη Βουλή από τους Βουλευτές κυρίους Γ. Νιώτη και Ι. Αράπη, για τα θιγόμενα σ' αυτή θέματα, σας πληροφορούμε ότι ο Οργανισμός Απασχόλησης Εργατικού Δυναμικού (ΟΑΕΔ) σας έχει ενημερώσει με το αριθμ. 8110124/1-6-98 έγγραφό του, φωτοαντίγραφο του οποίου σας επισυνάπτουμε. 

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

Σημ: Τα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

17. Στην με αριθμό 2126/10-9-98 ερώτηση δόθηκε με το υπ' αριθμ. 7705/29-9-98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της 2126/10-9-98 ερώτησης του Βουλευτή κ. Γιάννη Κουράκη σχετικά με την πρόθεση μείωσης του προσωπικού του Τελωνείου Ηρακλείου σας γνωρίζουμε τα ακόλουθα: 

Στα πλαίσια της κατάρτισης του νέου οργανισμού του Υπουργείου Οικονομικών μελετάται η αναδιάρθρωση της Τελωνειακής Υπηρεσίας, προκειμένου αυτή να ανταποκριθεί στις σύγχρονες απαιτήσεις, όπως αυτές έχουν διαμορφωθεί μετά την 1-1-1993, με την εγκαθίδρυση της εσωτερικής αγοράς και την υλοποίηση του κοινοτικού προγράμματος "Τελωνείο 2000". Με την αναδιάρθρωση αυτή θα επέλθει ορθολογικότερη κατανομή του προσωπικού και καλύτερη αξιοποίηση του. 

Κατά την σύνταξη του οργανισμού και την κατανομή των οργανικών θέσεων θα ληφθούν υπόψη όλα τα στοιχεία που μας έχουν τεθεί (απόψεις φορέων κ.λ.π.) σχετικά με τις ανάγκες κάθε Τελωνειακής Αρχής, προκειμένου να εξασφαλισθεί η εύρυθμη και αποτελεσματική λειτουργία τους. 

Ο Υφυπουργός

ΓΕΩΡΓΙΟΣ ΔΡΥΣ"

18. Στην με αριθμό 2127/10-9-98 ερώτηση δόθηκε με το υπ' αριθμ. 33359/30-9-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 2127/10-9-98 ερώτησης που κατέθεσε ο βουλευτής κ. Βασ. Κορκολόπουλος, σχετικά με την λήψη μέτρων για την αντιμετώπιση των ζημιών που προκάλεσαν οι πρόσφατες πυρκαγιές στον Νομό Ηλείας, σας πληροφορούμε ότι το Υπουργείο μας, μέσα στα πλαίσια των οικονομικών του δυνατοτήτων , ενέκρινε πιστώσεις ύψους 67.000.000 δρχ. για την εκτέλεση διαφόρων έργων στις κοινότητες: Λάλα, Νεμούτας, Νεράϊδας και Περσαίνης. 

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

19. Στην με αριθμό 2166/11-9-98 ερώτηση δόθηκε με το υπ' αριθμ. 1438/30-9-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην Ερώτηση με αριθμό 2166/11 -9-1998 που κατέθεσε ο Βουλευτής κ. Ιωάννης Δραγασάκης, σας γνωρίζουμε τα ακόλουθα: 

Σύμφωνα με την απόφαση της 3ης Συνεδρίασης της Επιτροπής Παρακολούθησης του ΕΠΕΑΕΚ (8 Μαϊου 1996) εγκρίθηκε το Τεχνικό Δελτίο της Ενέργειας "Ξένες Γλώσσες" (1.1.γ και 1.4.α) και η ανάθεση της οικονομικής διαχείρισης της Ενέργειας στο Παιδαγωγικό Ινστιτούτο. 

Τα προβλήματα που παρουσιάστηκαν κατά την υλοποίηση της Ενέργειας, όπως η εκκρεμότητα σχετικά με τη θεσμοθέτηση των ΚΕΓ/ΠΟΚΕΓ και του Οργάνου που θα αναλάβει το συντονισμό του συνολικού προγράμματος, του Οργανισμού Δημοσίων Εκπαιδευτηρίων Ευρωπαϊκών Γλωσσών (ΟΔΕΚΕΓ), καθώς και η αναμόρφωση του Υποπρογράμματος 1 και των προϋπολογισμών του, οδήγησαν στην ανάγκη περιορισμού του φυσικού αντικειμένου της Ενέργειας και κατ' επέκταση του συνολικού προϋπολογισμού της. 

Για το λόγο αυτό εστάλη με τη γραπτή διαδικασία στην Ευρωπαϊκή Επιτροπή αναμορφωμένο Τεχνικό Δελτίο Ενέργειας με προϋπολογισμό 2.549.000.000 δρχ. (1.487.000 000 ΕΚΤ και 1.062.000.000 ΕΤΠΑ) που στοχεύει στην ίδρυση 6 πιλοτικών Κέντρων Ευρωπαϊκών Γλωσσών (ΚΕΓ) υπό την εποπτεία του Παιδαγωγικού Ινστιτούτου. Απώτερος σκοπός είναι να αξιολογηθούν τα αποτελέσματα της λειτουργίας του νέου θεσμού και να προχωρήσει η εξάπλωση των ΚΕΓ στο σύνολο των Νομών της χώρας στο 3ο Κοινοτικό Πλαίσιο Στήριξης (πακέτο Σαντέρ). 

Επισημαίνεται επίσης, ότι στο Τεχνικό Δελτίο Ενέργειας προβλέπεται, για την ίδρυση και λειτουργία των ΚΕΓ, η συνεργασία με τις Υπηρεσίες της Τοπικής Αυτοδιοίκησης Α' και Β' βαθμού. 

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

20. Στην με αριθμό 2171/11-9-98 ερώτηση δόθηκε με το υπ' αριθμ. 33361/30-9-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 2171/11-9-98 ερώτησης, που κατέθεσε ο βουλευτής κ. Δημ. Πιπεργιάς σχετικά με τη χρηματοδότηση της Κοινότητας Μαρμαρίου Νομού Ευβοίας, σας πληροφορούμε ότι, σύμφωνα με τις διατάξεις του αρθ. 13, παρ. 7 του 2539/1997: "Συγκρότηση της πρωτοβάθμιας Τοπικής Αυτοδιοίκησης από 1-1-1998 απαγορεύεται η χορήγηση έκτακτων οικονομικών ενισχύσεων σε δήμους και κοινότητες από ειδικούς λογαριασμούς. 

Θα εξετασθεί όμως η δυνατότητα χρηματοδότησης της ανωτέρω Κοινότητας από το πρόγραμμα ΕΠΤΑ σύμφωνα με την διαδικασία που προβλέπεται από την 19797/5-6-98 Υπουργική Απόφαση. 

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

21. Στην με αριθμό 2222/15-9-98 ερώτηση δόθηκε με το υπ' αριθμ. 1447/30-9-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην υπ' αριθμ. 2222/15-9-98 ερώτηση του Βουλευτή κ. Λ. Κουρή, σχετικά με τη λειτουργία των σχολείων της Α/θμιας Εκπ/σης Ανατολ. Αττικής, σας γνωρίζουμε τα εξής: 

1. Το Υπουργείο διόρισε σε όλην τη χώρα από την επετηρίδα 3.991 εκπ/κούς (3.120 Δάσκαλοι - 470 Νηπιαγωγοί - 178 Φυσ. Αγωγής - 116 Αγγλικής γλώσσας και 107 Μουσικοί) για το σχολ. έτος 1998-1999 και θα ακολουθήσουν σύντομα 369 διορισμοί ακόμη από τους πίνακες των επιτυχόντων του διαγωνισμού του ΑΣΕΠ. 

(178 Δάσκαλοι - 117 Νηπιαγωγοί - 45 Φυσ. Αγωγής και 29 Αγγλικής Γλώσσας). 

Στην Ανατολική Αττκή όλα τα οργανικά κενά όλων των κλάδων, πλην του κλάδου της Φυσικής Αγωγής, καλύφθηκαν με τις μεταθέσεις τρέχοντος έτους των εκπαιδευτικών. Στον κλάδο Φυσικής Αγωγής διόρισε εννέα εκπαιδευτικούς Φυσικής Αγωγής. 

Η Δ/νση Πρωτοβάθμιας Εκπαίδευσης έχει ζητήσει από το Υπουργείο Παιδείας τη χορήγηση 378 πιστώσεων για την πρόσληψη ισάριθμων αναπληρωτών εκπαιδευτικών για την κάλυψη των λειτουργικών κενών. 

Το Υπουργείο Παιδείας με έγγραφο του προς όλες τις Δ/νσεις Πρωτοβάθμιας Εκπαίδευσης χώρας στις 10-9-98 ζήτησε επαρκή τεκμηρίωση των αιτημάτων χορήγησης πιστώ-



 

  

Σελίδα 1279 

σεων για την πρόσληψη αναπληρωτών εκπαιδευτικών, σύμφωνα με το γράμμα και το πνεύμα των συναφών διατάξεων του Ν.1566/85, καθώς επίσης και το περιεχόμενο της υπ' αριθ. Φ.3/768/11/885/3-9-98 εγκυκλίου του. 

Μέχρι την ολοκλήρωση όμως της αποστολής και μελέτης των ανωτέρω στοιχείων, το Υπουργείο Παιδείας χορήγησε στην Ανατολική Αττική 160 πιστώσεις πρόσληψης αναπληρωτών εκπαιδευτικών για την κάλυψη των άμεσων αναγκών των σχολείων πρωτοβάθμιας εκπαίδευσης της περιοχής. 

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

22. Στην με αριθμό 2362/16-9-98 ερώτηση δόθηκε με το υπ' αριθμ. 33362/30-9-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της 2362/16-9-98 ερώτησης που κατέθεσαν οι βουλευτές κύριοι Ν. Γκατζής και Αχ. Κανταρτζής, σχετικά με τη λήψη μέτρων για την αντιμετώπιση των προβλημάτων που δημιουργούνται από την κακή κατάσταση, στην οποία βρίσκονται, τα σχολικά κτίρια σε διάφορους ΟΤΑ της χώρας, σας πληροφορούμε ότι το Υπουργείο μας κατανέμει τις πιστώσεις για τις λειτουργικές δαπάνες των σχολείων ανά νομό με μελέτη που εξεπόνησε, σε συνεργασία με το Υπουργείο Εθνικής Παιδείας και Θρησκευμάτων, στην οποία λαμβάνονται υπόψη ο αριθμός μαθητών, αιθουσών τμημάτων, οι κλιματολογικές συνθήκες και η παλαιότητα των κτιρίων. 

Οι ανωτέρω πιστώσεις είναι νομοθετημένες και σύμφωνα με τις διατάξεις του αρθ. 113, παρ. 6β του ν. 1892/90, αποτελούν το 12% των 2/3 του 20% του φόρου εισοδήματος φυσικών και νομικών προσώπων. 

Για το έτος 1998, οι παραπάνω πιστώσεις ανέρχονται στο ποσό των 28.680.000.000 δρχ., δηλαδή είναι αυξημένες σε σχέση με τις αντίστοιχες του προηγούμενου έτους κατά 16% περίπου. 

Το Υπουργείο Παιδείας και Θρησκευμάτων στο οποίο επίσης απευθύνεται η ανωτέρω ερώτηση, παρακαλείται να απαντήσει στη Βουλή για τα θέματα της αρμοδιότητάς του. 

Ο Υφυπουργός

ΛΑΜΠΡΟΣ ΠΑΠΑΔΗΜΑΣ"

23. Στην με αριθμό 2386/17-9-98 ερώτηση δόθηκε με το υπ' αριθμ. 1459/30-9-98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2386/17.9.98 του Βουλευτή κ. Β. Κορκολόπουλου, σας γνωρίζουμε τα ακόλουθα: 

Με το Π.Δ. 35 άρθρο 1/4.2.91 καθορίστηκε η διδασκαλία της Ιταλικής Γλώσσας ως τομέας προαιρετικού μαθήματος στα Ενιαία Πολυκλαδικά Λύκεια ή σε άλλες σχολικές μονάδες Δ.Ε. και έκτoτε διδάσκεται σε ένα αριθμό Ενιαίων Πολυκλαδικών Λυκείων, αφού μόνο σε αυτά εκδηλώθηκε ενδιαφέρον από τους μαθητές ως προς τη γλώσσα. 

Στο πλαίσιο του προγράμματος της υποχρεωτικής διδασκαλίας δεύτερης ξένης γλώσσας στο Γυμνάσιο, και προκειμένου να διερευνηθεί το ενδιαφέρον των μαθητών για την εισαγωγή και της Ιταλικής ως δεύτερης ξένης γλώσσας, το ΥΠ.Ε.Π.Θ. με τα Γ2/219/16.1.95 και Γ2/569/16.2.95 έγγραφα της Δ/νσης Σπουδών Δ.Ε. έδωσε εντολή στους Προϊσταμένους των Διευθύνσεων Δ.Ε. της χώρας για να διεξαχθεί δειγματοληπτική έρευνα. Η μελέτη των αποτελεσμάτων της έρευνας έδειξε πως δεν εκδηλώθηκε μεγάλο ενδιαφέρον για τη διδασκαλία της Ιταλικής. 

Ωστόσο οι αρμόδιοι φορείς του ΥΠ.Ε.Π.Θ. μέσα στο πλαίσιο των μαθημάτων επιλογής του Ενιαίου Λυκείου μελετούν και την δυνατότητα να συμπεριληφθεί η Ιταλική γλώσσα σε αυτά τα μαθήματα. 

Τέλος αξίζει να σημειωθεί ότι το ΥΠ.Ε.Π.Θ. έχει εκφράσει την ευαισθησία του για την αναβάθμιση του ρόλου της ξένης γλώσσας στη δημόσια εκπαίδευση, προς την οποία κατευθύνεται με σταθερά βήματα, σημειώνοντας όμως ότι τα προγράμματα της εκπαίδευσης δεν μπορούν να διαμορφώνονται με στόχο να επιλυθούν τα εργασιακά αιτήματα αποφοίτων διαφόρων Πανεπιστημιακών Τμημάτων 

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

24. Στην με αριθμό 2413/18-9-98 ερώτηση δόθηκε με το υπ' αριθμ. 320/1-10-98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Σε απάντηση της ερώτηση 2413/18-9-98 του Βουλευτή κ. Δημήτρη Π. Πιπεργιά πο.υ κατατέθηκε στην Βουλή των Ελλήνων, σας γνωρίζουμε τα εξής: 

1. Από την τελευταία απογραφή των ναυτικών (1997) προκύπτει ότι στο Παράρτημα του Οίκου Ναύτου στη Κύμη που περιλαμβάνει την Κύμη με όλα τα γύρω χωριά, είναι εγγεγραμμένοι συνολικά 1007 ασφαλισμένοι από τους οποίους 151 είναι ενεργοί ναυτικοί, και οι υπόλοιποι 856 είναι έμμεσα ασφαλισμένοι. 

2. Στα πλαίσια της πολιτικής εξυγίανσης του Οίκου Ναύτου και ορθολογικότερης κατανομής των δαπανών του, ο Ο. Ν. έκρινε ότι για την κάλυψη των αναγκών των 765 έμμεσα ασφαλισμένων (εκτός των παιδιών, ο αριθμός των οποίων φθάνει τα 91) στο Παράρτημα της Κύμης είναι αρκετοί οι γιατροί που είναι συμβεβλημένοι σήμερα με τον Οίκο Ναύτου και καλύπτουν πλήρως τις ανάγκες αυτού. 

3. Τέλος να σημειωθεί ότι στην Κύμη υπάρχει Νοσοκομείο του ΕΣΥ και Κέντρο Υγείας στο οποίο μπορούν οι ασφαλισμένοι του Ο Ν, να εξυπηρετηθούν ΔΩΡΕΑΝ άνετα και καλύτερα αφού εκεί υπάρχουν γιατροί όλων των ειδικοτήτων. 

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

25. Στην με αριθμό 2419/18-9-98 ερώτηση δόθηκε με το υπ' αριθμ. 33344/30-9-98 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ΑΠ 2419/18-9-1998 ερώτηση, που κατατέθηκε από το Βουλευτή Μεσσηνίας Λευτέρη Ι. Παπανικολάου, αναφορικά με ενδεχόμενη μεταφορά του Πυροσβεστικού Σώματος στο Υπουργείο Εσωτερικών, Δημόσιας Διοίκησης και Αποκέντρωσης καθώς και σχετικά δήθεν σχεδιαζόμενο κατακερματισμό αυτού σε νομαρχιακό επίπεδο, σας πληροφούμε ότι δεν έχει ληφθεί ουδεμία σχετική απόφαση. 

Ο Υπουργός

ΑΛΕΞΑΝΔΡΟΣ ΠΑΠΑΔΟΠΟΥΛΟΣ")

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω το δελτίο επικαίρων ερωτήσεων της Τετάρτης 18 Νοεμβρίου 1998. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 129 παρ.2&3 και 130 παρ.2&3 Καν. Βουλής) 

1.- Η με αριθμό 164/13-11-98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής Οικονομίας, σχετικά με τις προθέσεις της Κυβέρνησης για μετοχοποίηση της HELEXPO-Διεθνούς Εκθέσεως Θεσσαλονίκης. 

2.- Η με αριθμό 172/8/16-11-98 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον κύριο Πρωθυπουργό, σχετικά με τη λήψη μέτρων επίλυσης των προβλημάτων της Παιδείας, τη συγκρότηση Εθνικού Συμβουλίου κλπ. 

3.- Η με αριθμό 173/16-11-98 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας, σχετικά με τη λήψη μέτρων επίσπευσης της διαδικασίας πληρωμής των ρυζοπαραγωγών, για τις ποσότητες ρυζιού που παρέδωσαν στην παρέμβαση κλπ. 

4.- Η με αριθμό 169/16-11-98 επίκαιρη ερώτηση του Βουλευτή του Συνασπισμού της Αριστεράς και της Προόδου 

 

 

  

Σελίδα 1280 

κ. Μουσταφά Μουσταφά προς τον Υπουργό Εθνικής Παιδείας και Θρησκευμάτων, σχετικά με το Πρόγραμμα Διαπολιτιστικής Εκπαίδευσης του Εθνικού Ιδρύματος Νεότητας στη Θράκη. 

5.- Η με αριθμό 149/5/11-11-98 επίκαιρη ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με τις προθέσεις της Κυβέρνησης να αναλάβει νομοθετική πρωτοβουλία, για την ηθική και οικονομική αποκατάσταση των οικογενειών, των πεσόντων αεροπόρων, κατά την εκτέλεση του καθήκοντος. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2&3 Καν.Βουλής) 

1.- Η με αριθμό 153/12-11-98 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Γεωργιάδη προς τους Υπουργούς Οικονομικών, Εσωτερικών-Δημόσιας Διοίκησης και Αποκέντρωσης, σχετικά με τη ρύθμιση συνταξιοδοτικών προβλημάτων των Προέδρων Κοινοτήτων, που προχώρησαν σε εκούσιες συνενώσεις Δήμων κλπ. 

2.- Η με αριθμό 157/13-11-98 επίκαιρη ερώτηση του Βουλευτή της Νέας Δημοκρατίας κ. 'Αγγελου Μπρατάκου προς τον Υπουργό Εθνικής Παιδείας και Θρησκευμάτων, σχετικά με τις κινητοποιήσεις στο χώρο της Παιδείας, τη λήψη των αναγκαίων μέτρων κλπ. 

Παρακαλώ το Σώμα να εγκρίνει ολιγοήμερη άδεια απουσίας στο εξωτερικό της συναδέλφου κ. Θεοδώρας Μπακογιάννη. 

Εγκρίνει το Σώμα; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Το Σώμα ενέκρινε. 

  


 

  

Σελίδα 1281 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές και ερωτήσεις πρώτου κύκλου: 

Πρώτη είναι η με αριθμό 2632/28-9-98 ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων, ώστε οι τεχνικοί υπάλληλοι του Οργανισμού Σιδηροδρόμων Ελλάδος (ΟΣΕ), να επανακαλυφθούν ιατρικά από το ταμείο αλληλοβοηθείας τους. 

Η ερώτηση σε περίληψη έχει ως εξής: 

"Σύμφωνα με καταγγελία του τοπικού παραρτήματος Καλαμάτας της Πανελλήνιας 'Ενωσης Τεχνικών του ΟΣΕ, εδώ και έξι μήνες έχει σταματήσει η ιατρική περίθαλψη των εργαζομένων στον οργανισμό στους οποίους ιατρικώς δεν παρέχεται αυτήν την περίοδο ούτε μία απλή εξέταση αίματος. 

'Οπως υπογραμμίζεται στην ανακοίνωση των εργαζομένων έχουν συγκεντρωθεί αποδείξεις από ιατρικές εξετάσεις από 100.000 έως και 500.000 δρχ. σε ορισμένες περιπτώσεις εργαζομένων, πράγμα που επιβαρύνει δυσβάσταχτα τον οικογενειακό τους προϋπολογισμό. 

Ερωτώνται οι κύριοι Υπουργοί. 

Τι προτίθενται να πράξουν προκειμένου το Ταμείο Αλληλοβοηθείας του ΟΣΕ να επαναλάβει την ιατρική κάλυψη των εργαζομένων στον οργανισμό, ώστε να σταματήσει η απαράδεκτη κατάσταση που φαίνεται πως έχει δημιουργηθεί εξ αιτίας της διακοπής της παροχής της." 

Ο Υφυπουργός Εργασίας και Κοινωνικών Ασφαλίσεων κ. Φοίβος Ιωαννίδης έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, η ανωμαλία που παρουσιάστηκε στους ασφαλισμένους του ΤΑΠ-ΟΣΕ Καλαμάτας και η οποία παρουσιάστηκε τον τελευταίο καιρό είναι μία από τις δυσλειτουργίες που παρουσιάζει αυτό το ταμείο γενικότερα. Είναι ένα ταμείο το οποίο δεν έχει βιωσιμότητα, είναι υπερχρεωμένο, δεν είχε δυνατότητα να καλύψει τις ανάγκες των ασφαλισμένων και των συνταξιούχων και επιδοτείται συνεχώς. 'Ετσι, επιβλήθηκε μία πρόσθετη αύξηση της εισφοράς τους πριν από λίγο καιρό και εν τέλει η Κυβέρνηση έχει αποφασίσει τη συγχώνευσή του στο ΤΑΠ-ΟΤΕ, πράγμα που ικανοποιεί άλλωστε και αίτημα των ίδιων των ασφαλισμένων στο συγκεκριμένο ταμείο. 

Με το υπό κατάθεση -θα έλεγα- σχέδιο νόμου, το ασφαλιστικό, που πρόκειται σύντομα να κατατεθεί στη Βουλή και βρίσκεται ήδη στην ΟΚΕ για επεξεργασία, υπάρχουν διατάξεις με τις οποίες συγχωνεύεται το ΤΑΠ-ΟΣΕ στο ΤΑΠ-ΟΤΕ. Αυτό θα δώσει γενικότερες λύσεις στα προβλήματα που αντιμετωπίζει το ταμείο με την ταμειακή δυσχέρεια που έχει και με όλες τις συνέπειες. 

Σε ό,τι αφορά τη συγκεκριμένη αρυθμία ή ανωμαλία που παρουσιάστηκε, οφείλεται στο γεγονός ότι το ταμείο προσπάθησε να ελέγξει κάπως τις δαπάνες υγείας, οι οποίες αλματωδώς αυξάνονται γενικώς αλλά εν πάση περιπτώσει, φαινόταν ότι παρουσίαζαν μία ιδιαίτερη έξαρση και στο ΤΑΠ-ΟΣΕ και επέβαλε την αυστηρή τήρηση του κανονισμού του ταμείου, βάσει του οποίου έπρεπε οι όποιες δαπάνες για ιατροφαρμακευτική περίθαλψη να ελέγχονται και εν συνεχεία να καταβάλονται από το ταμείο και όχι από το δίκτυο του ΟΣΕ, όπως συνέβαινε. 

Δηλαδή, η αλλαγή αυτού του καθεστώτος ήταν μία αναγκαία ενέργεια για να είναι το ταμείο συνεπές με τον κανονισμό από τη μία μεριά, αλλά και για να περιφρουρήσει τα οικονομικά του από μία σπατάλη η οποία γινόταν, διότι δεν ήταν σε θέση να ελέγξει τις δαπάνες της ιατροφαρμακευτικής περίθαλψης, εφόσον αυτές εδίδοντο μέσω των δικτύων του ΟΣΕ και όχι του ασφαλιστικού τους ταμείου, του ΤΑΠ-ΟΣΕ. Η ουσία είναι ότι το ταμείο αυτό δεν είχε καμία προοπτική. 

Με συμφωνία και συναίνεση των ασφαλισμένων και των συνταξιούχων αλλά και με συμφωνία με το ΤΑΠ-ΟΤΕ συγχωνεύεται στο ΤΑΠ-ΟΤΕ με το νομοσχέδιο του οποίου επίκειται η κατάθεση στη Βουλή και έτσι λύνεται κατά τον καλύτερο τρόπο το πρόβλημα αυτό. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κατσιλιέρης έχει το λόγο. 

ΠΕΤΡΟΣ ΚΑΤΣΙΛΙΕΡΗΣ: Είναι προφανές, κύριε Υπουργέ, ότι οι έλεγχοι των δαπανών που επικαλεσθήκατε θα ήταν ασφαλώς ουσιαστικοί, αλλά κυρίως αποτελεσματικοί, εάν υπήρχε η μηχανογράφηση του όλου συστήματος των υπηρεσιών του ταμείου, έτσι ώστε και οι ασφαλισμένοι να πληρώνονται άμεσα αλλά και το ταμείο να διασφαλίζει τα συμφέροντά του. 

Σε κάθε περίπτωση είναι γνωστό ότι τα ελλείμματα του ΤΑΠ-ΟΣΕ ξεπερνούν, κατά τις δικές μου πληροφορίες, τα τρία δισεκατομμύρια (3.000.000.000) δραχμές και είναι αλήθεια ότι δεν είναι βιώσιμο πλέον το ταμείο αυτό. 

Ειλικρινά χαίρομαι που άκουσα την άποψη της Κυβέρνησης, ότι το ΤΑΠ-ΟΣΕ πρόκειται να συγχωνευθεί με το ΤΑΠ-ΟΤΕ, δεδομένου άλλωστε ότι αυτά τα δύο ταμεία, μαζί και με το ταμείο των ΕΛ.ΤΑ. στον κλάδο των συντάξεων ήδη έχουν ενοποιηθεί και καλό θα ήταν αυτή η ενοποίηση να επεκταθεί και στον κλάδο υγείας. 

Νομίζω ότι κάποιο νομοσχέδιο συζητείται αυτές τις μέρες. Δεν ξέρω αν και κατά πόσο προβλέπεται τέτοιου είδους ρύθμιση. Πιστεύω ότι μόνο μία τέτοια λύση θα μπορούσε πραγματικά να είναι βιώσιμη. Αυτό που γνωρίζω είναι, ότι οι προτάσεις της διοίκησης για συμμετοχή των εργαζομένων, για μια έκτακτη εισφορά 3% επί των αποδοχών των εργαζομένων για οκτώ μήνες δεν μπορεί να δώσει μία βιώσιμη και οριστική λύση, να διασφαλίσει δηλαδή τη σωτηρία του ταμείου. Θα είναι σημαντικό να επισπευθούν οι παραπάνω διαδικασίες, ώστε αυτή η ενοποίηση πολύ σύντομα να είναι γεγονός. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, σωστά τα είπατε και για το έλλειμμα -είναι κάτι παραπάνω από αυτό που έχετε υπόψη σας- του ΤΑΠ-ΟΣΕ. Δεν υπήρχε άλλη λύση από τη συγχώνευση. Σωστά είπατε, επίσης, ότι ούτως ή άλλως στους συνταξιούχους είναι ενιαίο το ταμείο αυτών των οργανισμών, το ΤΑΠ-ΟΤΕ. 

Πρέπει, όμως, να πω ότι, ενώ ο κλάδος υγείας του ΤΑΠ-ΟΤΕ είναι ισχυρός, το ίδιο το ΤΑΠ-ΟΤΕ δεν είναι καθόλου ισχυρό, έχει τρομακτικά προβλήματα, έχει ετήσια ελλείμματα της τάξεως των τριάντα δισεκατομμυρίων (30.000.000.000) δραχμών και βεβαίως είναι ένα από τα μεγάλα προβλήματα που μας απασχολούν. 'Εχουμε προσανατολιστεί, αν θέλετε, σε κάποιες κοινά αποδεκτές ρυθμίσεις, όχι όμως άμεσα με το νομοσχέδιο που μετ' ου πολύ έρχεται προς συζήτηση στη Βουλή. Αυτό λύνει το πρόβλημα του ΤΑΠ-ΟΣΕ και πολλά άλλα, αλλά, παραμένει το πρόβλημα του ΤΑΠ-ΟΤΕ, για το οποίο θα συζητήσουμε άλλη φορά. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 712/30.7.98 ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Δικαιοσύνης, σχετικά με τις προθέσεις της Κυβέρνησης για την ίδρυση μόνιμου Εφετείου στην Καλαμάτα. 

Η ερώτηση του κ. Παπανικολάου έχει ως εξής: 

"Καταθέτω το υπ' αριθμ. 10732/3749/29.7.98 ομόφωνο ψήφισμα του Δημοτικού Συμβουλίου Καλαμάτας με το οποίο ζητείται, όπως και εγώ κατ' επανάληψη σας έχω ζητήσει με συνεχείς ερωτήσεις μου, η ίδρυση Μονίμου Εφετείου στην Καλαμάτα. 

Ερωτάται ο κύριος Υπουργός: 

Θα εισηγηθεί στην Ολομέλεια του Αρείου Πάγου την ίδρυση Μονίμου Εφετείου στην Καλαμάτα, λαμβανομένου υπόψη ότι πληροί όλες τις προϋποθέσεις και υπάρχει έτοιμο και το ανάλογο κτίριο;". 

 

 

  

Σελίδα 1282 

Ο Υπουργός Δικαιοσύνης, κ. Ευάγγελος Γιαννόπουλος, έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, έχει ιδρυθεί μεταβατική έδρα του Εφετείου Ναυπλίου στο Πρωτοδικείο της Καλαμάτας από το 1990. Το γε νυν έχον, δεν πρόκειται να γίνει καμία, είτε προαγωγή είτε κατάργηση της έδρας. 

Το Υπουργείο Δικαιοσύνης έχει συγκροτήσει μία επιτροπή να μελετήσει θέματα διαφόρων φορέων, δημοτικών συμβουλίων, δικηγορικών συλλόγων για τη δημιουργία εφετείων. Η επιτροπή αυτή συγκροτήθηκε το Σεπτέμβριο μήνα, φέτος -και θα καταθέσω για τα Πρακτικά το κείμενο για να υπάρχει-συνεδριάζει και μέχρι τέλους του έτους θα δώσει το πόρισμά της και από εκεί και ύστερα το Υπουργείο θα αποφασίσει. 

Πάντως ούτε καταργείται, όπως διαδίδεται, η μεταβατική αυτή έδρα, ούτε προάγεται σε έδρα εφετείου το γε νυν έχον. Η επιτροπή θα συνεδριάζει μέχρι τέλος Δεκεμβρίου. Από εκεί και ύστερα ό,τι πει η επιτροπή θα το εξετάσει το Υπουργείο Δικαιοσύνης και θα αποφασίσει. 'Ολοι θέλουν εφετείο στο χωριό τους. 

(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά της Βουλής απόφαση για τη συγκρότηση και ορισμό μελών ομάδας εργασίας, η οποία έχει ως εξής: 

"ΕΛΛΗΝΙΚΗ ΔΗΜΟΚΡΑΤΙΑ 

ΥΠΟΥΡΓΕΙΟ ΔΙΚΑΙΟΣΥΝΗΣ 

ΓΕΝΙΚΗ ΔΙΕΥΘΥΝΣΗ Α' 

ΔΙΕΥΘΥΝΣΗ Β 

ΤΜΗΜΑ 1
 Αθήνα, 29 Σεπτεμβρίου 1998
 

Αριθ. Πρωτ.: 151486 οικ. 

ΑΠΟΦΑΣΗ

ΘΕΜΑ: Συγκρότηση και ορισμός μελών Ομάδας Εργασίας

Ο Υπουργός Δικαιοσύνης

'Εχοντας υπόψη: 

1. Τις διατάξεις: α) του άρθρου 5 παρ. 6 περ. α' του ν. 2408/1996 (ΦΕΚ Α 104) σε συνδυασμό με τις διατάξεις του άρθρου 23 παρ. 1 περ. ι του ν. 2145/1993 (ΦΕΚ Α 88), β) του άρθρου 19 του ν. 2470/1997 (ΦΕΚ Α 40) και γ) του ν. 2539/1997 (ΦΕΚ Α 244). 

2. Την ανάγκη ορθολογικότερης χωροταξικής κατανομής λειτουργίας των Εφετείων της χώρας (Πολιτικών και Διοικητικών), με σκοπό την αποσυμφόρηση ορισμένων από τον όγκο υποθέσεων λαμβανομένου υπόψη και του πληθυσμού της περιφέρειας τους όπως και των συγκοινωνιακών μέσων επικοινωνίας, και την τήρηση της γεωγραφικής συνοχής της περιφέρειας με βάση και την τελευταία διοικητική κατανομή του ν. 2539/1997 (ΦΕΚ Α 244). 

Αποφασίζουμε

Α. Συγκροτούμε Ομάδα Εργασίας για τη μελέτη και συγκρότηση πρότασης προς το Υπουργείο περί της χωροταξικής κατανομής Εφετείων τινων (Πολιτικής και Διοικητικής Δικαιοσύνης) αποτελούμενη από τους: 

1. Γεώργιο Ανδρεόπουλο, Γενικό Γραμματέα του Υπουργείου Δικαιοσύνης, ως Πρόεδρο. 

2. Κωνσταντίνο Λυμπερόπουλο, Πρόεδρο της Ενώσεως Δικαστών και Εισαγγελέων, Αντιπρόεδρο του Αρείου Πάγου. 

3. Γ. Πουλάκο, Νομικό Σύμβουλο του Κράτους, στο Υπουργείο Δικαιοσύνης. 

4. Ιωάννη Αποστόλου, Ειδικό Γραμματέα του Ενιαίου Διοικητικού Τομέα Διοίκησης Δικαιοσύνης. 

5. Νικόλαο Τσίγκα, Γενικό Διευθυντή Γενικής Διεύθυνσης Διοίκησης Δικαιοσύνης. 

6. Λάμπρο Γεωργακόπουλο, Πρόεδρο Ενώσεως Διοικητικών Δικαστών, Εφέτη Διοικητικών Δικαστηρίων. 

7. Αντώνιο Ρουπακιώτη, Πρόεδρο του Δ.Σ.Α. 

8. Βασίλειο Βενέτη, Πρόεδρο Δικηγορικού Συλλόγου Πειραιά. 

9. Κωνσταντίνο Νταϊλιάνα, Δικηγόρο παρ' Αρείω Πάγω, Μέλος της Νομοπαρασκευαστικής Επιτροπής, τ. Γεν. Γραμματέα του Υπουργείου Δικαιοσύνης. 

Ο πρόεδρος της επιτροπής κωλυόμενος, τυχόν, αναπληρώνεται από τον Αντιπρόεδρο του Αρείου Πάγου. 

Β. Η Επιτροπή οφείλει να περατώσει το 'Εργο της μέχρι της 31/12/1998 προς μόρφωση δε γνώμης μπορεί να ερευνήσει όλα τα θέματα και να χρησιμοποιήσει όσα μέσα θεωρήσει κατάλληλα προς επίτευξη του σκοπού (δικαστηριακή ύλη, αποσυμφόρηση δικαστηρίων, εξυπηρέτηση του λαού της περιφέρειας, απόσταση, πληθυσμός κλπ.). 

Γ. Γραμματέα της ομάδας εργασίας ορίζουμε την Αδαμαντία Ζάβρα, Τμηματάρχη της Κεντρικής Υπηρεσίας του Υπ. Δικαιοσύνης. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ"). 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπανικολάου έχει το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, κατ' αρχήν δεν είναι όπως το λέει ο κύριος Υπουργός, ότι θέλουμε εφετείο στο χωριό μας, διότι ο Νομός Μεσσηνίας είναι ένας από τους μεγαλύτερους νομούς της πατρίδας μας. 'Εχει ιδρυθεί το μεταβατικό εφετείο από το 1990, πληροί όλους τους όρους. 'Ηδη υπάρχει ένα ωραιότατο κτίριο και έχει συμβάλει και σ' αυτό ο Υπουργός, να λέμε την αλήθεια, του οποίου μένουν αχρησιμοποίητοι ο δεύτερος και ο τρίτος όροφος. Είναι κλειδωμένοι, Υπουργέ μου. 

Σήμερα που υπάρχει αυτή η μεγάλη οικονομική κρίση, ενώ έχουμε έτοιμη την κτιριακή υποδομή, να μη βάζουμε μία υπογραφή, Υπουργέ μου, να γίνει το εφετείο μονίμως στην Καλαμάτα; Αρκεί να σας αναφέρω κάποια στατιστικά στοιχεία που ξέρετε και επανειλημμένως έχετε απαντήσει θετικά, αλλά δεν ξέρω ποιοι λόγοι υπάρχουν που δεν βάζετε την υπογραφή και δεν εισηγείσθε στον 'Αρειο Πάγο να γίνει μόνιμο εφετείο στην Καλαμάτα. 

'Οσον αφορά τις πολιτικές και ποινικές υποθέσεις, ξεπερνούν σε κάθε δικάσιμο τις εβδομήντα με ογδόντα περιπτώσεις. Από δικάσιμο ύλη κατέχουμε το ρεκόρ. Αυτό βέβαια δεν μας τιμά σαν περιοχή, αλλά αυτή είναι η αλήθεια, την οποία πρέπει να αντιμετωπίσετε με μία θετική, θα έλεγα, απάντηση για το εφετείο. 

Η κτιριακή υποδομή υπάρχει, η γραμματειακή υποστήριξη είναι άψογη, με πανεπιστημιακού επιπέδου γραμματείς που έχουν επισύρει επανειλημμένως τα ευμενέστατα σχόλια των δικαστικών που έρχονται από την Αθήνα. 

Επομένως, νομίζω ότι είναι ανάγκη η Μεσσηνία, κύριε Υπουργέ, να μην είναι συνέχεια νότος του νότου, να γίνει κάτι και εκεί. Είναι ανάγκη πραγματικά να δημιουργηθεί το μόνιμο εφετείο εκεί, για να μπορέσει να ανταποκριθεί σ' αυτές τις υποθέσεις και να μην αναγκάζονται οι Μεσσήνιοι να μεταναστεύουν για να βρίσκουν "το δίκιο", σε άλλα εφετεία. 

Νομίζω ότι θα έχετε πάρει από τους φορείς ανάλογα υπομνήματα. Αναφέρομαι στο δήμο, που είναι ομόφωνη η απόφαση, στη Νομαρχιακή Αυτοδιοίκηση, στο δικηγορικό σύλλογο και απ' άλλους φορείς. 

Νομίζω ότι και η δική μου φωνή, μαζί με όλους αυτούς, έρχεται να συνηγορήσει ότι είναι ανάγκη να απαντήσετε θετικά στο αίτημα αυτό. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Δικαιοσύνης έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, ο κ. Παπανικολάου θα με κάνει να μην μου επιτρέπουν να περνάω από το Ναύπλιο και από το 'Αργος, εάν κάνω οριστική έδρα στο Δήμο της Καλαμάτας. Αμ, η Τρίπολη δεν είναι το κέντρο; Γιατί να μην έχει εφετείο; Και με τους πατριώτες μου, λοιπόν, έχω να κάνω και με το 'Αργος έχω να κάνω, και με το Ναύπλιο έχω να κάνω, που διαμαρτύρονται γιατί έγινε αυτή η μεταβατική έδρα. Εν πάση περιπτώσει έγινε. Ούτε θα προσβάλω εγώ τη μνήμη του αείμνηστου Γεωργίου Σταμάτη ο οποίος έχει βάλει την υπογραφή του. 

Πάντως έχω αυτό το πρόβλημα: Από τη μια μεριά διαμαρτύρονται από το Ναύπλιο και λένε "να καταργήσετε, κύριε Υπουργέ, τη μεταβατική έδρα της Καλαμάτας", από την άλλη 

  


 

  

Σελίδα 1283 

έχω την Τρίπολη που λένε "πώς θα περνάνε από εδώ να πηγαίνουν στην Καλαμάτα και να μην έρχονται στην Τρίπολη που είναι το κέντρο;" 

'Ηρθε και η κ. Παπαδημητρίου τώρα. Κυρία Παπαδημητρίου, θέλουνε οριστικό εφετείο στην Καλαμάτα. Να το πάμε; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: (δεν ακούστηκε) 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι λέει η 'Ελσα. Ε, αυτό είναι το πρόβλημα. 

Εν πάση περιπτώσει το Υπουργείο κατήρτισε μια επιτροπή, κύριε Πρόεδρε, η οποία θα αποφασίσει. Βεβαίως, όμως, θα παραμείνουν τα πράγματα ως έχουν. 

Δώσαμε περί τα πεντακόσια εκατομμύρια και έκαναν πράγματι ένα ωραίο κτίριο. Θα εξωραϊσουμε τα δικαστικά κτίρια, δεν θα τα αφήσουμε σε αυτήν την κατάσταση που είναι. Σήμερα, όμως, δεν μπορώ να δηλώσω τίποτα παραπάνω απ' αυτά που είπα. 

Τα πράγματα θα παραμείνουν ως έχουν, θα αποφασίσει εκείνη η επιτροπή η οποία λειτουργεί και μετά θα δούμε, κύριε Παπανικολάου. Εύχομαι να επιτύχετε. 

ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Για το Ηράκλειο; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τι Ηράκλειο, τι Χανιά... 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ. Μην ανοίγετε πληγές. 

Τρίτη είναι η με αριθμό 8/15.7.98 ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Υγείας και Πρόνοιας, σχετικά με τη λήψη μέτρων για τη στελέχωση με ιατρικό προσωπικό και την άμεση λειτουργία της Μονάδας Εντατικής Θεραπείας Παίδων στο Ιπποκράτειο Νοσοκομείο Θεσσαλονίκης. 

Η ερώτηση του κυρίου Βουλευτή έχει σε περίληψη ως εξής: 

"Αν και η λειτουργία Μονάδας Εντατικής Θεραπείας Παίδων αποτελεί αδήριτη ανάγκη για τη Θεσσαλονίκη και την ευρύτερη περιοχή της βόρειας Ελλάδας, η σημερινή Κυβέρνηση, όπως και οι προηγούμενες, εμφανίζει μια απαράδεκτη και εγκληματική αδράνεια για την αντιμετώπιση αυτού του ζωτικού προβλήματος. 

Είναι χαρακτηριστική η περίπτωση του Ιπποκρατείου Νοσοκομείου Θεσσαλονίκης, όπου μέχρι το 1985 λειτουργούσαν υποτυπωδώς έστω δυο παιδιατρικές, δυο καρδιοχειρουργικές και δυο μονάδες για νεογνά, καθώς και η νευροχειρουργική, όπου νοσηλευόταν και παιδιά. Το 1985 έπαψε η λειτουργία των μονάδων αυτών και χρειάστηκε να περάσουν οκτώ χρόνια μέχρι το 1993 για να αποφασιστεί η δημιουργία Μονάδας Εντατικής Θεραπείας Παίδων. Από τότε ξεκίνησε μια αργόσυρτη διαδικασία για την προμήθεια του αναγκαίου εξοπλισμού ενώ πριν ενάμισι χρόνο συστάθηκαν έξι θέσεις γιατρών για τη στελέχωσή της. Το θέμα είναι πως δεν έχει αρχίσει ακόμη η διαδικασία έστω και αυτών των προσλήψεων, ενώ το ΣΚΕΙΟΠΝΙ (Συμβούλιο Κρίσης και Επιλογής Ιατρικού και Οδοντιατρικού Προσωπικού Νοσηλευτικών Ιδρυμάτων), που συνεδρίασε πρόσφατα, δεν έκρινε κανέναν κατάλληλο για τη θέση του διευθυντή της Μονάδας. 

Ερωτάται ο κύριος Υπουργός ποια μέτρα πρόκειται να πάρει η Κυβέρνηση ώστε να ολοκληρωθεί άμεσα η στελέχωση και να τεθεί σε λειτουργία η Μονάδα Εντατικής Θεραπείας Παίδων στο Ιπποκράτειο Νοσοκομείο Θεσσαλονίκης;". 

Ο Υφυπουργός Υγείας και Πρόνοιας κ. Κοτσώνης έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, σε σχέση με το πρόβλημα το οποίο θέτουν οι συνάδελφοι, έχω να δηλώσω το εξής: Πράγματι ακόμη δεν έχει λειτουργήσει η Μονάδα Εντατικής Θεραπείας Παίδων στο Ιπποκράτειο, αλλά δεν έχει λειτουργήσει όχι λόγω προβλημάτων εξοπλισμού. O εξοπλισμός έχει εγκριθεί από το 1996. 

Προέκυψε πρόβλημα όσον αφορά τη στελέχωση. 'Εγινε διαγωνισμός για την κάλυψη των θέσεων και εζητούντο ειδικοί εντατικολόγοι παίδων. Δεν προσήλθε ουδείς. Κατόπιν τούτου, επαναπροκηρύξαμε το διαγωνισμό, απαλείφοντας τη λέξη "παίδων", για να έρθουν εντατικολόγοι γενικώς. Βεβαίως, αυτήν τη στιγμή βρισκόμαστε στις διαδικασίες λύσεως του προβλήματος και για τη θέση του διευθυντή και για τη θέση των επιμελητών. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, από το '93 που αποφασίστηκε η δημιουργία της Μονάδας Εντατικής Θεραπείας Παίδων, πέρασαν πάνω από πέντε χρόνια, χωρίς ωστόσο μέχρι σήμερα να επιτευχθεί η λειτουργία της. 

Το επιχείρημα που προβάλατε, ότι έχει εξασφαλιστεί ο εξοπλισμός από το 1976, που θέλω να πιστεύω ότι σήμερα σ' ένα μεγάλο βαθμό έχει ξεπεραστεί, δεν είναι αρκετό, για να δικαιολογήσει την καθυστέρηση της μονάδας. 

Η αιτία που δεν προσέρχονται οι γιατροί, όταν προκηρύσσονται οι διαγωνισμοί, θα πρέπει να σας απασχολήσει. Δηλαδή, με άλλα λόγια θα πρέπει να δοθούν κίνητρα στους γιατρούς, κοινωνικά, οικονομικά, εκπαιδευτικά, έτσι ώστε να προσέρχονται στους διαγωνισμούς και να καλύπτονται οι θέσεις τέτοιων μονάδων, που τόσο μεγάλη ανάγκη τις έχει η περιοχή της Βόρειας Ελλάδας. Δεν μπορεί χωρίς μια τέτοια μονάδα να αντιμετωπίζεται μια σειρά σοβαρά περιστατικά, που κάθε τόσο εμφανίζονται. 

Ο τρόπος με τον οποίο αντιμετωπίζεται το θέμα αυτήν τη στιγμή, να λειτουργεί η Μονάδα Εντατικής Θεραπείας μέσα στη Μονάδα Ενηλίκων, δεν είναι σωστός -γιατί σύμφωνα με τα στοιχεία που έχουμε, μ' αυτόν τον τρόπο τουλάχιστον αντιμετωπίζονται όσα περιστατικά εμφανίζονται- για λόγους υγιεινής, για το ότι επιβαρύνεται η Μονάδα Ενηλίκων και τέλος, γιατί δεν υπάρχουν πάντα οι κατάλληλοι γιατροί, για να αντιμετωπίσουν τα προβλήματα. 

Συνεπώς εξετάζοντας περισσότερο τις αιτίες του προβλήματος, τα μέτρα που θα πάρετε, θα πρέπει να είναι προς την κατεύθυνση αυτή, που θα λύσει το πρόβλημα και θα πρέπει να επιτευχθεί το ταχύτερο δυνατό η λειτουργία της ΜΕΘ Παίδων στο Ιπποκράτειο της Θεσσαλονίκης. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, κάνουμε αυτό ακριβώς, που πρότεινε ο συνάδελφος. Αφήνουμε τους ειδικούς επιστήμονες να αποφασίσουν για τον τρόπο, που θα λειτουργήσει μία μονάδα προωθημένης ιατρικής. 

Είναι πάρα πολύ ενδιαφέρων ο προβληματισμός που βάλατε για τη δημιουργία κινήτρων για την κάλυψη κενών θέσεων ιατρικών, αλλά καταλαβαίνετε ότι αυτό είναι πάρα πολύ χρήσιμο για απομονωμένες περιοχές της χώρας. Αν βάλουμε κίνητρα, για να καλυφθούν θέσεις στη Θεσσαλονίκη ή στην Αθήνα, καταλαβαίνετε ότι δεν είναι σωστό. 

Τέλος πάντων, να είσθε βέβαιοι ότι η Μονάδα Εντατικής Θεραπείας Παίδων της Θεσσαλονίκης θα λειτουργήσει πάρα πολύ σύντομα. 

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 1845/28.8.98 ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την επίλυση των λειτουργικών προβλημάτων των σχολείων στις Σπέτσες. 

Η ερώτηση της κ. Αλφιέρη σε περίληψη έχει ως εξής: 

"Σε πρόσφατη περιοδεία μου στις Σπέτσες είχα την ευκαιρία να διαπιστώσω τις σημαντικές ελλείψεις της σχολικής υποδομής του νησιού. 

Συγκεκριμένα: 

Το Λύκειο Σπετσών στερείται μόνιμης στέγης και φιλοξενείται σε κτίριο της Αναργυρείου Σχολής. Η σχολή έχει παραχωρήσει έκταση, προκειμένου να κτιστεί νέο διδακτήριο και έχουν γίνει οι αναγκαίες συνεργασίες με τον Οργανισμό Σχολικών Κτιρίων, χωρίς όμως αποτέλεσμα. 

Το δημοτικό σχολείο λειτούργησε πέρυσι με πολλά προβλήματα. Οι τουαλέτες είναι κατεστραμμένες, παρ' όλα αυτά χρησιμοποιήθηκαν, παρά τους κινδύνους μετάδοσης μολυσματικών ασθενειών στους μικρούς μαθητές. 

  

 

  

Σελίδα 1284 

Το νηπιαγωγείο χρειάζεται μεγαλύτερο χώρο στέγασης, ώστε να καλύψει τις ανάγκες όλων των νηπίων του νησιού. Σήμερα σε μία μόνο αίθουσα στεγάζονται πενήντα μαθητές. Υπάρχουν ακόμα σαράντα πέντε νήπια, που δεν μπορούν να γίνουν δεκτά, λόγω χωρητικότητας. 'Εχει βρεθεί κτίριο στην περιοχή Αναλήψεως, το οποίο μάλιστα επισκεφθήκαμε με την Πολιτική Κίνηση Συνασπισμού, κατάλληλο να καλύψει ακόμα και ανάγκες παιδικού σταθμού, που θεωρείται απαραίτητος για το νησί. Χρειάζονται όμως ογδόντα εκατομμύρια δραχμές (80.000.000) δραχμές για την αγορά του και αυτά δεν υπάρχουν. 

Ερωτάται ο κύριος Υπουργός. 

1. Αν προτίθεται να εξετάσει την πρόταση της Αναργυρείου Σχολής και σε συνεργασία με τον ΟΣΚ να προχωρήσει στον άμεσο σχεδιασμό ανέγερσης διδακτηρίου για το Λύκειο Σπετσών. 

2. Αν προτίθεται και πότε να προχωρήσει στη χρηματοδότηση των επισκευών και συντηρήσεων στα κτίρια του Λυκείου και του Δημοτικού Σχολείου, με άμεση προτεραιότητα την επισκευή των αποχωρητηρίων και την κατασκευή αίθουσας πολλαπλών χρήσεων, που να καλύπτει τις ανάγκες και τις εκδηλώσεις των μικρών μαθητών. 

3. Αν προτίθεται να εξετάσει και να προχωρήσει στη χρηματοδότηση της αγοράς νέου κτιρίου Νηπιαγωγείου με το ποσόν των ογδόντα εκατομμυρίων (80.000.000) δραχμών, που να καλύπτει τις ανάγκες του νηπιακού πληθυσμού του νησιού.". 

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, με εντολή του Υπουργείου Παιδείας στη διάρκεια του 1997 ο Οργανισμός Σχολικών Κτιρίων διενήργησε μια εκτεταμένη έρευνα στους εκατόν πενήντα δήμους και κοινότητες του λεκανοπεδίου Αττικής, προκειμένου να συλλέξει και να καταγράψει όλα εκείνα τα στοιχεία από τους δήμους και τις κοινότητες, για να αντιμετωπίσει το πρόβλημα της σχολικής στέγης. 

Πράγματι μεταξύ των δήμων και των κοινοτήτων του λεκανοπεδίου Αττικής και ο Δήμος των Σπετσών υπέβαλε τα σχετικά στοιχεία και με βάση αυτά τα στοιχεία, μπορώ να σας πω, ότι πρώτον, το κύριο στεγαστικό πρόβλημα του νησιού είναι το λύκειο, ενώ για το γυμνάσιο υπάρχει ένα κτίριο που κρίθηκε ότι είναι σε καλή κατάσταση και για το δημοτικό σχολείο επίσης, ότι είναι ένα παραδοσιακό κτίριο -και αυτό σε καλή κατάσταση- που καλύπτεται με τα κονδύλια τα οποία στέλνονται ετησίως για επισκευή και συντήρηση των χώρων στέγασης των σχολείων. 

Τώρα, ο Οργανισμός Σχολικών Κτιρίων, πράγματι ετοιμάζει το πενταετές πρόγραμμα με βάση το οποίο θα αντιμετωπιστούν οριστικά τα προβλήματα σχολικής στέγης και στις Σπέτσες. 'Εχουν γίνει οι σχετικές προεργασίες, και έχει ανευρεθεί οικόπεδο το οποίο ανήκει στην Αναργύρειο Σχολή. Αυτό το οικόπεδο πρέπει να εκχωρηθεί με βάση την προβλεπόμενη διαδικασία και μετά τη λήψη της σχετικής απόφασης από τον ΟΣΚ και τη μεταγραφή του οικοπέδου, προχωρούν στην ανέγερση του νέου διδακτικού κτιρίου. Αυτό θα λυθεί έτσι. 

Τώρα, σχετικά με τα άλλα δύο κτίρια, σύμφωνα με στοιχεία που μας έδωσε ο Οργανισμός Σχολικών Κτιρίων, έχουν δοθεί πεντέμισι εκατομμύρια (5.500.000) δραχμές για το σχολικό έτος 1998, τα οποία έπρεπε να αναληφθούν σε τρεις δόσεις. Δεν έχει αναληφθεί με ευθύνη του Δήμου Σπετσών προφανώς, ούτε καν η πρώτη δόση και δεν έχουν γίνει οι αναγκαίες επισκευαστικές εργασίες. Αυτό, όμως, δεν ανήκει, ούτε στην ευθύνη του ΟΣΚ, ούτε και στην ευθύνη του Υπουργείου Παιδείας. Θα έπρεπε ο Δήμος των Σπετσών να κινηθεί και να εισπράξει, όπως όλοι σχεδόν οι άλλοι δήμοι, το 60% του κονδυλίου που αναλογεί σε επισκευές και συντηρήσεις σχολικής στέγης, για να προχωρήσει στα έργα που έπρεπε ήδη να έχει κάνει. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ευχαριστώ, κύριε Πρόεδρε. 

Κύριε Υφυπουργέ, χαίρομαι που αναγνωρίσατε την εγκατάλειψη του νησιού των Σπετσών, όσον αφορά τα λειτουργικά προβλήματα, αλλά και τα προβλήματα στέγης. Δεν μου απαντήσατε πότε σχεδιάζετε να δώσετε τα χρήματα για το Λύκειο Σπετσών, γιατί πραγματικά υπάρχει ένα πρόβλημα. Πρέπει να σας πω ότι αν και το νησί είναι δίπλα από τον Πειραιά είναι εγκαταλελειμμένο και όσον αφορά τα θέματα της παιδείας και όσον αφορά τα θέματα της υγείας. 

Τα παιδιά φεύγουν από τις Σπέτσες και έρχονται στον Πειραιά για να σπουδάσουν στο λύκειο. Το ένα είναι αυτό. 

Δεύτερον, για τα πεντέμισι εκατομμύρια (5.500.000), όπως μας τα εκθέσατε, δεν έχετε εσείς την ευθύνη. Τα έχετε δώσει και δεν τα έχει πάρει ο δήμος, θα δούμε τι θα κάνουμε. 

Δεν μου απαντήσατε, όμως, κύριε Υφυπουργέ, τι προτίθεσθε να κάνετε για το νηπιαγωγείο. 

'Ηδη στο νηπιαγωγείο υπάρχει μια εκκρεμότητα για σαράντα πέντε παιδιά, υπάρχει ανάγκη απόκτησης νέου νηπιαγωγείου, υπάρχουν προτάσεις και από το δήμο που έχει κάνει στον ΟΣΚ και στο Υπουργείο σας για την αγορά του νηπιαγωγείου, που ανέρχεται στα ογδόντα εκατομμύρια (80.000.000) δραχμές. Δεν μας είπατε τι σχεδιάζετε να κάνετε. 

Τελειώνοντας θέλω να σας εκφράσω και ένα παράπονο. Αυτή η ερώτηση, κύριε Υφυπουργέ, για τις Σπέτσες, έχει κατατεθεί στις 28 Αυγούστου. Φαίνεται ότι το ενδιαφέρον σας είναι προς το κέντρο των Αθηνών και στην περιφέρεια είναι λίγο χαλαρό. 'Ομως και οι Σπέτσες είναι νησί που έχει πολλά προβλήματα, περισσότερα από το κέντρο και καλό θα ήταν η ευαισθησία σας να στρέφεται και προς τα εκεί. 

Περιμένω, λοιπόν, δυο απαντήσεις. Να μου πείτε πότε χρονικά ξεκινάνε οι εργασίες για το λύκειο και αν προτίθεται το Υπουργείο να αντιμετωπίσει το θέμα του νηπιαγωγείου. 

'Οσον αφορά τις δαπάνες συντήρησης, πιστεύω ότι τα 5,5 εκατομμύρια δεν φτάνουν. Από κει και πέρα όμως, αν δεν τα έχει απορροφήσει ο δήμος, είναι ζήτημα του δήμου και θα δούμε πώς θα αντιμετωπιστεί. Ευχαριστώ πολύ και περιμένω τις απαντήσεις σας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Προφανώς, εν μέρει παρεξηγήθηκε η απάντησή μου, από την κυρία συνάδελφο, γιατί εγώ δεν ομολόγησα την αθλιότητα της σχολικής στέγης στις Σπέτσες, απλούστατα ενημέρωσα το Σώμα για το ενδιαφέρον της πολιτείας να λυθεί οριστικά το πρόβλημα της σχολικής στέγης, όχι πρόχειρα και αποσπασματικά, αλλά στα πλαίσια ενός πενταετούς προγραμματισμού, έτσι ώστε να ανταποκριθεί η ικανοποίηση των προβλημάτων παράλληλα με την απορρόφηση ενός τεράστιου προγράμματος, μαμούθ, θα έλεγα, αποκατάστασης σχολικής στέγης, που ξέρετε πολύ καλά ότι έχει αρχίσει από τα τέλη του 1996 και βρίσκεται σε εξέλιξη και ο βασικός στόχος του πενταετούς προγράμματος σχολικής στέγης, είναι να μην αφήσει ούτε ένα σχολείο χωρίς να το αποπερατώσει ή εν πάση περιπτώσει να ελαχιστοποιήσει το πρόβλημα σχολικής στέγης στη χώρα μας. 

Για το νηπιαγωγείο ειδικότερα, δεν έχουμε καμία αναφορά από την πλευρά του ΟΣΚ ότι έχει καταγραφεί ως πρόβλημα. Αυτό επιτρέψτε μου να το ξαναρωτήσω. Αλλά, δεν έχει καταγραφεί ως πρόβλημα το νηπιαγωγείο. Ως κύριο πρόβλημα, έχει καταγραφεί το λύκειο για το οποίο είπαμε ότι οι διαδικασίες προχωρούν προκειμένου να ανεγερθεί καινούριο διδακτήριο, το γυμνάσιο και το δημοτικό κρίθηκαν κατάλληλα μεν αλλά επισκευαστέα και δόθηκαν τα 5,5 εκατομμύρια πάλι όχι τυχαία, αλλά με βάση τις ανάγκες επισκευών και συντήρησης. 

ΠΡΟΕΔΡΕΥΩΝ (Παναγιώτης Ν. Κρητικός): Αναφορές και ερωτήσεις δεύτερου κύκλου: Θα συζητηθεί η πρώτη ερώτηση με αριθμό 732/4-8-98 του Βουλευτή του Πανελληνίου Σοσιαλιστικού Κινήματος κ. Δημητρίου Σαρρή προς τον Υπουργό Εθνικής Παιδείας και Θρησκευμάτων, σχετικά με τις προθέσεις της Κυβέρνησης για την ίδρυση έδρας "Νίκου Καζαντζάκη" 



 

  

Σελίδα 1285 

στη Φιλοσοφική Σχολή Ρεθύμνου του Πανεπιστημίου Κρήτης. 

Η ερώτηση έχει ως εξής: 

"Το Ελληνικό Τμήμα της Διεθνούς Εταιρείας "Φίλων Νίκου Καζαντζάκη", από αρκετό καιρό έχει θέσει μεταξύ άλλων στόχων και το θέμα της δημιουργίας έδρας Νίκου Καζαντζάκη στη Φιλοσοφική Σχολή Ρεθύμνου του Πανεπιστήμιου Κρήτης, όπως και τη συγκέντρωση του Αρχείου του Μεγάλου Στοχαστή-Συγγραφέα, που βρίσκεται διασκορπισμένο στο Ιστορικό Μουσείο Ηρακλείου, στο Μουσείο Νίκου Καζαντζάκη στη Μυρτιά Ηρακλείου και επίσης στην κατοχή της κ. Ελένης Καζαντζάκη και να παραδοθεί στο Πανεπιστήμιο Κρήτης. 

'Ηδη στο ψήφισμα για τη δημιουργία της έδρας κλπ. που εκδόθηκε από το Ελληνικό Τμήμα και την "Κρητική Εστία" έχει υπογραφεί από Δημάρχους, Βουλευτές, διανοούμενους, Πανεπιστημιακούς και από διακόσια πενήντα τρία (253) Κρητικά Σωματεία της Αττικής, που εκπροσωπούν τριακόσιες εξήντα χιλιάδες (360.000) Κρήτες από τα Κρητικά Σωματεία Μονάχου-Νυρεμβέργης της Γερμανίας και έχει υποβληθεί στα Υπουργεία Εθνικής Παιδείας και Θρησκευμάτων, Πολιτισμού και στην κ. Ελένη Καζαντζάκη. 

Σημειωτέον ότι στο Πανεπιστήμιο του Σαν Φραντζίσκο των ΗΠΑ υπάρχει από πολλά χρόνια έδρα Νίκου Καζαντζάκη. 

'Ηδη δε έχει καταρτιστεί μια ευρεία Τιμητική Επιτροπή από διακεκριμένους 'Ελληνες διανοούμενους και Γενική Γραμματεία που θα αναλάβει την πρακτική εργασία αυτού του δύσκολου έργου. 

Ερωτάται ο κύριος Υπουργός, εάν προτίθεται να παρέμβει καταλυτικά στο Πανεπιστήμιο Κρήτης, προς την κατεύθυνση της δημιουργίας έδρας Νίκου Καζαντζάκη, προς τιμήν του γίγαντα αυτού της Παγκόσμιας λογοτεχνίας". 

Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, νομίζω ότι περιττεύει να δηλώσει το Υπουργείο Παιδείας ότι δεν υπάρχει κανείς μα κανείς σ' αυτόν τον τόπο που να μην αναγνωρίζει τις κολοσσιαίες διαστάσεις και του έργου και της προσωπικότητας του μεγάλου συγγραφέα και διανοούμενου της χώρας Νίκου Καζαντζάκη. 

Αυτό όμως δεν σημαίνει ότι ένας Υπουργός Παιδείας, μπορεί να κάνει μια οποιαδήποτε παρέμβαση ή και καταλυτική παρέμβαση στην πανεπιστημιακή κοινότητα, προκειμένου να επιβάλει ως φόρο τιμής προς το γίγαντα της παγκόσμιας λογοτεχνίας όπως λέτε, αγαπητέ συνάδελφε, την ίδρυση εδρας, η οποία όπως ξέρετε πλέον ως πανεπιστημιακός θεσμός έχει πάψει να ισχύει με το ν. 1268/1982 για τα ΑΕΙ της χώρας. 

Ειναι γεγονός ότι ο θεσμός της έδρας καταργήθηκε και έχει αντικατασταθεί από το θεσμό του τμήματος. Η Σύγκλητος του τμήματος, είναι το κυρίαρχο όργανο το οποίο χαράσσει τη διδακτική εκπαιδευτική αλλά και ερευνητική πολιτική του τμήματος και, βεβαίως, μπορεί στα πλαίσια αυτής της αρμοδιότητας, να επανακαθορίσει και να αναπροσδιορίσει ένα γνωστικό αντικείμενο. 

Αν, λοιπόν, η πανεπιστημιακή κοινότητα του Πανεπιστημίου Κρήτης και ιδιαίτερα η Φιλοσοφική Σχολή του Ρεθύμνου κρίνει ότι θα πρέπει για να αποτίσει φόρο τιμής στο μεγάλο αυτό συγγραφέα, να ιδρύσει τμήμα ή να προκηρύξει θέση με αυτό το γνωστικό αντικείμενο, το Υπουργείο Παιδείας δεν θα είναι εκείνο το οποίο θα εμποδίσει μία τέτοια πρωτοβουλία. 'Ισα-ίσα, στα πλαίσια της τυπικής, εν συνεχεία, αρμοδιότητάς του θα επικυρώσει μία τέτοια απόφαση. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σαρρής έχει το λόγο. 

ΔΗΜΗΤΡΙΟΣ ΣΑΡΡΗΣ: Ο κύριος Υφυπουργός αναφέρθηκε στον όρο "καταλυτική παρέμβαση" υπογραμμίζοντάς τον, θεωρώντας -ανήκει βέβαια ο ίδιος στη νομική επιστήμη- ότι μια τέτοια παρέμβαση είναι κατά κάποιο τρόπο βίαιη. Καταλυτική παρέμβαση στη χημεία είναι ή με την απλή παρουσία ενός χημικού στοιχείου επιτάχυνση ή ολοκλήρωση μιας χημικής αντίδρασης. 

'Αρα η παρέμβασή σας, κύριε Υφυπουργέ, θέλω να είναι τέτοιου είδους ώστε να κινηθεί η διαδικασία από την αργών ρυθμών Σύγκλητο του Πανεπιστημίου Κρήτης που και σε ανάλογες περιπτώσεις εκκλήσεών μας για τη δημιουργία έδρας Αθληατρικής και ΤΕΦΑΑ έχει κωφεύσει. 

'Ετσι, λοιπόν, νομίζω ότι εσείς πρέπει να υποδείξετε το καθήκον της στη Σύγκλητο του Πανεπιστημίου Κρήτης, του οποίου το αυτοδιοίκητο βέβαια σεβόμεθα, αλλά έχω την εντύπωση ότι αυτό το αυτοδιοίκητο τελικά δημιουργεί μία κατάσταση που μπορεί να ξεφεύγει από τη γενικότερη πολιτική της Κυβέρνησης. Η Κυβέρνηση, λοιπόν, δεν πρέπει να αποποιείται των ευθυνών της, λέγοντας ότι είναι θέμα του αυτοδιοίκητου του Πανεπιστημίου Κρήτης, αλλά να παρέμβει δηλώνοντας τη βούλησή της όχι ότι δεν θα αρνηθεί να κυρώσει μια τέτοια απόφαση, αλλά ότι ενθαρρύνει και παροτρύνει τη δημιουργία μιας τέτοιας έδρας ή τμήματος. 

Ο Νίκος Καζαντζάκης όταν πέθανε δεν έγινε αποδεκτή η σορός του για λαϊκό προσκήνυμα στην Αθήνα και την έστειλαν στην Κρήτη κατευθείαν, όπου η εκκλησία δεν τον ενταφίασε με τις απαιτούμενες τιμές. 'Ενας μόνο ιερέας παραστάθηκε και με δική του μάλιστα βούληση. 

'Ετσι, λοιπόν, βλέπουμε ότι ενώ στην Αμερική -ήταν η μοίρα φαίνεται του Καζαντζάκη να αναγνωρίζεται από τους ξένους και όχι από τους συμπατριώτες του συγκεκριμένα στο Σαν Φραντζίσκο υπάρχει έδρα Νίκου Καζαντζάκη- στην Κρήτη η Σύγκλητος κωφεύει. 

Να επέμβετε, λοιπόν, καταλυτικά, όχι με την έννοια της χημείας, αλλά δραστικά όπως είπατε, κύριε Υφυπουργέ, ώστε η Σύγκλητος να κάνει το καθήκον της απέναντι στην Κρήτη και στο μεγάλο αυτό στοχαστή. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, είναι γεγονός ότι η έννοια "καταλυτικά" σύμφωνα με τη χημεία σημαίνει και επιτάχυνση μιας χημικής διεργασίας, η οποία έχει αρχίσει προκειμένου να ολοκληρωθεί η αντίδραση. 

Εδώ, το Υπουργείο Παιδείας δεν μπορεί ούτε πρωτοβουλία να αναλάβει ούτε και διαδικασία να επιταχύνει με παρέμβασή του. Με δήλωση προθέσεων μπορεί να ωθήσει προς αυτήν την κατεύθυνση. 'Ηδη αυτή και σ' αυτήν την Αίθουσα δημοσιοποιείται. Το Υπουργείο Παιδείας δεν θα αρνηθεί οπωσδήποτε αν αναληφθεί μια τέτοια πρωτοβουλία, με οποιαδήποτε ταχύτητα και αν εξελιχθεί και φθάσει στην τυπική επικύρωση μιας τέτοιας απόφασης για υιοθέτηση τέτοιου γνωστικού αντικειμένου στο Πανεπιστήμιο του Ρεθύμνου. 

Κύριε συνάδελφε, νομίζω ότι ξέρετε πολύ καλά τις ευαισθησίες του κυρίου Υπουργού, ο οποίος παρίσταται εδώ, τις πρωτοβουλίες του και δεν είναι από εκείνους τους ανθρώπους που αδρανεί μπροστά σε τέτοιες ευαίσθητες υποθέσεις. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Τελευταία είναι η με αριθμό 2752/1.10.98 ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Υγείας και Πρόνοιας, σχετικά με την πλήρωση της θέσης καθαρίστριας στον Παιδικό Σταθμό Μολάων Λακωνίας. 

Η ερώτηση του κ. Δαβάκη έχει ως εξής: 

"Καταθέτω συνημμένα στην Εθνική Αντιπροσωπεία την απόφαση της γενικής συνέλευσης των γονέων του Παιδικού Σταθμού Μολάων και ενώνω κι εγώ τη φωνή της αγωνίας και διαμαρτυρίας τους για την απαράδεκτη κατάσταση που επικρατεί στο σταθμό, λόγω ελλείψεως καθαρίστριας. 

Επειδή όλοι μας πιστεύουμε ότι τα σαράντα νήπια του Παιδικού Σταθμού Μολάων έχουν τα ίδια τουλάχιστον δικαιώματα με τα νήπια των αστικών κέντρων 

Ερωτάται ο κύριος Υπουργός Υγείας και Πρόνοιας: 

Σε ποιες άμεσες ενέργειες προτίθεται να προβεί, ούτως ώστε να καλυφθεί η απαραίτητη θέση της καθαρίστριας του Παιδικού Σταθμού Μολάων και να βελτιωθεί η απαράδεκτη εικόνα του, όπως αυτή εύγλωττα περιγράφεται στο έγγραφο της γενικής συνέλευσης των γονέων.". 

Ο Υφυπουργός Υγείας και Πρόνοιας, κ. Θεόδωρος Κοτσώ-



 

  

Σελίδα 1286 

νης, έχει και πάλι το λόγο. 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): Κύριε Πρόεδρε, κύριοι συνάδελφοι, με το νόμο για την κοινωνική φροντίδα, που πρόσφατα ψηφίσθηκε από τη Βουλή, η αρμοδιότητα για τους παιδικούς σταθμούς περνάει στην Τοπική Αυτοδιοίκηση. Εκ των πραγμάτων λοιπόν, προσλήψεις από την κεντρική Κυβέρνηση για προσωπικό στους βρεφονηπιακούς σταθμούς δεν μπορούν πλέον να γίνουν. Ωστόσο, επειδή βρισκόμαστε στο στάδιο της μετάβασης στο νέο καθεστώς και επειδή από μια έρευνα που έκανα διεπίστωσα ότι υπηρετούν στο Κέντρο Υγείας Μολάων τρεις καθαρίστριες, θα συνεννοηθώ με το δήμαρχο, έτσι ώστε να καλυφθεί προσωρινά το κενό, μέχρις ότου δοθεί η λύση με πρόσληψη καθαρίστριας από το δήμο, ο οποίος είναι πλέον ο υπεύθυνος για τη λειτουργία του παιδικού σταθμού. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δαβάκης έχει το λόγο. 

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, η άμεση και, θα έλεγα, καταλυτική απάντηση του κυρίου Υπουργού, αναμφισβήτητα με αφοπλίζει σ' αυτά τα οποία ήθελα να πω, σχετικά με την οικτρή κατάσταση, η οποία επικρατεί στον παιδικό σταθμό Μολάων, έναν παιδικό σταθμό ο οποίος προσβάλλει την έννοια του κράτους πρόνοιας, προσβάλλει τους ανθρώπους οι οποίοι εμπιστεύονται τα παιδιά τους σ' αυτόν. Νομίζω ότι είναι μία δραματική κατάσταση για όλους εμάς, που εκπροσωπούμε αυτόν τον τόπο. 

Νομίζω, κύριε Υπουργέ, ότι τα παιδιά του κρατικού σταθμού Μολάων έχουν τα ίδια δικαιώματα με τα παιδιά του παιδικού σταθμού που πριν από ένα μήνα εγκαινίασε ο κ. Γιαννόπουλος στις ποινικές φυλακές του Κορυδαλλού. Πράγματι, ήταν αξιέπαινη προσπάθεια, αλλά νομίζω ότι και τα παιδιά της περιφέρειας έχουν σαφέστατα τα ίδια δικαιώματα, όπως προείπα. 

Πέραν όλων αυτών, νομίζω ότι η απάντηση του κυρίου Υπουργού μένει να γίνει πραγματικότητα. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε να συμπληρώσετε κάτι, κύριε Υφυπουργέ; 

ΘΕΟΔΩΡΟΣ ΚΟΤΣΩΝΗΣ (Υφυπουργός Υγείας και Πρόνοιας): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώθηκε η συζήτηση των αναφορών και ερωτήσεων. 

Κύριοι συνάδελφοι, θα διακόψουμε για λίγο, προκειμένου να μπούμε στην ειδική συζήτηση για την απόδοση φόρου τιμής στη μνήμη του Πολυτεχνείου. 

(Δ Ι Α Κ Ο Π Η)



 

  

Σελίδα 1287 

(ΜΕΤΑ ΤΗ ΔΙΑΚΟΠΗ)

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 

Θα ακολουθήσει η καθιερωμένη ειδική εκδήλωση για την επέτειο του Πολυτεχνείου. 

Σήμερα Τρίτη 17 Νοεμβρίου 1998 κλείνουμε είκοσι πέντε χρόνια από την ημέρα που η φοιτητική νεολαία πραγματοποίησε την ιστορική της εξέγερση στο Πολυτεχνείο κορυφώνοντας την αντίστασή της στη δικτατορία και εκφράζοντας την παλλαϊκή αξίωση για την αποκατάσταση της δημοκρατίας και των κοινοβουλευτικών θεσμών. 

Ο αγώνας του ελληνικού λαού με την ενεργό συμπαράσταση της διεθνούς δημοκρατικής κοινής γνώμης οδήγησε στην αποκατάσταση της δημοκρατίας. Το τίμημα ωστόσο υπήρξε βαρύ για τον Ελληνισμό. Η μαρτυρική Κύπρος εξακολουθεί να βρίσκεται μέχρι σήμερα χωρισμένη από το βάρβαρο Αττίλα, που κατέχει ενόπλως το 40% της έκτασης της Κυπριακής Δημοκρατίας, ενός κράτους-μέλους του ΟΗΕ και απειλεί να καταλάβει ολόκληρο το νησί, αφού οι καταδικαστικές για την τουρκική εισβολή και κατοχή αποφάσεις του Συμβουλίου Ασφαλείας, του Οργανισμού Ηνωμένων Εθνών παραμένουν γράμμα κενό περιεχομένου. 

Η κύρια ευθύνη βεβαίως για τη βάναυση αυτή καταπάτηση του Διεθνούς Δικαίου στην Κύπρο βαρύνει εκείνους που έχουν τη δύναμη και το χρέος, όμως αρνούνται, να επιβάλουν την εφαρμογή των αποφάσεων που οι ίδιοι έλαβαν, σύμφωνα με τον καταστατικό χάρτη του διεθνούς οργανισμού και κατ'εξοχήν τις Ηνωμένες Πολιτείες της Αμερικής, οι οποίες δεν διστάζουν εν τούτοις να κόπτονται για αρχές και ιδεώδη, όταν χάριν των στρατηγικών και οικονομικών τους συμφερόντων πρόκειται να χρησιμοποιήσουν το κύρος του Οργανισμού Ηνωμένων Εθνών, για να νομιμοποιήσουν τις όποιες στρατιωτικές ή άλλες επιχειρήσεις αποφασίζουν απανταχού του πλανήτη. 

Κυρίες και κύριοι συνάδελφοι, η πορεία της πατρίδας μας στην Ευρώπη και στον κόσμο στα είκοσι πέντε αυτά χρόνια χαρακτηρίζεται από ένα συνεχή και αδιάκοπο αγώνα για την υπεράσπιση των εθνικών μας δικαίων και την περιφρούρηση της εδαφικής μας κυριαρχίας, εναντίον της μόνιμης τουρκικής επιβουλής που εκδηλώνεται ιδιαίτερα έντονα τον τελευταίο καιρό στο Αιγαίο και την Κύπρο. 

Η χώρα μας, πιστή στις αρχές του Διεθνούς Δικαίου είναι πάντοτε έτοιμη να υπερασπίσει την κυριαρχία της και να ανταποκριθεί στις υποχρεώσεις της που απορρέουν από το δόγμα του ενιαίου αμυντικού χώρου, έναντι της αδελφής Κυπριακής Δημοκρατίας, όποτε και με όποιο τρόπο χρειαστεί, με ενωμένο το λαό μας, που πάντα εμπνέεται από τα ιδανικά της ελευθερίας και της ανεξαρτησίας. 

Παραλλήλως μοχθεί και καταβάλλει κάθε προσπάθεια για την οικονομική ανάπτυξη και την ενδυνάμωση της κοινωνικής συνοχής. 

Σήμερα, αλλά και κάθε μέρα, ιδιαίτερα κάτω από τις συνθήκες που ζούμε τα τελευταία χρόνια, αντιμέτωποι με τις προκλήσεις και τις άμεσες απειλές κατά της εθνικής μας κυριαρχίας από την Τουρκία, οφείλουμε όλοι οι 'Ελληνες και ειδικότερα η πολιτική ηγεσία να προβληματιζόμαστε βαθύτατα και για το παρελθόν, αλλά κυρίως για το μέλλον του τόπου και του Ελληνισμού. 

Η ενότητά μας, η ομοψυχία μας, η ενδυνάμωση του κύρους και της αποτελεσματικότητας των κοινοβουλευτικών θεσμών, μία ισχυρή οικονομία και μία χαλύβδινη αμυντική θωράκιση της χώρας μπορούν να οδηγήσουν το έθνος με ασφάλεια και σιγουριά σε ένα καλύτερο μέλλον. 

Καλύτερο μέλλον, σημαίνει κατοχυρωμένη εδαφική ακεραιότητα και ανεξαρτησία της χώρας, αποκατάσταση των δικαίων του κυπριακού ελληνισμού, ισότιμη συμμετοχή της Ελλάδος και της Κύπρου στην προσπάθεια των ευρωπαϊκών εθνών για μία Ευρώπη με πραγματική και όχι απλώς ονομαστική σύγκλιση των οικονομιών τους, μια Ευρώπη που θεωρεί ως σύνορά της τα εξωτερικά σύνορα των κρατών-μελών της. Τέλος, μία Ευρώπη χωρίς δημοκρατικά ελλείμματα και βαθιές κοινωνικές ανισότητες. 

Η Βουλή των Ελλήνων, συμμετέχοντας σήμερα στις εκδηλώσεις της ιστορικής επετείου με την κατάθεση στεφάνου στο χώρο του Πολυτεχνείου εξ ονόματός της από τον Πρόεδρο του Σώματος, επικεφαλής διακομματικής αντιπροσωπείας και με την καθιερωμένη ειδική αυτή εκδήλωση, τιμά τους αγώνες και τις θυσίες των νέων ανθρώπων και του λαού μας για ελευθερία, δημοκρατία, εθνική ανεξαρτησία, κοινωνική δικαιοσύνη. 

Το νόημα των αγώνων και των θυσιών όλων των γενεών των Ελλήνων είναι μία Ελλάδα με προοπτική, με όραμα, μία Ελλάδα δημοκρατική, ικανή να δώσει δημιουργικό μέλλον στις παρούσες και τις ερχόμενες γενεές. 

(Xειροκροτήματα)

O Υπουργός Εθνικής Παιδείας και Θρησκευμάτων έχει το λόγο. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, η σημερινή επέτειος δεν έχει ως στόχο να ξαναζωντανέψει απλά τις μνήμες μιας άλλης εποχής. Σήμερα, περισσότερο από κάθε άλλη φορά, πρέπει να κοιτάξουμε προς τα πίσω για να συνειδητοποιήσουμε ότι η 17η Νοέμβρη 1973 και οι θυσίες της γενιάς αυτής δεν είναι μια ιστορική κατάθεση προς αρχειοθέτηση, αλλά ένα ζωντανό παρόν, μία ενεργός συνείδηση που μας καλεί να βγούμε από την επανάπαυση και να σταθούμε με συνέπεια και πίστη απέναντι στις αρχές και τις αξίες που η γενιά αυτή μας παρέδωσε. 

Η σημερινή επέτειος πρέπει να γίνει αφορμή να συνειδητοποιήσουμε ότι οι ανθρώπινες αξίες και αρχές, τα ιδανικά μιας δίκαιης και αλληλέγγυας κοινωνίας, το όραμα μιας ελεύθερης δημοκρατικής πολιτείας και μιας πατρίδας ικανής να προασπίσει τα εθνικά της δίκαια, δεν αποτελούν μόνο ιδεώδη για τα οποία αγωνίστηκε η γενιά του Πολυτεχνείου, αλλά αποτελούν αιτήματα και αξίες που απαιτούν και σήμερα, μέσα στο σύγχρονο κόσμο, τη δικαίωσή τους. 

Τότε, την εποχή του Πολυτεχνείου, οι εχθροί της δημοκρατίας ήταν ορατοί, ήταν εκείνοι που θέλησαν να εμποδίσουν τις δημοκρατικές εξελίξεις, εκείνοι που μεταχειρίστηκαν τη βία, την τρομοκρατία, τους βασανισμούς, για να υποτάξουν μια ολόκληρη κοινωνία, ήταν η ξενοκίνητη χούντα που τελικά οδήγησε τον Ελληνισμό στην τραγωδία της Κύπρου. Γι' αυτό η καταδίκη της στη συνείδηση του ελληνικού λαού είναι και θα είναι διαρκής. 

Σήμερα η δημοκρατία μας δεν απειλείται από δυνάστες. Πρέπει όμως να την προστατεύσουμε από αφανείς -και γι' αυτό πιο ύπουλους- κινδύνους για να μη μετατραπεί σε μία τυπική δημοκρατία, σε μία δημοκρατική επίφαση που αφήνει αδιάφορο τον πολίτη και απογοητεύει τη νέα γενιά. Γιατί το θέμα δεν είναι μόνο να κατακτηθούν οι δημοκρατικοί θεσμοί, πρέπει και να λειτουργούν αποτελεσματικά. Το θέμα, δηλαδή, είναι η ποιότητα της δημοκρατίας. 

Το πρότυπο του απομονωμένου ατόμου-καταναλωτή που δέχεται παθητικά τα ερεθίσματα των ΜΜΕ, δεν ταιριάζει σε μία δημοκρατία υψηλής ποιότητας. Η αδράνεια, η απαθής παρακολούθηση των εξελίξεων από τις μεγάλες μάζες της κοινωνίας, ανοίγει τελικά το δρόμο σε ανεξέλεγκτες δράσεις οργανωμένων ομάδων που δεν εμφορούνται πάντοτε από δημοκρατικά ιδεώδη και δημοκρατική συμπεριφορά. Γι' αυτό, η αποτελεσματική θωράκιση της δημοκρατίας απαιτεί την ενεργό συμμετοχή του πολίτη στα κοινά, την αποτελεσματική λειτουργία των αντιπροσωπευτικών θεσμών και την πίστη όλων μας ότι μόνο μέσα από δημοκρατικές διαδικασίες θα μπορέσουμε να αντιμετωπίσουμε τα προβλήματά μας και τα προβλήματα των νέων, της ανεργίας, της μοναξιάς και των ναρκωτικών. 

Η Κυβέρνηση συμμετέχει στη σημερινή επέτειο με βαθύ αίσθημα ιστορικής ευθύνης, τιμά τους μάρτυρες εκείνου του αγώνα και διαβεβαιώνει ότι χαράσσει την πολιτική της σε όλους τους τομείς και ιδιαίτερα στον κρίσιμο τομέα της παιδείας με γνώμονα τα μηνύματα του Πολυτεχνείου. 



 

  

Σελίδα 1288 

Ευχαριστώ. 

(Χειροκροτήματα)

ΠΡΟΕΔΡΟΣ (Απόστολος Κακλαμάνης): Η κ. 'Αννα Ψαρούδα-Μπενάκη, εκ μέρους της Νέας Δημοκρατίας, έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, απόψε τιμούμε την επέτειο του Πολυτεχνείου είκοσι πέντε χρόνια μετά, τιμούμε δηλαδή την ιστορική εκείνη στιγμή που εσήμανε το τέλος της δικτατορίας και έθεσε την Ελλάδα σε τροχιά, στην τροχιά της επανόδου της στη χορεία των δημοκρατικών λαών της Ευρώπης. 

Πολλά ήσαν τα μηνύματα του Πολυτεχνείου στην εποχή του. Ακόμα περισσότερα είναι τα μηνύματα του Πολυτεχνείου σήμερα. 

Τότε τεκμηρίωσε τα χαρίσματα του λαού μας και ιδίως της νεολαίας, χαρίσματα που αναβιώνουν όποτε παραβιάζονται βασικές αρχές της υπόστασής μας, όπως είναι η ελευθερία του πνεύματος η ισονομία και ιδιαίτερα η εθνική υπερηφάνεια. 

Δεν είναι τυχαίο το γεγονός, κύριε Πρόεδρε, ότι η δικτατορία κατέρρευσε όχι μόνο όταν εσώρευσε επτά ολόκληρα χρόνια παραβιάσεις των ατομικών και των πολιτικών δικαιωμάτων αλλά όταν εφάνη ο κίνδυνος της υπόστασής μας, του κύρους της χώρας, της αξιοπρέπειας της Ελλάδος. 

'Ενα άλλο μήνυμα της εποχής εκείνης είναι η ενότητα του φρονήματος που χαρακτήρισε όσους συμμετέσχον στο Πολυτεχνείο και όσους τους ακολούθησαν μετά για την κατάρρευση της δικτατορίας. 'Ολοι είχαν ένα φρόνημα. Τότε πραγματικά κατέρρευσαν οι διαχωρισμοί. 

Σήμερα, κύριε Πρόεδρε, ζούμε και απολαμβάνουμε όπως υπερηφανευόμαστε να λέμε για το χρόνο μετά τη δικτατορία, την καλύτερη δημοκρατία που έζησε ποτέ η Ελλάδα. Και η αποκατάσταση αυτής της δημοκρατίας οφείλεται στη φωτεινή στη συνετή, στη στιβαρή παρουσία του Κωνσταντίνου Καραμανλή και στις προσπάθειες όλων των πολιτικών δυνάμεων. Μέχρι σήμερα η δημοκρατία μας πέρασε πολλές φάσεις, πολλές φορές και παλινδρομήσεις, αλλά είναι βέβαιο ότι στερεώθηκε. Απολαμβάνουμε πολιτική δημοκρατία, κράτος δικαίου, κοινωνική συνοχή σε επίπεδο μάλιστα θα έλεγα καλύτερο και από πολλά ευρωπαϊκά κράτη. 

'Ενα βέβαια δεν καταφέραμε, κύριε Πρόεδρε, και το θυμόμαστε κάθε φορά στην επέτειο του Πολυτεχνείου: Να διατηρήσουμε τη μνήμη του Πολυτεχνείου στο ύψος της. Σήμερα και πάντα στον εορτασμό του Πολυτεχνείου ο απλός πολίτης συγκινείται, αλλά σε μεγάλη έκταση αντί να συγκινείται και να συγκεντρώνεται στο συμβολισμό του Πολυτεχνείου, αγωνιά για τις παρενέργειες του εορτασμού αυτού. Πολλοί Αθηναίοι, αντί να ενδιαφέρονται όλοι να συμμετάσχουν στον εορτασμό του Πολυτεχνείου, αρκετοί σκέπτονται πώς θα το παρακάμψουν. Δεν ωψελεί να κρυβόμαστε, δεν ωφελεί να μην αντιμετωπίζουμε την πραγματικότητα. Και γι' αυτό, είκοσι πέντε χρόνια μετά, ιδιαίτερα σήμερα, οφείλουμε εμείς κυρίως οι άνθρωποι της πολιτικής, οι Βουλευτές, να εργασθούμε ακόμα περισσότερο για την επαλήθευση των μηνυμάτων του Πολυτεχνείου και για την επαναφορά του εορτασμού στο αληθινό της νόημα. Να είναι πάντα ένα σύμβολο διαμαρτυρίας. Γιατί η διαμαρτυρία είναι στοιχείο της δημοκρατίας. Η διαμαρτυρία όμως που διεξάγεται και εξελίσσεται σύμφωνα με τους κανόνες της δημοκρατίας. Οφείλουμε εμείς οι πολιτικοί να κάνουμε πράξη ορισμένες αλήθειες που αυτές θα αποτελούν την πραγματική τιμή προς το Πολυτεχνείο: 

Πρώτον, την ομοψυχία και τη συμπαράταξη στα μεγάλα εθνικά θέματα είτε εσωτερικά είτε εξωτερικά, να ακολουθήσουμε, δηλαδή, ακριβώς το μήνυμα του Πολυτεχνείου, της κατάργησης των κοντόφθαλμων διαχωρισμών. 

Δεύτερον, να συνεργαστούμε για τον ευρωπαϊκό δρόμο της Ελλάδας, έτσι ώστε σήμερα οι σκληροί κανόνες της προσαρμογής στα ευρωπαϊκά δεδομένα να συναντήσουν τη γενική κοινωνική αποδοχή. 

Και είναι πραγματικά παρήγορο ότι μετά από την αρχική εκμετάλλευση από ορισμένες πολιτικές πλευρές του Πολυτεχνείου για την καλλιέργεια όχι μόνο αντιαμερικανικών αλλά και αντιευρωπαϊκών αισθημάτων, σήμερα η μεγάλη πλειοψηφία των πολιτικών δυνάμεων και του λαού είναι σύμφωνη με τον ευρωπαϊκό προσανατολισμό της χώρας μας. Ας ξαναθυμηθούμε, λοιπόν, τώρα και τη συμβολή των ευρωπαϊκών κρατών τότε στην αποκατάσταση της δημοκρατίας. 

Οφείλουμε ακόμα να καταπολεμήσουμε τη διαφθορά στον κρατικό μηχανισμό και να υψώσουμε όλοι μαζί τείχη προς τα ποικιλώνυμα συμφέροντα που επιδιώκουν με φανερούς ή και με ανορθόδοξους τρόπους να επιβάλουν την κυριαρχία τους. Οφείλουμε ακόμη να προσφέρουμε στον πολίτη το αίσθημα της ασφάλειας που έχει ανάγκη για να δημιουργήσει. 

Τέλος, κύριε Πρόεδρε -και εδώ θα μου επιτρέψετε να επιμείνω-οφείλουμε να αναδείξουμε την παιδεία ως πρώτιστο κοινωνικό και αναπτυξιακό στόχο και να μην τη χρησιμοποιούμε ως πεδίο πειραματισμών. 

Πραγματικά τότε στο Πολυτεχνείο υπήρξε μία εκπληκτική σύμπνοια φοιτητών, καθηγητών, εργαζομένων μέσα στο Πολυτεχνείο, μία εκπληκτική σύμπνοια ολόκληρης της πανεπιστημιακής κοινότητας. Σήμερα, δεν υπάρχει αυτή η σύμπνοια. Εξαιτίας κάποιων άκριτων επεμβάσεων η ανώτατη παιδεία έγινε πεδίο συγκρούσεων, αλλά όχι μόνο με την πολιτική ηγεσία. Διότι η σύγκρουση με την πολιτική ηγεσία δεν είναι ασύνηθες και θα έλεγα ότι είναι σύμφυτο φαινόμενο με τα φοιτητικά νιάτα, με τη ζωντάνια που υπάρχει μέσα στην ανώτατη παιδεία. Σήμερα διαπιστώνουμε δυστυχώς και άλλου είδους συγκρούσεις. Φοιτητές συγκρούονται μεταξύ τους. Καθηγητές συγκρούονται μεταξύ τους. Φοιτητές και καθηγητές συγκρούονται. Και όλα αυτά, οφείλω να πω, ότι δεν είναι η καλύτερη απότηση φόρου τιμής στο Πολυτεχνείο. 

Γι'αυτό, θα έλεγα, κύριε Πρόεδρε, ότι ιδιαίτερα σε αυτήν την περίοδο, η σύμπτωση με τον εορτασμό του Πολυτεχνείου πρέπει όλους μας να μας κάνει να αναλογιστούμε την ευθύνη που έχουμε απέναντι στην παιδεία γενικότερα, αλλά και ειδικά στην ανώτατη παιδεία. Και οφείλουμε όλοι και πρώτη η Κυβέρνηση να εφαρμόσει συγκρατημένη και σώφρονα πολιτική και όλοι εμείς μαζί -και με την Κυβέρνηση- να ενδιαφερθούμε με ρεαλισμό και ευαισθησία για τα ζητήματα των μαθητών, των φοιτητών, των εκπαιδευτικών κάθε βαθμίδας για ολόκληρη την παιδεία. 

Κύριε Πρόεδρε, εάν αυτά τα τέσσερα σημεία γίνουν ένας οδηγός, με αφορμή την επέτειο του Πολυτεχνείου, σε όλους μας, ασφαλώς θα έχουμε αποτίσει τον καλύτερο φόρο τιμής. 

Η Νέα Δημοκρατία χαιρετίζει την επέτειο, αποτίει φόρο τιμής, όπως έκανε και με την κατάθεση στεφάνου, σε όσους αγωνίστηκαν στο Πολυτεχνείο και σε όσους αγωνίστηκαν για την αποκατάσταση της δημοκρατίας και παραμένει πάντα προσηλωμένη και αμετακίνητη στην πορεία που χάραξε από το 1974 για την εδραίωση της δημοκρατίας στη χώρα μας. 

(Χειροκροτήματα) 

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Κοσμάς Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, το ΠΑ.ΣΟ.Κ. τιμά τους αντιδικτατορικούς αγώνες και τη θυσία του Πολυτεχνείου. Τα γεγονότα του Πολυτεχνείου είναι γνωστά. 

Η επετειακή περιγραφή των γεγονότων από τα Μέσα Μαζικής Επικοινωνίας ή κατά τις σχετικές εκδηλώσεις των εκπαιδευτικών ιδρυμάτων όλων των βαθμίδων, θεωρούμε ότι είναι μάθημα ελευθερίας και δημοκρατίας για τους νέους, μάθημα ελευθερίας και δημοκρατίας με αστείρευτη διαχρονική αξία. 'Ομως, η επετειακή αναφορά στο Πολυτεχνείο γίνεται με λόγια και όσο ισχυρή και αν είναι η δύναμη των λόγων, εξασθενεί από την προβολή απαξιωτικών γεγονότων που δυστυχώς, διαπράττονται από λίγους κατά τις επετείους του Πολυτεχνείου στις μέρες μας, σχεδόν σε όλα τα χρόνια. Και το μάθημα της ελευθερίας και της δημοκρατίας δεν αφομοιώνεται καθαρά από τους νέους και το σύμβολο της ελευθερίας και της δημοκρατίας σκιάζεται με γεγονότα που κρατούν τους πολίτες μακριά από τις σχετικές εκδηλώσεις. Δεν χάνει όμως το σύμβολο ποτέ τη διαχρονική του αξία, αλλά πράγματι, πρέπει να μας προβληματίσει όσο απομακρύνεται από τους νέους. 'Αραγε μπορούμε να κατανοήσουμε καλά εμείς που είμαστε μεγαλύτερης ηλικίας τι συναισθήματα και τι σκέψεις 

  

 

  

Σελίδα 1289 

προκαλεί η επέτειος του Πολυτεχνείου στους νέους σήμερα; Γιατί, η επίφαση των επετειακών εκδηλώσεων -όση επιτυχία και αν σημειώσουν- μικρή σημασία έχει. Εκείνο που έχει μεγάλη σημασία είναι πόσο λαμπρή θέση παίρνουν τα ακατάλυτα μηνύματα του Πολυτεχνείου στη συνείδηση, στην καρδιά και στο σύστημα αξιών του κάθε πολίτη και ιδιαίτερα του νέου και της νέας. 

Βέβαια, κύριοι συνάδελφοι, για την αλλοίωση των μηνυμάτων του Πολυτεχνείου πρέπει να σταθούμε και λίγο αυτοκριτικά και να πούμε ότι έχουμε και εμείς και τα πολιτικά μας κόμματα ευθύνη. Συμβάλουμε σ'αυτό πολλαπλά. Για παράδειγμα, ενώ όλα ανεξαιρέτως τα σύγχρονα κόμματα της Βουλής, εξ'ορισμού -πιστεύω- και πρωτίστως πιστεύουν στην ελευθερία και στη δημοκρατία, σχεδόν πάντα ερμηνεύουν και προεκτείνουν στις μέρες μας τα μηνύματα του Πολυτεχνείου το κάθε ένα από τη δικιά του σκοπιά. 'Ετσι περιορίζουμε, μικραίνουμε το σύμβολο Πολυτεχνείο. Το προσαρμόζουμε στις πολτικές πεποιθήσεις του καθενός, ενώ θα έπρεπε να του προσδίδουμε όλη την εθνική σημασία που έχει για τον ελληνικό λαό και για όλους τους λαούς, προβάλλοντας τα βασικότερα μηνύματα της θυσίας για την ελευθερία, της θυσίας για τη δημοκρατία, αυτά που μας ενώνουν, αυτά που ενώνουν όλους τους 'Ελληνες και όλες τις Ελληνίδες. Εξάλλου βασικό στοιχείο της εξέγερσης ήταν η ομοθυμία εκείνων που εξεγέρθηκαν. Γι'αυτά και όχι για τα επιμέρους, με τις ποικίλες ερμηνείες και τις σημερινές πολιτικές εκτιμήσεις τους, έχυσαν το αίμα τους οι ηρωικοί νεκροί του Πολυτεχνείου, αυτοί οι αδούλωτοι 'Ελληνες που πλήρωσαν ακριβά το τίμημα της απόφασής τους, που ήταν και απόφαση χιλιάδων πολιτών εξεγερμένων κατά της δικτατορίας, να αποδείξουν ότι η ελευθερία και η δημοκρατία κερδίζονται με αγώνες και δεν χαρίζονται από δικτατορικά καθεστώτα. 

Αγαπητοί συνάδελφοι, έχουν πιστεύω όλοι οι πολίτες, αλλά περισσότερο έχουμε εμείς οι πολιτικοί, την ευθύνη να μη μικραίνουμε το μέγεθος της σημασίας της θυσίας τους. Ας συνειδητοποιήσουμε όλοι οι πολίτες -εμείς πιστεύω ότι το συνειδητοποιούμε όλοι εξίσου και καλά- ότι στα θεμέλια του οικοδομήματος της σύγχρονης δημοκρατίας μας, αυτής που λειτουργεί μετά το 1974 και της ελευθερίας των Ελλήνων πολιτών βρίσκονται θαμμένοι οι νεκροί του Πολυτεχνείου και στηρίζουν αυτό το οικοδόμημα της δημοκρατίας και της ελευθερίας. Και αυτό η ιστορία της σύγχρονης Ελλάδας αδιαμφισβήτητα θα τους το αναγνωρίσει. 

Αλλά η ευθύνη η δική μας ως συντεταγμένης πολιτείας και ως πολιτών, είναι ότι δεν έχουμε ίσως εμπνεύσει το σεβασμό σε αυτήν τη θυσία σε όλους ανεξαιρέτως τους νέους. Και έτσι υπάρχουν -όσο λίγοι και αν είναι αυτοί, όμως υπάρχουν- νέοι οι οποίοι, αντί να υπερασπίζονται την ιστορία του Πολυτεχνείου που εγράφη με αίμα για τα ιδανικά της ελευθερίας και της δημοκρατίας, χρειάζεται η πολιτεία να υπερασπίζεται το Πολυτεχνείο από τη δική τους καταστροφική δράση. 

Για να αντιμετωπιστεί το φαινόμενο αυτό, απαιτείται να ενώσουν τις δυνάμεις τους όλοι, πολιτικά κόμματα, νεολαίες, Μέσα Μαζικής Επικοινωνίας, σχολεία, πολίτες, με ενωτική, ομόθυμη αναφορά στα ιδανικά της ελευθερίας και της δημοκρατίας και με τρόπο που να εμπνέει σε όλους ανεξαιρέτως τους νέους το νόημα του Πολυτεχνείου ως καταφατικό νόημα ζωής και δημιουργικής συμμετοχής και όχι ως αντιφατική προς τα μηνύματα του Πολυτεχνείου δράση. 

Αν συντονιστούν με πίστη οι προσπάθειες όλων με συνέχεια και με συνέπεια, όχι βέβαια κατά την προετοιμασία των εκδηλώσεων μόνο στις αρχές του Νοέμβρη, αλλά κατά τη διάρκεια όλου του έτους, μπορούμε να αισιοδοξούμε. 

Σήμερα εκείνο που πρέπει να υπογραμμίσουμε με όλη τη δύναμη της ψυχής μας και της φωνής μας είναι το τιμή και δόξα στους ηρωικούς νεκρούς του Πολυτεχνείου. 

(Χειροκρότηματα) 

ΠΡΟΕΔΡΟΣ (Απόστολος Κακλαμάνης): Ο κ. Νικόλαος Γκατζής εκ μέρους του Κομμουνιστικού Κόμματος Ελλάδος έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, είκοσι πέντε χρόνια από τη λαϊκή εξέγερση του Νοέμβρη του 1973 η επέτειος του Πολυτεχνείου είναι και σήμερα σηματοδότης, κατά τη γνώμη μας, της αντιιμπεριαλιστικής πάλης του λαού για μία Ελλάδα χωρίς αμερικάνικες και νατοϊκές βάσεις και πυρηνικά όπλα, για μια Ελλάδα έξω από το ΝΑΤΟ, δίχως μισθοφορικά στρατεύματα επέμβασης σε άλλες χώρες. 

Κατά τη γνώμη μας, κύριε Πρόεδρε, το Πολυτεχνείο ζει στους αγώνες της νεολαίας και του λαού για μία δημόσια δωρεάν παιδεία για όλους τους νέους, χωρίς διακρίσεις, για το δικαίωμα στην εργασία, για μία ζωή με δικαιώματα δίχως ναρκωτικά και κάθε είδους υποκατάστατα. 

Πιστεύουμε ότι το Πολυτεχνείο ζει στους αγώνες για τις δημοκρατικές ελευθερίες κατά της Συνθήκης του Σένγκεν, κατά της ιδεολογικής και πολιτικής κυβερνητικής τρομοκρατίας, κατά της εξαγοράς συνειδήσεων και υποταγής. 

Το Πολυτεχνείο ζει, πιστεύουμε εμείς, στους αγώνες της εργατικής τάξης, της αγροτιάς και των επαγγελματοβιοτεχνών, κατά της κυριαρχίας των μονοπωλίων και της ιμπεριαλιστικής νέας τάξης πραγμάτων. 

Το Πολυτεχνείο δεν κλείνεται στο μουσείο, κύριε Πρόεδρε, ή δεν περιορίζεται στα πλαίσια ενός στενά αντιχουντικού αγώνα, όπως επιδιώκουν δυστυχώς ορισμένοι. Επίμονα, προκλητικά χρόνια τώρα γνωστοί και άλλοι που κρύβονται στο σκοτάδι, υπονομεύουν το Πολυτεχνείο, τον αντιιμπεριαλιστικό του χαρακτήρα. Θέλουν να ξεχάσει ο λαός και η νεολαία το σύνθημα που ήταν γραμμένο στην πύλη του "έξω οι ΗΠΑ, έξω το ΝΑΤΟ". 

Κύριε Πρόεδρε, το τελευταίο διάστημα με διάφορα προσχήματα αναπτύσσεται μία φιλολογία ενάντια στο καθεστώς του πανεπιστημιακού ασύλου. 

Είμαστε ενάντια σε κάθε απόπειρα που στρέφεται ενάντια στις δημοκρατικές ελευθερίες του λαού μας. Τέτοιες απόψεις είναι έξω από το πνεύμα των αγωνιστών του Πολυτεχνείου και όλων που θυσιάστηκαν για δημοκρατία, ελευθερία και κοινωνική πρόοδο. 

Η εικοστή πέμπτη επέτειος του Πολυτεχνείου συμπίπτει με μία κρίσιμη για τα λαϊκά συμφέροντα φάση της πορείας της χώρας. Οι σχεδιασμοί των ΗΠΑ και του ΝΑΤΟ για τη νέα τάξη πραγμάτων, προωθούνται αυτήν τη στιγμή με την εξωτερική πολιτική της Κυβέρνησης και με τη συμφωνία επί της ουσίας και άλλων πολιτικών δυνάμεων της χώρας. 

Με τη νέα δομή του ΝΑΤΟ θεσμοθετείται ουσιαστικά η επεμβατική αποστολή των Ενόπλων Δυνάμεων της χώρας μας και η συμμετοχή τους στις δυνάμεις ταχείας επέμβασης, που μαζί με την Τουρκία και την Ιταλία έχουν σαν στόχο την καθυπόταξη όποιου λαού αντιστέκεται στη νέα τάξη πραγμάτων στην περιοχή μας. 

Καταργούνται ταυτόχρονα τα εθνικά επιχειρησιακά όρια ευθύνης, αλλά και τα σύνορα της χώρας. Ο λαός μας καλείται να πληρώσει ένα εξοπλιστικό πρόγραμμα μαμούθ, που υπηρετεί κατά κύριο λόγο, όπως έχουν δείξει όλα τα στοιχεία, τις νατοϊκές ανάγκες. 

Το Αιγαίο οδηγείται σε μία διαδικασία διχοτόμησης και μετατρέπεται όλο και περισσότερο σε αμερικανοκρατούμενη θάλασσα. Κατά τη γνώμη μας, η Κυβέρνηση, όχι μόνο κρύβει από το λαό το ρόλο των ΗΠΑ και του ΝΑΤΟ, που είναι οι κύριοι υπεύθυνοι της αμφισβήτησης των συνόρων και των κυριαρχικών δικαιωμάτων στην περιοχή, αλλά τους αναγορεύει σε εγγυητές της ειρήνης και της ασφάλειας της περιοχής μας. 

Η τραγωδία της Κύπρου και του κυπριακού λαού συνεχίζεται και στην ουσία η λύση του εναποτίθεται και από την Κυβέρνηση στους ίδιους ιμπεριαλιστές που την προκάλεσαν. 

Οι ΗΠΑ και οι άλλοι, που τότε θεωρούσαν την εξέγερση του Πολυτεχνείου ως τρομοκρατία, συνεχίζουν να βαπτίζουν κάθε απελευθερωτικό κίνημα ως κίνημα τρομοκρατίας. Με το δίκιο του ισχυρού ασκούν παγκόσμια τρομοκρατία σε Ιράκ, Σουδάν, Αφγανιστάν, Κούβα και αξιώνουν την έκδοση του Οτσαλάν ηγέτη του ΡΚΚ. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Μπράβο! 

  


 

  

Σελίδα 1290 

ΝΙΚΟΛΑΟΣ ΓΚΑΤΖΗΣ: Ο λαός και η νεολαία βρίσκονται στο στόχαστρο μίας ολομέτωπης επίθεσης όσον αφορά βασικές κοινωνικές και οικονομικές κατακτήσεις. 

Ο κρατικός προϋπολογισμός του 1999, που διαγράφει τα νέα βαριά αντιλαϊκά μέτρα, προστίθεται στην μέχρι τώρα πορεία ελέω ΟΝΕ. Τα εισοδήματα των εργαζομένων και των συνταξιούχων της μικρομεσαίας αγροτιάς και των επαγγελματοβιοτεχνών μειώνονται παραπέρα για να αυξηθούν όμως τα κέρδη της ολιγαρχίας. Σημειώνουμε με ανησυχία ότι οι κρατικές επιχειρήσεις παραδίδονται στο μεγάλο κεφάλαιο, ενώ ταυτόχρονα μειώνονται οι κοινωνικές δαπάνες. Η παιδεία, η υγεία, η ασφάλιση, παραδίδονται όλο και περισσότερο στην κερδοσκοπία. Τα δικαιώματα και οι κατακτήσεις δεκαετιών ανατρέπονται σύμφωνα με τα συμφέροντα της ντόπιας και ξένης πλουτοκρατίας. 

Κύριε Πρόεδρε, πιστεύουμε ότι υπάρχει εναλλακτική λύση σε αυτή την πολιτική. Είναι η ανάπτυξη ενός αντιϊμπεριαλιστικού, αντιμονοπωλιακού δημοκρατικού κοινωνικού μετώπου πάλης. Ενός μετώπου πάλης που κατά τη γνώμη μας είναι απόλυτα ρεαλιστικό και έχει στόχο να μεταδώσει και να υλοποιήσει στις σημερινές συνθήκες τα βασικά συνθήματα του Πολυτεχνείου για ψωμί, παιδεία, ελευθερία, εθνική ανεξαρτησία. 

Eίναι ένα μέτωπο πάλης που απαιτεί να μη δεχθούμε τις ρυθμίσεις του ΝΑΤΟ στο Αιγαίο, να μη δεχθούμε της ΝΑΤΟϊκής έμπνευσης, μέτρα οικοδόμησης εμπιστοσύνης. Είναι ένα μέτωπο πάλης που δείχνει συνέχεια και δικαίωση στη θυσία των αγωνιστών της εξέγερσης του Πολυτεχνείου. Σας ευχαριστώ. 

(Χειροκροτήματα) 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, σήμερα είναι μία ακόμα επέτειος του Πολυτεχνείου, που δυστυχώς, ούτε και αυτή, μας φέρνει πιο κοντά στο πραγματικό νόημα εκείνης της εξέγερσης. Ξεμακραίνει η συλλογική μας ζωή, όλο και πιο πολύ, από το ηθικοπολιτικό αίτημα, τη κοινωνική έξαρση και το εθνικό όραμα για μία μεταδικτατορική Ελλάδα, που θα δικαίωνε τους αγώνες και θα λύτρωνε τις πληγές του λαού της. 

Πέρασαν κιόλας είκοσι πέντε χρόνια, από την εξέγερση του 1973. 'Ολες οι δυνάμεις της χώρας, που αποτελούν τις πολιτικές και κοινωνικές και πνευματικές της εκφράσεις, είναι καιρός να αναλογιστούμε, επιτέλους, τι πήρανε και τι δώσανε σε αυτήν την περίοδο. Είναι καιρός να λογαριάσουμε όλοι και να λογαριαστούμε με την πραγματικότητα και το χρόνο. Γιατί είναι οδυνηρές και αναντίρρητες οι διαπιστώσεις. Τα ιδεολογικά, πολιτικά και κοινωνικά στοιχεία, που αποκρυσταλλώθηκαν στη διάρκεια της επτάχρονης δικτατορίας, αποκάλυπταν το πραγματικό χαρακτήρα του μετεμφυλιακού πλέγματος εξουσίας, που οδήγησε στην 21η Απριλίου. Αμφισβητούσαν αυτό το πλέγμα εξουσίας με όλες τις κατεστημένες υποκρισίες και ηγεσίες. Και πρόβαλαν το όραμα μιας άρτιας δημοκρατίας με πραγματική εθνική ανεξαρτησία, με κοινωνική προκοπή μέσα από τη μόρφωση, τη δουλειά και τις διευρυμένες εγγυήσεις ελευθερίας. 

Η Μεταπολίτευση, που άρχισε το 1974 είναι η μοναδική περίοδος στη νεότερη ιστορία της Ελλάδος, όπου υπάρχει πολιτική σταθερότητα, χωρίς παρασυνταγματική νομοθεσία, καθεστώς διακρίσεων λόγω κοινωνικών φρονημάτων και διώξεων λόγω ψυχροπολεμικών και διχαστικών πολιτικών απόψεων. 

Σε αυτήν, λοιπόν, την ιστορική περίοδο, που είναι η μοναδική περίοδος πολιτικής σταθερότητας, πρέπει να ομολογήσουμε ότι δεν μετουσιώθηκαν, όπως θα έπρεπε, σε μονιμότερα στοιχεία του κοινωνικού μετασχηματισμού, τα ιδεολογικοπολιτικά και τα ηθικοκοινωνικά προτάγματα, που ωρίμασαν και ξέσπασαν στη διάρκεια της επτάχρονης δικτατορίας. 

Κυρίες και κύριοι συνάδελφοι, γύρω από την Αντίσταση στη δικτατορία και την εξέγερση του Πολυτεχνείου περισσεύει η περιγραφική φιλολογία και η πολιτική υποκρισία. Πλεονάζει η άγονη εκμετάλλευση και οι προσπάθειες ιδιοποίησης και τυποποίησης. Κάποιοι νομίζουν ότι τους ανήκει η ιστορία και μιλάνε με κομματική αυθεντία, για λογαριασμό της. Κάποιοι άλλοι, θαρρούν, πως είναι ταγμένοι και ανήκουν μονάχα αυτοί στην ιστορία και μιλάνε με οίηση φτιάχνοντας τα γεγονότα στα μέτρα τους. 

'Ετσι, κακοποιείται η πραγματικότητα της συλλογικής μας ζωής και δεν γίνονται ορατές οι τομές, έτσι ώστε γεγονότα, όπως η Αντίσταση και το Πολυτεχνείο, να αποτελούν ορόσημο και αφετηρία μιας ριζικής ανανέωσης, μιας ριζοσπαστικής αλλαγής στα ελληνικά πράγματα στο σύνολό τους. 

Κυρίες και κύριοι συνάδελφοι, εκ των υστέρων όλοι είναι μέτοχοι και υμνητές των ιστορικών αυτών γεγονότων του Πολυτεχνείου και της Αντίστασης στη δικτατορία. Και όμως, πολλοί είναι εκείνοι που θεωρούσαν τις πράξεις αμφισβήτησης της δικτατορίας επιζήμιες και διεκήρυτταν την πολιτική φρονιμάδα της αναμονής. Και όμως, πολλοί είναι εκείνοι που ασπαζόντουσαν τη λογική της φιλελευθεροποίησης του δικτατορικού καθεστώτος διά της κυβερνήσεως Μαρκεζίνη και έφριτταν μπροστά στη διαφαινόμενη μαζική εξέγερση, που το δυναμισμό της διαμόρφωναν οι δράσεις των αντιστασιακών οργανώσεων, τα κινήματα των φοιτητών στη Νομική, στην Εμπορική και στο Πολυτεχνείο, οι πολιτικοί συμβολισμοί σε κηδείες ιστορικών προσώπων όπως του Σεφέρη, του Παπανδρέου, η διεθνής δημοκρατική αλληλεγγύη, όπως διαμορφωνόταν στο εξωτερικό. 

"Φοβάμαι τους ανθρώπους που άλλαζαν πεζοδρόμιο όταν σε συναντούσαν και σήμερα σε λοιδωρούν γιατί τώρα, λέει, δεν βαδίζει στον ίσιο δρόμο", γράφει πικρά ο Αναγνωστάκης, το Νοέμβριο του 1983, τρομαγμένος και ενοχλημένος από την πολιτική υποκρισία και την προσωπική εκμετάλλευση, γύρω από τα γεγονότα του Πολυτεχνείου. Από το 1974 και μετά, επαναλαμβάνονται πολλές από τις νοσηρές ιδιοτυπίες της συλλογικής μας συμπεριφοράς και κυρίως η τάση να ευτελίζουμε τα σύμβολά μας, να μικραίνουμε τα ιστορικά γεγονότα στα μέτρα των εφήμερων προσώπων, να κάνουμε πρωταρχικό κριτήριο τις περιστασιακές σκοπιμότητες, να μην ενσωματώνουμε τον κατακτημένο, μέσα από οδυνηρές περιπέτειες, κοινωνικό και πολιτικό δυναμισμό για να αναζωογονούμε το θεσμικό, λειτουργικό και διαπλαστικό ρόλο μιας ακμαίας αισιόδοξης και δημιουργικής δημοκρατίας. 

'Ετσι χάνουμε τον ιστορικό χρόνο, ως χώρα και λαός. Χάνουμε το βηματισμό του μέλλοντος και τους ορίζοντες μιας πραγματικότητας, που αλλάζει ραγδαία, την ώρα που εμείς μονότονα "χορεύουμε ο καθένας με τον ίσκιο του". 

Κυρίες και κύριοι συνάδελφοι, το Πολυτεχνείο και η Αντίσταση στη δικτατορία δεν υπάρχουν "εκ των υστέρων", δεν υπάρχουν "εκ του πλησίον". Υπήρξαν, με αυθεντικό τρόπο, μονάχα "εξ επαφής", "εξ επαφής" με τη ζωή και τον κίνδυνο, με το όραμα και την έξαψη, εξ επαφής με την πραγματικότητα και την ιστορία. Το Πολυτεχνείο και η Αντίσταση ήταν εξέγερση εναντίον όλων των αυταρχικών, ανελεύθερων και υποτελών δομών της χώρας μας. Εξέγερση εναντίον της δικτατορίας, αλλά και εναντίον όλων των, κατά συνθήκη, δεδομένων της προδικτατορικής ζωής. Αντίσταση στις προσαρμογές, που έτρωγαν το πρόσωπο και την ψυχή του ελληνικού λαού. Αναζήτηση ταυτότητας και προοπτικής για μια μεταδικτατορική Ελλάδα, που θα έδινε διαφορετικό περιεχόμενο στην αγωνία του λαού της για εθνική ανεξαρτησία, κοινωνική πρόοδο και δημοκρατική ολοκλήρωση. Οι ιστορικές μνήμες, τα ιστορικά γεγονότα ή υπάρχουν στην καθημερινότητα της ζωής των λαών ή δεν υπάρχουν. Είναι κρίμα να γίνονται άπραγες νοσταλγίες ή τυποποιημένες τελετές. 

Είναι μεγάλη η ευθύνη όλων μας, γιατί σήμερα στη ζωή μας δεν έχουν ενσωματωθεί, ως οργανικά στοιχεία συλλογικής έκφρασης, τα ριζοσπαστικά αιτήματα ριζικών αλλαγών σε κρίσιμους τομείς για το επίπεδο πολιτικής παιδείας, κοινωνικής εξέλιξης, εθνικής ανεξαρτησίας, προκοπής και συλλογικής 

  


 

  

Σελίδα 1291 

ευημερίας. Είναι μεγάλη η ευθύνη όλων μας, γιατί η ελληνική πολιτεία της Μεταπολίτευσης, που τιμά το Πολυτεχνείο, που αναγνωρίζει την αντίσταση κατά της δικτατορίας, είναι η ίδια η ελληνική πολιτεία, που θεώρησε την επιβολή της δικτατορίας ως στιγμιαίο έγκλημα κατά της δημοκρατίας και όχι ως διαρκές, που δεν θέλησε να ρίξει φως στην προδοσία της Κύπρου, που αναγνώρισε μόλις το 1998, ως πεσόντες για την πατρίδα, όλους εκείνους που σκοτώθηκαν κατά την τουρκική εισβολή στην Κύπρο. Πολιτικές παραδοξολογίες και ιστορικές ανακολουθίες, που δυστυχώς επιβαρύνουν τις πολιτικές, κοινωνικές και ηθικές διαμορφώσεις της ζωής μας σήμερα. 

Κυρίες και κύριοι συνάδελφοι, πολλά δεν άλλαξαν στην ώρα τους και με το σωστό τρόπο. Πολλά πρέπει να αλλάξουν αμέσως, να αλλάξουν τώρα. Οι αλλαγές δεν γίνονται από τους προσαρμοστικούς και ρεαλιστές διαχειριστές των δεδομένων. Τα νέα παιδιά δεν αισθάνονται ότι μπορούν να υπερασπιστούν το πλαίσιο και το περιεχόμενο του σημερινού δημόσιου βίου. Και οι παλαιότεροι δεν αισθάνονται ότι "πήραν τα όνειρα εκδίκηση" και βρήκαν οι αγώνες δικαίωση. 

Το αίτημα για διεύρυνση της παιδείας, για διεύρυνση της απασχόλησης και της ανάπτυξης, για διεύρυνση της δημοκρατίας, είναι και σημερινό αίτημα ζωής. 

Η ανάγκη για κοινωνική συνοχή, κοινωνική δικαιοσύνη και αλληλεγγύη, είναι όρος οικονομικής σταθερότητας, όρος οικονομικής μεγέθυνσης. Η επιδίωξη εθνικής στρατηγικής, για δικαίωση και προστασία των εθνικών μας συμφερόντων, είναι προϋπόθεση για την ισότιμη και σεβαστή θέση της Ελλάδας στο διεθνές περιβάλλον, εκεί, όπου σήμερα βρισκόμαστε υπό πίεση από όλους και από παντού, με ανοιχτές τις εκκρεμότητες του Κυπριακού και άλλων εθνικών θεμάτων. 

Είκοσι πέντε χρόνια μετά την εξέγερση εναντίον της δικτατορίας, από παντού προβάλλει και πιέζει η ανάγκη μιας συλλογικής έξαρσης, που δεν μπορεί άλλο να περιμένει ούτε μπορεί να γίνει κατά παραχώρηση. Mιας συλλογικής έξαρσης εναντίον της πολιτικής παρακμής και υποκρισίας, εναντίον της κοινωνικής αδικίας και ανασφάλειας, εναντίον της διαφθοράς και της διάβρωσης, εναντίον της εθνικής περιθωριοποίησης και υποβάθμισης της χώρας. 

Είκοσι πέντε χρόνια μετά την εξέγερση του Πολυτεχνείου, το ζητούμενο είναι η σημερινή συλλογική έκφραση, ο σημερινός συλλογικός δυναμισμός, για την ανανέωση και αναζωογόνηση της πολιτικής και δημόσιας ζωής, για την στήριξη της εθνικής ανεξαρτησίας και του πρωταγωνιστικού ρόλου της Ελλάδας στην περιοχή, για την εξασφάλιση των όρων και προϋποθέσεων κοινωνικής συνοχής. 

Κυρίες και κύριοι συνάδελφοι, φθάσαμε στο 2000 μετρώντας ιστορικά γεγονότα, αλλά και ανιστόρητες καθυστερήσεις. Μετρώντας ηρωϊκούς αγώνες αλλά και διαβρωτικές απογοητεύσεις. Στις μέρες μας τελειώνει ο 20ος αιώνας. Τα τελευταία του βήματα είναι δύσκολα, είναι μετέωρα. 'Εχει δραματική επικαιρότητα η αποστροφή από το "'Αξιον Εστί" της ελληνικής ζωής. "Εξόριστε ποιητή στον αιώνα σου, λέγε, τι βλέπεις;" Λέει το "'Αξιον Εστί". Και θα μπορούσε κανείς να απαντήσει σε έναν αιώνα που τελειώνει, ότι βλέπει σε τούτη την χώρα πολλά όνειρα και πολλές πληγές. 

Από την πλευρά του Συνασπισμού της Αριστεράς και της Προόδου, θα ήθελα να ευχηθώ τα μεγάλα όνειρα και οι μεγάλες πληγές να βρουν τη δικαίωσή τους, σε ένα μέλλον που να αξίζει σε τούτο το λαό. Ας νιώσουμε όλοι ότι η σημερινή Ελλάδα έχει κάθε λόγο να μην είναι ούτε εφησυχασμένη ούτε τακτοποιημένη. 'Εχει κάθε λόγο να είναι ανήσυχη και απαιτητική. Οι κοινωνικές, πνευματικές και πολιτικές διεργασίες, που συντελούνται, δεν χωράνε στα όρια και στα μέτρα καμιάς μονόπλευρης και μονόδρομης προσαρμογής, δεν χωράνε στα όρια και στα μέτρα καμιάς πολιτικής αυταρέσκειας. 

Να βρεθούμε, λοιπόν, κάποτε κοντά στο πραγματικό νόημα της εξέγερσης του Πολυτεχνείου, που αυθεντικά υπήρξε μονάχα τότε, και που το ουσιαστικό του μήνυμα είναι η αμφισβήτηση όλων των κατά συνθήκη ψευδών που περιβάλλουν ασφυκτικά το δημόσιο βίο, τον ατομικό και συλλογικό βίο όλων μας. Ευχαριστώ. 

(Χειροκροτήματα) 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, η 17 Νοέμβρη δεν μπορεί να είναι μια μέρα ενός τυπικού μνημόσυνου. Δεν θα το ήθελαν αυτό, άλλωστε ούτε εκείνοι που πρόσφεραν την ίδια τη ζωή τους και την αρτιμέλειά τους, φυλάσσοντας Θερμοπύλες. Πρέπει να είναι μέρα συλλογικής μνήμης και σπινθήρας νέων κοινωνικών αγώνων και ταυτόχρονα μέρα αντίστασης. 

'Ο,τι κερδίθηκε σ' αυτήν την πορεία των είκοσι πέντε χρόνων από τον αγώνα του Πολυτεχνείου, δεν πρέπει να χαθεί και πολλά ακόμα απομένουν να κατακτηθούν από εδώ και πέρα. Τα συνθήματα των αγωνιστών του Πολυτεχνείου για "ψωμί, παιδεία, ελευθερία, εθνική ανεξαρτησία και λαϊκή κυριαρχία" που δονούσαν τότε του εξεγερμένους δεν ανήκουν στο χθες. Δυστυχώς, είναι του σήμερα και τους τώρα. Η λαίλαπα του νεοφιλελευθερισμού σαρώνει στο διάβα της ανθρώπινες υπάρξεις, σαρώνει τις ανθρώπινες αξίες. Οδηγεί στην ένδεια, στην εξαθλίωση και τον κοινωνικό αποκλεισμό εκατομμύρια πολιτών στη χώρα, την Ευρώπη, σε ολόκληρο τον κόσμο, με θύματα κυρίως τους νέους που ήταν μπροστά στο Πολυτεχνείο και σε άλλα όμοια Πολυτεχνεία κατά καιρούς στον πλανήτη και στην Ευρώπη. 

Οι καταστάσεις παρατεταμένης ανεργίας, τα μαύρα και ματωμένα μεροκάματα, τα παγκάκια των άστεγων και τα παιδιά των φαναριών κάνουν το σύνθημα του Πολυτεχνείου για ψωμί να ακούγεται ανατριχιαστικά επίκαιρο. 

Στο χώρο της Παιδείας οι καθαρά ταξικές επιλογές κυβερνήσεων νεοφιλελεύθερου προσανατολισμού καθιστούν δύσβατη έως και απρόσιτη την πρόσβαση στην εκπαίδευση και τη γνώση για ένα μεγάλο κομμάτι της νεολαίας, του ελληνικού λαού, της χώρας μας. Η αυταρχική και αλαζονική αντιμετώπιση από την Εκτελεστική Εξουσία δίκαιων αιτημάτων των ασθενέστερων κοινωνικών ομάδων, η φίμωση και ο αποκλεισμός από τα Μέσα Μαζικής Επικοινωνίας πολιτικών κομμάτων και κινήσεων από τη διαδικασία διακίνησης ιδεών και θέσεων επαναπροσδιορίζουν σε πιο ασφυχτικά πλαίσια το χώρο των δημοκρατικών ελευθεριών σήμερα. 

Τα εθνικά θέματα επίσης παραμένουν ανοιχτά και σε κρίσιμο σημείο. Οι πληγές που άνοιξε στο Κυπριακό η ξενοκίνητη δικτατορία εξακολουθούν να αιμορραγούν και μάλιστα επικίνδυνα σήμερα όσο ποτέ άλλοτε. 

Η τουρκική προκλητικότητα και οι απαράδεχτες αξιώσεις σε βάρος της χώρας μας, πέρα από κάθε συνθήκη και κανόνα διεθνούς δικαίου με την ανοχή, αλλά και με την παρότρυνση σε πολλές περιπτώσεις μεγάλων δυνάμεων της Δύσης, έχουν ξεπεράσει κάθε όριο ανοχής του ελληνικού λαού. 

Οι μεγάλες δυνάμεις με επικεφαλής τις Η.Π.Α, που στήριξαν τη δικτατορία, εναντίον της οποίας πολέμησαν οι ήρωες του Πολυτεχνείου -όπως άλλωστε αυτό πρόσφατα ομολογήθηκε και δημόσια- συνεχίζουν και σήμερα με εντονότερο μάλιστα τρόπο να θεωρούν τη χώρα μας, αλλά και ολόκληρη την περιοχή της Μεσογείου ως ιδιοκτησία τους, αδιαφορώντας για τα ανθρώπινα δικαιώματα αλλά και για τη διεθνή νομιμότητα. Δυστυχώς, το ίδιο πράττουν και οι διεθνείς οργανισμοί, στους οποίους κυριαρχεί ο νόμος του ισχυρού και όχι του δικαίου. 

Χαρακτηριστικά παραδείγματα αδικίας, υποκρισίας και αλαζονείας των ισχυρών του πλανήτη και των διεθνών οργανισμών είναι το Κυπριακό και η γενοκτονία των Κούρδων. 

Ο Οργανισμός των Ηνωμένων Εθνών, οι Ηνωμένες Πολιτείες και οι μεγάλες ευρωπαϊκές χώρες μετά την επιβολή της νέας τάξης πραγμάτων στην περιοχή με το πρόσχημα της τήρησης της διεθνούς νομιμότητας δεν διστάζουν να επιβάλλουν κυρώσεις και εμπάργκο εναντίον κρατών, όπως στη Γιουγκοσλαβική Ομοσπονδία, το Ιράκ και αλλού, δεν νιώθουν όμως την ανάγκη, τουλάχιστον για την ταυτότητα του λόγου, για τα μάτια των λαών, να ασκήσουν πιέσεις προς την Τουρκία για να λύσει το Κυπριακό και το μεγάλο και παρατεταμένο κουρδικό πρόβλημα. Κλείνουν τα μάτια τους μπροστά στους 

 

 

  

Σελίδα 1292 

τουρκικούς εξοπλισμούς και στην τουρκική προκλητικότητα. 

Η Ευρωπαϊκή 'Ενωση και κυρίως οι Γερμανοί δεν μπορούν να επιβάλλουν σκληρά μέτρα κατά της Γιουγκοσλαβικής Ομοσπονδίας, απειλώντας μάλιστα και με αεροπορικές επιδρομές και από την άλλη μεριά να πωλούν εξοπλισμό, όπως η Γερμανία στην 'Αγκυρα, για να χτυπούν τους Κούρδους, να απειλούν τους Κύπριους, αλλά και την Ελλάδα. 

Τέλος, φθάσαμε στο σημείο υποκρισίας και προσβολής κάθε έννοιας διεθνούς νομιμότητας. Η Γερμανία σήμερα να σκέφτεται να ζητήσει από την Ιταλική Κυβέρνηση την έκδοση του ηγέτη των Κούρδων. Επιτέλους ας αντιληφθούν αυτές οι μεγάλες δυνάμεις και οι διεθνείς οργανισμοί ότι οι λαοί ξύπνησαν και όση προσπάθεια και αν κάνουν να τους καθυποτάξουν είτε με τη χρήση στρατιωτικής βίας είτε με τον έλεγχο κάποιων ηγεσιών, αλλά και των μέσων μαζικής επικοινωνίας διεθνώς και σε κάθε χώρα, θα αντισταθούν οι λαοί για να απονεμηθεί κάποια στιγμή, πάρα πολύ σύντομα, το δίκαιο που προσβάλλεται από τις μεγάλες αυτές δυνάμεις. 

Κατά την άποψη του ΔΗ.Κ.ΚΙ το μήνυμα του Πολυτεχνείου σήμερα είναι, αντισταθείτε σε όσους και σε ό,τι ευτελίζει τη ζωή μας, στη μιζέρια, την εξαθλίωση και τον κοινωνικό αποκλεισμό, στα σχέδια των μεγάλων δυνάμεων για συρρίκνωση της Ελλάδος, του Ελληνισμού, αλλά ακόμα και για κατάργηση εθνών, για να προασπίσουμε επίσης τον πολιτισμό μας, την παιδεία, το όραμα και τη δημιουργία. 

Αντισταθείτε για να φέρουμε και πάλι στο προσκήνιο της πολιτικής τις πανάρχαιες ελληνικές και παναθρώπινες αξίες που κάνουν τη ζωή και την κοινωνία ανθρώπινη. 

Αυτές οι αξίες και κυρίως η φιλοπατρία, η ελευθερία, η κοινωνική δικαιοσύνη, κυρίες και κύριοι συνάδελφοι, είναι πάντα επίκαιρες, σήμερα μάλιστα όσο ποτέ άλλοτε, με το σύγχρονο περιεχόμενό τους. 

Ας αφήσουμε, λοιπόν, στο πρόβλημά τους αυτούς που ανιστόρητα στο όνομα του ψευδεπίγραφου εκσυγχρονισμού στη χώρα μας, στην Ευρώπη και διεθνώς, παραμερίζουν αυτές τις πανανθρώπινες αναλλοίωτες αξίες. Ας υπενθυμίσουμε σε όλους αυτούς ότι οι λαοί ποτέ δεν ενεργοποιήθηκαν με την επίκληση των αριθμών. Ενεργοποιήθηκαν μόνο όταν δόθηκε όραμα και ανθρώπινη προοπτική. 

Τέλος κλείνοντας αυτήν την παρέμβασή μου, θα ήθελα να πω ότι το Δημοκρατικό Κοινωνικό Κίνημα πιστεύει ότι τιμούμε σήμερα πραγματικά τους νεκρούς, τους ήρωες του Πολυτεχνείου, αν σήμερα, αν εδώ και τώρα, ομόφωνα η Βουλή -όλες οι πτέρυγες της Βουλής- πάρει απόφαση που να την κοινοποιήσει στους διεθνείς οργανισμούς, στις χώρες της Ευρώπης, αλλά και στην ιταλική κυβέρνηση για επίλυση, χωρίς καμιά καθυστέρηση, κατά τρόπο δίκαιο του Κυπριακού, αλλά και για ανάδειξη μέχρι και επίλυση του κουρδικού προβλήματος και ασφαλώς για να ασκήσουν πιέσεις προς την ιταλική κυβέρνηση για να δοθεί πολιτικό άσυλο στον ηγέτη των Κούρδων. 

(Χειροκροτήματα)

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ολοκληρώθηκαν οι τοποθετήσεις επί της επετείου του Πολυτεχνείου και σας παρακαλώ να τηρήσουμε ενός λεπτού σιγή στη μνήμη όσων έδωσαν τη ζωή τους στη διάρκεια της δικτατορίας και σε όλους τους δημοκρατικούς και εθνικούς αγώνες του λαού μας. 

('Ορθιοι οι Βουλευτές τηρούν ενός λεπτού σιγή) 

Αιωνία τους η μνήμη. 

(Χειροκροτήματα από όλες τις πτέρυγες) 

Κυρίες και κύριοι συνάδελφοι, παρακαλώ να θέσω υπόψη σας το εξής σχέδιο αποφάσεως της Ολομέλειας του Σώματος: 

"ΣΧΕΔΙΟ ΑΠΟΦΑΣΗΣ

ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ ΤΩΝ ΕΛΛΗΝΩΝ

Η ΒΟΥΛΗ ΤΩΝ ΕΛΛΗΝΩΝ

'Εχοντας υπόψη: 

1. Τα άρθρα 65,70 και 72 παράγραφος 1 του Συντάγματος 

2. Τα άρθρα 11 παράγραφος 4 και 120 παράγραφος 7 του Κανονισμού της Βουλής (Μέρος Κοινοβουλευτικό) σε συνδυασμό προς τα άρθα 119 παράγραφος 2 περίπτωση ιη' και 123 παράγραφος 1 του Κανονισμού της Βουλής (Μέρος Β') 

3. Την ανάγκη ανάδειξης πράξεων αλτρουϊσμού και αυτοθυσίας και απόδοσης από το Κοινοβούλιο της προσήκουσας τιμής στις περιπτώσεις αυτές όπως του εικοσιεξάχρονου υποσμηγανού Νικολάου Ελευθερίου Παρούση, ο οποίος στις 4 Νοεμβρίου 1998 στη Σκάλα Ωρωπού απέτρεψε με θυσία της ζωής του, την πτώση του αεροπλάνου του, τύπου Μιράζ σε κατοικημένη περιοχή. 

Αποφασίζει ομοφώνως 

1. Την ετήσια οικονομική ενίσχυση, από τον προϋπολογισμό της Βουλής, του Ανδρέα Παρούση, ανήλικου τέκνου του υποσμηναγού Νικολάου Ελευθερίου Παρούση, πιλότου του αεροπλάνου τύπου Μιράζ που έπεσε στη Σκάλα Ωρωπού την 4η Νοεμβρίου 1998, ως ελάχιστο φόρο τιμής στην πέραν του συνήθους καθήκοντος πράξη του πιλότου, ο οποίος δεν δίστασε να θυσιάσει τη ζωή του, προκειμένου να μην πέσει σε κατοικημένη περιοχή, αποτρέποντας έτσι τις αναμενόμενες σε μια τέτοια περίπτωση γενικότερες θλιβερές συνέπειες. Η οικονομική αυτή ενίσχυση θα παρέχεται στον Ανδρέα Νικολάου Παρούση μέχρι την ενηλικίωσή του και σε περίπτωση συνέχισης των σπουδών του σε 'Ιδρυμα Τριτοβάθμιας Εκπαίδευσης μέχρι το 25ο έτος της ηλικίας του, ανεξαρτήτως της οικονομικής κατάστασης του ίδιου ή της οικογένειάς του και ανεξαρτήτως οποιασδήποτε άλλης τυχόν παροχής από την Πολιτεία. 

2. Με απόφαση του Προέδρου της Βουλής θα καθορισθεί το ύψος του ποσού της οικονομικής ενίσχυσης της παραγράφου 1, το οποίο θα καταβάλλεται στην αρχή κάθε έτους, αρχής γενομένης από το έτος 1999. Με την ίδια απόφαση θα καθορίζεται ο τρόπος καταβολής του ανωτέρω ποσού, καθώς και κάθε άλλη λεπτομέρεια για την εφαρμογή της παραγράφου 1. Το ανωτέρω ποσό μπορεί να αναπροσαρμόζεται κάθε έτος με απόφαση του Προέδρου της Βουλής. 

3. Το ανωτέρω ποσό θα καταβάλλεται για λογαριασμό του Ανδρέα Νικολάου Παρούση στη μητέρα του Μαρία χήρα Νικολάου Παρούση, το γένος Ανδρέα Παρασκευοπούλου ή σε όποιον άλλον θα έχει, τυχόν την επιμέλειά του μέχρι την ενηλικίωσή του και σε περίπτωση που συνεχίσει τις σπουδές του και μέχρι το 25ο έτος της ηλικίας του στον ίδιο, υπό την προϋπόθεση προσκόμισης σχετικής βεβαίωσης από το οικείο 'Ιδρυμα Τριτοβάθμιας Εκπαίδευσης για την κανονική συνέχιση των σπουδών του. 

4. Η ισχύς της παρούσας αρχίζει από τη δημοσίευσή της στην Εφημερίδα της Κυβερνήσεως. 

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ"

Ερωτάται το Σώμα: Γίνεται δεκτό το σχέδιο της απόφασης; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΟΣ (Απόστολος Κακλαμάνης): Η Βουλή ομοφώνως εγκρίνει το σχέδιο της απόφασης. 

(Χειροκροτήματα απ' όλες τις πτέρυγες) 

Θα ήθελα να ανακοινώσω προς το Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων και Εργασίας και Κοινωνικών Ασφαλίσεων κατέθεσαν σχέδιο νόμου: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 

Παραπέμπεται στην αρμόδια Διαρκή Επιτροπή. 

 

 

  

Σελίδα 1293 

ΠΡΟΕΔΡΟΣ (Απόστολος Κακλαμάνης): Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη. 

Υπουργείου Περιβάλλοντος, Χωροταξίας και Δημοσίων 'Εργων. 

Ψήφιση στο σύνολο του σχεδίου νόμου: "Εθνικό Κτηματολόγιο και άλλες διατάξεις". 

Το νομοσχέδιο αυτό θα ψηφιστεί αύριο στο σύνολο. 

Υπουργείου Μεταφορών και Επικοινωνιών. 

Συνέχιση της συζήτησης επί των άρθρων και του συνόλου του σχεδίου νόμου: "Οργάνωση του τομέα παροχής ταχυδρομικών υπηρεσιών και άλλες διατάξεις". 

Η συζήτηση αυτού του νομοσχεδίου θα ολοκληρωθεί απόψε. 

Υπουργείου Εθνικής Οικονομίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου οικονομικής συνεργασίας μεταξύ των Κυβερνήσεων της Ελληνικής Δημοκρατίας και της Δημοκρατίας της Αλβανίας". 

'Εχει γίνει δεκτό ομοφώνως στη Διαρκή Επιτροπή. 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εθνικής Οικονομίας: "Κύρωση του Πρωτοκόλλου οικονομικής συνεργασίας μεταξύ των Κυβερνήσεων της Ελληνικής Δημοκρατίας και της Δημοκρατίας της Αλβανίας" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: 

"Κύρωση του Πρωτοκόλλου οικονομικής συνεργασίας μεταξύ των Κυβερνήσεων της Ελληνικής Δημοκρατίας και της Δημοκρατίας της Αλβανίας 

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ. 1 του Συντάγματος, το Πρωτόκολλο οικονομικής συνεργασίας μεταξύ των Κυβερνήσεων της Ελληνικής Δημοκρατίας και της Δημοκρατίας της Αλβανίας που υπογράφηκε στην Αθήνα στις 12 Σεπτεμβρίου 1997, του οποίου το κείμενο σε πρωτότυπο στην ελληνική γλώσσα έχει ως εξής: 

ΠΡΩΤΟΚΟΛΛΟ

ΟΙΚΟΝΟΜΙΚΗΣ ΣΥΝΕΡΓΑΣΙΑΣ

Οι Κυβερνήσεις

της Ελληνικής Δημοκρατίας

και

της Αλβανικής Δημοκρατίας

'Εχοντας υπόψη: 

Α. Τις επίσημες κυβερνητικές δεσμεύσεις και εξαγγελίες της Ελληνικής Κυβέρνησης τόσο προς την Κυβέρνηση της Αλβανίας όσο και προς τη διεθνή κοινότητα για άμεση στήριξη της νέας Αλβανικής Κυβέρνησης με την παροχή χρηματοοικονομικής βοήθειας ύψους είκοσι δισεκατομμυρίων δραχμών. 

Β. Την αποστολή ελληνικού κυβερνητικού κλιμακίου στην Αλβανία υπό τον Υπουργό Εξωτερικών Θεόδωρο Πάγκαλο, στο οποίο συμμετείχε και ο Υφυπουργός Εθνικής Οικονομίας Αλέξανδρος Μπαλτάς και κατά την οποία υπήρξε Συμφωνία για δωρεάν χρηματοοικονομική στήριξη ύψους δύο δισεκατομμυρίων δραχμών προς την αλβανική οικονομία από το αναφερόμενο στο σημείο Α' ποσό. 

Γ. Την εξασφάλιση από ελληνικής πλευράς του ανωτέρω ποσού των δύο δισεκατομμυρίων δραχμών για άμεση παροχή προς την Αλβανική Κυβέρνηση. 

Η Ελληνική Κυβέρνηση θα προχωρήσει άμεσα στη διάθεση του ως άνω ποσού των δύο δισεκατομμυρίων δραχμών με τη μεταβίβασή του μέσω της Τράπεζας της Ελλάδος προς την αντίστοιχη Κρατική Κεντρική Τράπεζα της Αλβανίας. Η μεταβίβαση του σχετικού ποσού θα γίνει σε δολλάρια Η.Π.Α.. 

Από ελληνικής πλευράς αρμόδιο υπουργείο για την παρακολούθηση της υλοποίησης του προγράμματος ορίζεται το Υπουργείο Εθνικής Οικονομίας με τον τομέα των Διεθνών Οικονομικών Σχέσεων, ενώ από αλβανικής πλευράς αρμόδιο θα είναι το Υπουργείο Οικονομικής Ανάπτυξης και Συντονισμού Ξένης Βοήθειας. 

Για την επεξεργασία και παρακολούθηση της υλοποίησης του προγράμματος του δανείου εκ δεκαοκτώ δισεκατομμυρίων δραχμών θα δημιουργηθεί δωδεκαμελής (ανά έξι άτομα από κάθε πλευρά) κοινή Επιτροπή αποτελούμενη από στελέχη των συναρμόδιων υπουργείων και των κεντρικών τραπεζών των δύο χωρών, τα ονόματα των οποίων θα γνωστοποιηθούν εκατέρωθεν μέσω της διπλωματικής οδού. 

Υπεγράφη στην Αθήνα, στις 12 Σεπτεμβρίου 1997, σε δύο αντίγραφα εις την ελληνική και αλβανική. 


ΓΙΑ ΤΗΝ ΕΛΛΗΝΙΚΗ ΚΥΒΕΡΝΗΣΗ

Θεόδωρος Πάγκαλος

ΥΠΟΥΡΓΟΣ ΕΞΩΤΕΡΙΚΩΝ
 ΓΙΑ ΤΗΝ ΑΛΒΑΝΙΚΗ ΚΥΒΕΡΝΗΣΗ

PASKAL MILO

ΥΠΟΥΡΓΟΣ ΕΞΩΤΕΡΙΚΩΝ
 


'Αρθρο δεύτερο

Τα Πρωτόκολλα - Πρακτικά που καταρτίζονται από την Κοινή Επιτροπή που προβλέπεται από το Πρωτόκολλο που κυρώνεται εγκρίνονται με κοινή πράξη των αρμόδιων κατά περίπτωση υπουργών. 

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και του Πρωτοκόλλου που κυρώνεται προσωρινά από την υπογραφή του και οριστικά από την ημερομηνία λήψης της τελευταίας ανακοίνωσης με την οποία τα δύο μέρη θα αλληλοενημερωθούν για την ολοκλήρωση των εθνικών τους διαδικασιών." 

ΠΡΟΕΔΡΟΣ (Απόστολος Κακλαμάνης): Υπουργείου Εσωτερικών, Δημόσιας Διοίκησης και Αποκέντρωσης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Σύσταση Εθνικής Επιτροπής για τα Δικαιώματα του Ανθρώπου και Εθνικής Επιτροπής Βιοηθικής". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο αυτό κρατήθηκε και θα συζητηθεί αύριο στην Ολομέλεια του Σώματος. 

Υπουργείου Δικαιοσύνης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Εφαρμογή των αποφάσεων 827/25.5.1993 και 955/8.11.1994 του Συμβουλίου Ασφαλείας των Ηνωμένων Εθνών με τις οποίες ιδρύθηκαν δύο Διεθνή Ποινικά Δικαστήρια για την εκδίκαση παραβιάσεων του διεθνούς ανθρωπιστικού δικαίου στο έδαφος της πρώην Γιουγκοσλαβίας και της Ρουάντα". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί την Πέμπτη στην Ολομέλεια της Βουλής. 

Υπουργείου Μεταφορών και Επικοινωνιών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Κώδικα Οδικής Κυκλοφορίας". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

 

 

  

Σελίδα 1294 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Εσωτερικών, Δημόσιας Διοίκησης και Αποκέντρωσης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. και άλλες διατάξεις". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών μέχρις αυτό το σημείο. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Εισερχόμαστε στη συζήτηση των υπολοίπων άρθρων, που εκκρεμούν, του νομοσχεδίου του Υπουργείου Μεταφορών και Επικοινωνιών: "Οργάνωση του τομέα παροχής ταχυδρομικών υπηρεσιών και άλλες διατάξεις". 

Είναι τα άρθρα 24 μέχρι 30. 

Υπάρχει επίσης και μία τροπολογία του Υπουργείου Μεταφορών που αφορά τη σύμβαση του ελληνικού δημοσίου και των ΕΛΤΑ για την εξυπηρέτηση των πολιτών που απευθύνονται στις δημόσιες υπηρεσίες κλπ. 

ΝΙΚΟΛΑΟΣ ΓΚΕΛΕΣΤΑΘΗΣ: Δεν διενεμήθη. 

ΠΡΟΕΔΡΟΣ (Απόστολος Κακλαμάνης): Διανέμεται. Αν δεν έχει έρθει στα χέρια σας ακόμα, θα έρθει. Μη βιάζεστε. Μέχρι να τελειώσει το νομοσχέδιο, θα τη δείτε. Δεν υπάρχει πρόβλημα πάντως. 

Κύριοι συνάδελφοι, συμφωνείτε να προχωρήσει η συζήτηση σε μία ενότητα των άρθρων αυτών; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε. 

ΣΤΡΑΤΗΣ ΚΟΡΑΚΑΣ: Εκτός της τροπολογίας, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ναι, χωριστά η τροπολογία. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, επιτρέπεται; 

ΠΡΟΕΔΡΟΣ (Απόστολος Κακλαμάνης): Ορίστε, κύριε συνάδελφε. 

ΝΙΚΟΛΑΟΣ ΓΚΕΛΕΣΤΑΘΗΣ: Συμφωνούμε να συζητηθούν όλα τα υπόλοιπα άρθρα σε μία ενότητα, αλλά θα πρέπει να υπάρξει άνεση χρόνου, να αναπτύξουμε τις απόψεις μας. 

ΠΡΟΕΔΡΟΣ (Απόστολος Κακλαμάνης): Βεβαίως. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, παρακαλώ, το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Εχω να κάνω κάποιες βελτιώσεις, διευκρινίσεις στα άρθρα. 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Παρακαλώ, κύριοι συνάδελφοι, να κάνετε ησυχία. Εάν υπάρχουν θέματα που σας απασχολούν τόσο ώστε να μην παρακολουθείτε τη συνεδρίαση, μπορείτε να τα συζητήσετε εκτός Αιθούσης. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Στο άρθρο 26, κύριε Πρόεδρε, η παράγραφος 8 αναδιατυπώνεται. Είναι παράγραφος, για την οποία έγινε μακρά συζήτηση και στη Διαρκή Επιτροπή και εδώ στην Ολομέλεια. 

Αναδιατυπώνεται, λοιπόν, ως εξής: "Από την 1η Ιανουαρίου 2000 ο ΕΛΤΑ υποχρεούται να καταβάλλει τις οριζόμενες κάθε φορά εισφορές, που αναλογούν στον εργοδότη για τον κλάδο ανεργίας, στράτευσης, ΔΛΟΕΜ, ΕΛΠΕΚΕ, ΛΠΕΑΑΕ, ΕΚΛΑ του ΟΑΕΔ, καθώς και του Οργανισμού Εργατικής Κατοικίας και της Εργατικής Εστίας. Το προσωπικό του ΕΛΤΑ υποχρεούται από 1.1.2001 να εισφέρει το ήμισυ των άνω εισφορών, που αναλογούν στους εργαζόμενους, από δε 1.1.2002 να εισφέρει το υπολειπόμενο ήμισυ των άνω εισφορών, που αναλογούν στους εργαζόμενους. Μέχρι τις άνω ημερομηνίες για τον ΕΛΤΑ και το προσωπικό του δεν υφίσταται υποχρέωση αντίστοιχων εισφορών ή πόρων". 

(Στο σημείο αυτό ο Υπουργός Μεταφορών και Επικοινωνιών κ. Μαντέλης καταθέτει για τα Πρακτικά την προαναφερθείσα αναδιατύπωση, η οποία έχει ως εξής: 

"'Αρθρο 26 παρ.8 

Από την 1η Ιανουαρίου 2000 ο ΕΛΤΑ υποχρεούται να καταβάλλει τις οριζόμενες κάθε φορά εισφορές που αναλογούν στον εργοδότη για τον κλάδο Ανεργίας, Στράτευσης, ΔΛΟΕΜ, ΕΛΠΕΚΕ, Λ.Π.Ε.Α.Α.Ε., ΕΚΛΑ τον ΟΑΕΔ καθώς και του Οργανισμού Εργατικής Κατοικίας και της Εργατικής Εστίας. Το προσωπικό του ΕΛΤΑ υποχρεούται από 1-1-2001 να εισφέρει το ήμισυ των άνω εισφορών που αναλογούν στους εργαζόμενους, από δε 1-1-2002 να εισφέρει το υπολειπόμενο ήμισυ των άνω εισφορών που αναλογούν στους εργαζόμενους. Μέχρι τις άνω ημερομηνίες για τον ΕΛΤΑ και το προσωπικό του δεν υφίσταται υποχρέωση αντίστοιχων εισφορών ή πόρων"). 

ΣΤΡΑΤΗΣ ΚΟΡΑΚΑΣ: Τι είναι αυτό, κύριε Υπουργέ; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Αναδιατύπωση της παραγράφου 8. 

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. 

Κύριε Υπουργέ, σας παρακαλώ να μιλάτε πιο αργά σε κάθε άρθρο, για να μπορούν να παρακολουθούν οι συνάδελφοι. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Στο άρθρο 27, παράγραφος 1, στη δεύτερη σειρά, παραλείπεται η φράση: "που παρουσιάζουν ελλείμματα". Δηλαδή η παράγραφος 1 διατυπώνεται ως εξής: "Το προσωπικό που προσλήφθηκε σε δημόσιες επιχειρήσεις και οργανισμούς, αρμοδιότητας του Υπουργείου Μεταφορών και Επικοινωνιών, σύμφωνα με τις διατάξεις του νόμου 1648/1986, εκτός των περιπτώσεων των εδαφίων α' της παραγράφου 4 του άρθρου 1, μετατίθεται και τοποθετείται με βάση τις εσωτερικές διατάξεις κάθε επιχείρησης ή οργανισμού". 

Δηλαδή όσοι δεν είναι ασθενείς, αλλά ανήκουν σε άλλες κατηγορίες του νόμου 1648/86, παραδείγματος χάρη παιδιά αγωνιστών Εθνικής Αντίστασης ή πολύτεκνοι... 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, πείτε τις διατάξεις. Μην κάνετε διευκρινίσεις, γιατί οι διευκρινίσεις χρειάζονται περαιτέρω συζητήσεις. Αργά όμως, σας παρακαλώ, για να παρακολουθούν. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, θα διανεμηθούν; 

ΠΡΟΕΔΡΟΣ (Απόστολος Κακλαμάνης): Βεβαίως θα διανεμηθούν, αλλά παρακολουθήστε τα κιόλας. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Μόνο την πρώτη αναδιατύπωση μπορούμε να διανείμουμε, κύριε Πρόεδρε. Τα άλλα είναι ένα πρόχειρο σημείωμα. Δεν χρειάζεται να γίνει διανομή για την παράλειψη μιας λέξης. 

Στην παράγραφο 5, του άρθρου 27 επίσης, προστίθενται οι λέξεις "των πολιτικών κομμάτων", μετά το "των Αντιπροέδρων της Βουλής". 

ΠΡΟΕΔΡΟΣ (Απόστολος Κακλαμάνης): Ο κ. Κίρκος έχει το λόγο. 

ΓΕΩΡΓΙΟΣ ΚΙΡΚΟΣ : Κύριε Πρόεδρε, το τέταρτο κεφάλαιο του νομοσχεδίου του Υπουργείου Μεταφορών, σχετικά με τις αποζημιώσεις και κυρώσεις, έχει δυο άρθρα. Στόχος των άρθρων αυτών, των άρθρων 24 και 25, είναι η προστασία του χρήστη, οι υποχρεώσεις των εταιρειών, που ασκούν ταχυδρομικό έργο, να αποζημιώνουν το χρήστη, εφόσον στην εκτέλεση της υπηρεσίας ή των υποχρεώσεων απέναντι στο χρήστη, οι υπηρεσίες ήταν πλημμελείς. 

Επίσης, προβλέπονται κυρώσεις για τις εταιρείες, από πέντε εκατομμύρια (5.000.000) μέχρι εκατό εκατομμύρια (100.000.000). Διαβαθμίζονται αυτές οι κυρώσεις και είτε είναι 

 

 

  

Σελίδα 1295 

χρηματικά πρόστιμα είτε είναι διοικητικές κυρώσεις, μέχρι και αφαίρεση αδείας είτε γενικής είτε ειδικής από τον Υπουργό ή από τον Υπουργό με σύμφωνη γνώμη της Εθνικής Επιτροπής. 

Στο πέμπτο κεφάλαιο, με το άρθρο 26 δίνεται η δυνατότητα στο διοικητικό συμβούλιο των ΕΛΤΑ να παίρνει αποφάσεις για σειρά θεμάτων, που έχουν σχέση με την ανωνυμοποίηση του οργανισμού, με σκοπό την καλύτερη λειτουργία του και την υλοποίηση των επιχειρησιακών του προγραμμάτων, καθώς και την αξιοποίηση των στελεχών του, στα πλαίσια πάντα του κανονιστικού νόμου 2190/20 και του νόμου 2414/96. Επίσης στο άρθρο 26 ρυθμίζονται και θέματα εργαζομένων. 

Με το άρθρο 27 γίνονται ρυθμίσεις για το προσωπικό που προσλήφθηκε στις δημόσιες υπηρεσίες ή οργανισμούς του Υπουργείου Μεταφορών και Επικοινωνιών. Επίσης, γίνονται ρυθμίσεις που αφορούν την επίτευξη των στόχων της Υπηρεσίας Πολιτικής Αεροπορίας, Αεροναυτιλίας και των αερολιμένων της χώρας για τον εξοπλισμό, την επέκτασή τους κλπ., καθώς και διάφορες άλλες ρυθμίσεις, που αφορούν διάφορα εξειδικευμένα θέματα, που έχουν σχέσεις με το προσωπικό. 

Το άρθρο 28, αναφέρεται στην κάλυψη των δαπανών, που προβλέπεται από το νομοσχέδιο. 

Θα ήθελα να επανέλθω, κύριε Πρόεδρε, στο άρθρο 26, πριν πάω στο άρθρο 29, όπου μετά τις παρατηρήσεις που έκανε ο κύριος Υπουργός στη παράγραφο 8, ικανοποιήθηκε το αίτημα της Ομοσπονδίας των εργαζομένων στα ΕΛΤΑ σε σχέση με την υποχρέωσή τους να καταβάλλουν ορισμένες εισφορές. 

Με το άρθρο 29 όπου διαλαμβάνονται οι μεταβατικές διατάξεις, προβλέπεται, για την υποστήριξη της Γενικής Γραμματείας Επικοινωνιών, η πρόσληψη σε δέκα θέσεις του κλάδου μηχανικών και σε πέντε θέσεις του Διοικητικού Οικονομικού, όπως επίσης και για την υποστήριξη με ειδικό επιστημονικό προσωπικό της Γενικής Γραμματείας Επικοινωνιών, η πρόσληψη σε δέκα θέσεις. 

Επίσης, στις μεταβατικές διατάξεις περιλαμβάνεται το ότι οι επιχειρήσεις που ασκούν ταχυδρομικό έργο, πρέπει από τη δημοσίευση του νόμου αυτού, σε τρεις μήνες να υποβάλουν αίτηση εγγραφής στο μητρώο ταχυδρομικών επιχειρήσεων, σύμφωνα με τις διατάξεις του άρθρου του παρόντος νόμου. 

Το άρθρο 30 ορίζει πότε αρχίζει η ισχύς του νόμου αυτού, δηλαδή από τη δημοσίευση στην Εφημερίδα της Κυβερνήσεως. 

Σας ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κύριοι συνάδελφοι, η διάταξη του άρθρου 24 είναι τυπική διατύπωση, σύμφωνα με το ταχυδρομικό πλαίσιο της οδηγίας 97/67 της 15 Δεκεμβρίου 1997 της Ευρωπαϊκής 'Ενωσης, ως προς τις αποζημιώσεις στις περιπτώσεις πλημμελούς παροχής υπηρεσιών ή αδικαιολόγητης διακοπής υπηρεσίας προς τους χρήστες. 

Η διάταξη του άρθρου 25 είναι, επίσης, τυπική διατύπωση, σύμφωνα με τη σχετική οδηγία της Κοινότητας για τις επιβαλλόμενες κυρώσεις στις περιπτώσεις παραβάσεων των διατάξεων του νόμου. 

Στο άρθρο 26 οι διατάξεις της παραγράφου 1 είναι τυπικές, όπως επίσης και της παραγράφου 2 με τις εξής παρατηρήσεις: 

Στο εδάφιο στ' που λέει "Τις σχέσεις και συναλλαγές του ΕΛ.ΤΑ. με φορείς του δημόσιου τομέα και νομικά πρόσωπα ελεγχόμενα κατά πλειοψηφία από το Δημόσιο" θα πρέπει να προστεθεί "με την υποχρέωση να προέλθει στη συνομολόγηση συμβάσεων με τους εκπροσώπους τους για την ταχυδρομική τους εξυπηρέτηση με χρηματικά ποσά που να καλύπτουν το κόστος συν ένα εύλογο κέρδος". 

Κύριε Υπουργέ, εάν θελήσετε έστω και αυτήν τη στιγμή να πάρετε ένα μέτρο για την οικονομική ενίσχυση του ΕΛ.ΤΑ., θεσμοθετείστε αυτήν την πρότασή μου, όπως ανέφερα και στη συζήτηση επί της αρχής. Αυτό είναι και επιταγή από τη διάταξη του άρθρου 68 του ν. 2065/92 με την οποία εμείς καταργήσαμε τότε τις ταχυδρομικές ατέλειες. Να υπογράψει η διοίκηση του ΕΛ.ΤΑ. με τον Υπουργό Οικονομικών σύμβαση για την ταχυδρομική εξυπηρέτηση του Δημοσίου με την προϋπόθεση που σας ανέφερα και με τους άλλους αρμόδιους Υπουργούς για τις 'Ενοπλες Δυνάμεις, με την ΚΕΔΚΕ για την εξυπηρέτηση των Οργανισμών Τοπικής Αυτοδιοίκησης κ.ο.κ. 

Θα ήθελα, κύριε Πρόεδρε, ο κύριος Υπουργός να κρατήσει σημειώσεις σ' αυτές τις παρατηρήσεις μας και να έχουμε μια απάντησή του, οποιασδήποτε μορφής, όταν θα πάρει το λόγο. 

Το εδάφιο ζ' στο δεύτερο μέρος λέει: "Η παράγραφος 5 του άρθρου 16 του ν.δ. 496/1970 που προστέθηκε με το άρθρο 3 του ν.δ. 1063/1971 καταργείται". 

'Οπως επίσης, τα ίδια επαναλαμβάνετε και στο δεύτερο μέρος του εδαφίου η' που λέει: "Η παράγραφος 1 του άρθρου 18 του ν. 2045/1952 καταργείται". 

Αυτός όμως, δεν είναι τρόπος νομοθετικής εργασίας. Θα πρέπει επιτέλους σ' ένα νομοσχέδιο να περιλαμβάνετε τις παραμένουσες σε ισχύ διατάξεις και να γράφετε ότι όλες οι άλλες καταργούνται. 'Ετσι, λοιπόν, θα πρέπει εκείνος ο οποίος ασχολείται με τα κείμενα αυτά, να ανατρέχει σε προηγούμενα νομοσχέδια, πολλές φορές να δημιουργούνται αμφιβολίες αν παραμένουν σε ισχύ οι διατάξεις ή καταργούνται κ.ο.κ. 

Στην παράγραφο 3α' του άρθρου 26 προτείνουμε να συμπεριληφθεί η προσθήκη που ανέφερα στο άρθρο 19 για την είσπραξη λογαριασμών φόρου εισοδήματος και φόρου προστιθέμενης αξίας ως και συναλλάγματος. 

Και αν δεν συμφωνείτε, να μας εξηγήσετε γιατί. Αν σκοπός σας είναι έστω και στοιχειωδώς να ενισχυθεί οικονομικά ο Οργανισμός του ΕΛ.ΤΑ., γιατί αρνείσθε να επαναφέρετε το δικαίωμα εισπράξεως του φόρου εισοδήματος και του φόρου προστιθέμενης αξίας, αλλά και της αγοράς συναλλάγματος από τον Οργανισμό; 

( Στο σημείο αυτό την προεδρική έδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ ) 

Εμείς προτείνουμε η προσθήκη αυτή να είναι η εξής: 

"Ο ΕΛ.ΤΑ. μπορεί να εισπράττει για λογαριασμό του Υπουργείου Οικονομικών λογαριασμούς φόρων εισοδήματος και φόρων προστιθέμενης αξίας με τιμολόγιο που εγκρίνεται με κοινή απόφαση των Υπουργών Οικονομικών και Μεταφορών και Επικοινωνιών". 

Αυτήν τη δυνατότητα η Κυβέρνησή σας, όπως είναι γνωστό, την πήρε από τον ΕΛ.ΤΑ. και την παραχώρησε στις τράπεζες αυξάνοντας ακόμη περισσότερο τα ελλείμματα του οργανισμού. 

Περαιτέρω να προστεθεί, όπως είπα προηγουμένως, τό δικαίωμα του οργανισμού να αγοράζει συνάλλαγμα, που και αυτό θα του δώσει ένα σημαντικό έσοδο -ομιλούμε για μερικά δισεκατομμύρια δραχμές ετησίως- που και αυτό του αφαιρέθηκε και παραχωρήθηκε στις τράπεζες. 

Στην παράγραφο 4, του άρθρου 26, τι θεσμοθετείται; 

Σας διαβάζω την παράγραφο: "Για τυχόν υφιστάμενες παραλείψεις του ΕΛ.ΤΑ., ως προς την εφαρμογή των διατάξεων του Κώδικα Βιβλίων και Στοιχείων, δεν επιβάλλονται τα πρόστιμα ή οι άλλες κυρώσεις του π.δ. 186/1992 μέχρι 31.12.1999, εφόσον οι παρατυπίες δεν επηρεάζουν τα οικονομικά αποτελέσματα". 

Αυτό δεν καταλαβαίνουμε τι εννοεί. Γίνονται παραλείψεις από αδυναμία; Γίνονται παραλείψεις σκόπιμα; Εν πάση περιπτώσει, εφόσον δεν υπάρχουν οικονομικές επιπτώσεις, δεν υπάρχουν οικονομικές κυρώσεις, δεν θα πρέπει να υπάρχουν πειθαρχικές κυρώσεις; Δηλαδή εκείνοι οι οποίοι δεν εκτελούν το καθήκον τους κατά τον πρέποντα τρόπο, δεν πρέπει να έχουν καμία κύρωση; 

Δεν ξέρουμε τι θέλει να καλύψει αυτή η διάταξη. Ομιλείτε για μια περίοδο μέχρι τις 31.12.1999. Δηλαδή από εκεί και πέρα τι γίνεται; 

Σχετικά με την παράγραφο 5, ασχολήθηκα και στη συζήτηση επί της αρχής και αργότερα. Επανέρχομαι, λοιπόν, γιατί το θέμα αυτό είναι μεγάλης πολιτικής ευθύνης. 

Σας διαβάζω τη διάταξη: "Οι απαιτήσεις του Ταμείου Παρακαταθηκών και Δανείων κατά του ΕΛ.ΤΑ. από το με ημερομηνία 9.8.1988 υπόλοιπο του λογαρισμού "ΕΠΙΤΑΓΕΣ 



 

  

Σελίδα 1296 

ΕΛ.ΤΑ.", όπως έχει διαμορφωθεί μέχρι τη δημοσίευση του παρόντος, αποσβέννυνται. Οι απαιτήσεις του ΕΛ.ΤΑ. κατά της Τράπεζας Κρήτης από τις δεσμευμένες καταθέσεις του σ' αυτήν, αποσβέννυνται". 

Κύριε Πρόεδρε, αυτό είναι ένα πολύ σοβαρό θέμα. Με τον τρόπο αυτό ζημιώνεται σημαντικά ο ΕΛ.ΤΑ., αφού πρόκειται για καταθέσεις του οργανισμού σε αυτούσιο χρήμα και ωφελείται η Τράπεζα Κρήτης -το γνωστό σκάνδαλο Κοσκωτά- με δισεκατομμύρια δραχμές. 'Ετσι επιβεβαιώνεται αυτό το πρωτοφανές σκάνδαλο που ξέρουμε πόσο απασχόλησε την κοινή γνώμη, όπως και οι πρωταγωνιστές του. Είναι γνωστός ο μεγάλος θόρυβος που απασχόλησε για πολύ χρόνο γενικότερα την ελληνική κοινωνία και τη δικαιοσύνη, με τις γνωστές καταδίκες. 

Αν επιχειρηθεί συμψηφισμός με την πρώτη φράση της ίδιας παραγράφου, "οι απαιτήσεις του Ταμείου Παρακαταθηκών και Δανείων κατά του ΕΛ.ΤΑ. από το με ημερομηνία 9.8.1988 υπόλοιπο του λογαριασμού "ΕΠΙΤΑΓΕΣ ΕΛ.ΤΑ." όπως έχει διαμορφωθεί μέχρι τη δημοσίευση του παρόντος, αποσβέννυνται", αντικρούεται με το επιχείρημα ότι τα χρήματα αυτά προέρχονται από θετικές συναλλαγματικές διαφορές των επιταγών εξωτερικού, τα οποία εδικαιούτο σύμφωνα με το νόμο ο ΕΛ.ΤΑ., αλλά από λάθη της διορισμένης Διοίκησης στην περίοδο 1982-1989, αποδίδονταν στο Ταμείο Παρακαταθηκών και Δανείων, με το επιχείρημα ότι ο νόμος ήταν αδύναμος, με αποτέλεσμα το Νομικό Συμβούλιο του Κράτους να γνωμοδοτήσει ότι, αφού ο ΕΛ.ΤΑ. τα απέδιδε στο Ταμείο Παρακαταθηκών και Δανείων, πρέπει να συνεχίσει να τα αποδίδει, αν και πρόκειται για χρήματα από υπηρεσίες που ο ίδιος προσφέρει. 

Επομένως πρέπει, κύριε Υπουργέ, να μας πείτε πώς είναι δυνατόν να συμψηφίζεται μία τέτοια διάταξη και να χαρίσετε σε μία ιδιωτική τράπεζα -που είναι υπό εκκαθάριση και τις υποχρεώσεις της έχει αναλάβει πλέον η Τράπεζα της Ελλάδος- δώδεκα δισεκατομμύρια (12.000.000.000) δραχμές σε βάρος του ΕΛ.ΤΑ. 

Πέραν δε αυτού, στο κάτω-κάτω της γραφής πρόκειται για δύο οργανισμούς του δημοσίου, το Ταμείο Παρακαταθηκών και Δανείων και τον ΕΛ.ΤΑ. ενώ με την Τράπεζα Κρήτης το θέμα είναι τελείως διαφορετικό. 

Θα πρέπει να μας δώσετε μία εξήγηση, κύριε Υπουργέ, γιατί προβαίνετε σ' αυτήν τη θεσμοθέτηση. 'Αλλωστε σεις θα γνωρίζετε περισσότερα σχετικά με το θέμα αυτό, διότι το διάστημα εκείνο, από το 1986 μέχρι το 1989, ήσαστε Πρόεδρος του Διοικητικού Συμβουλίου του ΕΛ.ΤΑ., τότε δηλαδή που κατατέθηκαν τα πεντέμισι δισεκατομμύρια (5.500.000.000) δραχμές στην Τράπεζα Κρήτης. 

Τέλος στην παράγραφο 8 υπάρχει το γνωστό θέμα των εισφορών. Είπατε προηγουμένως για μία ρύθμιση που κάνετε. Υποχρεώνεται όμως ο ΕΛ.ΤΑ. από 1ης Ιανουαρίου του 2000 να καταβάλει το ποσοστό της εισφοράς του και οι εργαζόμενοι το δικό τους, έστω με τη μείωση αυτήν που είπατε ότι ρυθμίζετε και με την επιμήκυνση του χρόνου. 

Αλλά όπως είναι γνωστό ο ΕΛ.ΤΑ. και οι εργαζόμενοι σ' αυτόν δεν έχουν υποχρέωση καταβολής των εισφορών αυτών. Υπάρχουν οι σχετικές αποφάσεις του Αρείου Πάγου. 

Απορούμε, λοιπόν, γιατί επιμένετε να θεσμοθετήσετε τώρα την υποχρέωση αυτή, έστω και με τον τρόπο με τον οποίο το επιχειρείτε. Εφόσον δεν είναι ανταποδοτικές οι εισφορές αυτές και δεν στοιχειωθετείται αυτή η υποχρέωση του ΕΛ.ΤΑ. και των εργαζομένων του, θα πρέπει να δώσετε μία εξήγηση. 

'Αλλωστε τι είναι αυτά; Θεσμοθετείτε αυτές τις χρονολογίες και αυτά τα ποσοστά. Τώρα μας λέτε πρόχειρα ότι μειώνετε τα ποσοστά των εισφορών και επιμηκύνετε τον χρόνο. Υπάρχει υποχρέωση ή δεν υπάρχει; Εάν υπήρχε υποχρέωση, έπρεπε να πείτε ευθαρσώς στους εκπροσώπους των εργαζομένων στον ΕΛ.ΤΑ., κύριοι, υπάρχει η υποχρέωση αυτή, την οποία πρέπει να εκπληρώσετε. Eκεί δεσμευθήκατε και προφορικά και εγγράφως ότι δεν πρόκειται να φέρετε διάταξη που να υποχρεώνετε τον Οργανισμό και το προσωπικό του στην καταβολή αυτών των εισφορών. 

'Ετσι, λοιπόν, κύριε Υπουργέ, πρέπει να δώσετε μία σαφέστατη εξήγηση για τον τρόπο με τον οποίο ρυθμίζετε το θέμα αυτό. 

Στο άρθρο 26 προτείνω να προστεθεί παράγραφος 9, με την εξής διατύπωση: "Η διάταξη του παραρτήματος 2 του Κεφαλαίου Α, ποσοτικές υποθέσεις του Συμβολαίου Διαχείρισης μεταξύ Ελληνικού Δημοσίου και Ελληνικών Ταχυδρομείων Α.Ε., που υπογράφτηκε στις 23 Ιουλίου 1998 από τους Υπουργούς Εθνικής Οικονομίας και Μεταφορών και Επικοινωνιών και τη Διοίκηση του ΕΛ.ΤΑ. περί ... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού) 

Κύριε Πρόεδρε, χρειάζομαι λίγο χρόνο. Ο κύριος Πρόεδρος της Βουλής προηγουμένως είπε ότι θα υπάρξει άνεση χρόνου. 

ΠΡΟΕΔΡΕΥΩΝ (Νικόλαος Κατσαρός): 'Ανεση δεν σημαίνει να διπλασιάζεται ο χρόνος. 

ΝΙΚΟΛΑΟΣ ΓΚΕΛΕΣΤΑΘΗΣ: 'Ανεση υποτίθεται ότι είναι ο χρόνος που χρειάζεται ο εισηγητής να ασχοληθεί με τις διατάξεις που επεξεργαζόμεθα, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): 'Εστω και αν είναι μία ώρα ο χρόνος αυτός! 

ΝΙΚΟΛΑΟΣ ΓΚΕΛΕΣΤΑΘΗΣ: Μία ώρα δεν πρόκειται να είναι, κύριε Πρόεδρε, αλλά ένας εύλογος χρόνος. 

ΠΡΟΕΔΡΕΥΩΝ (Νικόλαος Κατσαρός): Σας παρακαλώ πολύ! 'Εχετε δεκατέσσερα λεπτά ... 

ΝΙΚΟΛΑΟΣ ΓΚΕΛΕΣΤΑΘΗΣ: 'Ενας εύλογος χρόνος, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Τελειώνετε. 

ΝΙΚΟΛΑΟΣ ΓΚΕΛΕΣΤΑΘΗΣ: 'Οχι δεν τελειώνω, κύριε Πρόεδρε. Είπε ο κύριος Πρόεδρος ότι θα υπάρξει άνεση χρόνου. 

ΠΡΟΕΔΡΕΥΩΝ (Νικόλαος Κατσαρός): 'Ανεση χρόνου δεν σημαίνει διπλασιασμό του χρόνου. Τουλάχιστον να πάει ένα 50% παραπάνω. Τελειώνετε σας παρακαλώ. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, στο χρόνο που θέτετε δεν μπορώ να τελειώσω. 'Η θα μου επιτρέψετε να ασχοληθώ με το θέμα ή να παραιτηθώ του λόγου. 

ΠΡΟΕΔΡΕΥΩΝ (Νικόλαος Κατσαρός): 'Ετσι όπως το θέτετε θα σας πω ότι έχετε δευτερολογία. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, αφήστε με να τελειώσω, θα είχα προχωρήσει. 

ΠΡΟΕΔΡΕΥΩΝ (Νικόλαος Κατσαρός): Από σας εξαρτάται να τελειώσετε. 

ΝΙΚΟΛΑΟΣ ΓΚΕΛΕΣΤΑΘΗΣ: Μα είναι σημαντικά αυτά τα θέματα. 

ΠΡΟΕΔΡΕΥΩΝ (Νικόλαος Κατσαρός): Μα αν αντιδικήσουμε λίγα λεπτά ακόμα... 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, παραβιάζεται και το Σύνταγμα και ο Κανονισμός. Tα άρθρα να συζητούνται ένα-ένα. Αυτή η εφεύρεση να συζητούνται κατά κεφάλαια και να μην υπάρχει δυνατότητα ούτε στους εισηγητές ούτε στους Βουλευτές να αναπτύξουν τις απόψεις τους... 

ΠΡΟΕΔΡΕΥΩΝ (Νικόλαος Κατσαρός): Εσείς συμφωνήσατε να συζητηθούν σε μία ενότητα. 

ΝΙΚΟΛΑΟΣ ΓΚΕΛΕΣΤΑΘΗΣ: Συμφωνήσαμε κατ' οικονομία, επειδή ο κύριος Πρόεδρος δήλωσε ότι θα υπάρξει άνεση χρόνου. Η άνεση χρόνου είναι να εξαντλήσω το θέμα, κύριε Πρόεδρε. 

Και έλεγα, κύριε Πρόεδρε, ότι η διάταξη αυτή αφορά την "εισαγωγή πριμ παραγωγικότητας ύψους πεντακοσίων πενήντα εκατομμυρίων (550.000.000) δραχμών ετησίως εάν επιτευχθούν οι στόχοι και με την προϋπόθεση ότι θα ισχύσει για ένα μικρό αριθμό προσωπικού". Αυτή η διάταξη πρέπει να απαλειφθεί. Είναι πρόκληση, κύριε Πρόεδρε, πεντακόσια πενήντα εκατομμύρια (550.000.000) δραχμές πριμ να διανεμηθεί σε ένα μικρό αριθμό προσωπικού, επειδή θα έχουν κάνει το καθήκον τους, δηλαδή οι Διευθύνοντες τον ΕΛ.ΤΑ. για το καθήκον για το οποίο αμείβονται με εκατομμύρια δραχμές μηνιαίως ενώ οι εργαζόμενοι, όπως είναι γνωστό, υποχρεώθηκαν να δεχθούν το πάγωμα των αποδοχών τους με ένα 2% αύξηση. 

Θέλω, κύριε Υπουργέ, στο θέμα αυτό να τοποθετηθείτε. 



 

  

Σελίδα 1297 

Δεν επιτρέπει ο χρόνος να σας έλεγα ποια πρέπει να είναι η διατύπωση της διατάξεως αυτής, εφόσον δεν θα την απαλείψετε, τουλάχιστον να είναι για το σύνολο των στελεχών του Οργανισμού που θα συμβάλουν πράγματι στην επίτευξη των στόχων αυτών. Αλλά να μας πείτε και αντίθετα εάν οι στόχοι δεν επιτευχθούν τι κυρώσεις θα υπάρξουν σε εκείνους που θα είναι υπεύθυνοι της μη πραγματοποιήσεως των στόχων. 

Στο άρθρο 27 σχετικά με τις διατάξεις του, έχω να παρατηρήσω τα εξής: Η παράγραφος 1 προδίδει με τις ρυθμίσεις που προβλέπει τους παράνομους και αλόγιστους διορισμούς που είχατε κάνει στις ΔΕΚΟ αρμοδιότητας του Υπουργείου Μεταφορών και Επικοινωνιών σε θέσεις που δεν χρειαζόντουσαν και θέλετε να τους αξιοποιήσετε. Και αυτό επειδή η εισηγητική έκθεση δεν μας δίδει καμία εξήγηση, θα πρέπει, κύριε Υπουργέ, να μας δώσετε μία εξήγηση τι γίνεται και με το θέμα αυτό. 

ΠΡΟΕΔΡΕΥΩΝ (Νικόλαος Κατσαρός): Τα υπόλοιπα, κύριε Γκελεστάθη, στη δευτερολογία σας. 

ΝΙΚΟΛΑΟΣ ΓΚΕΛΕΣΤΑΘΗΣ: Αφήστε, κύριε Πρόεδρε, να τελειώσω. 

ΠΡΟΕΔΡΕΥΩΝ (Νικόλαος Κατσαρός): Μα τι να αφήσω, κύριε Γκελεστάθη; 

ΝΙΚΟΛΑΟΣ ΓΚΕΛΕΣΤΑΘΗΣ: Μα αν ο Πρόεδρος της Βουλής έλεγε ότι δεν θα υπάρξει άνεση χρόνου να αναπτύξουμε τις απόψεις μας, δεδομένου ότι δεν υπάρχουν και άλλοι ομιλητές πέραν των Εισηγητών και των Κοινοβουλευτικών Εκπροσώπων... 

ΠΡΟΕΔΡΕΥΩΝ (Νικόλαος Κατσαρός): Μην παρερμηνεύετε τον Πρόεδρο της Βουλής. Ανοχή δεν σημαίνει διπλασιασμό του χρόνου. 

ΝΙΚΟΛΑΟΣ ΓΚΕΛΕΣΤΑΘΗΣ: Δεν είπε ανοχή, είπε άνεση χρόνου. 

ΠΡΟΕΔΡΕΥΩΝ (Νικόλαος Κατσαρός): 'Ανεση χρόνου. 

ΝΙΚΟΛΑΟΣ ΓΚΕΛΕΣΤΑΘΗΣ: Μα, η άνεση χρόνου, είναι να καλύψω το θέμα. 

ΠΡΟΕΔΡΕΥΩΝ (Νικόλαος Κατσαρός): Εντάξει, να μείνουμε μέχρι το πρωι να σας περιμένουμε να τελειώσετε. Δεν θέλω να σας αφαιρέσω το λόγο. Περιμένω λίγη κατανόηση. 

ΝΙΚΟΛΑΟΣ ΓΚΕΛΕΣΤΑΘΗΣ: 'Οχι να μην έρθετε στη δύσκολη θέση να μου αφαιρέσετε το λόγο. Παραιτούμαι και αν θέλετε αποχωρώ και της Αιθούσης, για να διευκολύνω την Κυβέρνηση. 

ΠΡΟΕΔΡΕΥΩΝ (Νικόλαος Κατσαρός): Μην εκβιάζετε, κύριε Γκελεστάθη, το Προεδρείο. Να αποχωρήσετε. 'Ωρα καλή σας. 

ΝΙΚΟΛΑΟΣ ΓΚΕΛΕΣΤΑΘΗΣ: Αυτό θα πρέπει να μου το πουν αυτοί που με έστειλαν εδώ για να αποχωρήσω και όχι να μου το υποδείξετε εσείς. 

ΠΡΟΕΔΡΕΥΩΝ (Νικόλαος Κατσαρός): Απευθύνεστε σε μένα και ο εκβιασμός είναι προς την πλευρά μου. Επομένως, την απάντηση από μένα θα την πάρετε. 

ΝΙΚΟΛΑΟΣ ΓΚΕΛΕΣΤΑΘΗΣ: Είναι πολύ δυσάρεστος αυτός ο διάλογος, κύριε Πρόεδρε. 

ΣΤΡΑΤΗΣ ΚΟΡΑΚΑΣ: Εμφύλιος! 

ΠΡΟΕΔΡΕΥΩΝ (Νικόλαος Κατσαρός): Δεν ξέρω ποιος προκαλεί αυτήν τη δυσαρέσκεια. 

ΝΙΚΟΛΑΟΣ ΓΚΕΛΕΣΤΑΘΗΣ: Πάντως όχι εγώ, κύριε Πρόεδρε. Εγώ στηρίχθηκα σε αυτό που δήλωσε ο Πρόεδρος της Βουλής. Αλλιώς δεν θα δεχόμαστε να είναι όλα τα άρθρα σε μία ενότητα. Θα ζητούσαμε να συζητηθούν τα άρθρα ένα-ένα. Η ώρα είναι 21.00'. 

ΠΡΟΕΔΡΕΥΩΝ (Νικόλαος Κατσαρός): Συμφωνήσατε εσείς προσωπικά από χθες για την ενότητα. Δεν σας φταίει κανένας. 

ΝΙΚΟΛΑΟΣ ΓΚΕΛΕΣΤΑΘΗΣ: Είπαμε τα υπόλοιπα κεφάλαια θα συζητηθούν στην επόμενη συνεδρίαση. Δεν καθορίσαμε τον τρόπο με τον οποίο θα συζητηθούν. 

ΠΡΟΕΔΡΕΥΩΝ (Νικόλαος Κατσαρός): Παρακαλώ τελειώνετε. Κλείστε την τοποθέτησή σας. 

ΝΙΚΟΛΑΟΣ ΓΚΕΛΕΣΤΑΘΗΣ: Αφήστε με να τελειώσω, κύριε Πρόεδρε, η ώρα είναι 21.00' και πρόκειται να ολοκληρωθεί η συζήτηση αυτή, πιστεύω σε λιγότερο από μισή ώρα και θα τελειώσει η συνεδρίαση. 

ΠΡΟΕΔΡΕΥΩΝ (Νικόλαος Κατσαρός): Μη με αναγκάζετε να κάνω πράγματα που δεν θέλω. Σας παρακαλώ τελειώνετε. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, στην παράγραφο 1 του άρθρου 27 αναφέρεται το θέμα που είναι γνωστό σε όλους μας και αφού ο χρόνος δεν επιτρέπει, δεν μπαίνω σε περαιτέρω εξηγήσεις. Αλλά οφείλει ο κύριος Υπουργός να μας δώσει μια εξήγηση. Πάντως εμείς προτείνουμε να προστεθεί παράγραφος 1α' που θα έχει ως εξής: 

"Προσωπικό που υπάγεται στις διατάξεις του άρθρου 28 παράγραφος 18 του ν. 2190/94 και δεν εξετάστηκε από τις υγειονομικές επιτροπές μέχρι τη δημοσίευση του παρόντος νόμου για οποιοδήποτε λόγο ή εξετάστηκε και κρίθηκε ότι δεν έχει το ποσοστό αναπηρίας του άρθρου 13 παράγραφος 2 του ν. 2026/92, χάνει το δικαίωμα χαρακτηρισμού του ως προσωπικού με ειδικές ανάγκες και κρίνεται κατά τις εσωτερικές διατάξεις κάθε φορέα οι οποίες ισχύουν για την περίπτωση αυτή από τη δημοσίευση του παρόντος". 

Κύριε Υπουργέ, αυτήν τη διάταξη είχατε υποσχεθεί και δεσμευτεί στους εκπροσώπους της Ομοσπονδίας εργαζομένων στον ΕΛΤΑ ότι θα την περιλάβετε στο νομοσχέδιο. Και υποτίθεται ότι για να δεσμευτείτε είχατε συνεννοηθεί και με τον Υπουργό Εσωτερικών, Δημόσιας Διοίκησης και Αποκέντρωσης. Μην επικαλείσθε, λοιπόν, τώρα ότι θα γίνει γενική ρύθμιση χωρίς να γνωρίζετε ότι θα συμπεριληφθεί και αυτή η διάταξη. 

Κύριε Υπουργέ, η διευκρίνιση που κάνατε προηγουμένως δεν νομίζω ότι ικανοποιεί το θέμα αυτό. Και με τη διάταξη της παραγράφου 2 εδάφιο β' που αφορά το βίο και την πολιτεία της διοίκησης της ΥΠΑ δημιουργείται μέγα θέμα ηθικής τάξεως και δημιουργούνται και σοβαρές πολιτικές και ποινικές ευθύνες, οι οποίες ασφαλώς και δεν παραγράφονται. 

Θα επανέλθω, όμως, στη δευτερολογία μου. 

ΠΡΟΕΔΡΕΥΩΝ (Νικόλαος Κατσαρός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Κύριε Υπουργέ, στο άρθρο 26, στο εδάφιο η' λέτε "Το χρόνο διατήρησης των αζητήτων ταχυδρομικών επιταγών κλπ.". Ποιος είναι αυτός ο χρόνος; Είναι ένας χρόνος, έξι μήνες, δύο χρόνια; Νομίζω ότι πρέπει να ορίσετε επακριβώς το χρόνο αυτόν. 

Στο άρθρο 27 παράγραφος 1 λέτε: "Το προσωπικό που προσλήφθηκε σε δημόσιες επιχειρήσεις και οργανισμούς αρμοδιότητας του Υπουργείου Μεταφορών και Επικοινωνιών που παρουσιάζουν ελλείμματα σύμφωνα με τις διατάξεις του ν. 1648/86, εκτός των περιπτώσεων κλπ.". 

Εμείς, κύριε Υπουργέ, δεν θα συμφωνήσουμε με αυτήν την τοποθέτηση. Είχαμε τοποθετηθεί και στην επιτροπή, αλλά και στη συζήτηση επί της αρχής και αναφέραμε ότι είναι απαράδεκτο να μονιμοποιούνται οι άνθρωποι που έχουν κλεψει μία θέση εργασίας από τα άτομα με ειδικές ανάγκες. 

Εμείς ζητάμε αυτά τα άτομα να περάσουν από την επιτροπή και αν πραγματικά είναι άτομα με ειδικές ανάγκες να μονιμοποιηθούν, διαφορετικά όχι μόνο να απολυθούν, αλλά να υπάρξουν και ποινικές κυρώσεις. 

Θα παρακαλέσω δε και όλους τους συναδέλφους να έχουμε μια ομόφωνη απόφαση πάνω σ'αυτό, διότι πρέπει κάποια στιγμή να σταματήσει αυτή η ανηθικότητα. Αν θέλετε, μας προσβάλλει και εμάς τους Βουλευτές ακόμα, γιατί χρεωνόμαστε -όχι εμείς βέβαια προσωπικά- διατάξεις πελατειακές και ρουσφετολογικές. 

Στο άρθρο 27 παράγραφος δ' λέτε: "Συνιστώνται στην Υπηρεσία Πολιτικής Αεροπορίας (Υ.Π.Α.) του Υπουργείου Μεταφορών και Επικοινωνιών εκατόν σαράντα θέσεις τακτικού προσωπικού". Εκεί θα γίνουν προσλήψεις ή είναι καινούριες οι θέσεις; Αν γίνουν προσλήψεις, θα γίνουν βέβαια με το νόμο 2190 ή με κάτι άλλο; 

Δεν έχω να κάνω άλλη παρατήρηση, ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, τη θέση μας για το νομοσχέδιο την διατύπωσε ο ειδικός μας αγορητής ο κ. Κωστόπουλος, ο οποίος απουσιάζει σε αποστολή της Βουλής 

 

 

  

Σελίδα 1298 

όπως ξέρετε και θα τον αντικαταστήσω στη συζήτηση των υπολοίπων άρθρων. 

Θα θέλαμε να σημειώσουμε ότι στο άρθρο 24 προβλέπονται αποζημιώσεις απέναντι στους χρήστες εκ μέρους των εταιρειών για παροχή πλημμελών υπηρεσιών. 

Τα ερωτήματα που έχουμε είναι ποιος θα κάνει προσφυγή για να έχει κάποια τέτοια αποζημίωση. Σύμφωνα με την πείρα μας τέτοιες διατάξεις μένουν ανενεργές και φοβάμαι πολύ ότι αποτελούν φύλλο συκής. Θέλει η Κυβέρνηση να καλύψει τη νομιμοποίηση ουσιαστικά που κάνει, αυτού του μπάχαλου όπως είπαμε που υπάρχει στο χώρο των ταχυδρομείων με την ακατάσχετη ιδιωτικοποίηση του φιλέτου των ταχυδρομικών υπηρεσιών. Θέλει τώρα να ισχυριστεί, ότι εν πάση περιπτώσει, παίρνει μέτρα... 

Φυσικά ο κύριος Υπουργός αδιαφορεί γι'αυτά που λέμε, αλλά δεν πειράζει. 'Εχει φαίνεται άλλα προβλήματα σοβαρότερα να λύσει! 

Λέγω, κύριε Υπουργέ, ότι το άρθρο 24 είναι φύλλο συκής. Πάτε να συγκαλύψετε, πάτε να κοροϊδέψετε, να ρίξετε στάχτη στα μάτια του ελληνικού λαού για το ανοσιούργημα που γίνεται με αυτό το νομοσχέδιο με τη νομιμοποίηση όλων των παρανομιών, της καταλήστευσης του φιλέτου του χώρου από τους ιδιώτες, κάτι που ξεκίνησε φυσικά από την εποχή της Νέας Δημοκρατίας και εντάθηκε στις μέρες σας και φυσικά αυτό που σας απασχολεί δεν είναι να μπορέσουν οι χρήστες των υπηρεσιών να έχουν κάποια αποζημίωση, γιατί ξέρετε πολύ καλά πόσοι είναι αυτοί που θα προσφύγουν στα δικαστήρια για να έχουν κάποια αποζημίωση και τι έξοδα χρειάζονται κλπ. Κατά συνέπεια είναι μόνο για τους πολύ μεγάλους και τίποτε παραπάνω. 

Επίσης με το άρθρο 25 προβλέπονται κυρώσεις. Η θέση μας απέναντι σε αυτό το άρθρο πρέπει να πούμε ότι καθορίζεται από τη γενικότερη αντίθεσή μας στην ιδιωτικοποίηση του τομέα. Και βεβαίως από τη στιγμή που είμαστε αντίθετοι με την ιδιωτικοποίηση, είναι λογικό να μη δεχόμαστε να μπούμε και στη λογική της προώθησής της έστω και με κυρώσεις για τυχόν πλημμελείς υπηρεσίες. Επίσης υπάρχει η πείρα της επιτροπής ανταγωνισμού -κάποια αναφορά γίνεται και από το επιστημονικό συμβούλιο της Βουλής- του άρθρου 703 του 1977 που δείχνει ότι οι κυρώσεις τελικά δεν επιβάλλονται. 

Σε ό,τι αφορά το άρθρο 26 πρέπει να πούμε εδώ πέρα ότι δημιουργείται μία ιδιαίτερη ανησυχία εάν θέλετε, πρώτα πρώτα για την παράγραφο 6 σχετικά με την εισφορά. 'Εστω και με την αναδιατύπωση τώρα, κύριε Πρόεδρε, ένα ερώτημα που μπαίνει είναι πόση θα είναι αυτή η εισφορά. Ορισμένοι υπολογισμοί δίνουν 4% και 5%. Δηλαδη μία εισφορά η οποία θα είναι κατά πολύ μεγαλύτερη από τις όποιες αυξήσεις θα πετυχαίνουν να παίρνουν οι εργαζόμενοι. Δεύτερον, καλείτε τους εργαζόμενους των ΕΛΤΑ να πληρώσουν για οργανισμούς με τους οποίους δεν έχουν καμία δουλειά, δεν έχουν καν ελπίδα ανταποδοτικότητας. Και αυτό το πράγμα εμείς δεν μπορούμε να το δεχθούμε. 

Βεβαίως, κύριε Πρόεδρε, έχουμε εδώ πέρα και το ψήφισμα των εργαζομένων στα ΕΛΤΑ με την ευκαιρία της σημερινής επιχυχημένης απεργιακής συγκέντρωσης, αλλά και της σημερινής επετείου της 17ης Νοέμβρη, όπου αφού χαιρετίζουν αρχικά τη σημερινή επέτειο και την πρωτοφανή καθολική συμμετοχή των εργαζομένων στη σημερινή κινητοποίηση, στη συνέχεια προβάλλουν τα αιτήματά τους. 

Και ορισμένα από τα βασικά αυτά αιτήματα είναι "η κάλυψη από το κράτος του κόστους άσκησης κοινωνικής πολιτικής από τον ΕΛΤΑ". 

"Αποχαρακτηρισμός και μονιμοποίηση των προσληφθέντων με τον ν.1648 και με δικαστικές αποφάσεις. Μετάταξη των υπεράριθμων με αντίστοιχες προσλήψεις στις ελλειμματικές ταχυδρομικές περιοχές. Μη επιβολή των κρατήσεων υπέρ ΟΑΕΔ, ΟΕΚ, ΔΛΟΕΜ κλπ.", ακριβώς το ζήτημα που συζητάγαμε. 

Αυτά είναι τα βασικά τους αιτήματα. 

Σε ό,τι αφορά την παράγραφο 1 του άρθρου 27 παρά το ότι γίνεται κάποια νύξη εδώ πέρα από την ΟΜΕ-ΟΤΕ, πρέπει να πω ότι η παρατήρηση της κ. Αλφιέρη μας προβλημάτισε και θα πρέπει να έχουμε μία σαφή απάντηση. Εάν είναι τα άτομα με ειδικές ανάγκες-"μαϊμούδες" που σχετίζονται με αυτήν τη διάταξη, διαφωνούμε βεβαίως με τη διάταξη και παρακαλούμε να την αποσύρετε ή να τη διορθώσετε. 

Σε ό,τι αφορά την παράγραφο 1, το εδάφιο β, εδώ πρέπει να πούμε ότι ουσιαστικά όπως αναφέρει και στο ψήφισμά της η ΟΣΥΠΑ, "αυτή η διάταξη είναι πονηρή και έρχεται εκ των υστέρων να λύσει τα χέρια της διοίκησης προκειμένου να καλύψει τις μέχρι σήμερα αδιαφανείς πράξεις της για τις οποίες το δευτεροβάθμιο συνδικαλιστικό όργανο, η ΟΣΥΠΑ, έχει διαμαρτυρηθεί κατ' επανάληψη εντονότατα με αναφορές και υπομνήματα προς όλους τους εμπλεκόμενους". Και τονίζει εδώ η ομοσπονδία (ΟΣΥΠΑ) ότι δίδεται επίσης η δυνατότητα στη διοίκηση να προβαίνει σε δαπάνες, οι οποίες δεν είχαν προβλεφθεί από το νομοθέτη κατά την ψήφιση του ν.2065/92 περί σπατοσήμου, π.χ. οι δαπάνες για προσλήψεις συμβούλων, δαπάνες για πληρωμή μελετών κλπ. Πιστεύουμε ότι αυτές οι παρατηρήσεις είναι σοβαρές και πρέπει σοβαρά να ληφθούν υπόψη. Κατά συνέπεια δεν μπορούμε να συμφωνήσουμε. 

Τα άρθρα 28 και 29 έχουν μεταβατικές διατάξεις για την εφαρμογή των προηγούμενων άρθρων. Αφού, λοιπόν, καταψηφίσαμε τα προηγούμενα άρθρα, καταψηφίζουμε και τις διατάξεις αυτές τις μεταβατικές. 

Για την τροπολογία θα μιλήσουμε μετά φαντάζομαι. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ξεχωριστή ενότητα οι τροπολογίες. 

Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, είναι γνωστό ότι η ανεργία είναι η μεγαλύτερη μάστιγα της εποχής και έχει τεράστιες επιπτώσεις ιδιαίτερα στους νέους και στις γυναίκες. 

Το θέμα όμως της ανεργίας δεν μπορεί να αντιμετωπίζεται με αποσπασματικές ρυθμίσεις για τις εισφορές των εργαζόμενων προς τον Οργανισμό Απασχόλησης Εργατικού Δυναμικού και η κοινωνική αλληλεγγύη να εξαντλείται κυριολεκτικά στην εργατική αλληλεγγύη και αυτή να μην είναι ολόκληρη. 

Κύριε Υπουργέ, φέρνετε μία διάταξη που επεκτείνετε τις κρατήσεις υπέρ ΟΑΕΔ και στους εργαζομένους των ΕΛΤΑ. Πλην όμως πρέπει να ξέρετε ότι ακόμη και οι εργαζόμενοι του Οργανισμού Απασχόλησης Εργατικού Δυναμικού δεν καταβάλλουν ποσοστό για την ανεργία. 'Οπως δεν καταβάλλουν ποσοστό για την ανεργία ούτε οι εργαζόμενοι του δημόσιου τομέα. 

Επίσης, θα ήθελα να πω ότι για την ανεργία δεν καταβάλλουν χρήματα τα μύρια όσα άλλα επαγγέλματα, τα οποία βέβαια αντιμετωπίζουν το πρόβλημα και προστρέχουν στον Ο.Α.Ε.Δ. είτε οι ίδιοι είτε μέλη της οικογένειάς τους, για να εισπράξουν τα επιδόματα. 

Κατά συνέπεια, η κοινωνική αλληλεγγύη, κατά την άποψή μου, δεν πρέπει να εξαντλείται στους εργαζόμενους. Θα πρέπει να αντιμετωπισθεί με μία γενικότερη διάταξη, κύριε Υπουργέ. Και νομίζω ότι το πιο σωστό θα είναι μία διάταξη γενικότερης υφής που να προσδιορίζει τι έσοδα θα έχει ο Ο.Α.Ε.Δ. για το μεγάλο αυτό ζήτημα της ανεργίας, να τη φέρει το Υπουργείο Εργασίας και βέβαια, να εξαιρεθεί η διάταξη που προανέφερα από το συζητούμενο νομοσχέδιο. Μιλάω για την παράγραφο 8 του άρθρου 26. Νομίζω ότι η επιβολή της συγκεκριμένης κράτησης στους εργαζόμενους των ΕΛ.ΤΑ. δεν γιατρεύει το ζήτημα. 

Δηλαδή, εντάξει, επιβάλλετε σε έναν οργανισμό, ο οποίος έχει προβλήματα, να πληρώσει ένα ποσοστό και επιβάλλετε και στους εργαζόμενους αυτού του οργανισμού να πληρώσουν ένα ποσοστό. Οι εργαζόμενοι του Ο.Α.Ε.Δ. θα συνεχίσουν να εξαιρούνται, οι εργαζόμενοι του Ο.Τ.Ε. θα συνεχίσουν να εξαιρούνται. Ανταποδοτικά αυτές οι ερωτήσεις δεν είναι γιατί είναι γνωστό ότι κανένας, παραδείγματος χάριν, εργαζόμενος στα ΕΛ.ΤΑ. δεν πρόκειται να πάρει οικογενειακό επίδομα. Μιλάω για το λογαριασμό Δ.Λ.Ο.Ε.Μ. του Ο.Α.Ε.Δ.. 

  


 

  

Σελίδα 1299 

Κατά συνέπεια οι κρατήσεις αυτές πρέπει, είναι ζήτημα κοινωνικής αλληλεγγύης, και όχι μόνο εργατικής αλληλεγγύης. Δεν μπορεί η εργατική αλληλεγγύη να περιορίζεται μόνο στον ιδιωτικό τομέα. Σαφώς και καταδήλως θα πρέπει να είναι γενικότερη η διάταξη. 'Αρα θα πρέπει αυτή η διάταξη να αφαιρεθεί από το σχετικό νομοσχέδιο. 

Θα ήθελα επίσης να κάνω κάποιες παρατηρήσεις. 

Η μια παρατήρηση αφορά τους ανάπηρους-μαϊμούδες που φορτώθηκε ο Οργανισμός μια περίοδο που διακυβερνούσε τη χώρα η κυβέρνηση της Νέας Δημοκρατίας. Ναι μεν ήθελε να τακτοποιήσει τη γαλάζια γενιά, "τα δικά μας παιδιά". Το ΠΑ.ΣΟ.Κ. επέβαλε νόμους και κανόνες, αλλά τους επέβαλε και με μια κοινωνική ευαισθησία. Πράγματι μετά από οκτώ χρόνια είναι πολύ άσχημο να απολυθεί κάποιος εργαζόμενος, άσχετα εάν χρησιμοποιήθηκε ο όποιος τρόπος για να προσληφθεί. Εξάλλου, εάν η μεθόδευση βαρύνει κάποιον, αυτό είναι το κόμμα που ασκούσε τότε την εξουσία, αυτό είναι το κόμμα της Νέας Δημοκρατίας. Και δεν ευθύνεται ο εργαζόμενος, που αναζητούσε μια απασχόληση, μια δουλειά και σε τελευταία ανάλυση ένα μεροκάματο. 

Πιστεύω ότι εδώ θα πρέπει να υπάρχει μια πρόβλεψη, να σταματήσει επιτέλους αυτό το καθεστώς ομηρίας γι' αυτούς τους εργαζόμενους, είτε πήγαν είτε δεν πήγαν στις επιτροπές. Εδώ βέβαια θα πρέπει να υπάρχει και μια δυνατότητα ακόμη και μετατάξεων σ' αυτές τις περιπτώσεις. 'Οχι μόνο μετακινήσεων μέσα στον Οργανισμό, αλλά ακόμη και μετατάξεων. 

Βέβαια η δυνατότητα των μετατάξεων σε άλλες επιχειρήσεις θα πρέπει να δοθεί στους εργαζόμενους σε ορισμένες περιοχές που υπάρχει πλεονάζον προσωπικό, γιατί οι καταστάσεις δεν είναι εύκολες, κύριε Υπουργέ. Δεν μπορεί κάποιος εργαζόμενος στα ΕΛ.ΤΑ. να φύγει από το Ηράκλειο και να μπορέσει να επιβιώσει με το μισθό που έχουν τα ΕΛ.ΤΑ. στα Γιάννενα, ή να επιβιώσει ένας εργαζόμενος που έχει οικογένεια στο Ηράκλειο, στην Εύβοια ή στη Θεσσαλονίκη. Κατά συνέπεια και εκεί θα πρέπει να δοθεί η δυνατότητα μετατάξεων, προκειμένου να δούμε αυτό το πρόβλημα με μια κοινωνική ευαισθησία. 

Πιστεύω, κύριε Υπουργέ, ότι αυτές οι δυνατότητες θα δοθούν, γιατί με το συγκεκριμένο νομοσχέδιο σηματοδοτείτε κάποιες αλλαγές που θα επέλθουν και σε άλλες ΔΕΚΟ. 'Αρα, η κοινωνική ευαισθησία θα πρέπει να συμβαδίζει μαζί με τη γενικότερη επιλογή της Κυβέρνησης για την εξυγίανση αυτών των οργανισμών, προκειμένου να σταθούν στο νέο ανταγωνιστικό περιβάλλον. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριε Υπουργέ, θα ήθελα λίγο την προσοχή σας. Το άρθρο 24 αναφέρει ότι η πλημμελής παροχή υπηρεσιών γεννά το δικαίωμα προς τους χρήστες αποζημίωσης. Θα ήθελα ακριβώς αυτό να το συνδέσω με την παραβίαση του απορρήτου της αλληλογραφίας από τις ταχυδρομικές υπηρεσίες, από τους εργαζόμενους. 

Παραβιάζεται, κύριε Υπουργέ, το απόρρητο της αλληλογραφίας. Πώς παραβιάζεται; Από τους ίδιους τους διανομείς όταν πηγαίνουν στους οικισμούς, στα χωριά και πετάνε την αλληλογραφία επάνω στα τραπέζια. 

Για όνομα του Θεού! Είμαστε στον 21ο αιώνα, μιλάμε για αναβάθμιση της ποιότητας, μιλάμε για ποιοτική αλλαγή, μιλάμε ότι οι ταχυδρομικές υπηρεσίες αποτελούν βασικό μέσο επικοινωνίας ζωτικής σημασίας για όλες τις κοινωνικές εκδηλώσεις, αλλά δεν μπορεί στον 21ο αιώνα να συμβαίνει αυτό το φαινόμενο. 

Νομίζω ότι θα πρέπει να προχωρήσετε σε γραμματοθυρίδες, ή να αναγκαστεί το προσωπικό να κάνει κατ'οίκον διανομή. Τα κρούσματα είναι πάρα πολλά. Η παραβίαση του απορρήτου της αλληλογραφίας είναι καθημερινό φαινόμενο. Το ζητάνε οι κάτοικοι της υπαίθρου και πρέπει να υπάρξει κοινωνική ευαισθησία από πλευράς Κυβέρνησης και ιδιαίτερα από εσάς που διακρίνεσθε γι'αυτό. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ.Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, απουσίαζα σε κοινοβουλευτική αποστολή στο εξωτερικό και δεν συμμετείχα στη συζήτηση μέχρι τώρα, γι'αυτό θα ήθελα να πω δύο κουβέντες. 

Είναι ένα νομοσχέδιο που ανταποκρίνεται στην ανάγκη βελτίωσης της ποιοτικής λειτουργίας -ευρέως νοουμένης- των ΕΛ.ΤΑ. και προσαρμογής στο πλαίσιο που έχει καθιερωθεί στην Ευρωπαϊκή 'Ενωση με την αντίστοιχη οδηγία 97/67. 

Τα συζητούμενα άρθρα αποτελούν το Δ' και Ε' κεφάλαιο. Το πρώτο περιλαμβάνει τα άρθρα 24 και 25 με προβλεπόμενες λεπτομέρειες για αποζημιώσεις και κυρώσεις. 

Είναι ενθαρρυντικό και το ένα και το άλλο, κύριε Πρόεδρε. Οι αποζημιώσεις, γιατί οι χρήστες των υπηρεσιών τις οποίες πληρώνουν και μάλιστα αιματηρώς θα πρέπει να έχουν ένα στοιχειώδες δικαίωμα να διεκδικήσουν τη ζημία, θετική ή αρνητική, που προκαλείται από πλημμέλειες, ανακοπές λειτουργιών και αδικαιολόγητες ολιγωρίες περί την εκτέλεση των καθηκόντων. 

'Οσον αφορά τις κυρώσεις για πλημμέλειες γύρω από τις συναφείς λειτουργίες που ασκούνται από αντίστοιχες, με βάση γενικές ή ειδικές άδειες, εταιρείες, νομίζω ότι με πνεύμα πληρότητος το άρθρο 25 αντιμετωπίζει αυτό το πρόβλημα. 

Θα ήθελα να πω και εγώ την άποψή μου για τη διάταξη της παραγράφου 1 του άρθρου 27. Η αξιοπιστία του κράτους μεταξύ των άλλων απαιτεί και την αδιαπραγμάτευση θέση του στην εφαρμογή των διατάξεων και τιμιότητα σχέσεων πολιτών-κράτους. 

Κύριε Υπουργέ, μη δέχεσθε για καμία οικονομία και κανένα πνεύμα επιείκειας πλημμέλειες, που διαπράχθηκαν για τις γνωστές σκοπιμότητες από οποιονδήποτε διαπράχθηκαν, να νομιμοποιηθούν με τη διάταξη. 

Οι κύριοι που προσελήφθησαν ακολουθούντες ανοπαία οδόν, σαν εκείνη που ακολούθησαν οι Πέρσες στη μάχη των Θερμοπυλών εκ των όπισθεν, εκ του παραθύρου τουτέστιν, θα έλεγα, όσο απάνθρωπο και αν είναι, όχι μόνο να απολυθούν από το δημόσιο, αλλά να υποστούν και τις προβλεπόμενες από τους νόμους συνέπειες. 

Αν θέλουμε, πράγματι, να δώσουμε στο κράτος τη σφραγίδα του κύρους, που δικαιούται να έχει για τον ομαλό και παραγωγικό σύνδεσμο μεταξύ αυτού και των πολιτών, που είναι όρος βασικός για την εύρυθμη λειτουργία της κοινωνίας και για την άσκηση της επιβαλλομένης διαπαιδαγώγησης από το κράτος, πιστεύω ότι πρέπει να τηρούνται με αυστηρότητα αυτές οι διατάξεις. 

Θα ήθελα να σημειώσω στο συζητούμενο άρθρο την επιμονή του Υπουργείου και της Κυβέρνησης στην εφαρμογή του ν.2190/94 σε ό,τι αφορά τη διαδικασία πρόσληψης του προβλεπομένου προσωπικού, των εκατόν τριάντα, αν θυμάμαι καλά, των σαράντα, των δέκα, των πέντε θέσεων κλπ. 

Ψηφίζω τις διατάξεις του νομοσχεδίου και μένω με την πεποίθηση, κύριε Πρόεδρε, ότι ανταποκρίνεται στην απαίτηση και της κοινωνίας και των συνθηκών για ένα νέο ξεκίνημα, για μία νέα μορφή, για υπέρβαση των υστερήσεων που έχουν σημειωθεί στα ΕΛ.ΤΑ. από πλευράς προσαρμογής στο ευρύτερο πλαίσιο της Ευρωπαϊκής 'Ενωσης, στις απαιτήσεις της ταχυδρομικής αγοράς, στις τεχνολογικές εξελίξεις και στην απαίτηση του λαού μας για καλύτερες υπηρεσίες. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Ο κ. Χρυσανθακόπουλος έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, στη συζήτηση του νομοσχεδίου επί της αρχής είχα προτείνει να καταργηθεί η παροχή ταχυδρομικών υπηρεσιών από την Αστυνομία. Είδα ότι καταθέσατε μία παράπλευρη, όχι σχετική, τροπολογία, σύμφωνα με την οποία συνάπτεται ειδική σύμβαση μεταξύ του ελληνικού δημοσίου και του Οργανισμού των ΕΛ.ΤΑ., με την οποία τα ΕΛ.ΤΑ. παραδίδουν άδειες, βεβαιώσεις και πιστοποιητικά, που αποστέλλονται από τις αρμόδιες 

  


 

  

Σελίδα 1300 

δημόσιες υπηρεσίες και εφορίες του ευρύτερου δημόσιου τομέα στους πολίτες. 

Θα σας πρότεινα στην τροπολογία αυτή να προσθέσετε και μία παράγραφο γι' που να λέει τα εξής: "Επίσης τα ΕΛ.ΤΑ. αναλαμβάνουν έναντι αμοιβής την παράδοση στους πολίτες δικογράφων, στρατιωτικών εγγράφων και κλητεύσεων εφορευτικών επιτροπών του Υπουργείου Εσωτερικών". Γιατί σήμερα χιλιάδες αστυνομικοί ασκούν ένα έργο ταχυδρομικού, που είναι έξω από τα πραγματικά τους καθήκοντα. Και, επίσης, πληροφορούμαι το εξής: Στο παρελθόν υπήρξαν πάρα πολλοί κλητήρες των δικαστηρίων, οι οποίοι μετατάχθηκαν στο προσωπικό των δικαστηρίων. Και τώρα σχεδιάζεται, ως έχω πληροφορηθεί -ελπίζω να με διαψεύσετε- να προσληφθούν και χίλιοι κλητήρες για να κάνουν αυτήν τη δουλειά, που δεν θα την κάνουν ποτέ, γιατί και αυτοί θα μεταταχθούν ως υπάλληλοι γραφείων και η δουλειά θα παραμείνει στους αστυνομικούς. 

Πιστεύω ότι ήλθε η στιγμή να γίνει μία σημαντική τακτοποίηση, που θα θέσει σε εύρυθμη λειτουργία την Αστυνομία, το Υπουργείο Δικαιοσύνης κυρίως, το Υπουργείο ΠΕ.ΧΩ.Δ.Ε., το Υπουργείο Εσωτερικών και το Υπουργείο Εθνικής 'Αμυνας. Επίσης θα θέσει σε εύρυθμη λειτουργία και τα ΕΛ.ΤΑ., που είναι ο φυσικός αποδέκτης αυτού του τρόπου λειτουργίας. 

Η τροπολογία, την οποία έχετε καταθέσει, κινείται μονομερώς και σαφώς αναφέρει ότι η παροχή των υπηρεσιών ειδικά στα πιστοποιητικά και τις βεβαιώσεις που ζητούν με αλληλογραφία οι πολίτες, θα πρέπει να επιβαρύνει τους ιδίους. Στη συγκεκριμένη δική μου πρόταση να προστεθεί παράγραφος γ', νομίζω ότι υπάρχει ειδική χρέωση σε οποιονδήποτε έχει δοσοληψίες, τόσο με την πολεοδομία όσο με τα δικαστήρια ή το Υπουργείο Εθνικής 'Αμυνας. Το Υπουργείο Εθνικής 'Αμυνας από μόνο του εσωκλείει φάκελο, γιατί έχει ειδική σύμβαση με τα ΕΛ.ΤΑ., για την επιστροφή των εγγράφων. Ως εκ τούτου το θέμα μπορεί να λυθεί -και να λυθεί και σήμερα- χωρίς να χρειάζεται συνυπογραφή άλλων Υπουργών. Γιατί εξάλλου η τροπολογία έχει στην αρχική της διατύπωση τη σύμβαση του ελληνικού δημοσίου και του ευρύτερου δημόσιου τομέα με τα ΕΛ.ΤΑ. 'Αρα δεν προσδιορίζει τους όρους της σύμβασης. Η σύμβαση είναι πράγματι θέμα διαπραγμάτευσης, τόσο του Υπουργείου Οικονομικών και των άλλων Υπουργείων όσο και των ΕΛ.ΤΑ. 

Θα παρακαλούσα να κάνετε δεκτή αυτήν την προσθήκη στην τροπολογία σας, που θα σας διευκολύνει και στο έργο σας. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, αν θα ήθελα να ασχοληθώ με το σύνολο των άρθρων, θα βρισκόμουν στην ίδια θέση που βρέθηκε πριν από λίγο ο εισηγητής μας κ. Γκελεστάθης. 'Ηθελα να αποφύγω αυτήν τη σύγκρουση μαζί σας. Γι'αυτό θα περιοριστώ μόνο σε ελάχιστες παρατηρήσεις, τέσσερις τον αριθμό. Είπα και στην πρωτολογία μου, το είπα και στην προηγούμενη συζήτηση, ότι θεωρώ απαράδεκτη τη συζήτηση κατά τρόπο ομαδικό των άρθρων. 

ΠΡΟΕΔΡΕΥΩΝ (Νικόλαος Κατσαρός): Κύριε Βεζδρεβάνη, κατ'αρχήν διακόπτω το χρόνο σας. Θα μου επιτρέψετε να σας πω δύο κουβέντες. 

Ο Προεδρεύων δεν έχει απολύτως καμία ευθύνη αν το Σώμα συμφωνεί να συζητηθούν σε ενότητες τα άρθρα. 

Επίσης, δεν τον βαρύνει καμία απολύτως ευθύνη, αν η Διάσκεψη των Προέδρων αποφασίζει να γίνει η συζήτηση ενός νομοσχεδίου σε δύο ή τρεις συνεδριάσεις, διότι είναι η θέση του ξεκάθαρη και δεν αποδέχεται αυτόν τον περιορισμένο χρόνο, ούτε για το ένα θέμα ούτε για το άλλο. Και αυτό το έχει δηλώσει πάρα πολλές φορές. 

Αν λοιπόν έχει κάποιος την ευθύνη, είσθε όλοι εσείς, που αποφασίζετε τη συζήτηση κατά ενότητες. Εγώ βλέπω στα Πρακτικά ότι ομόφωνα συμφωνήσατε, κανένας δεν αντέδρασε. Επομένως τη σύγκρουση δεν θα την έχετε με το Προεδρείο αλλά με τον εαυτό σας, διότι ενώ τότε συμφωνήσατε, σήμερα λέτε άλλα. Αυτά, για να ξεκαθαρίσουν ορισμένα πράγματα. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, το έχω πει κατ' επανάληψη και όχι μία και όχι δύο, αλλά εκατόν δύο φορές, ότι δεν συμφωνώ με αυτόν τον τρόπο συζήτησης και θεωρώ ότι παραβιάζεται ευθέως ο Κανονισμός. 

Δηλώνω κατηγορηματικά ότι ποτέ μα ποτέ δεν θα δεχθώ στο μέλλον -αυτή η δήλωση αποτελεί μόνιμη ψήφο μου για κάθε συζήτηση στο μέλλον- την ομαδική συζήτηση των άρθρων και ιδιαίτερα δύο και τριών κεφαλαίων ταυτόχρονα. 

ΠΡΟΕΔΡΕΥΩΝ (Νικόλαος Κατσαρός): Να διαφοροποιείστε όταν η Βουλή λαμβάνει απόφαση. 

ΗΛΙΑΣ ΒΕΖΔΡΕΒΑΝΗΣ: Διαφοροποιούμεθα, αλλά δεν ακουόμεθα. 

ΠΡΟΕΔΡΕΥΩΝ (Νικόλαος Κατσαρός): Να ακούγεται η διαφοροποίησή σας, για να μη γράφεται στα Πρακτικά "ομόφωνη απόφαση". 

ΗΛΙΑΣ ΒΕΖΔΡΕΒΑΝΗΣ: Γι' αυτό ξεκάθαρα δηλώνω σήμερα ότι για κάθε περίπτωση είμαι αντίθετος. 

ΠΡΟΕΔΡΕΥΩΝ (Νικόλαος Κατσαρός): Να το επαναλαμβάνετε κάθε φορά, για να μη γράφεται στα Πρακτικά "ομόφωνα". 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, είπα από την αρχή ότι δεν θέλω σύγκρουση μαζί σας, όπως με κανέναν Προεδρεύοντα, πολύ περισσότερο με εσάς που σας αγαπώ και σας εκτιμώ. 

Περιορίζομαι λοιπόν στις τέσσερις παρατηρήσεις και θα παρακαλέσω τον κύριο Υπουργό να μας προσέξει. 

Πρώτη παρατήρηση, στο άρθρο 24. Ετέθη πριν από λίγο από τον κ. Καρασμάνη. Κύριε Υπουργέ, με αφορμή το άρθρο 24 για την πλημμελή παροχή υπηρεσιών ετέθη το θέμα. Δεν γνωρίζω αν ξέρετε τι συμβαίνει στα χωριά. Πηγαίνει ο ταχυδρόμος, τα αφήνει στο πρώτο καφενείο -το όποιο καφενείο αυτός κρίνει- και από κει και πέρα αν ο πολίτης δεν έχει σχέση με τον καφετζή, δεν παίρνει και την αλληλογραφία του. 

Και πολλές φορές, αφού μείνουν κάποιο καιρόν στο καφενείο, τα επιστρέφει στον αποστολέα με την ένδειξη "απαράδεκτο". Και εκεί είναι μία υπογραφή, την οποία ποτέ δεν έβαλε ο προς ον απευθύνεται η επιστολή. 

Επειδή το θέμα άπτεται του απορρήτου των επιστολών, αυτό το απόρρητο που προστατεύεται από το Σύνταγμα και από το νόμο, όπως καθορίζεται στην προκειμένη περίπτωση, καταστρατηγείται βάναυσα. Η πρόταση είναι σαφής: Κατ'οίκον διανομή με οποιοδήποτε κόστος. 

Δεύτερη παρατήρηση είναι η εξής: Στο άρθρο 26, εδάφιο, στ' λέτε "τις σχέσεις και συναλλαγές των ΕΛ.ΤΑ. με φορείς του δημοσίου τομέα και νομικά πρόσωπα ελεγχόμενα κατά πλειοψηφία από το δημόσιο". Αν δεν κάνετε κάποια σύμβαση, που να ορίζει τι πληρωνει το δημόσιο, τι το νομικό πρόσωπο, τελικώς δεν δίδεται τίποτε στα ΕΛ.ΤΑ., παρά την προσπάθεια που κάνετε για την κάποια μείωση των ελλειμμάτων. 

Γι' αυτό κρίνω σκόπιμο ότι πρέπει να διαμορφώσετε τη διάταξη έτσι, ώστε να αναφέρεται η αναγκαιότητα της συμβάσεως των ΕΛ.ΤΑ. με τα άλλα νομικά πρόσωπα. 

Μία τρίτη παρατήρηση είναι στο ίδιο άρθρο στην παράγραφο 5, όπου λέτε "οι απαιτήσεις των ΕΛ.ΤΑ. κατά της Τράπεζας Κρήτης από τις δεσμευμένες καταθέσεις σε αυτήν αποσβένυνται". Κύριε Υπουργέ και για λόγους προσωπικούς θα πρέπει να αποφύγετε αυτήν τη διάταξη. 

'Ησασταν προφανώς ο καταθέτης... 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι. 

ΗΛΙΑΣ ΒΕΖΔΡΕΒΑΝΗΣ: Εν πάση περιπτώσει, ήσασταν, αν όχι ο καταθέτης, ο Πρόεδρος τότε του Οργανισμού, και έχετε κάποια γνώση του θέματος. Για λόγους ηθικής τάξεως εσείς ειδικά πρέπει να αποφύγετε την ψήφιση αυτής της διάταξης. 

Τέλος, αναφέρετε τα πεντακόσια πενήντα εκατομμύρια (550.000.000) δραχμές, που θα τα δώσετε πριμ στους εκλεκτούς σας. Λοιπόν, κύριε Υπουργέ, τέρμα με αυτά τα αλισβερίσια. Πάει η εποχή που ο ελληνικός λαός άκριτα δεχόταν αυτές τις περιπτώσεις. Τέρμα στα σκάνδαλα! Εάν θέλετε να δώσετε ένα πριμ παραγωγικότητος, να το δώσετε σε αυτούς που αποδεδειγμένα θα αποδώσουν έργο και θα 

  


 

  

Σελίδα 1301 

συμβάλουν στην επίτευξη των στόχων και όχι σ' αυτούς που ήδη έχετε επιλέξει και τα περιμένουν. Τέρμα στα σκάνδαλα! Δεν σηκώνει άλλα ο ελληνικός λαός. 

ΠΡΟΕΔΡΕΥΩΝ (Νικόλαος Κατσαρός): Ο κ. Σούρλας έχει το λόγο για προτασσόμενη δευτερολογία. 

ΓΕΩΡΓΙΟΣ ΣΟΥΡΛΑΣ: Θεωρώ πολύ σημαντικό το θέμα που έθεσαν οι συνάδελφοι κύριοι Καρασμάνης και Βεσδρεβάνης, δηλαδή το θέμα της διανομής των επιστολών, των εντύπων και άλλων αντικειμένων, που φθάνουν στα χωριά. Για τους κατοίκους των χωριών αυτό ακριβώς είναι το ταχυδρομείο. Δεν είναι ούτε οι δομές ούτε οι λειτουργίες. Είναι το πώς θα μπορέσουν να πάρουν το γράμμα τους, το έντυπό τους, το οποίο φθάνει στο χωριό ή στον οικισμό. Εκεί εγκαταλείπεται και επομένως μπορεί να παραβιασθεί το απόρρητο, αλλά και να μη φθάσει στα χέρια του αποδέκτη. 

Νομίζω, κύριε Υπουργέ, ότι πρέπει να αντιμετωπισθεί αυτό το πρόβλημα. Απ' ότι νομίζω, δεν είναι θέμα νομοθετικής ρύθμισης. Είναι περισσότερο θέμα του επιχειρησιακού προγράμματος. 'Ισως είναι ευκαιρία να ενημερώσετε εδώ απόψε την Εθνική Αντιπροσωπεία, τι ακριβώς συμπεριλαμβάνεται στο υπηρεσιακό πρόγραμμα, όσον αφορά τη διανομή επιστολών, εντύπων και άλλων αντικειμένων, που τα διαχειρίζονται οι υπάλληλοι των ΕΛ.ΤΑ. 

'Εχετε προγραμματίσει τη διανομή κατ' οίκον ή την εγκατάσταση ταχυδρομικών θυρίδων σε συγκεκριμένους χώρους, σε κοινοτικά καταστήματα ή αλλού, για να μπορεί να αντιμετωπισθεί αυτό το πρόβλημα; Νομίζω ότι είναι μία κατάλληλη ευκαιρία να μας ενημερώσετε. 

Αν είχατε το χρόνο απόψε, θα παρακαλούσα να μας ενημερώσετε και για το τι συμπεριλαμβάνει το επιχειρησιακό πρόγραμμα των ΕΛ.ΤΑ. Εάν ο χρόνος δεν επιτρέπει να το κάνετε απόψε, να στείλετε σε όλους τους Βουλευτές το περιεχόμενο του υπηρεσιακού προγράμματος, για να μπορούμε και εμείς με τη σειρά μας να ενημερώνουμε τους πολίτες της περιφερείας μας. 

ΠΡΟΕΔΡΕΥΩΝ (Νικόλαος Κατσαρός): Ο κ. Σπύρου έχει το λόγο για προτασσόμενη δευτερολογία. 

ΣΠΥΡΙΔΩΝ ΣΠΥΡΟΥ: Δεν είχα πρόθεση να πάρω το λόγο μετά από τις τοποθετήσεις των συναδέλφων που έθιξαν σημαντικά θέματα, στα οποία αναφέρεται στο νομοσχέδιο το οποίο συζητάμε. Μου δίνεται όμως η εντύπωση, όπως και στη συζήτηση άλλων νομοσχεδίων, ότι οι σημερινοί κυβερνώντες ανέλαβαν την εξουσία τον τελευταίο καιρό. Αγνοούν ότι κυβερνούν τη χώρα μας δεκαέξι χρόνια; Αναφέρομαι ιδιαίτερα στα πέντε τελευταία. 

'Ερχομαι στο θέμα των ατόμων με ειδικές ανάγκες. Αυτά τα άτομα προσελήφθησαν μετά από έλεγχο σε πρωτοβάθμιες υγειονομικές επιτροπές. Τώρα νιώθουν ότι είναι όμηροι των αποφάσεών σας. Μετά από οκτώ χρόνια κινδυνεύουν να χάσουν τη δουλειά τους. Πρέπει να προσληφθούν ή να περάσουν από δευτεροβάθμιες επιτροπές με εντολή εισαγγελέα. 

Υπήρξατε και εσείς διοικητής των ΕΛ.ΤΑ. Δεν έχετε απορροφήσει ούτε μία δραχμή από την Ευρωπαϊκή 'Ενωση. Οι υπηρεσίες που προσφέρουν τα ΕΛ.ΤΑ. είναι οι χειρότερες στην Ευρωπαϊκή 'Ενωση. Επισημάνθηκε ο τρόπος με τον οποίο γίνεται η διανομή των γραμμάτων στους παραλήπτες στα χωριά. Υπάρχει κίνδυνος εξ αυτού του τρόπου να καταργηθεί το απόρρητο των επιστολών. 

Επίσης τονίστηκε ότι δεν είναι δυνατόν με τα πεντακόσια πενήντα εκατομμύρια το πριμ, να συνεχίζεται πράγματι αυτό το αλισβερίσι, όταν σήμερα ο ελληνικός λαός υποφέρει και όταν μεγάλη μερίδα του λαου βρίσκεται στα πρόθυρα της φτώχειας. Μην ξεχνάμε ότι οι επιχειρήσεις κλείνουν η μία μετά την άλλη και ότι η ανεργία έχει φουντώσει και απο την άλλη δίνουμε παχυλούς μισθούς στους διευθυντές και στους διοικητές των ΕΛ.ΤΑ. 

Θα πρέπει, λοιπόν, σήμερα πολύ υπεύθυνα να αντιμετωπίσετε αυτό το θέμα με ιδιαίτερη ευαισθησία και ειδικότερα για τα άτομα με ειδικές ανάγκες, να τελειώσει αυτό το ζήτημα διά παντός, να παραμείνουν, και από εκεί και πέρα με κανόνες να προχωρήσουμε μπροστά, με διαδικασίες διαφάνειας, όπως απαιτούν τα σύγχρονα δεδομένα. 

ΠΡΟΕΔΡΕΥΩΝ (Νικόλαος Κατσαρός): Ο κ.Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κύριε Υπουργέ, θέλω να σας πω ευθέως πως δεν πιστεύω ότι είναι δυνατόν να υπάρχει διάταξη, όπως αυτή που περιέχεται στο άρθρο 27, η οποία να νομιμοποιεί το άδικο. Η παράγραφος 1 του άρθρου λέει: "Το προσωπικό που προσλήφθηκε σε δημόσιες επιχειρήσεις και οργανισμούς αρμοδιότητος του Υπουργείου Μεταφορών που παρουσιάζουν ελλείμματα σύμφωνα με τις διατάξεις..., μπορούν να μετατίθενται και να τοποθετούνται". Δηλαδή επιβραβεύονται εκείνοι που παρανόμησαν. Εκείνοι που ουσιαστικά κορόϊδεψαν όχι μόνο το δημόσιο αλλά και τον ελληνικό λαό. 

Κύριε Υπουργέ, αναφέρομαι σε εσάς, γιατί η μοίρα το έφερε να σας ξέρω από τότε που μαθητεύαμε στο ίδιο γυμνάσιο. Λέω, λοιπόν, ότι το αυτονόητο πρέπει να αποδεικνύεται σήμερα. Εσείς είσαστε Υπουργός σήμερα, ο κ.Καστανίδης ήταν προχθές εδώ και επίσης και ο κ. Γκελεστάθης υπήρξε Υπουργός. Αναρωτιέμαι, λοιπόν, υπάρχουν ανάπηροι-μαϊμούδες, που την ίδια στιγμή είναι αθλητές και παίζουν στη θέση του τερματοφύλακα; Θα θυμάστε τα δημοσιεύματα της εποχής εκείνης και όμως αυτοί οι άνθρωποι θεωρούνται ανάπηροι. 

Εγώ τουλάχιστον θυμάμαι πως σαν δημοσιογράφος έχω προσεγγίσει το θέμα και έχουν καταγραφεί εκατοντάδες τέτοιων περιπτώσεων. Αν αυτοί κοροϊδεύουν το δημόσιο και τον ελληνικό λαό, να τιμωρηθούν κιόλας και να μην επιβραβευθούν με μεταθέσεις και τοποθετήσεις σε άλλες θέσεις. 

Τώρα, αν ο εισαγγελέας έχει επιληφθεί ή όχι, είναι ένα θέμα σοβαρό. Εγώ, όπως και όλοι μας, πειθαρχούμε στις δικαστικές αρχές και στις αποφάσεις, όμως διατηρούμε το δικαίωμα να τις κρίνουμε, αλλά θα πρέπει να λάβουμε σοβαρά υπόψη την ευθύνη που είχατε σαν πολιτική ηγεσία. Τι κάνατε για να δείτε πού πήγε η εισαγγελική έρευνα; Μέχρι ποίου βαθμού αυτά που καταγγέλθησαν, επιβεβαιώθηκαν στη συνέχεια; Δεν είναι ένα μεγάλο θέμα, που απασχολεί το σύνολο της πολιτικής ζωής της χώρας; 

Αυτές τις παρατηρήσεις έχω για το άρθρο 27 και θα πω πως, αν δεν υπάρξει ριζική αναδιατύπωσή του και σε αυτό που θα μπορούσαμε να συμφωνήσουμε, θα διαφωνήσουμε και θα μειοψηφήσουμε. 

ΠΡΟΕΔΡΕΥΩΝ (Νικόλαος Κατσαρός): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Θέλω να μείνω στο άρθρο 24. Κύριε Υπουργέ, κάνετε ένα βήμα για την πλημμελή παροχή υπηρεσιών. Την παράγραφο 1 δεν την ολοκληρώνετε και αναθέτετε στον εαυτό σας γραφειοκρατικές υποθέσεις και αναιρείτε όλη αυτήν την ιστορία. Λέτε: "Οι διατάξεις της παραγράφου 1 του παρόντος άρθρου δεν ισχύουν για όσες περιπτώσεις με απόφαση του Υπουργού κλπ...". Νομίζω ότι η παράγραφος 2 αναιρεί την παράγραφο 1 και έτσι θα υποχρεωθείτε να παίρνετε αποφάσεις, οι οποίες μπορεί να εξυπηρετούν κάποια ρουσφέτια, αλλά δεν θα λυθεί το πρόβλημα της γραφειοκρατίας του Υπουργείου σας. 

Ζητώ να αφαιρεθεί αυτή η διάταξη και αν θέλετε, μπορείτε να βάλετε μία διαδικασία που ο πολίτης θα μπορεί να αποζημιώνεται. 

'Οσο για το άρθρο 27 απ' ότι φαίνεται στην Αίθουσα, και οι συνάδελφοι των άλλων κομμάτων δεν δέχονται να νομιμοποιηθούν οι ανάπηροι-μαϊμούδες και συνεπώς είναι στο χέρι σας να πάρετε μία πολιτική απόφαση. 

ΠΡΟΕΔΡΕΥΩΝ (Νικόλαος Κατσαρός): Ο κ.Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Υπουργέ, μου διέφυγε να σας πω ότι στο άρθρο 27 κάνατε μία συμπλήρωση στην παράγραφο 5. Βάλατε στο τέλος μετά τις λέξεις "της Βουλής" τη φράση "και των πολιτικών κομμάτων". Βρήκα την αρχική διάταξη, βρήκα το νόμο που συμπληρώνετε, και τα πολιτικά κόμματα αναφέρονται. 

Στην παράγραφο 1, η παράγραφος 8 του άρθρου δευτέρου του ν. 2257/94 αντικαθίσταται ως ακολούθως: "Η εν γένει 

  

 

  

Σελίδα 1302 

μισθοδοσία και οι αναλογούσες εργοδοτικές εισφορές των υπαλλήλων του ΟΤΕ, που αποσπώνται σε κεντρικές υπερεσίες Υπουργείων, πολιτικά γραφεία μελών της Κυβέρνησης, Υφυπουργών και Γενικών Γραμματέων κλπ, Γενικών Γραμματέων Περιφερειών και πολιτικά κόμματα, καταβάλλονται από τον Οργανισμό". Από ό,τι κατάλαβα και εσείς λέτε να προσθέσουμε εδώ με τη διάταξή σας: "του Προέδρου της Δημοκρατίας, του Πρωθυπουργού, του Προέδρου και Αντιπροέδρων της Βουλής, καθώς και των πολιτικών κομμάτων". 'Ηδη αναφέρονται τα πολιτικά κόμματα. 'Αρα, λοιπόν, το λέτε δύο φορές. 

ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, ζητήσατε το λόγο επί προσωπικού. Σε τι συνίσταται το προσωπικό σας; 

ΝΙΚΟΛΑΟΣ ΓΚΕΛΕΣΤΑΘΗΣ: Ο συνάδελφος κ. Δημαράς είπε προηγουμένως για τις προσλήψεις, που έγιναν στον ΕΛ.ΤΑ., των ατόμων ειδικών αναγκών και αναφέρθηκε και στο πρόσωπό μου, που διετέλεσα Υπουργός Μεταφορών και Επικοινωνιών. 

'ΗΘελα να πω το εξής, κύριε Πρόεδρε, ότι προσελήφθησαν τα άτομα αυτά ειδικών αναγκών με αποφάσεις Υγειονομικών Επιτροπών. Εάν οποιοσδήποτε συνάδελφος ή και οποιοσδήποτε 'Ελληνας πολίτης νομίζει ότι κάποιο από τα άτομα αυτά δεν είναι ειδικών αναγκών, θα έπρεπε να πάει αμέσως στον Εισαγγελέα. Με παραγγελία Εισαγγελέως, όπως είναι γνωστό, μπορούν να παραπεμφθούν σε δευτεροβάθμια επιτροπή. 

Θέλω να δηλώσω στον αγαπητό συνάδελφο, αλλά και γενικότερα στο Σώμα, ότι κατά τη διάρκεια των τριών ετών, που ο ομιλών είχε την τιμή να είναι Υπουργός Μεταφορών και Επικοινωνιών, δεν διορίστηκε ούτε ένας υπάλληλος στον ΕΛ.ΤΑ, όπως και γενικότερα στον τομέα που εποπτεύεται από το Υπουργείο Μεταφορών και Επικοινωνιών, ούτε στην Ολυμπιακή Αεροπορία ούτε στον ΟΤΕ ούτε στον ΟΣΕ κ.ο.κ. Επομένως, εάν υπάρχει συγκεκριμένη περίπτωση να έχει οποιοσδήποτε κριθεί ως άτομο ειδικών αναγκών και δεν ήταν στην πραγματικότητα, να ενεργηθούν τα νόμιμα. Δεν μπορεί ύστερα από οχτώ και εννέα χρόνια να παραμένει αυτή η εκκρεμότητα και να λοιδορούμε εμείς στην Εθνική Αντιπροσωπεία τα άτομα που είναι με ειδικές ανάγκες. 

Πέραν αυτού, κύριε Πρόεδρε, θα ήθελα με την ευκαιρία αυτή να πω ότι ο αγαπητός συνάδελφος, ο κύριος Δημαράς, στη συνεδρίαση του Σώματος στις 26 Μαϊου 1998, όπως είναι καταχωρημένο στα Πρακτικά στη σελίδα 9748, είχε τότε ισχυρισθεί: "Οτι η δήλωσή μου στο Σώμα ότι η 'Ενωση Συντακτών Ημερησίων Εφημερίδων Αθηνών έπαιρνε έναν αριθμό δωρεάν εισιτηρίων για τα μέλη της στην "ΟΛΥΜΠΙΑΚΗ ΑΕΡΟΠΟΡΙΑ" δεν ήταν αληθής". Και θέλω τώρα ο κύριος Δημαράς με την ευκαιρία αυτή να αναφερθεί και στα δύο περιστατικά. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, πιστεύω ότι από όσα είπε ο κ. Γκελεστάθης δεν προκύπτει ότι υπάρχει προσωπικό θέμα και σε αυτό το σημείο θα κλείσουμε τη συζήτηση. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, μου επιτρέπετε; Θα είμαι πολύ σύντομος. 

ΠΡΟΕΔΡΕΥΩΝ (Νικόλαος Κατσαρός): Θέλετε να δώσετε κάποια εξήγηση σε αυτά που είπε; 

ΙΩΑΝΝΗΣ ΔΗΜΑΡΑΣ: Ναι, κύριε Πρόεδρε. Πολύ απλά. 

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Δημαρά, έχετε το λόγο. Αλλά, σας παρακαλώ, να μη δημιουργήσετε τώρα προσωπικό. Εξήγηση δίνετε, για να φανεί ότι δεν υπάρχει πρόβλημα προσωπικό. 

ΙΩΑΝΝΗΣ ΔΗΜΑΡΑΣ: 'Οχι, κύριε Πρόεδρε, για όνομα του Θεού. Θα το διαπιστώσετε από αυτά που θα πω. 

Ο κ. Γκελεστάθης έθεσε δύο θέματα. Το ένα ήταν αυτό των αναπήρων, όπως χαρακτηρίστηκαν σε δημοσιεύματα της εποχής, μαϊμού. 

ΠΡΟΕΔΡΕΥΩΝ (Νικόλαος Κατσαρός): Ναι. Και είπε ότι στη διάρκεια της θητείας του δεν διορίστηκε κανένας. 

ΝΙΚΟΛΑΟΣ ΓΚΕΛΕΣΤΑΘΗΣ: Κανένας, εκτός των ειδικών αναγκών! 

ΙΩΑΝΝΗΣ ΔΗΜΑΡΑΣ: Θέλω, λοιπόν, να πω, έτσι όπως το έθεσε ο κ. Γκελεστάθης, της άποψης δηλαδή ότι θα μπορούσε οποιοσδήποτε να απευθυνθεί στην Εισαγγελία, ότι είχαν υπάρξει σωροί δημοσιευμάτων από όλες τις εφημερίδες, που ανεφέροντο στο γεγονός και επομένως η δίωξη μπορεί να ήταν και αυτεπάγγελτη και δεν έγινε ποτέ ούτε με παρέμβαση της πολιτικής εξουσίας της εποχής ούτε γιατί κανένας άλλος είχε θιγεί. 

Το δεύτερο, που είναι το πιο σημαντικό, είναι το εξής: 'Εχει δίκιο ο κ. Γκελεστάθης στο θέμα των εισιτηρίων που έπαιρνε η 'Ενωση Συντακτών Ημερησίων Εφημερίδων Αθηνών. 

Δεν το ήξερα, παρ' ό,τι ήμουν συνδικαλιστής του Διοικητικού Συμβουλίου της ΕΣΗΕΑ. Το έμαθα αργότερα, όταν το είπατε, κύριε Γκελεστάθη, στην Αίθουσα. 

Εκείνο το οποίο διαπίστωσα και πρέπει να το πω στο Σώμα -καταργήθηκε εκ των υστέρων όμως αυτή η υπόθεση- είναι ότι υπήρχαν κάποιες εξαιρετικές περιπτώσεις δημοσιογράφων, οι οποίοι ήταν ασθενείς και επομένως παρενέβαινε και η πολιτεία μ' αυτήν τη διευκόλυνση, για να μπορέσουν να ανταπεξέλθουν στις δυσκολίες που αντιμετώπιζαν σε σχέση με την υγεία τους. 

'Ομως, κύριε Πρόεδρε, το θέμα δεν τελειώνει έτσι απλά στο πρώτο σκέλος, δηλαδή οποιοσδήποτε θα μπορούσε να παρέμβει στην εισαγγελία. 

ΠΡΟΕΔΡΕΥΩΝ (Νικόλαος Κατσαρός): Και σεις θα μπορούσατε να παρέμβετε. 

ΙΩΑΝΝΗΣ ΔΗΜΑΡΑΣ: 'Εχει μεγάλη σημασία, ποια είναι η πολιτική βούληση και πώς εκδηλώνεται. Και στα δημοσιεύματα της εποχής, που μακάρι να τα είχα εδώ στα χέρια μου τώρα, αν ήξερα ότι μπορούσε να τεθεί έτσι το θέμα, να σας τα φέρω να τα δείτε, για να ντραπούμε όλοι. Τι είχε γίνει τότε δηλαδή; Κανένας δεν είχε καταλάβει περί τίνος επρόκειτο; Τερματοφύλακας είχε προσληφθεί από τα ΕΛ.ΤΑ. ως ανάπηρος! 

ΠΡΟΕΔΡΕΥΩΝ (Νικόλαος Κατσαρός): Κύριε συνάδελφε, όχι επί της ουσίας. Επ' αυτού δεν έχετε να πείτε τίποτε άλλο. 

Δεν υπάρχει λοιπόν προσωπικό και θεωρείται λήξαν το θέμα. 

Κύριε Υπουργέ, είναι γραμμένοι δύο συνάδελφοι για προτασσόμενη δευτερολογία. Δικαιούται δύο λεπτά ο καθένας. 

Θα παρέμβετε τώρα ή θα τους ακούσετε πρώτα; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Θα παρέμβω τώρα, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Εθεσαν ορισμένα θέματα οι κύριοι συνάδελφοι. 

Πρώτα απ' όλα είναι σωστή η παρατήρηση του κ. Κόρακα. Αυτή η προσθήκη για τα πολιτικά κόμματα έγινε στο τέλος, και την τελευταία στιγμή δεν το είδα. Να μη ληφθεί υπόψη η παρατήρηση που έκανα, κύριε Πρόεδρε. Στο άρθρο 27 παράγραφος 5 να μη μπει η προσθήκη για τα πολιτικά κόμματα. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Δεύτερον, έγινε πολλή συζήτηση για όσους προσλήφθηκαν την περίοδο εκείνη ως άτομα με ειδικές ανάγκες. 'Εχουμε πει -το είπα και την προηγούμενη φορά- ότι αυτά τα άτομα έπρεπε να έχουν εξεταστεί από γιατρούς. Δεν το έκαναν όπως προβλέπει ο ν. 2190/94 και κατόπιν τούτου το Υπουργείο Εσωτερικών, Δημόσιας Διοίκησης και Αποκέντρωσης, που είναι το καθ' ύλην αρμόδιο για τη συνολική αντιμετώπιση τέτοιων θεμάτων, -όχι μόνο στον ΕΛΤΑ, αλλά γενικά, προτίθεται να αντιμετωπίσει το θέμα με γενική διάταξη και όχι αποσπασματικά. Γι' αυτό και δεν υπάρχει η ρύθμιση στο παρόν νομοσχέδιο. 

Η παράγραφος 1 του άρθρου 27, κύριοι συνάδελφοι, διά της οποίας γίνεται αναφορά στα άτομα με ειδικές ανάγκες, δεν αφορά τις περιπτώσεις αυτές που ονομάζουμε "μαϊμούδες". Αφορά όσους έχουν προσληφθεί κανονικά με το ν. 1648/86, για τους οποίους προβλέπεται μια διάταξη ότι δεν μετατίθενται. Ομως η διάταξη αυτή θα πρέπει να αναφέρεται ρητά σε όσους που έχουν κάποια σωματική ή πνευματική αδυναμία ή ανικανότητα ή ανεπάρκεια. Δεν μπορεί να ισχύει 

  


 

  

Σελίδα 1303 

για όλες τις άλλες περιπτώσεις, που ανήκουν στην κατηγορία του ν. 1648 και δεν έχουν αυτήν την αδυναμία, όπως είναι τα παιδιά πολυτέκνων, ή τα παιδιά αγωνιστών Εθνικής Αντίστασης. Δεν μπορεί να υπάρχει ένα ειδικό καθεστώς μη μετάθεσης αυτών των προσώπων, θα πρέπει να μετατίθενται όπως όλοι οι άλλοι υπάλληλοι. Αυτό λοιπόν όσον αφορά την παράγραφο 1. 

Με απασχόλησε πολύ η παρατήρηση που είχε κάνει από την προηγούμενη συζήτηση ο συνάδελφος, ο κ. Γκελεστάθης, αναφερόμενος στο ΦΠΑ. Ο ν. 2093/92 και οι υφιστάμενες διατάξεις περί ΦΠΑ παρέχουν τη δυνατότητα στο δημόσιο να συνάπτει συμβάσεις με τον ΕΛ.ΤΑ. Οπότε καλύπτεται αυτή η περίπτωση. 'Ομως, θεωρώ θετική την παρέμβαση. Δεν απάντησα εξαρχής, γιατί ήθελα να μελετήσω την πρόταση του συναδέλφου. Και κατέληξα ότι μπορεί μεν από τις άλλες διατάξεις να προκύπτει αυτό -όχι ευθέως, αλλά διά της ερμηνείας- αλλά είναι σωστό η πρόταση να διατυπωθεί ρητά. 

Γι' αυτό λοιπόν δέχομαι την πρόταση του συναδέλφου να προστεθεί στο τέλος της παραγράφου 3α του άρθρου 26 ένα εδάφιο, που θα αναφέρει: "Με σύμβαση που συνάπτεται μεταξύ του Υπουργού Οικονομικών και ΕΛ.ΤΑ. μπορεί να ανατίθεται στον ΕΛΤΑ η είσπραξη για λογαριασμό του ελληνικού δημοσίου φόρου προστιθέμενης αξίας, φόρου εισοδήματος και οποιουδήποτε άλλου φόρου ή τέλους έναντι αμοιβής και με τους όρους που καθορίζονται στη σύμβαση αυτή". 

'Ετσι λοιπόν δεν θα υπάρχει καμία αμφιβολία για το αν η Εθνική Αντιπροσωπεία θέλησε να δώσει όλες τις δυνατότητες στον ΕΛ.ΤΑ. για να μπορέσει να αντιμετωπίσει τα καθήκοντά του. 

Η παρατήρηση, που έγινε από το συνάδελφο κ. Χρυσανθακόπουλο, να περιλάβουμε διάταξη για την επίδοση δικογράφων, κλητεύσεων εφορευτικών επιτροπών κλπ., και αυτή με απασχόλησε, γιατί το είχε θέσει ο κύριος συνάδελφος από την προηγούμενη συζήτηση, όμως δεν είναι ώριμη. 

Εκφράστηκαν πάρα πολλές αμφιβολίες για το αν μπορούμε να το θεσπίσουμε. Για το αν μπορεί ο ΕΛ.ΤΑ. ως ανώνυμη εταιρεία, να επιδίδει έγγραφα ή κλητεύσεις κλπ. Και επειδή ακριβώς αυτό δεν μπορούμε να το κάνουμε... 

ΔΗΜΗΤΡΙΟΣ ΠΙΠΕΡΓΙΑΣ: Μετά από σύμβαση. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Είναι αμφίβολο γιατί, όπως ξέρετε, παρεμβαίνουν οι διατάξεις της πολιτικής ή ποινικής δικονομίας. Και εδώ κάνουμε παρέμβαση σ'έναν άλλον τομέα του δικαίου, την πολιτική και ποινική δικονομία, που πρέπει να είμαστε πολύ προσεκτικοί και ιδιαίτερα όταν οι καθ'ύλην αρμόδιοι Υπουργοί δηλώνουν ότι δεν είναι έτοιμο να περάσει κάτι τέτοιο. Είναι ένα πράγμα που μπορεί να αντιμετωπιστεί. 

ΝΙΚΟΛΑΟΣ ΓΚΕΛΕΣΤΑΘΗΣ: Να συμπεριλάβετε και την αγορά συναλλάγματος. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Υπάρχει σύμβαση, κύριε συνάδελφε, εν λειτουργία. Σήμερα ο ΕΛ.ΤΑ. έχει συνάψει με την Τράπεζα της Ελλάδος αντίστοιχη σύμβαση. Δεν μπορεί να πουλά στους ιδιώτες, μπορεί να αγοράζει. 

Στα επί μέρους ζητήματα που έχουν κάνει παρατηρήσεις οι κύριοι συνάδελφοι, θεωρώ ότι είναι αναγκαίο να δώσουμε μια εξήγηση γι'αυτήν την ιστορία των εισφορών για το Ταμείο Ανεργίας, το Ταμείο Στράτευσης, Εργατική Κατοικία, Εργατική Εστία. 

Θα υπενθυμίσω την τοποθέτηση που έκανε κατά τη συζήτηση επί της αρχής ο συνάδελφος του ΚΚΕ κ. Κωστόπουλος που τόνισε ότι πρέπει τα ζητήματα αυτά να αντιμετωπίζονται στο πνεύμα μιας γενικής αλληλεγγύης. Αυτό νομίζω υποστηρίχθηκε και απ'όλους τους Βουλευτές. Και οι Βουλευτές, που μίλησαν προηγούμενα, τόνισαν ότι και η εργατική και η κοινωνική αλληλεγγύη επιβάλλει να πληρώνουμε, να εισφέρουμε όλοι σ'ένα ταμείο, από το οποίο θα μπορούν να καλύπτονται ανάγκες της ανεργίας, της στράτευσης, κλπ. Και βέβαια δεν πρέπει να καταβάλλουν σ' αυτό εισφορές μόνο όσοι ανήκουν στον ιδιωτικό τομέα, αλλά όλοι οι εργαζόμενοι. Διότι αναμφίβολα οι ανήκοντες στο δημόσιο τομέα δεν αντιμετωπίζουν το φάσμα της ανεργίας και ενδεχόμενα δεν έχουν ανταποδοτικότητα ως προς αυτό το σημείο. 'Ομως, επιβάλλεται να συνεισφέρουν και αυτοί, ακριβώς, για να υπάρχουν οι πόροι με τους οποίους εκείνοι που θα βρεθούν στη δυσμενή κατάσταση της ανεργίας, να μπορούν να ανακουφιστούν. 

Η ρύθμιση που κάνουμε εδώ, έχει το εξής νόημα. Υπήρχε παλαιά διάταξη, η οποία με αποφάσεις των δικαστηρίων της χώρας κρίθηκε πως δεν ισχύει για τον ΕΛ.ΤΑ. Με νεότερη διάταξη του 1992 έγινε καινούρια ρύθμιση. Με την καινούρια ρύθμιση υπάρχει διχοστασία. Οι μεν οργανισμοί κοινωνικής ασφάλισης, ΟΑΕΔ και ΙΚΑ, επιβάλλουν αυτές τις εισφορές. Από της ψηφίσεως του νόμου αυτού, του 2020/92, οι δυο οργανισμοί και κατ'εξοχή ο ΕΛ.ΤΑ. αμφισβητεί την υποχρέωση καταβολής αυτών των εισφορών. Και επειδή πρέπει να τελειώσει αυτό το θέμα, για να μην υπάρχει αυτή η διχοστασία, ακριβώς γι' αυτόν το λόγο δίνουμε μια προθεσμία στον ΕΛ.ΤΑ. να οργανωθεί, να ετοιμαστεί και από 1/1/2000 να καταβάλει την εργοδοτική εισφορά, ώστε να ενισχυθούν αυτά τα ταμεία. Για τους δε, εργαζόμενους προβλέπουμε ότι η καταβολή των εισφορών, που τους αναλογεί θα γίνει σε δυο δόσεις: Το 2001 τα μισά και τα άλλα μισά το 2002. Θα πρέπει να σας πω ότι αυτή η επιβάρυνση είναι της τάξεως του 2,6%. Δηλαδή 1,3% θα είναι από 1/1/2001 και 1,3% θα είναι από το έτος 2002. 

'Εγινε έντονη συζήτηση για το πριμ, που προβλέπεται στο συμβόλαιο διαχείρισης και το οποίο θα δοθεί σε μικρό αριθμό προσωπικού. Τονίζω και πάλι, όπως είπα και στην επί της αρχής συζήτηση, ότι αυτό δεν καταβάλλεται ούτε σε διευθύνοντες συμβούλους ούτε σε μέλη διοικητικού συμβουλίου, ούτε σε προέδρους κλπ., αλλά θα καταβληθεί στο προσωπικό και μάλιστα σ'εκείνο το προσωπικό που θα έχει συνεισφέρει στην επίτευξη του στόχου, στην επίτευξη του επιχειρησιακού προγράμματος. 

Η διάκριση που γίνεται αποβλέπει στο να δοθεί έμφαση πως δεν πρόκειται για ένα γενικό επίδομα που θα δοθεί σε όλους ανεξαιρέτως. Θα δοθεί στο στελεχιακό και στο λοιπό προσωπικό, που θα συνεισφέρει στην επίτευξη των στόχων. 

Επομένως είναι θετική διάταξη. Είναι ένα ουσιαστικό κίνητρο, ώστε ο οργανισμός με τη βοήθεια του προσωπικού του να πετύχει τους στόχους του. 

ΝΙΚΟΛΑΟΣ ΓΚΕΛΕΣΤΑΘΗΣ: Να αναφέρετε τον αριθμό. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Θα δοθεί σ'έναν αριθμό υπαλλήλων. Δεν μπορεί να είναι για δέκα χιλιάδες, θα είναι για ένα μικρότερο αριθμό. 

'Ηταν εύστοχη η παρατήρηση του κυρίου συναδέλφου. Ακολούθησαν και άλλοι συνάδελφοι -κατ'εξοχήν από το χώρο της Νέας Δημοκρατίας- που αναφέρθηκαν σε ορισμένα χωριά, στα οποία ο διανομέας αφήνει την αλληλογραφία ενδεχόμενα σε κάποιο καφενείο. 

Οπως καταλαβαίνετε, η υποχρέωση είναι να γίνεται κατ' οίκον διανομή. Υπάρχουν όμως χωριά, στα οποία αντικειμενικά αυτό δεν μπορεί να γίνει. Υπάρχουν χωριά τα οποία είναι διεσπαρμένα, τα σπίτια τους απέχουν πολύ το ένα από το άλλο και εξ ανάγκης παρατηρείται αυτό το φαινόμενο, που προσπαθούμε, όσο το δυνατόν, να το περιορίσουμε. 'Ομως είναι ανάγκη να υπάρξει μια σύγχρονη ρύθμιση και είναι αυτή η οποία υπεδείχθει, η λύση των γραμματοθυρίδων. 

Πράγματι, προβλέπεται στο επιχειρησιακό πρόγραμμα του ΕΛ.ΤΑ. να διατεθεί ποσό της τάξεως του ενός δισεκατομμυρίου (1.000.000.000) δραχμών, για να εγκατασταθούν γραμματοθυρίδες σε όλα εκείνα τα χωριά, ιδιαίτερα τα ορεινά, που έχουν διασπορά στους οικισμούς τους, έτσι ώστε στα κοινοτικά καταστήματα ή σε άλλα καταστήματα, στα οποία θα μπορεί να έχει πρόσβαση το κοινό, ο κάθε πολίτης, θα διαθέτει τη γραμματοθυρίδα του, το κλειδί του, και θα μπορεί να παίρνει την αλληλογραφία του. Αυτό είναι προς υλοποίηση. Είναι θετική η παρέμβαση και προς αυτήν την κατεύθυνση οδηγούμεθα. 

ΣΤΡΑΤΗΣ ΚΟΡΑΚΑΣ: Κύριε Υπουργέ, σπίτια δεν έχουν οι άνθρωποι; 



 

  

Σελίδα 1304 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Εξήγησα, κύριε συνάδελφε, πώς έχει το πράγμα. 

Υπήρξε, επίσης, μία προτροπή, να μην κάνουμε τη ρύθμιση για την Τράπεζα Κρήτης. Απεναντίας, πρέπει να γίνει αυτή η ρύθμιση.Στις αρχές του 1989, ο ΕΛ.ΤΑ. είχε χρήματα, τα οποία προορίζονταν να κατατεθούν, να δοθούν στο Ταμείο Παρακαταθηκών και Δανείων. Τα χρήματα αυτά που ήταν κατατεθειμένα στην Τράπεζα Κρήτης δεσμεύθηκαν και παραμένουν δεσμευμένα μέχρι σήμερα. 

Από την άλλη πλευρά, τα χρήματα αυτά, που οφείλονταν στο Ταμείο Παρακαταθηκών και Δανείων, δεν έχουν δοθεί. Και ενώ η δέσμευση που έγινε είναι αποτέλεσμα της παρέμβασης του κράτους, ταυτόχρονα εμφανίζεται το Ταμείο Παρακαταθηκών και Δανείων να έχει μία αξίωση. Αυτή η εκατέρωθεν απαίτηση που υπάρχει, πρέπει να τακτοποιηθεί. 

Θα πρέπει να τονίσω ότι η απαίτηση του Ταμείου Παρακαταθηκών και Δανείων γεννά τόκους και είναι διαρκώς απαιτητή, ενώ αντίστοιχα στην περίπτωση της Τράπεζας Κρήτης δεν είναι απαιτητή, διότι τα χρήματα είναι δεσμευμένα και δεν θα εισπραχθούν ποτέ. Επομένως αυτή η υπόθεση πρέπει να λήξει. Και επειδή το κράτος έκανε αυτήν την παρέμβαση, πρέπει το ίδιο το κράτος να τακτοποιήσει αυτήν την υπόθεση. 

Γι' αυτόν το λόγο, λοιπόν, τα χρήματα που είναι στην Τράπεζα Κρήτης αποσβένονται προς βλάβην -θα λέγαμε- των ΕΛ.ΤΑ., αλλά ταυτόχρονα προς όφελος των ΕΛ.ΤΑ. αποσβένεται και η απαίτηση του Ταμείου Παρακαταθηκών και Δανείων έναντι των ΕΛ.ΤΑ. 

ΝΙΚΟΛΑΟΣ ΓΚΕΛΕΣΤΑΘΗΣ: Το Ταμείο Παρακαταθηκών και Δανείων είναι δημόσιο. Η Τράπεζα Κρήτης είναι ιδιωτική. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Δεν έχω τίποτα άλλο να πω, κύριοι συνάδελφοι. Νομίζω ότι απάντησα στα βασικά θέματα που θέσατε. 

ΠΡΟΕΔΡΕΥΩΝ (Παναγιώτης Σγουρίδης): Καλώς. Αν έχετε ξεχάσει κάτι, μπορείτε να το συμπληρώσετε στη δευτερολογία σας. 

Ο κ. Λεονταρίδης έχει το λόγο για δύο λεπτά. 

ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, δεν είχα την πρόθεση να μιλήσω, γιατί με κάλυψε μερικώς ο Υπουργός πάνω στο θέμα της τοποθέτησης των συναδέλφων, οι οποίοι έχουν και απόλυτο δίκιο, όσον αφορά την αναβάθμιση της ποιότητας των υπηρεσιών. 

Δεν μπορούν να υπάρχουν, στον 21ο αιώνα που μπαίνουμε, πολίτες δύο κατηγοριών. Δηλαδή εκεί που υπάρχει ταχυδρομείο να παρέχονται κανονικές υπηρεσίες κατ' οίκον και εκεί που δεν υπάρχει ταχυδρομείο -και έχουμε πολλούς τέτοιους οικισμούς- να μην παρέχονται κανονικές υπηρεσίες, ενώ πληρώνουν και αυτοί οι άνθρωποι κανονικά. 

Στο άρθρο 24, αναφέρεται ότι πλημμελής παροχή υπηρεσιών γεννά το δικαίωμα, προς τους χρήστες, αποζημίωσης. Θα ήθελα να το συνδέσω αυτό με την παραβίαση του απορρήτου από τις ταχυδρομικές υπηρεσίες και την εχεμύθεια των εργαζομένων. 

Κύριε Υπουργέ, παραβιάζεται ως τώρα το απόρρητο της αλληλογραφίας από τις ταχυδρομικές υπηρεσίες στη διανομή της αλληλογραφίας, όταν οι διανομείς στα χωριά δεν κάνουν κατ' οίκον διανομή, αλλά τα αφήνουν στα καφενεία. 

Θα πρέπει εδώ να απαντήσετε ότι θα πρέπει να γίνουν σε κάθε οικισμό, γιατί έχουμε και πολλούς διάσπαρτους οικισμούς, αυτές οι γραμματοθυρίδες, γιατί παλαιότερα ανατέθηκε στην Τοπική Αυτοδιοίκηση να το κάνει και τελικά δεν υλοποιήθηκε. 

Τελικά, εφόσον εσείς λέτε σήμερα ότι θα αναβαθμίσουμε τις υπηρεσίες, νομίζω ότι απαντήσατε μερικώς, αλλά θα πρέπει να επιμείνετε, είτε στις γραμματοθυρίδες είτε στην κατ' οίκον διανομή. 

Πιστεύω ότι αυτό θα υλοποιηθεί, γιατί έχουν παρατηρηθεί πολλά φαινόμενα στα χωριά, όπου γράμματα ή αποστολές μέσω ταχυδρομείου έχουν παραβιαστεί, όταν ένας οποιοσδήποτε εργαζόμενος, που είναι διανομέας, πηγαίνει και τα μοιράζει κατ' αυτόν τον τρόπο. Δηλαδή επιλέγει την εύκολη λύση. Είπαμε ότι μπαίνουμε στον 21ο αιώνα και θέλουμε αναβάθμιση της ποιότητας των υπηρεσιών. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κίρκος έχει το λόγο, για να δευτερολογήσει. 

ΓΕΩΡΓΙΟΣ ΚΙΡΚΟΣ: Κύριε Πρόεδρε, κύριε Υπουργέ, σαφώς όλα τα άρθρα του νομοσχεδίου είναι σημαντικά. Ολόκληρο το νομοσχέδιο αφορά μία σημαντική πτυχή της ελληνικής οικονομίας, έχει κοινωνικές διαστάσεις και τα ΕΛ.ΤΑ., όπως όλες αυτές τις μέρες συζητήσαμε, είτε στην επιτροπή είτε στην Ολομέλεια, με τα ελλείμματά τους είχαν τα προβλήματά τους. 

Νομίζω πως με το ό,τι διαλαμβάνει αυτό το νομοσχέδιο, βάζει ένα μεγάλο στοίχημα, για το αν θα δημιουργηθούν ελλείμματα ξανά στα ΕΛ.ΤΑ., που προσφέρουν κοινωνικό έργο μέσω των καθολικών υπηρεσιών τους. Αυτό το μεγάλο στοίχημα που βάζει το νομοσχέδιο γι' αυτόν τον Οργανισμό, με συμπαραστάτη τους εργαζόμενους βεβαίως, μας δίνει τη δυνατότητα να πούμε αυτήν τη στιγμή ότι μετά την τροπολογία που φέρατε, δεν θα δημιουργηθούν ελλείμματα μετά την ανάπτυξη του επιχειρησιακού σχεδίου και την υλοποίησή του. 

Αναφέρομαι στην τροπολογία, γιατί λέτε το εξής: Τα ΕΛ.ΤΑ. για το έργο στο δημόσιο θα εισπράττουν οικονομικό αντάλλαγμα, το οποίο θα καλύπτει τουλάχιστον το κόστος της παροχής τους. Αυτό εμένα, ειλικρινά, μου δίνει την αισιοδοξία ότι όσα διαλαμβάνονται στο νομοσχέδιο, αλλά και αυτή η τροπολογία που τη συνυπογράφετε μαζί με άλλους συναδέλφους σας, μας δίνει τη δυνατότητα να αισιοδοξούμε για το ότι θα πάνε καλά τα ΕΛ.ΤΑ. 

'Ενα δεύτερο θέμα που ήθελα να θίξω, επειδή χύθηκε πάρα πολύ νερό όλες αυτές τις μέρες, τόσο στην επιτροπή όσο και εδώ στην Ολομέλεια, έχει σχέση με τα άτομα με ειδικές ανάγκες. 

Ειλικρινά, ως γιατρός έχω μία αδυναμία να κατανοήσω, πώς είναι δυνατόν, εγώ δεν ξέρω κανένα από τα άτομα αυτά, βέβαια, να έχουν πάρει χαρτί από υγειονομική επιτροπή, άνθρωποι, που ήταν υγιείς. Αν όντως αυτό συνέβη, δεν πρέπει με τίποτα αυτό, που υπάρχει στην περιρρέουσα ατμόσφαιρα, το "δεν βαριέσαι, ας πάει και αυτό στα κομμάτια", να βαφτίζεται "κρατάμε τόσα χρόνια τους ανθρώπους σε ομηρία". 

Νομίζω ότι είναι κατανοητό αυτό που λέω. Δεν είναι δυνατόν. Αν δεν ήταν άτομα με ειδικές ανάγκες, θα έπρεπε -και οι ίδιοι να το κατανοήσουν-να κρατήσουν την αξιοπρέπειά τους, να έχουν το ήθος και να παραιτηθούν από την υπηρεσία και όχι να δημιουργούν συντεχνιακά προβλήματα, να ασκούν πιέσεις στο όνομα του πολιτικού κόστους και δεν ξέρω τι άλλο. Δεν μπορεί τέτοια θέματα να ρυθμίζονται, ούτε με νόμους ούτε με υπουργικές αποφάσεις, αλλά πιστεύω ότι η ελληνική δικαιοσύνη πρέπει να τα λύνει, αν υπάρχει εμμονή. 

'Ενα άλλο θέμα που ήθελα να θίξω είναι να σταθώ αλληλέγγυος με μία σειρά συναδέλφων, που έχουν μία τροπολογία για τους υπεράριθμους -θα έλεγα- υπαλλήλους, που υπάρχουν σε κάποια ταχυδρομικά γραφεία της χώρας και κυρίως στην Κρήτη και στα Γιάννενα, αν δεν κάνω λάθος. 

Πιστεύω, κύριε Υπουργέ, ότι η στοιχειώδης κοινωνική δικαιοσύνη, αλλά και η αλληλεγγύη -δεν νομίζω ότι το νομοσχέδιο είναι το κατάλληλο, για να βοηθήσω και σας αυτήν τη στιγμή- απαιτεί, όχι με μια απλή υπόσχεση, αυτοί οι άνθρωποι, εάν όντως είναι υπεράριθμοι, ή να τακτοποιηθούν με μετατάξεις στον τόπο που δουλεύουν και παράγουν όλα αυτά τα χρόνια -γιατί δεν είναι πραγματικά δυνατόν να ξεσπιτωθούν- ή, τέλος πάντων, αν δεν γίνουν μετατάξεις, τότε στην ίδια υπηρεσία, στα ταχυδρομεία, να απασχοληθούν στον ίδιο νομό. 

Και μία πρόταση, κύριε Υπουργέ, για να ξεφύγω και λίγο από τη ρότα του εισηγητή της Πλειοψηφίας. Πραγματικά υπάρχουν προβλήματα με τους ταχυδρομικούς διανομείς -χωρίς να ευθύνονται βέβαια αυτοί- σε μικρούς οικισμούς, όπου πάνε σε κάποιο καφενείο, ή σε κάποιο περίπτερο αφήνουν την αλληλογραφία και δεν ειδοποιείται ο παραλήπτης, για να την πάρει. Με την ψήφιση όμως του νόμου αυτού, θα υπάρχουν ρήτρες ή κυρώσεις, γιατί δεν επιδόθηκε η αλληλογραφία. 

  


 

  

Σελίδα 1305 

Πιστεύω ότι πρέπει να υπάρξει μία συνεργασία των Ελληνικών Ταχυδρομείων, γιατί προσφέρουν καθολικές υπηρεσίες -οι ιδιωτικές εταιρείες που δραστηριοποιούνται σε σχέση με τα ταχυδρομεία προσφέρουν υπηρεσίες και θα ψάξουν το "φιλέτο" στα μεγάλα αστικά κέντρα- με τους πρωτοβάθμιους Ο.Τ.Α., με τους δήμους εν προκειμένω -γιατί παντού δήμοι υπάρχουν, ελάχιστες είναι οι κοινότητες μετά την ψήφιση του "ΚΑΠΟΔΙΣΤΡΙΑ"- ώστε να μπουν γραμματοθυρίδες και ο "διανομέας" -να πάει να αφήνει την αλληλογραφία, αφού δεν την διανέμει κατ' οίκον- να τη βάζει στη γραμματοθυρίδα. Μπορούν οι δήμοι -το έχω δει σε μικρούς οικισμούς- να πάρουν πρωτοβουλία και να βάλουν γραμματοθυρίδες. 

Αν υπάρξει συνεννόηση και συνεργασία, αυτό μπορεί να γίνει, ώστε να λυθεί ένα μεγάλο πρόβλημα, γιατί πραγματικά είναι τέτοιο. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο για πέντε λεπτά, με ανοχή, για να δευτερολογήσει επί της ενότητας. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, έλεγα στην πρωτολογία μου ότι με τη διάταξη της παραγράφου 2, εδάφιο Β στο άρθρο 27, που αφορά το βίο και την πολιτεία της διοίκησης της Υπηρεσίας Πολιτικής Αεροπορίας, δημιουργείται μέγα θέμα ηθικής τάξεως και δημιουργούνται σοβαρές πολιτικές και ποινικές ευθύνες, οι οποίες ασφαλώς και δεν παραγράφονται. 

Σας διαβάζω το παρακάτω επίσημο έγγραφο που έλαβα στις 21 Οκτωβρίου 1998, με αριθμό πρωτοκόλλου 261 της Ομοσπονδίας Συλλόγων Υπηρεσίας Πολιτικής Αεροπορίας, το οποίο υπογράφουν "για την Εκτελεστική Επιτροπή ο Πρόεδρος κύριος Βασίλειος Αλεβιζόπουλος και ο Γενικός Γραμματέας κύριος Παντελής Αντωνόπουλος", που λέει τα εξής: 

"Προς τους κυρίους Εισηγητές Πολιτικών Κομμάτων επί θεμάτων Υπουργείου Μεταφορών και Επικοινωνιών. 

Κύριοι, 

Α. Σχετικά με το άρθρο 27 νομοσχεδίου που προωθεί το Υπουργείο Μεταφορών και Επικοινωνιών προς ψήφιση στη Βουλή και αφορά στα ΕΛ.ΤΑ. και το σχετικό άρθρο στην Υπηρεσία Πολιτικής Αεροπορίας, έχουμε να παρατηρήσουμε τα ακόλουθα: 

1. Η διάταξη 2Β, του άρθρου 27 του υπόψη νομοσχεδίου είναι πονηρή και έρχεται εκ των υστέρων να λύσει τα χέρια της διοίκησης, προκειμένου να καλύψει τις μέχρι σήμερα αδιαφανείς πράξεις της, για τις οποίες το δευτεροβάθμιο συνδικαλιστικό όργανο (Ο.Σ.Υ.Π.Α.) έχει διαμαρτυρηθεί κατ' επανάληψη εντονότατα με αναφορές και υπομνήματα προς όλους τους εμπλεκόμενους". 

Και συνεχίζει παρακάτω επιχειρηματολογώντας το έγγραφο αυτό, το οποίο καταθέτω για να συμπεριληφθεί στα Πρακτικά. 

(Στο σημείο αυτό ο Βουλευτής κ. Νικόλαος Γκελεστάθης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Κύριε Πρόεδρε, είναι σοβαρό το θέμα αυτό, αφού γράφει για πράξεις αδιαφανείς. Ο κύριος Υπουργός Μεταφορών και Επικοινωνιών, δεν ξέρω αν κάλεσε την Εκτελεστική Επιτροπή της Ο.Σ.Υ.Π.Α. να δώσει εξηγήσεις, τι εννοεί, όταν γράφει ότι πρόκειται να καλυφθούν "αδιαφανείς πράξεις". 

Καταλαβαίνετε τι εννοεί. 'Οταν μιλάμε για αδιαφανείς πράξεις, εννοούμε ασφαλώς διαχειριστικά σκάνδαλα. Επομένως θα έπρεπε το θέμα αυτό να το έχετε παραπέμψει στον Εισαγγελέα, για να ασχοληθεί. Αν δεν το έχετε κάνει, πιστεύω ότι θα πρέπει να το κάνετε εντός της αύριον. 

Κύριοι συνάδελφοι, ακούσατε, όσον αφορά τη διάταξη αυτή, την επίσημη καταγγελία των εκπροσώπων των εργαζομένων στην Υπηρεσία Πολιτικής Αεροπορίας. Εκεί όπου για πρώτη φορά τοποθετήθηκαν τρεις Υποδιοικητές, εσείς τώρα ζητάτε με τη διάταξη της παραγράφου 3 να δοθεί το δικαίωμα στο Διοικητή της Υπηρεσίας Πολιτικής Αεροπορίας, να προσλάβει άλλα τρία πρόσωπα της δικής του επιλογής, χωρίς τη διαδικασία του Νόμου 2190 για περαιτέρω στελέχωση του γραφείου του. 

Δεν είναι ντροπή να διευρύνεται τόσο πολύ ο δημόσιος τομέας κατ' αυτόν τον τρόπο και να γίνεται τέτοια σπατάλη του δημοσίου χρήματος; 'Ενας Διοικητής, τρεις Υποδιοικητές και η στελέχωση της Υπηρεσίας Πολιτικής Αεροπορίας να θέλει και περαιτέρω ενίσχυση των γραφείων του κυρίου Διοικητού της Υ.Π.Α.; 

Με τη διάταξη της παραγράφου Δ' συνιστώνται εκατόν σαράντα θέσεις τακτικού προσωπικού του κλάδου ΠΕ2 Ελεγκτών Εναέριας Κυκλοφορίας, οι οποίες προσαυξάνουν τις θέσεις του κλάδου αυτού. 

Βέβαια, ειδικά στην Υπηρεσία Πολιτικής Αεροπορίας, για την εύρυθμη λειτουργία της, συμφωνούμε να γίνουν οι απαραίτητες προσλήψεις προσωπικού για την ασφαλή λειτουργία των τριάντα οκτώ αερολιμένων της χώρας. Κατά συνέπεια θα πρέπει να αντιμετωπίσετε το θέμα αυτό ευρύτερα, εν όψει μάλιστα του ότι πρόκειται να δρομολογηθούν τα θέματα της τουριστικής κίνησης. 

Με τη διάταξη της παραγράφου ΣΤ' δεν συμφωνούμε, όπως είναι διατυπωμένη, διότι αν η ποινική δίωξη κατά της Διοίκησης της Υ.Π.Α. αφορά θέματα που αναφέρει και το έγγραφο της ΟΣΥΠΑ, που σας διάβασα προηγουμένως, καταλαβαίνετε ότι δεν μπορεί να έχει η διοίκηση της Υ.Π.Α. και τη νομική συμπαράσταση του Νομικού Συμβούλου του Κράτους του Υπουργείου Μεταφορών και Επικοινωνιών, για να δικαιολογήσει αυτές τις πράξεις τις αδιαφανείς, που ενδεχομένως έχουν λάβει χώρα εκεί. 

Καταλαβαίνετε τι λέω. Δεν μου επιτρέπει ο χρόνος να αναπτύξω το θέμα λεπτομερώς. Η διάταξη αυτή θέλει οπωσδήποτε αναδιατύπωση προς αποφυγή παρατράγουδων και αν είναι μόνο θέμα υπηρεσιακό, για το οποίο έχει ασκηθεί ποινική δίωξη κατά της Διοίκησης της Υ.Π.Α. ή άλλων στελεχών της, τότε μόνο θα μπορεί να υπάρξει νομική συμπαράσταση από το Νομικό Σύμβουλο του Υπουργείου Μεταφορών και Επικοινωνιών. 

Πέραν αυτών, στη διάταξη αυτή του άρθρου 28 οι παρατηρήσεις μου είναι οι εξής: Στην παράγραφο 1α' γράφετε ότι θα καλυφθούν από τον προϋπολογισμό του Υπουργείου Μεταφορών και Επικοινωνιών οι δαπάνες που προκαλούνται από τις διατάξεις: Του άρθρου 6, παράγραφος 3. Μα, δεν υπάρχει τέτοια διάταξη στο κείμενο του νομοσχεδίου σας και δεν καταλαβαίνουμε τι εννοείτε. 

Συνεχίζοντας γράφετε " του άρθρου 11, παράγραφος 1". Αφορά τη συνιστώμενη επιτροπή φορέων και χρηστών για την παροχή γνωμοδοτήσεων προς τον Υπουργό Μεταφορών και Επικοινωνιών. Η διάταξη αυτή, εφόσον αφορά αμοιβές των μελών της επιτροπής αυτής, είναι πολιτικά, ηθικά απαράδεκτη, κύριε Υπουργέ -σας το τονίζω αυτό, το είπα και στη συζήτηση επί της αρχής- διότι δεν γράφετε ποιοι είναι οι φορείς που θα εκπροσωπηθούν και πόσοι θα είναι οι εκπρόσωποί τους. Η εξουσιοδότηση που παίρνετε με τη διάταξη του άρθρου 11, παράγραφος 2, ώστε με απόφασή σας να ρυθμίσετε τα θέματα αυτά, εν λευκώ και κατά βούληση και ανάλογα μάλιστα με τις κομματικές, προσωπικές σας ή άλλες υποχρεώσεις, αντιλαμβάνεστε ότι είναι τελείως απαράδεκτη, για να μην εκφραστώ αυστηρότερα, όπως θα έπρεπε. 

Τα ακούτε αυτά εσείς, κύριοι συνάδελφοι του ΠΑ.ΣΟ.Κ.; Εξουσιοδοτείται ο Υπουργός να συστήσει αυτήν την επιτροπή από φορείς, τους οποίους δεν κατονομάζει, από αριθμό εκπροσώπων, τον οποίο δεν κατονομάζει. Λέει η έκθεση του Γενικού Λογιστηρίου του Κράτους ότι υπολογίζει να αμειφθούν αυτοί οι κύριοι, οι προσλαμβανόμενοι με αυτόν τον τρόπο, γι' αυτήν την ανύπαρκτη εργασία, με δεκάδες εκατομμύρια δραχμές. 

Δεν επιτρέπει ο χρόνος να διαβάσω τη διάταξη της έκθεσης του Γενικού Λογιστηρίου του Κράτους. 

Το Γενικό Λογιστήριο του Κράτους στην έκθεσή του, κύριε Υπουργέ, σας λέει "κατόπιν κοινής υπουργικής αποφάσεως". Δηλαδή εννοεί απόφαση του Υπουργού Μεταφορών και Επικοινωνιών, του Υπουργού Εσωτερικών, Δημόσιας Διοίκησης

  

 

  

Σελίδα 1306 

και Αποκέντρωσης και του Υπουργού Οικονομικών. 

Εσείς στη διάταξη έχετε μόνο τον Υπουργό Μεταφορών και Επικοινωνιών. Καταλαβαίνετε ότι αυτό δεν είναι σωστό. Θα πρέπει να το αποσύρετε, θα πρέπει να το τροποποιήσετε, κάτι να κάνετε, διότι σας εκθέτει και προσωπικά και δεν θέλω να το σχολιάσω περαιτέρω. Δεν είναι δυνατόν μία τέτοια εξουσιοδότηση με τόσες δεκάδες εκατομμύρια δραχμές, να περνάει κατ'αυτόν τον τρόπο στην Εθνική Αντιπροσωπεία. 

Του άρθρου 27 παράγραφος 3Δ. Δεν υπάρχει στο κείμενό του νομοσχεδίου παράγραφος 3Δ. 

Τώρα πάμε στην παράγραφο 1Β του άρθρου 28. Τι απώλειες εσόδων προκαλούνται από τη διάταξη του άρθρου 26 παράγραφος 4, μπορείτε να μας πείτε; Με την παράγραφο 2, του άρθρου 28, θα πληρώσετε τους κομματικούς φίλους σας και δικηγόρους, που θα προσλάβετε στην Εθνική Επιτροπή Τηλεπικοινωνιών και Ταχυδρομείων, βάσει της παραγράφου 3 του άρθρου 7 και τους φίλους σας που θα διορίσετε στο συμβούλιο αυτής της Επιτροπής, βάσει της παραγράφου 1 του άρθρου 8, με εκατόν δέκα εκατομμύρια (110.000.000) δραχμές το χρόνο, όπως γράφει η έκθεση του Γενικού Λογιστηρίου του Κράτους. Αυτά είναι τελείως απαράδεκτα και δεν ξέρω, οι συνάδελφοι της κυβερνητικής παράταξης πώς μπορούν να τα δεχθούν. 

Με την παράγραφο 3 που αποσβένετε την απαίτηση του ΕΛ.ΤΑ. -σας τα είπαμε προηγουμένως, δεν θέλετε να μας ακούσετε- αντιλαμβάνεστε, ότι επιβαρύνετε την προσωπική σας θέση. 

Με το τελευταίο άρθρο 29 και με την παράγραφο 1 δημιουργούνται δεκαπέντε και δέκα θέσεις, δηλαδή είκοσι πέντε νέες θέσεις και πάει λέγοντας, όπως στην Εθνική Επιτροπή Τηλεπικοινωνιών και Τηλεγραφείων δημιουργούνται νέες θέσεις προς δόξαν της λιτότητας του κ. Σημίτη. Αυτές, όμως, οι είκοσι πέντε νέες θέσεις θα στοιχίσουν εκατόν τριάντα εκατομμύρια (130.000.000) δραχμές το χρόνο, όπως γράφει η έκθεση του Γενικού Λογιστηρίου του Κράτους και θα πρέπει, εν πάση περιπτώσει, τα θέματα αυτά να τα αντιμετωπίσετε με κάποια πολιτική ευπρέπεια, διότι είναι και πρόκληση προς την Εθνική Αντιπροσωπεία. 

Βλέπετε, έχει καθιερωθεί πάγια και η εκσυγχρονιστική τακτική, με κάθε νομοσχέδιο που φέρνουν οι εκσυγχρονιστές Υπουργοί του κ. Σημίτη στη Βουλή, να δημιουργούνται και νέες θέσεις. 

Κύριε Πρόεδρε, στο σημείο αυτό προτείνω να προστεθεί ένα άρθρο, να πάρει τον αριθμό 30 και να λέει ότι "όσες διατάξεις της κείμενης νομοθεσίας δεν καταργούνται ρητώς δια του παρόντος, παραμένουν σε ισχύ". Αυτό δεν υπάρχει και καταλαβαίνετε τι σύγχυση θα γίνει με τις διατάξεις που παραμένουν σε ισχύ, με τις καινούριες διατάξεις, με το καινούριο πλαίσιο της ταχυδρομικής υπηρεσίας της Κοινότητας και κ.ο.κ. Και το άρθρο 30 να πάρει τον αριθμό 31. 

Τέλος, κύριε Πρόεδρε και κύριοι συνάδελφοι, θέλω να σας εκθέσω ένα σοβαρό πρόβλημα συνταγματικής τάξεως που δημιουργείται με αυτό το νομοσχέδιο, το οποίο τώρα με την ανάγνωση της εκθέσεως του Γενικού Λογιστηρίου του Κράτους διεπίστωσα. 

Το άρθρο 75 παράγραφος 1 του Συντάγματος λέει ότι τα νομοσχέδια, που εισάγονται στην Εθνική Αντιπροσωπεία και έχουν οικονομικές επιβαρύνσεις, πρέπει να συνοδεύονται από έκθεση του Γενικού Λογιστηρίου του Κράτους. Το ίδιο βέβαια επαναλαμβάνεται στο άρθρο 85 παράγραφος 5 του Κανονισμού Εργασιών της Βουλής. 

Εδώ, όμως, βλέπω ότι η έκθεση του Γενικού Λογιστηρίου του Κράτους, που συνοδεύει το νομοσχέδιο που συζητάμε, δεν αφορά αυτό το νομοσχέδιο. Στις σελίδες 28 και 29 του νομοσχεδίου, όπου καταγράφεται η έκθεση του Γενικού Λογιστηρίου του Κράτους, γράφει: τα οικονομικά αποτελέσματα που θα προκύψουν για άλλο νομοσχέδιο και όχι για το υπό συζήτηση. 

Σας διαβάζω: Α' Επί του Κρατικού Προϋπολογισμού. Από το άρθρο 26 παράγραφος 2 περίπτωση δ. Δεν υπάρχει στο κείμενο του νομοσχεδίου τέτοια διάταξη. 

Από το άρθρο 6 παράγραφος 3 δεν υπάρχει στο κείμενο του νομοσχεδίου τέτοια διάταξη. Από το άρθρο 26 παράγραφος 3, αφορά άλλο θέμα η διάταξη αυτή. Από το άρθρο 25 παράγραφος 4 αφορά άλλο θέμα η διαταξη αυτή. Από το άρθρο 26 παράγραφος 5 αφορά άλλο θέμα η διαταξη αυτή. Από το άρθρο 24 παράγραφος 1 αφορά άλλο θέμα. Από το άρθρο 23 παράγραφος 1 αφορά άλλο θέμα. Από το άρθρο 25 παράγραφος 5 αφορά άλλο θέμα. Από το άρθρο 25 παράγραφος 2 αφορά άλλο θέμα. Από το άρθρο 25 παράγραφος 2 περίπτωση θ' δεν υπάρχει στο κείμενο του νομοσχεδίου τέτοια διάταξη. Από το άρθρο 25 παράγραφος 3 περίπτωση α' και β' και παράγραφος 7, δεν υπάρχουν στο κείμενο του νομοσχεδίου τέτοιες διατάξεις. Και από το άρθρο 25 παράγραφος 5 και πιο κάτω, τα ίδια, αφορά άλλο θέμα η διάταξη αυτή. Από το άρθρο 25 παράγραφος 2 περίπτωση Θ' δεν υπάρχει στο κείμενο τέτοια διάταξη. Από το άρθρο 25 παράγραφος 9 δεν υπάρχει στο κείμενο τέτοια διάταξη. Από το άρθρο 26 παράγραφος 3 η διάταξη αυτή αφορά άλλο θέμα από εκείνο στο οποίο αναφέρεται. 

Κατά συνέπεια, κύριε Πρόεδρε, απευθύνομαι σε εσάς, το νομοσχέδιο που συζητάμε συνοδεύεται από μία έκθεση του Γενικού Λογιστηρίου του Κράτους, που δεν αφορά το νομοσχέδιο αυτό. Αντιλαμβάνεσθε, λοιπόν, ότι ανακύπτει πολύ σοβαρό θέμα συνταγματικής τάξεως και προτείνω το νομοσχέδιο αυτό να αποσυρθεί και να έρθει πάλι στη Βουλή με έκθεση του Γενικού Λογιστηρίου του Κράτους, που να αφορά το νομοσχέδιο που θα έρθει στη Βουλή. 

ΠΡΟΕΔΡΕΥΩΝ (Παναγιώτης Σγουρίδης): Καλώς κύριε Γκελεστάθη. Σας παρακαλώ. Υπερβήκατε το χρόνο.Είπαμε κάποια ανοχή, αλλά η ανοχή έχει και τα όριά της. 

ΝΙΚΟΛΑΟΣ ΓΚΕΛΕΣΤΑΘΗΣ: Τελειώνω τη φράση μου, κύριε Πρόεδρε. Είχε πει ο κύριος Πρόεδρος της Βουλής ότι θα υπάρξει ... 

ΠΡΟΕΔΡΕΥΩΝ (Παναγιώτης Σγουρίδης): Ναι, ανοχή, αλλά έχει και τα όριά της. 'Ολοι μίλησαν επτά λεπτά, εξίμισι λεπτά. 

ΝΙΚΟΛΑΟΣ ΓΚΕΛΕΣΤΑΘΗΣ: Αν δεν με είχατε διακόψει, θα είχα τελειώσει. Το καταλαβαίνω αυτό που λέτε, αλλά βλέπετε δεν υπάρχουν και άλλοι συνάδελφοι να μιλήσουν και επειδή το θέμα αυτό κρίνεται πολύ σοβαρό, πρέπει να συνεννοηθείτε με τον κύριο Πρόεδρο της Βουλής, αν μπορεί να ψηφισθεί τελικά το νομοσχέδιο αυτό, το οποίο δεν συνοδεύεται ειδικά με την απαιτούμενη έκθεση του Γενικού Λογιστηρίου του Κράτους. 

ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν ως προς το θέμα του Κανονισμού της Βουλής, ζητήματα αντισυνταγματικότητας σύμφωνα με το άρθρο 100 τίθενται μόνο επί της αρχής της συζητήσεως του νομοσχεδίου. Από τη στιγμή που δεν ετέθη στην αρχή της συζήτησης του νομοσχεδίου, από εκεί και πέρα η συζήτησή του διεξάγεται κανονικά. Τώρα, αν αυτό έχει κάποια ουσία, για μένα η ουσία του δεν έχει να κάνει με το κατά πόσο θα υπάρξουν δαπάνες και ποιες θα είναι αυτές, αλλά με το κατά πόσο έχει πρόθεση η Κυβέρνηση τις δαπάνες αυτές να τις εξεύρει και να τις καταθέσει, ώστε το νομοσχέδιο να μπορεί να είναι σε ισχύ. 

Για την ουσία όμως του θέματος θα σας μιλήσει ο κύριος Υπουργός, εφόσον κλείσουμε τον κύκλο των δευτερολογιών. 

Κύριε Κόρακα, έχετε το λόγο να δευτερολογήσετε. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, δυστυχώς, ο κύριος Υπουργός μάλλον δεν άκουσε τις παρατηρήσεις μας, γι' αυτό θα ήθελα και εγώ να τις επαναλάβω. 

Κατ' αρχήν σε ό,τι αφορά το άρθρο 24, αυτό για τις αποζημιώσεις, θέλω να επαναλάβω ότι πρόκειται για φύλλο συκής. Η διάταξη θεσπίζει αποζημιώσεις για τους χρήστες των υπηρεσιών σε περίπτωση πλημμελούς παροχής τους από τις εταιρείες. Πρόκειται κατά τη γνώμη μας για εξαπάτηση, καθώς είναι γνωστό ότι οι μεγάλες επιχειρήσεις επιβάλλουν ουσιαστικά μονομερώς τους όρους τους δικούς τους στην αγορά. Οι όποιες σχετικές νομοθετικές ρυθμίσεις μένουν συνήθως ανενεργές, καθώς οι ίδιες οι κρατικές υπηρεσίες κάνουν τα στραβά μάτια. Υπάρχεθ πλούσια εμπειρία από άλλους τομείς της οικονομίας, ασφαλιστικές εταιρείες, γενι-

  


 

  

Σελίδα 1307 

κότερα το ζήτημα της προστασίας των δικαιωμάτων του καταναλωτή. Και θέλω επίσης να σημειώσω ότι, ενώ δίνονται αυτές οι αποζημιώσεις -επιβάλλονται, εν πάση περιπτώσει, αυτές οι αποζημιώσεις- στην παράγραφο 2 λέγεται οι διατάξεις της παραγράφου 1 του παρόντος άρθρου δεν ισχύουν "για όσες περιπτώσεις με απόφαση του Υπουργού Μεταφορών και Επικοινωνιών, που εκδίδεται μετά από γνώμη της Ε.Ε.Τ.Τ. Εθνικής Επιτροπής Τηλεπικοινωνιών και Ταχυδρομείων" καθορίζεται κατ' αποκοπήν η αποζημίωση. 

Δηλαδή εδώ, όταν θα έχουμε ένα μεγαλοκαρχαρία, ο οποίος θα ζητά μια αποζημίωση, θα παρέμβη ο Υπουργός, οπότε θα βάλει στην άκρη την επιτροπή και ξέρετε τι θα συμβεί. Κατά συνέπεια κλείνει και το θέμα. 

Βεβαίως θέλω να επαναλάβω ότι ο λαός, τα λαϊκά στρώματα που θα τύχουν πλημμελών τέτοιων υπηρεσιών, δεν θα έχουν αντικειμενικά τη δυνατότητα να προσφύγουν στο δικαστήριο γι' αυτό. 

Στο άρθρο 25 πρέπει να πούμε ότι το ίδιο ισχύει. Στο άρθρο 25 επιβάλλονται οι κυρώσεις. Επομένως το ίδιο ισχύει και για τις κυρώσεις. Είναι αμφίβολο αν η σχετική Εθνική Επιτροπή Τηλεπικοινωνιών και Ταχυδρομείων θα έχει το μηχανισμό ελέγχου, την υλικοτεχνική υποδομή και τελικά τη βούληση να εφαρμόσει και αυτούς ακόμη τους υποτυπώδεις περιορισμούς του νόμου. 

Ας δούμε και την Επιτροπή Ανταγωνισμού του ν. 703/77 πόσο λειτούργησε και πόσο θέλησε να βάλει φρένο στους μεγαλοκαρχαρίες. Μάλλον το αντίθετο έγινε. Αντίστοιχα η Εθνική Επιτροπή που δημιουργείται με το νομοσχέδιο αυτό και στην οποία ανατίθεται, εν πάση περιπτώσει, αυτή η ιστορία, με το πρόσχημα της τήρησης του ελεύθερου ανταγωνισμού, φέρνει σε ακόμα μειονεκτικότερη θέση, από αυτήν που ορίζει το νομοσχέδιο, τα κρατικά Ελληνικά Ταχυδρομεία, ή μάλλον ό,τι θα έχει απομείνει από αυτά. 

Επίσης, θα ήθελα να πω στο άρθρο 26 ότι έχουμε αυτήν την ιστορία με τις εισφορές. Και εδώ θα μου επιτρέψετε, κύριε Πρόεδρε, να διατυπώσω την αγανάκτησή μας. 

'Ερχεται ο κύριος Υπουργός και ορισμένοι άλλοι συνάδελφοι και μας μιλούν για την αλληλεγγύη των εργαζομένων. Σας έπιασε ο πόνος, κύριε Μαντέλη, για την αλληλεγγύη των εργαζομένων; Δηλαδή, αυτά που θα έπρεπε να πληρώσει ο κρατικός προϋπολογισμός, τις υπηρεσίες και τις παροχές που θα έπρεπε να έχουν οι εργαζόμενοι, γιατί πληρώνουν τεράστιους φόρους και τεράστιες εισφορές στα ασφαλιστικά τους ταμεία, έρχεσθε τώρα να τα φορτώσετε ξανά στους εργαζόμενους στο όνομα της εργατικής αλληλεγγύης; 

Και επειδή αναφέρατε το συνάδελφο Κωστόπουλο, ότι έθεσε το θέμα στο πνεύμα αυτό, εγώ θα σας επαναλάβω επί λέξει τι είπε ο συνάδελφος Κωστόπουλος εδώ πέρα και παρακαλώ να έχω μια ανοχή, κύριε Πρόεδρε. 

"Το άρθρο αυτό" -το άρθρο 26- "αφορά νέες επιθέσεις στο ήδη κτυπημένο εισόδημα των εργαζομένων στα ΕΛ.ΤΑ. Αναφερόμαστε στο άρθρο 26, που επιβάλλει εισφορά στους εργαζόμενους των ΕΛ.ΤΑ. για διάφορους οργανισμούς, ΟΑΕΔ, ΟΑΕΚ, κλπ. Κάθε εισφορά υποτίθεται ότι έχει άμεσο ή έμμεσο ανταποδοτικό χαρακτήρα, ή δημιουργεί προσδοκία ανταπόδοσης, έστω και αν ποτέ δεν υπάρξει. Τέτοιο πράγμα "ανταπόδοση ή προσδοκία ανταπόδοσης" δεν ισχύει στη διάταξη αυτή. Απλά έρχεται να χαρατσώσει τους εργαζόμενους με μια εισφορά 4% με 5% ενώ η αύξηση στους μισθούς είναι πολύ μικρότερη". Και συνεχίζει στο τέλος ότι: "Η διάταξη αυτή θα πρέπει να αποσυρθεί. Η Κυβέρνηση, αν θέλει να ρυθμίσει σχετικά το ζήτημα αυτό, να δει συνολικά και για όλους τους εργαζόμενους το θέμα, όχι με χαράτσια και το κυριότερο να σταματήσει τη λεηλασία των οργανισμών κοινωνικής πολιτικής από τους αετονύχηδες της διαβόητης ελεύθερης αγοράς, όπως επιχειρήθηκε στον ΟΑΕΚ από τους διάφορους Μπολτσήδες". Και προσθέτω εγώ και Γιαννακούλες. 

Λέγω, λοιπόν, ότι κατά συνέπεια δεν υπάρχει θέμα αλληλεγγύης εδώ πέρα. Υπάρχει θέμα παραπέρα λεηλασίας του εισοδήματος των εργαζομένων. Πέρα από την εισοδηματική πολιτική, πέρα από όλα τα άλλα, έρχεσθε εδώ να χαρατσώσετε, για να βουλώσετε άλλες τρύπες. Γι'αυτό πρέπει να φύγει αυτή η διάταξη. 

Σε ό,τι αφορά το άρθρο 25, αναφερθήκαμε ήδη από την πρωτολογία μας στο τι λέγει η ΟΣΥΠΑ και δεν θα τα επαναλάβουμε. Αναφέρθηκε σε αυτά εκ των υστέρων και ο συνάδελφος κ. Γκελεστάθης. Θα πούμε μονάχα ότι πάει να καλύψει κατόπιν εορτής αδιαφανείς πράξεις της διοίκησης και της Κυβέρνησης. 

Επίσης εδώ δικαιολογούνται κάθε είδους δαπάνες πλην μισθολογικών. Και το ερώτημα που τίθεται είναι, γιατί πλην μισθολογικών δαπανών. 'Ολα τα καλύπτετε. 

Αναφορικά με τα άρθρα 28 και 29 είναι μεταβατικές οι διατάξεις και δεν θα τα ψηφίσουμε, διότι πάνε να εφαρμόσουν ένα νόμο. 

'Εχουμε να κάνουμε ακόμα δύο παρατηρήσεις. Μιλήσατε πάλι γι' αυτό το πριμ, για το στελεχειακό δυναμικό. Πιστεύουμε ότι αυτά είναι απαράδεκτες μεθοδεύσεις. Εάν θέλετε, να τους δώσετε αυξήσεις στους μισθούς, κύριε Υπουργέ, να σταματήσει επιτέλους αυτή η ιστορία με τα πριμ. 

Αναφορικά με τις ταχυδρομικές θυρίδες, αυτό που πάτε να κάνετε κυρίως είναι να κόψετε προσωπικό, να σταματήσει ο ταχυδρόμος να πηγαίνει να δίνει στο χέρι την επιστολή ή την επιταγή του κατοίκου. Και καταλαβαίνετε τι πρόκειται να δημιουργηθεί. 

Επειδή φέρατε και τροπολογία και δεχθήκατε και την προσθήκη που σας πρότεινε ο κ. Γκελεστάθης για την είσπραξη του Φ.Π.Α. από τα ταχυδρομεία, θέλω να πω εδώ πέρα, κύριε Πρόεδρε, ότι φοβάμαι πάρα πολύ ότι αυτές οι ρυθμίσεις, όπως και της τροπολογίας, ανοίγουν το δρόμο, είναι ο προθάλαμος, για να περάσουν όλες αυτές οι υπηρεσίες στους ιδιώτες, όπως τελικά περνάνε όλες οι κερδοφόρες υπηρεσίες. Το ξεκινάτε τώρα με τα ΕΛ.ΤΑ. και στην πορεία, όπως έγινε με τόσα άλλα, θα το πασάρετε και αυτό στους ιδιώτες, αν δείτε ότι αποδίδει και έχει χρήματα. Γι' αυτό είμαστε πάρα πολύ επιφυλακτικοί. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Ακούγοντάς σας, κύριε Υπουργέ, θα λέγαμε ότι δεν διορθώσατε τα κακώς κείμενα. Στο άρθρο 24 επιμένετε να προστατεύετε τον καταναλωτή. Ξέρετε πολύ καλά ότι υπάρχει ο ν. 2151 σε εθνικό επίπεδο, που προστατεύει τους καταναλωτές. Πιστεύω ότι η παράγραφος 2 είναι μια άτυχη παράγραφος. Θα μπορεί να εκπέσει ανά πάσα στιγμή, γιατί πιστεύω, κύριε Υπουργέ, ότι δεν ακυρώνετε τη διάθεση και την υποχρέωσή σας απέναντι στην αποζημίωση του χρήστη. 

Το δεύτερο θέμα που θέλω να αναφέρω είναι ότι -το ανέφερα και στην πρωτολογία μας- οι εργαζόμενοι στα ΕΛ.ΤΑ. δεν είναι από τους προνομιούχους στο δημόσιο. Δεν ονομάζετε το ποσοστό της καταβολής. Νομίζω ότι θα μπορούσε να υπάρξει μια συμφωνία για ένα μισθό, που να είναι πάνω από το όριο της φτώχειας. 

Αναφορικά με το άρθρο 27 δεν αναλαμβάνετε την πολιτική ευθύνη να μη νομιμοποιήσετε τους ανθρώπους που κατά παράβαση των νόμων έχουν κλέψει θέση από άτομα με ειδικές ανάγκες. Είναι πολιτική ευθύνη, αλλά και κυβερνητική ευθύνη που βαδίζετε σ' αυτό το δρόμο της νομιμοποιήσεως. 

Αναφορικά με την παράγραφο στ' του άρθρου 27 υπάρχει η ένσταση από τη μεριά της ΥΠΑ. Πιστεύω ότι εάν ξεκινήσει μια πράξη διώξεων για συνδικαλιστικές υποθέσεις ερχόμαστε σε άσχημες περιόδους και νομίζω ότι η Κυβέρνηση δεν πρέπει ούτε να το σκέπτεται ούτε να το υιοθετεί. 

Τελειώνοντας λέγω, κύριε Υπουργέ, ότι δεν θα ψηφίσουμε το παρόν νομοσχέδιο, διότι δεν ανταποκρίνεται στην πραγματική οργάνωση και επίλυση των προβλημάτων των ΕΛΤΑ. Και πέρα από αυτά, όσες προτάσεις και αν έχουμε καταθέσει, ήταν προτάσεις σε ώτα μη ακουόντων. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Παραιτούμαι της δευτερολογίας, κύριε Πρόεδρε. 

 

 

  

Σελίδα 1308 

ΠΡΟΕΔΡΕΥΩΝ (Παναγιώτης Σγουρίδης): Ο Υπουργός Μεταφορών και Επικοινωνιών κ. Μαντέλης έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριοι συνάδελφοι, το πρώτο που χρειάζεται να λεχθεί είναι, ότι το νομοσχέδιο αυτό πριν κατατεθεί στη Βουλή πέρασε από τη νομοπαρασκευαστική επιτροπή, η οποία έκανε κάποιες νομοτεχνικές παρατηρήσεις. 

Εξ αυτού άλλαξαν αριθμήσεις κάποιων άρθρων, τα οποία δεν μπορούσαν να παρακολουθήσουν την έκθεση του Γενικού Λογιστηρίου του Κράτους. 'Ομως είναι εμφανές από την έκθεση του Γενικού Λογιστηρίου του Κράτους, διότι περιγράφει ρητά σε τι αναφέρεται και υπερισχύει όπως ξέρετε αυτή η ρητή παραπομπή. Βλέπει κανείς παράγραφο προς παράγραφο, πού αναφέρεται κάθε σημείο των παρατηρήσεων του Γενικού Λογιστηρίου του Κράτους, ώστε δεν δημιουργείται κανενός είδους σύγχυση. 

Σχετικά με τις υπόλοιπες παρατηρήσεις που έγιναν: Στο άρθρο 28 παράγραφος 1 θα πρέπει πράγματι να διορθωθούν μερικές παραπομπές. Η παρ. 3 του άρθρου 6 ρυθμίζει ένα ειδικό ζήτημα με μεταβατικό χαρακτήρα και γι' αυτό μεταφέρθηκε ως άρθρο 29 παράγραφος 1. Αφορά τις προσλήψεις που γίνονται στη Γενική Γραμματεία Επικοινωνιών. 

Επίσης η παράγραφος 3Δ' του άρθρου 27 γίνεται 2Δ'. Αφορά τις προσλήψεις της Πολιτικής Αεροπορίας. Να γίνουν, λοιπόν, αυτές οι δύο διορθώσεις, τις οποίες πολύ εύστοχα παρατήρησε ο κύριος συνάδελφος. 

Τώρα στις παρατηρήσεις που έγιναν επί της ουσίας ήθελα να επισημάνω ότι η διάταξη με την οποία καθορίζονται και διευκρινίζονται οι δραστηριότητες τις οποίες η ΥΠΑ μπορεί να αναπτύσσει, ώστε να αξιοποιεί προς όφελος και για την εύρυθμη λειτουργία της, για την επίτευξη και για την εκτέλεση επειγόντνων έργων συντήρησης, βελτίωσης και επέκτασης των εγκαταστάσεων αεροναυτιλίας κλπ., είναι διάταξη η οποία βέβαια ισχύει από τώρα και στο εξής. Εάν νομίζει κανείς ότι υπάρχει κάτι το αδιαφανές και το σκανδαλώδες, δεν υπάρχει. 'Οποιος πιστεύει το αντίθετο μπορεί να απευθυνθεί στον εισαγγελέα για ό,τι έχει γίνει. Η διάταξη δεν έρχεται να νομιμοποιήσει τίποτε, ισχύει από τώρα και στο εξής και όποιος νομίζει ότι υπάρχει οποιοδήποτε πρόβλημα ας κάνει το καθήκον του. Απλώς εγώ θα επισημάνω, ότι το μήλο της έριδος είναι ότι προβλέπουμε πως τα χρήματα αυτά δεν μπορούν να διατεθούν αλλού, παρά μόνο για τη λειτουργία των αεροδρομίων, για τη βελτίωση και την επίτευξη των στόχων της αεροναυτιλίας. Η διάταξη αναφέρει "πλην δαπανών για αποδοχές, επιδόματα και υπερωρίες". Δεν νομίζουμε ότι τα χρήματα αυτά πρέπει να διατεθούν για υπερωρίες και αποδοχές. 

ΣΤΡΑΤΗΣ ΚΟΡΑΚΑΣ: Γιατί κύριε Υπουργέ; Θέλουμε μία εξήγηση. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Γιατί έτσι νομίζουμε... 

ΣΤΡΑΤΗΣ ΚΟΡΑΚΑΣ: Γιατί, κύριε Υπουργέ; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Διότι δεν μπορούν να διατεθούν υπερωρίες. 

ΣΤΡΑΤΗΣ ΚΟΡΑΚΑΣ: Για άλλα μπορούν να πάνε; Ανεξέλεγκτα; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Γιατί ανεξέλεγκτα, κύριε συνάδελφε; 

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, σας παρακαλώ! Είστε Κοινοβουλευτικός Εκπρόσωπος, μπορείτε να πάρετε το λόγο να απαντήσετε μετά. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Γιατί ανεξέλεγκτα; Εφόσον ρητά η διάταξη λέει ότι εφαρμόζονται οι διατάξεις περί δημοσίου λογιστικού. Και όποιος δεν εφαρμόζει τις διατάξεις περί δημοσίου λογιστικού είναι υπόλογος και για το παρελθόν και για το παρόν και για το μέλλον. 

Λέχθηκε ότι εδώ, για τα θέματα της ποινικής δίωξης που χρειάζεται να υπάρχει κάλυψη του Νομικού Συμβουλίου του Κράτους, αναφερόμαστε ρητά στα πλαίσια άσκησης των καθηκόντων και για τη διασφάλιση των συμφερόντων του δημοσίου, όπου χρειάζεται να διασφαλιστούν συμφέροντα του δημοσίου. 

Αυτά, κύριε Πρόεδρε. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Γκελεστάθη, δεν έχετε το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, μία λέξη. 

ΠΡΟΕΔΡΕΥΩΝ (Παναγιώτης Σγουρίδης): Δεν έχετε το λόγο κύριε Γκελεστάθη, σας παρακαλώ! 

Ορίστε, κύριε Κόρακα. 

ΝΙΚΟΛΑΟΣ ΓΚΕΛΕΣΤΑΘΗΣ: Αυτή η δικαιολογία... 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γκελεστάθη! 

Να μη γράφεται τίποτε στα Πρακτικά απ' αυτά που λέει ο κ. Γκελεστάθης. 

Ορίστε, κύριε Κόρακα. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, οι άλλες παρατηρήσεις που κάναμε, μένουν. 

Επειδή μας προκάλεσε ο κύριος Υπουργός σε ό,τι αφορά αυτήν τη διάταξη του άρθρου 27 στην παράγραφο 1Β', εγώ θέλω να σας κάνω μία πρόταση, κύριε Υπουργέ. Να βάλετε εδώ: "Για την επίτευξη των σκοπών της ΥΠΑ δικαιολογούνται κάθε είδους δαπάνες εξοπλισμού, εκτέλεσης εργασιών... κλπ. που θα γίνουν από δω και μπρος, στο μέλλον". Διότι υπάρχει μία συγκεκριμένη καταγγελία που είναι πάρα πολύ σοβαρή: 'Οτι πάτε με τη διάταξη αυτή να καλύψετε αδιαφανείς δαπάνες της διοίκησης και της Κυβέρνησης μέχρι σήμερα. 

Πέρα από αυτά, αναφέρει εδώ συγκεκριμένα: "Για την επίτευξη των σκοπών της Υ.Π.Α. δικαιολογούνται κάθε είδους δαπάνες εξοπλισμού, εκτέλεσης εργασιών, κατασκευής επειγόντων έργων, συντήρησης, βελτίωσης και επέκτασης των εγκαταστάσεων της αεροναυτιλίας και των αερολιμένων της χώρας, κάλυψης λειτουργικών αναγκών της Υ.Π.Α., της εν γένει οικονομικής υποστήριξης, των πάσης φύσεως δραστηριοτήτων της Υ.Π.Α., καθώς και κάθε έκτακτη λειτουργική δαπάνη και παροχή υπηρεσιών προς το εξυπηρετούμενο επιβατικό κοινό..." κλπ.. Αυτές οι προβλέψεις αφήνουν ένα τεράστιο πεδίο δράσης και δαπάνης. 

Τώρα το ότι λέτε "σύμφωνα με το δημόσιο λογιστικό" κλπ., αυτό εντάξει, είναι κάτι. Καταλαβαίνετε, όμως, πόσο εύκολα παρακάμπτονται τα πράγματα. 

Εγώ επαναλαμβάνω ότι δεν καταλαβαίνω γιατί εξαιρείτε τις αποδοχές των εργαζομένων. Αυτές δεν θα περνάνε από το δημόσιο λογιστικό; Το κάνετε αυτό, κύριε Μαντέλη, μόνο και μόνο γιατί είναι η εισοδηματική σας πολιτική, γιατί θέλετε να κρατήσετε σε εσάς το προνόμιο, με τη διατύπωση "και κάθε έκτακτη λειτουργική δαπάνη" που κάνετε, του να βάλετε ότι η λειτουργική δαπάνη είναι και κάποια πριμ που ενδεχομένως θα δώσετε σε ορισμένους εκλεκτούς. 

Λέω, λοιπόν, το εξής: Αν θέλετε βάλτε ότι αυτή η ρύθμιση αφορά "κάθε δαπάνη που θα γίνει στο μέλλον". 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εάν δεν έχετε να προσθέσετε τίποτα, να κλείσουμε. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι, κύριε Πρόεδρε, δεν έχω να προσθέσω τίποτα. 

ΣΤΡΑΤΗΣ ΚΟΡΑΚΑΣ: Δεν το βάζει. 'Αρα λοιπόν, έχουμε δίκιο. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 24 έως και 29 και εισερχόμαστε στην ψήφισή τους, ένα προς ένα. 

Ερωτάται το Σώμα: Γίνεται δεκτό το άρθρο 24 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 24 έγινε δεκτό, ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 25 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

 

 

  

Σελίδα 1309 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 25 έγινε δεκτό ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 26, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 26 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 27 όπως τροποποιήθηκε, από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 27 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 

Ερωτάται το Σώμα: Γίνεται δεκτό το άρθρο 28 ως έχει; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 28 έγινε δεκτό ως έχει, κατά πλειοψηφία. 

Ερωτάται το Σώμα: Γίνεται δεκτό το άρθρο 29, όπως τροποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΤΡΑΤΗΣ ΚΟΡΑΚΑΣ: Κατά πλειοψηφία. 

ΙΩΑΝΝΗΣ ΔΗΜΑΡΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 29 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 

Εισερχόμαστε στο κεφάλαιο των τροπολογιών. Υπάρχει η τροπολογία με γενικό αριθμό 2128 και ειδικό 50 των Υπουργών κυρίων Παπαδόπουλου, Παπαντωνίου και Μαντέλη. Αυτή θα συζητηθεί. 

Επίσης, υπάρχουν τρεις εμπρόθεσμες τροπολογίες Βουλευτών, οι οποίες επίσης θα συζητηθούν, εφόσον κάποιος από τους υποβάλλοντες συναδέλφους θέλει να πάρει το λόγο. Είναι όμοιες και οι τρεις. 

Ακόμη, υπάρχουν και δύο εκπρόθεσμες τροπολογίες. Κύριε Υπουργέ, τις εκπρόθεσμες τροπολογίες θα τις συζητήσετε; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): 'Οχι. Ούτε καν θα συζητηθούν. Δεν θα μπουν σε συζήτηση. 

ΕΜΜΑΝΟΥΗΛ ΣΚΟΥΛΑΚΗΣ : Κύριε Πρόεδρε,... 

ΠΡΟΕΔΡΕΥΩΝ (Παναγιώτης Σγουρίδης): Η δική σας η τροπολογία είναι όμοια. Θα πάρετε το λόγο. 'Εχετε το δικαίωμα εφόσον είστε Βουλευτής στην Αίθουσα εδώ.... 

ΕΜΜΑΝΟΥΗΛ ΣΚΟΥΛΑΚΗΣ : Ρωτήσατε αν θα συζητηθούν. Να συζητηθούν και ας μην γίνουν δεκτές. 

ΠΡΟΕΔΡΕΥΩΝ (Παναγιώτης Σγουρίδης): Οι εκπρόθεσμες τροπολογίες δεν πρόκειται να συζητηθούν. Δεν συζητούνται από τη στιγμή που ο κύριος Υπουργός δεν θέλει να τις συζητήσει. 

ΕΜΜΑΝΟΥΗΛ ΣΚΟΥΛΑΚΗΣ: Οι εκπρόθεσμες τροπολογίες είναι πανομοιότυπες με τις εμπρόθεσμες. 

ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, εφόσον θέλεις να μιλήσεις, θα μιλήσεις. Δεν θα μιλήσεις στη δική σου τροπολογία. Θα μιλήσεις στην τροπολογία των άλλων. 

ΕΜΜΑΝΟΥΗΛ ΣΚΟΥΛΑΚΗΣ: Καλώς. 

ΠΡΟΕΔΡΕΥΩΝ (Παναγιώτης Σγουρίδης): Νομίζω ότι ήμουν σαφής. Και τουλάχιστον εσείς θητεύετε σ' αυτήν την Αίθουσα είτε από τα υπουργικά έδρανα είτε από τα βουλευτικά τόσα χρόνια, θα έπρεπε να το ξέρετε αυτό. 

ΙΩΑΝΝΗΣ ΔΗΜΑΡΑΣ: Είναι άλλη ιδιότητα η μία και άλλη η άλλη. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε, λοιπόν, στη συζήτηση της τροπολογίας με γενικό αριθμό 2128 και ειδικό 50. 

Ορίστε, κύριε Υπουργέ, επί της υπουργικής τροπολογίας έχετε το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, από τη συζήτηση που έγινε και μάλιστα, με όσα οι κύριοι συνάδελφοι, καθ' όλην τη διάρκεια των συζήτησεων στην Ολομέλεια έθεταν υπόψη, αναζητήσαμε περιπτώσεις που πράγματι θα μπορούσαμε να ενισχύσουμε το έργο του ΕΛ.ΤΑ. μέσα από συμβάσεις που μπορεί να συνάψει με το ελληνικό δημόσιο. 

Αυτή η τροπολογία απηχεί ακριβώς, όλα όσα συζητήθηκαν σ' αυτήν την Αίθουσα. Αποδεχόμενος τους προβληματισμούς των συναδέλφων, τα κατέγραψα. 'Ετσι, δίνεται η δυνατότητα στο ελληνικό δημόσιο να συνάπτει σύμβαση με τον ΕΛ.ΤΑ. στην οποία θα καθορίζονται οι όροι και οι προϋποθέσεις ανάθεσης του έργου. Ο ΕΛ.ΤΑ. θα μπορεί να δέχεται αιτήσεις πολιτών για χορήγηση πιστοποιητικών θα τα διαβιβάζει στις αρμόδιες δημόσιες υπηρεσίες, σε Νομικά Πρόσωπα Δημοσίου Δικαίου, σε Οργανισμούς Τοπικής Αυτοδιοίκησης και γενικά στο δημόσιο τομέα, θα εισπράττει το αντίτιμο των προβλεπομένων τελών, των ενσήμων, των δικαιωμάτων κλπ. 

Είναι ένα σύνολο δραστηριοτήτων που μπορεί πραγματικά να μεσολαβήσει ο ΕΛ.ΤΑ. και να διευκολύνει και τις δημόσιες υπηρεσίες, αλλά κατ' εξοχήν να διευκολύνει και τον πολίτη στις διάφορες συναλλαγές του με τις δημόσιες υπηρεσίες, τα λοιπά πρόσωπα και τους φορείς που αναφέρονται στην τροπολογία. 

Επίσης, θα έχει τη δυνατότητα να παραδίδει άδειες, βεβαιώσεις, πιστοποιητικά, τα οποία στέλνονται από τις δημόσιες υπηρεσίες προς τους πολίτες και θα εισπράττει ταυτόχρονα ο ΕΛ.ΤΑ. για λογαριασμό του δημοσίου το αντίτιμο ή τα τέλη που χρειάζεται να φέρουν αυτές οι υπηρεσίες ή αυτά τα πιστοποιητικά που στέλνονται προς τους πολίτες. Αυτή η πρόταση εντάσσεται στο πλαίσιο των πρωτοβουλιών που έχουν ληφθεί για τον εκσυγχρονισμό της Δημόσιας Διοίκησης, έτσι ώστε να μην χρειάζεται να πηγαίνουν οι ίδιοι οι πολίτες στις δημόσιες υπηρεσίες ή στα Υπουργεία, προκειμένου να εξυπηρετηθούν, αλλά να μπορούν να παραλαμβάνουν στο σπίτι ή το γραφείο τα πιστοποιητικά, βεβαιώσεις κλπ. τα οποία χρειάζονται. 

Με την τροπολογία αυτήν, η οποία προήλθε από τη συζήτηση που έγινε στη Βουλή, θα μπορεί πλέον να συνάπτει σύμβαση το ελληνικό δημόσιο με τον ΕΛ.ΤΑ. για να γίνονται αυτού του είδους οι εργασίες. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, η τροπολογία αυτή είναι πραγματικά της τελευταίας στιγμής. Βλέπω την ώρα καταθέσεως της που είναι στις 8.00' απόψε το βράδυ και μόλις μας διενεμήθη. 

Από μία απλή ανάγνωση το συμπέρασμα είναι ότι δεν χρειάζεται νομοθετική ρύθμιση για το θέμα αυτό. Με το ν. 2065/1992 στο άρθρο 58 διαλαμβάνεται ότι μπορεί ο ΕΛ.ΤΑ. να συνάπτει συμβάσεις με δημόσιους φορείς και με άλλους φορείς εκτός του δημοσίου, για να εξυπηρετεί ταχυδρομικά τις εργασίες τους. 

Επομένως, δεν χρειάζεται νομοθετική ρύθμιση για το θέμα αυτό. Και αυτό που σας λέω είναι απόλυτο. Εάν θα είχε οδηγηθεί η τροπολογία αυτή στην Επιστημονική Επιτροπή της Βουλής, θα σας έλεγε ότι δεν πρέπει να εισαχθεί προς συζήτηση. 

Εν πάση περιπτώσει, κύριε Πρόεδρε, το θέμα είναι εάν θα σταματήσει αυτή η τακτική των τροπολογιών της τελευταίας στιγμής. Προχθές ο κύριος Υπουργός Μεταφορών και Επικοινωνιών, την περασμένη Πέμπτη δεσμεύτηκε στον Πρόεδρο της Βουλής ότι εάν θα έφερνε καμία τροπολογία, θα την έφερνε τη Δευτέρα το πρωϊ και σήμερα βέβαια είναι Τρίτη βράδυ που τελειώνει η συζήτηση του νομοσχεδίου. 

Δεν διαφωνούμε με το περιεχόμενο της τροπολογίας -ασφαλώς όχι- αλλά διαφωνούμε με τη διαδικασία. Προηγουμένως, κύριε Πρόεδρε, σας ζήτησα το λόγο και δεν με αφήσατε να μιλήσω. Αποτελεί σοβαρή συνταγματική αταξία ότι το νομοσχέδιο αυτό συζητείται χωρίς να συνοδεύεται από την έκθεση του Γενικού Λογιστηρίου του Κράτους, όσον αφορά 

 

 

  

Σελίδα 1310 

τις διατάξεις του. 

Είπε ο κύριος Υπουργός Μεταφορών και Επικοινωνιών ότι είχε κατατεθεί στην νομοπαρασκευαστική επιτροπή το νομοσχέδιο και ότι εκεί υπέστη ορισμένες αλλαγές και τροποποιήσεις. Μα, έπρεπε να το αναδιατυπώσετε και έπρεπε να ξαναπάει στο Γενικό Λογιστήριο του Κράτους, να συνοδεύεται από μία έκθεση, όπως επιτάσσει το Σύνταγμα στο άρθρο 75 και ο Κανονισμός της Βουλής στο άρθρο 85, ότι πρέπει το νομοσχέδιο να συνοδεύεται από έκθεση του Γενικού Λογιστηρίου του Κράτους. 

Τώρα, εσείς τα καταστρατηγείτε αυτά και θέλετε να δεχθούμε την εξήγηση που έδωσε... 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκελεστάθη. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, τελειώνω τη φράση μου. 

Είναι ευθύνη του Προεδρείου, κύριε Πρόεδρε, όταν διαπιστώνεται μία τέτοια σοβαρή συνταγματική παράβαση, το νομοσχέδιο να αποσύρεται. 

Οι ισχυρισμοί που προέβαλε ο κύριος Υπουργός Μεταφορών και Επικοινωνιών για μας είναι απαράδεκτοι και δεν είναι ούτε για πρωτοετείς φοιτητές της Νομικής Σχολής. 

ΠΡΟΕΔΡΕΥΩΝ (Παναγιώτης Σγουρίδης): Κατ' αρχήν δεν υπάρχει συνταγματική παράβαση. Επίσης, δεν τίθεται θέμα συνταγματικότητας στο μέσο της συζήτησης. Θέμα συνταγματικότητας τίθεται επί της αρχής της συζητήσεως. 

ΝΙΚΟΛΑΟΣ ΓΚΕΛΕΣΤΑΘΗΣ: 'Οταν το διαπιστώνει το Προεδρείο, για πέστε μου τι συμβαίνει; 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει συνταγματική παράβαση επί της ουσίας. 

ΝΙΚΟΛΑΟΣ ΓΚΕΛΕΣΤΑΘΗΣ: Δεν υπάρχει έκθεση του Γενικού Λογιστηρίου του Κράτους. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κίρκος έχει το λόγο. 

ΓΕΩΡΓΙΟΣ ΚΙΡΚΟΣ: Κύριε Πρόεδρε, θα ασχοληθώ λίγο με την ουσία της τροπολογίας που φέρνει ο κύριος Υπουργός. Θα ήθελα να προστεθεί: "Απεναντίας με την προτεινόμενη διάταξη παρέχεται ειδικά δυνατότητα να συναφθεί η σύμβαση μεταξύ του ελληνικού δημοσίου και του ΕΛ.ΤΑ. αποκλειστικά, προκειμένου ο δεύτερος..." η λέξη "αποκλειστικά". 

Είπα στην προηγούμενη παρέμβασή μου ότι μία αιτία που δημιουργούνταν τα ελλείμματα στον ΕΛ.ΤΑ. ήταν ότι δεν πληρωνόταν από τη διεκπεραίωση της αλληλογραφίας που έκανε σε σχέση με το δημόσιο. Αυτή η τροπολογία λύνει αυτό το πρόβλημα. Γι' αυτό είπα και προηγουμένως ότι αισιοδοξώ αυτή η τροπολογία να λύσει το πρόβλημα της βασικής παραμέτρου των ΕΛ.ΤΑ.. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, εγώ συμμερίζομαι την παρατήρηση που έγινε, ότι θα έπρεπε τέτοιες σοβαρές τροπολογίες να έρχονται πιο έγκαιρα για να έχουμε περισσότερο χρόνο να τις εξετάσουμε και να τις μελετήσουμε. 

Προσπάθησα και εγώ να τη μελετήσω όσο γινόταν. Και προσπαθώ να δω τώρα τι θα συμβεί. Ο ΕΛ.ΤΑ. έχει μεγάλες ελλείψεις σήμερα και σε προσωπικό. Είναι γεγονός ότι το προσωπικό του μειώθηκε τα τελευταία χρόνια, ανεξάρτητα αν υπάρχουν ακόμη ορισμένες περιοχές που έχουν πλεονάζον προσωπικό, όπως η Κρήτη για παράδειγμα. Είναι, όμως, ένα θέμα που πρέπει να δούμε πώς θα λυθεί. Αλλά εδώ, στο κέντρο, όπως και σε πολλές άλλες περιοχές, υπάρχουν τεράστιες ελλείψεις σε προσωπικό. Σήμερα ήδη έχει πρόβλημα να διεκπεραιώσει τις υπηρεσίες του, να διεκπεραιώσει τα καθήκοντά του ο ΕΛ.ΤΑ.. 

'Ετυχε να πάω περιοδεία μερικές φορές σε υπηρεσίες του ΕΛ.ΤΑ. και να ενημερωθώ ότι ορισμένοι ταχυδρόμοι μοιράζουν μέχρι και διακόσια πενήντα κιλά αλληλογραφία την ημέρα. Είναι μία κατΑσταση φοβερή. Τώρα θα φορτώσουμε με όλο αυτό το επιπλέον έργο και τους διοικητικούς που είναι μέσα και τους διανομείς. Καταλαβαίνετε τι έχει να γίνει. Αυτό είναι μία παρατήρηση. Δηλαδή, θα υποβαθμιστούν ακόμη περισσότερο οι παρεχόμενες υπηρεσίες από τον ΕΛΤΑ, πράγμα που θα σπρώξει περισσότερο τον κόσμο προς τις ιδιωτικές επιχειρήσεις. 'Οπερ έδει, δείξαι, όπως λέμε και στη γεωμετρία. 

Εδώ γίνεται σκόπιμα, κατά τη γνώμη μας, η προώθηση του ιδιωτικού τομέα. Εάν μας λέγατε ότι για τη διεκπεραίωση αυτών των νέων καθηκόντων που ανατίθενται στον ΕΛΤΑ, θα προσλάβετε χίλια, δύο χιλιάδες άτομα, τα οποία θα ασχοληθούν με το θέμα αυτό, τότε θα μπορούσαμε να συζητήσουμε. Σήμερα, όμως, με τις ελλείψεις που έχει, του φορτώνετε και αυτήν την ιστορία και θα έχουμε άσχημες συνέπειες. 

'Ενα άλλο θέμα: 'Οταν ζητάω εγώ ένα πιστοποιητικό, κύριε Υπουργέ, είναι γιατί το θέλω για κάποια δουλειά. Θα πάω, λοιπόν, τώρα με βάση την τροπολογία σας, στο ταχυδρομείο να υποβάλω την αίτησή μου. Το ταχυδρομείο θα την πάει στην υπηρεσία, η υπηρεσία θα πάρει από το ταχυδρομείο το χαρτί, την αίτηση, θα τη βάλει σε μία στοίβα και θα περιμένω εγώ ένα μήνα, δύο μήνες, πότε θα βγει το πιστοποιητικό αυτό, για να μπορέσω να κάνω τη δουλειά μου. 

'Ενας άλλος, λοιπόν, λόγος που γίνεται αυτό το πράγμα, είναι γιατί δεν θέλετε να στελεχώσετε τις διάφορες διοικητικές υπηρεσίες με το απαιτούμενο προσωπικό, ώστε να εξυπηρετούν πιο γρήγορα το κοινό. 

Και επίσης δεν θέλετε να δημιουργήσετε υποδομές τέτοιες στις εκεί υπηρεσίες, όπου θα πηγαίνει ο πολίτης, θα κάνει την αίτησή του και αυθημερόν θα παίρνει το πιστοποιητικό του. 'Εχουμε μηχανογράφηση, κομπιούτερ κλπ. που βοηθούν στην ταχύτερη διεκπεραίωση. 

Να, γιατί πιστεύω μαζί με την παρατήρηση στην άλλη προσθήκη που πρότεινε ο κ. Γκελεστάθης για να εισπράττει ο ΕΛ.ΤΑ. το ΦΠΑ, ότι αφού αποδειχθεί οτι ο ΕΛ.ΤΑ. δεν τα βγάζει πέρα, τι θα κάνουμε; Θα το δώσουμε στους ιδιώτες και εκεί θα πέσει το χοντρό τσεκούρι. 

ΠΡΟΕΔΡΕΥΩΝ (Παναγιώτης Σγουρίδης): Κύριε Κόρακα, επαναλαμβάνουμε πράγματα και κάνουμε υποθέσεις, που δεν ευσταθούν επι της τροπολογίας. 

ΣΤΡΑΤΗΣ ΚΟΡΑΚΑΣ: Γιατί; Πώς δεν ευσταθούν; Δεν ευσταθεί ότι αυτό είναι προθάλαμος; 'Εχετε την εντύπωση ότι με τη σημερινή κατάσταση... 

ΠΡΟΕΔΡΕΥΩΝ (Παναγιώτης Σγουρίδης):'Ισα-ίσα ο κόσμος που βρίσκεται στα ΕΛ.ΤΑ. είναι παραπανήσιος. Θα πάρει δουλειά για να μπορεί να εργάζεται. 

ΣΤΡΑΤΗΣ ΚΟΡΑΚΑΣ: Για ελάτε να πάμε στην Αθήνα τι γίνεται, στην Αττική... 

ΠΡΟΕΔΡΕΥΩΝ (Παναγιώτης Σγουρίδης): Αντί να λέμε πάλι καλά που βρίσκει δουλειά ο ΕΛ.ΤΑ. για να μπορεί να απασχολεί τον κόσμο του, λέμε ότι θα ιδιωτικοποιηθεί; 

ΣΤΡΑΤΗΣ ΚΟΡΑΚΑΣ: Δεν είστε ενημερωμένος. Να, γιατί είμαστε πολύ επιφυλακτικοί και προτείνουμε να αποσυρθεί αυτή η τροπολογία σήμερα, για να την εξετάσουμε, να τη δούμε με τους εργαζόμενους, να δούμε τα πράγματα, όπως είναι, και έτσι να μπορέσουμε να πάρουμε μία θέση. Αλλιώς δεν θα μπορέσουμε να ψηφίσουμε. 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη έχει το λόγο. 

ΣΤΥΛΙΑΝΗ ΑΛΦΙΕΡΗ: Εμείς, κύριε Υπουργέ, θα ψηφίσουμε αυτήν την τροπολογία. Πιστεύουμε ότι είναι μία τροπολογία σωστή. Εξυπηρετεί τους πολίτες και δίνει ένα μερίδιο από την αγορά στον ΕΛ.ΤΑ. 

Θα ήθελα να κάνω δύο πρότασεις: Λέτε "Τοπικής Αυτοδιοίκησης" και "της ανεξάρτητης διοικητικής αρχής, συνήγορος του πολίτη" δηλαδή να στέλνουμε με το ταχυδρομείο τα χαρτιά στο συνήγορο του πολίτη. Εγώ θα προσυπογράψω την πρόταση του κ. Χρυσανθακόπουλου, γιατί πιστεύω ότι αυτή η τροπολογία με την πρόταση για την παράδοση στους πολίτες δικογράφων, στρατιωτικών εγγράφων, κλητεύσεων εφορευτικών επιτροπών του Υπουργείου Εσωτερικών, λύνει ένα θέμα. Δεν νομίζω ότι χρειάζεται ιδιαίτερη μνεία. Είναι μέσα στο πνεύμα της τροπολογίας που έχετε καταθέσει. 

Ο Συνασπισμός ψηφίζει την τροπολογία αυτή, γιατί πιστεύει ότι κινείται σε σωστή κατεύθυνση. 

 

 

  

Σελίδα 1311 

Θέλω κάτι ακόμη να παρατηρήσω, κύριε Υπουργέ. 'Οταν προέρχεται μέσα από το Κοινοβούλιο μία πρόταση, βλέπετε ότι στο σύνολό της γίνεται αποδεκτή. Ακόμη και όταν έρχεται στο πάρα πέντε! Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Συμφωνούμε και εμείς με την τροπολογία και την ψηφίζουμε. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, και εμείς συμφωνούμε και ψηφίζουμε την προτεινόμενη τροπολογία. 

Θέλω, όμως, να κάνω τρεις παρατηρήσεις και θα παρακαλέσω τον κύριο Υπουργό να τις λάβει υπόψη του, για να δούμε τι βελτιώσεις μπορούμε να κάνουμε. 

Η πρώτη παρατήρηση αφορά αυτό που επικαλέσθηκε ο κ. Γκελεστάθης. Υπάρχει αυτή η διάταξη που αναφέρει, η 92, αλλά δε δίνει αυτές τις δυνατότητες, τα δικαιώματα υπέρ των ΕΛ.ΤΑ., που δίνονται εδώ. Επομένως, δεν μπορούμε να μείνουμε σε εκείνη. Είναι αναγκαίο να ψηφίσουμε αυτήν τη διάταξη. 

Δεύτερον, όσον αφορά τους φόβους που εξέφρασε ο κ. Κόρακας. Αδικεί ο κ. Κόρακας με αυτά που είπε, τουλάχιστον -είστε και νησιώτης- ορισμένες νησιωτικές περιοχές. Θα ήθελα να σταθώ σε αυτές, για να συμπληρώσω τη διάταξη με μία πρόταση. Θέλω ειλικρινά να κατανοήσει η Κυβέρνηση και οι συνάδελφοι την εξής περίπτωση, που δεν είναι μία αλλά περισσότερες: Υπάρχουν νησιά στα ελληνικά συμπλέγματα όπου δεν λειτουργούν δημόσια ταμεία, υπηρεσίες ΔΟΥ και τράπεζες και ο πολίτης, προκειμένου να εξυπηρετηθεί σε μία συναλλαγή -να τρέχει σε συμβολαιογράφους, σε αστυνομίες, να κάνει πληρεξούσια- πρέπει να παίρνει καϊκια ή το πλοίο της άγονης γραμμής ή δεν ξέρω τι άλλο. Δηλαδή, το 2000 σε τέτοιες περιπτώσεις, δεν έχει μία στοιχειώδη εξυπηρέτηση που να μπορεί να γίνει μέσω ΕΛ.ΤΑ. με αυτήν τη διάταξη που προτείνεται. 

Επομένως, μη λέμε τώρα ότι είναι προθάλαμος κλπ. Ας σκεφθούμε και αυτούς τους ανθρώπους. 'Οταν εδώ στο λεκανοπέδιο της Αττικής λένε ότι έχουν δυσκολίες, τότε εκεί έχουν ανυπέρβλητες δυσκολίες. Τέτοιες διατάξεις είναι χρήσιμες προκειμένου να βοηθήσουμε αυτούς τους ανθρώπους. Προτείνω λοιπόν, κύριε Υπουργέ, να συμπληρωθεί αυτή η διάταξη και εκεί που λέτε "των προβλεπομένων τελών ενσήμων και παραβόλων" πριν τη λέξη "τελών" να προστεθούν οι λέξεις "και βεβαιωμένων φόρων". Δεν λέω να κάνουν οι υπάλληλοι των ΕΛ.ΤΑ. τους εφοριακούς υπαλλήλους. Μιλάμε για τους βεβαιωμένους φόρους που θα πάει να καταβάλει ο πολίτης. Είναι κρίμα να έχουμε μόνο τα τέλη και να μη του δίνουμε τη δυνατότητα και για τους φόρους. Το ίδιο να ισχύσει και για εκείνα που η ΔΟΥ πιστώνει υπέρ των πολιτών. Το εκκαθαριστικό που είναι πιστωτικό θα εισπραχθεί απ' αυτόν τον άνθρωπο. Αυτό μπορεί να γίνει μέσω των ΕΛ.ΤΑ.. 

Πιο κάτω εκεί που λέτε ότι καθορίζονται οι διαδικασίες είσπραξης και απόδοσης των τελών να συμπληρώσουμε και εκεί με τις λέξεις "και βεβαιωμένων φόρων". Ας το δει η υπηρεσία πώς θα διατυπωθεί. Με βάση αυτήν τη σύμβαση να εισπράττουν οι πολίτες ποσά τα οποία πιστώνονται υπέρ αυτών από τις δημόσιες υπηρεσίες. Αυτό για τη νησιωτική Ελλάδα, για τα μικρότερα νησιά που δεν έχουν ΔΟΥ, που δεν έχουν τράπεζες, οι οποίες έχουν on line είναι πολύ χρήσιμο. 

Κύριε Κόρακα, το Υπουργείο Οικονομικών έχει ήδη αναθέσει εισπράξεις τέτοιων ποσών μέσω τραπεζών που διαθέτουν on line. Υπάρχουν όμως τα νησιά στα οποία δεν υπάρχει αυτό το σύστημα. Υπάρχουν μόνο οι ανταποκριτές. Ούτε ΔΟΥ δεν υπάρχει εκεί. Αφού λοιπόν κάνουμε αυτήν τη διάταξη, ας την κάνουμε ολοκληρωμένη για να δώσουμε πλήρη παροχή διευκολύνσεων σ' αυτούς τους πολίτες. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Πρώτον, δέχομαι την παρατήρηση της κ. Αλφιέρη να περιληφθεί ... 

ΣΗΦΗΣ ΒΑΛΥΡΑΚΗΣ: Κύριε Πρόεδρε, είχα ζητήσει και εγώ το λόγο. 

ΠΡΟΕΔΡΕΥΩΝ (Παναγιώτης Σγουρίδης): Με συγχωρείτε κύριε Υπουργέ. 

Κύριε Βαλυράκη, έχετε το λόγο. 

ΣΗΦΗΣ ΒΑΛΥΡΑΚΗΣ: Κύριε Πρόεδρε, αποσύρθηκε ο κ. Σκουλάκης και μπερδέψατε και εμένα μαζί του. 

Κατ' αρχήν συμφωνώ με τη διάταξη. Θέλω να κάνω δυο παρατηρήσεις. 

Πρώτον, κύριε Υπουργέ, φαίνεται από την τροπολογία ότι διαπιστώνετε και σεις την ανάγκη ύπαρξης ενός εθνικού συστήματος διακίνησης. Αυτό όμως και στο μέτρο που αναλαμβάνεται παροχή πέραν των ταχυδρομικών υπηρεσιών θα πρέπει να επεκτείνετε όσο γίνεται. Ο κ. Σφυρίου μας έδωσε μια εικόνα για τα ακριτικά νησιά. Υπάρχουν σημαντικά προβλήματα κατ' αναλογία και σε ορεινές περιοχές. 

'Αρα, το να διαμαρτυρόμεθα μη ακουόμενοι για το κλείσιμο ταχυδρομικών γραφείων, δεν συμβιβάζεται με τη σημασία που δίνετε με την τροπολογία σας σ' ένα και μόνο αναγκαστικό σύστημα διακίνησης ταχυδρομικών και άλλων αντικειμένων. 

Δεύτερον, πράγματι το δημόσιο ήταν πάντα ο καλύτερος πελάτης. Ταυτόχρονα είναι και ο πιο δύστροπος πελάτης. Συμφωνώ με τη σκοπιμότητα της διατύπωσης, αλλά θα πρέπει να κινηθούμε πιο δυναμικά όσον αφορά την οικονομική ανάπτυξη του Οργανισμού, ο οποίος έχει ένα μηχανισμό και ένα δίκτυο διακίνησης που έχει μεγάλη σημασία για την οικονομία και την ανάπτυξη της χώρας, στην παραγωγικότητα και την ανταγωνιστικότητα. 

'Ακουσα τον κ. Γκελεστάθη σε μια σειρά από τοποθετήσεις που έκανε επί του νομοσχεδίου. Πρέπει να πω ότι το 1981 ξεκινήσαμε με τα ΕΛΤΑ σε μια άσχημη κατάσταση που δεν θέλω να την περιγράψω. Βάλαμε τρια ζητήματα. 

Το πρώτο ήταν η κωδικοποίηση των διευθύνσεων, ώστε να οργανωθούν σ'ένα ενιαίο σύστημα. Το δεύτερο ζήτημα που βάλαμε, ήταν η διαλογή και η διανομή. 'Οχι μόνο ένα κέντρο διαλογής, αφού όλα τα αντικείμενα έφθαναν στην Αθήνα από οπουδήποτε της Ελλάδας και από κει πήγαιναν έστω και σε γειτονικούς προορισμούς. Συγκροτήσαμε, λοιπόν, είκοσι ένα κέντρα διαλογής και πετύχαμε σε είκοσι τέσσερις ώρες παράδοση. Αυτά τα ξέρετε πολύ καλά και υπήρξε και διεθνής και ευρωπαϊκή αναγνώριση γι'αυτή τη μεγάλη επιτυχία των ΕΛ.ΤΑ. 

Το τρίτο ζήτημα που μένει μετέωρο είναι αυτό της διακίνησης των χρημάτων, η ταχυπληρωμή. Εκεί θα πρέπει να ρίξετε το βάρος σας και να σηκώσετε το σύστημα οικονομικά, αν θέλετε να βοηθήσετε την παραγωγικότητα και ανταγωνιστικότητα της οικονομίας μας. 

Επιτρέψτε μου, λοιπόν, να σας πω παρά τα θετικά του νομοσχεδίου ότι εγώ απογοητεύομαι, όταν δεν βλέπω πολιτική βούληση σ' αυτό το σημείο, δηλαδή της διακίνησης του χρήματος. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Εκτός από τα τρία σημεία που αναφέρθηκε ο κ. Βαλυράκης, εγώ θα του θυμίσω και το τέταρτο, αυτό που αφορούσε τους ταχυδρομικούς κώδικες, ένα καταπληκτικό σύστημα, το οποίο πραγματικά έλυσε πολλά ζητήματα. 

'Οσο για το θέμα των κέντρων διαλογής με το οποίο έγινε πραγματικά μια αποκέντρωση λειτουργίας, πρέπει να σας θυμίσω και τις νέες ταχυδρομικές υπηρεσίες, όπως το πόρτα-πόρτα, το ΕΜS και άλλα. 

Πάντως, για την κριτική που ασκεί ο κ.Βαλυράκης, πρέπει να επισημάνω ότι στο νομοσχέδιο ρητά προβλέπεται η δυνατότητα ... 

ΝΙΚΟΛΑΟΣ ΓΚΕΛΕΣΤΑΘΗΣ: Πότε λειτούργησαν οι κώδικες; Επί Νέας Δημοκρατίας, κύριε Υπουργέ. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Μη μαλώσουμε γι' αυτό τώρα, κύριε Γκελεστάθη. 



 

  

Σελίδα 1312 

'Οσον αφορά την ενεργό ανάμειξη των ΕΛ.ΤΑ. σε χρηματοοικονομικά προϊόντα, υπάρχει ρητή διάταξη του νομοσχεδίου. Είναι αυτή του άρθρου 26. 

Τώρα, όσο για τις παρατηρήσεις που έγιναν, θέλω να επαναλάβω πως δέχομαι την παρατήρηση της συναδέλφου κ.Αλφιέρη να περιληφθεί δηλαδή μεταξύ των φορέων που εξυπηρετεί ο ΕΛ.ΤΑ. ή εξυπηρετούνται οι πολίτες στις συναλλαγές τους μ' αυτούς τους φορείς και η ανεξάρτητη διοικητική αρχή του συνηγόρου του πολίτη. Θα πρέπει να μπει στην πέμπτη γραμμή της τροπολογίας μετά τη λέξη "τους Ο.Τ.Α., την ανεξάρτητη διοικητική αρχή του συνηγόρου του πολίτη και τους φορείς του ευρύτερου δημόσιου τομέα". 

'Οσο για την αναφορά που έκανε ο κ. Σφυρίου, πρέπει να επισημάνω ότι η τροπολογία αυτή έγινε μετά από ειδική συζήτηση με τους Βουλευτές των νήσων του Αιγαίου, την Υπουργό Αιγαίου και τον κ. Σφυρίου, που ακριβώς επεσήμαναν το ζήτημα των νήσων του Αιγαίου. 

Και είχα μια προσωπική εμπειρία, κύριοι συνάδελφοι, γιατί πηγαίνοντας περσι στην Κάσο ως επισκέπτης, ένα νησί που ίσως είναι από τις πιο ξεχασμένες γωνιές της Ελλάδας, μεταξύ των άλλων μου έλεγαν οι κάτοικοι εκεί, ότι ήθελαν να πληρώσουν ΦΠΑ και φόρο εισοδήματος της τάξεως του είκοσι ή τριάντα χιλιάδες δραχμές, και επειδή το νησί δεν διαθέτει τράπεζα, έπρεπε να κάνουν ολόκληρο ταξίδι στην Κάρπαθο ή στη Ρόδο ή στην Κρήτη πληρώνοντας πολλαπλάσια χρήματα για να μπορέσουν να μετακινηθούν, προκειμένου να πληρώσουν μια υποχρέωσή τους προς το ελληνικό δημόσιο. 

Νομίζω ότι αυτή η εμπειρία αποτυπώνεται, στο μέτρο που μπορεί να γίνει αυτό, σ' αυτήν την τροπολογία και γι' αυτό επιμένω ότι κατ' εξοχήν ωφελημένος απ'αυτήν δεν είναι τα ΕΛ.ΤΑ., αλλά ο πολίτης που θα μπορεί να συναλλαγεί με το δημόσιο και τους άλλους φορείς, χωρίς να αναγκάζεται σε έξοδα, ταλαιπωρίες, μετακινήσεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Υπουργέ, προβληματίστηκα και προβληματίζομαι μ' αυτήν την τροπολογία. 'Επρεπε να υπάρχει εγγύηση ότι κατ' αποκλειστικότητα τα ΕΛ.ΤΑ. θα έχουν αυτές τις υπηρεσίες και δεν θα είναι ο προθάλαμος για να περάσουν στους ιδιώτες. 

Ας μπει κάποια εγγύηση, ότι κατ' αποκλειστικότητα τα ΕΛ.ΤΑ. θα έχουν αυτές τις υπηρεσίες και δεν θα είναι ο προθάλαμος για να περάσει στους ιδιώτες. Προσωπικά είμαι βέβαιος, γνωρίζοντας την πολιτική σας και τον προσανατολισμό σας, ότι δεν θα δώσετε μία εγγύηση. 

Δεύτερον, αν λέγατε ότι για τις τυχόν επιπλέον ανάγκες που θα παρουσιασθούν σε προσωπικό, θα καλυφθούν με προσλήψεις, αν έμπαινε μία τέτοια διάταξη, θα μπορούσαμε ακόμα να το συζητήσουμε. 

Ο κ. Σφυρίου πάτησε πάνω στον πόνο των νησιωτών και ιδιαίτερα των κατοίκων των μικρών νησιών, για να στηρίξει μία τροπολογία που θα δημιουργήσει σίγουρα προβλήματα. 

Για τα νησιά, υπάρχει αυτή η κατάσταση, γιατί η κεντρική διοίκηση λειτουργεί με το μπακαλοτεύτερο. Λέτε: "Πόσοι κατοικούν στον Αϊ Στράτη; Διακόσιοι πενήντα κάτοικοι. 'Αρα δεν συμφέρει να έχουμε τράπεζα, δεν συμφέρει να έχουμε ταχυδρομείο κλπ." 

Επειδή πονέσατε για την Κάσο, θα σας πω εγώ, ότι στη Μυτιλήνη σε πέντε-έξι απομακρυσμένα χωριά καταργήθηκε το γραφείο των ΕΛ.ΤΑ. Πού θα πάνε αυτοί; Θα κάνουν είκοσι χιλιόμετρα για να στείλουν το γράμμα. 'Εχετε εν πάση περιπτώσει, αυτήν την πολιτική, το καταλαβαίνω, αλλά ας μην ισχυριζόμαστε και πράγματα που δεν ευσταθούν. Δείτε το. Δεν ξέρω αν το κουβεντιάσατε με τους εργαζόμενους, εάν οι εργαζόμενοι με το σημερινό φόρτο που έχουν μπορούν να αναλάβουν, γιατί εδώ πρόκειται για πολύ σοβαρή δουλειά. Φυσικά θα υπάρξει εξοικονόμηση εργατικών χεριών από την υπόλοιπη κεντρική διοίκηση, αν μπορούμε να το πούμε αυτό, αλλά αυτήν την εξοικονόμηση πηγαίνετέ την στα ταχυδρομεία. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, εγώ θα ήθελα να χαιρετίσω την ευαισθησία την οποία επιδεικνύει στο συγκεκριμένο ζήτημα η Κυβέρνηση και ειδικότερα ο Υπουργός, που πράγματι δεν ξέχασε αυτήν ακριβώς την εμπειρία που και ο ίδιος προσωπικά είχε επισκεπτόμενος ένα από αυτά τα νησιά στα οποία αναφέρθηκα και εγώ στην πρωτολογία μου. Είναι δίκαια η ρύθμιση. 

Κύριε Υπουργέ, υπάρχουν όμως δύο πράγματα, στα οποία θα ήθελα να επιμείνω. 

Πρώτον, για να μπορεί πράγματι ο πολίτης αυτός ή οι πολίτες αυτοί να εξυπηρετούνται και σε αυτούς τους τομείς που αναφέρατε προηγουμένως, στο ΦΠΑ ή στο φόρο του εισοδήματός τους, θα πρέπει να βάλουμε και τους βεβαιωμένους φόρους. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Δεν σας απάντησα, γιατί σε προηγούμενο άρθρο προσθέσαμε ρητά, για να μην υπάρχει αμφιβολία, αυτήν τη δυνατότητα, ειδική σύμβαση του Υπουργού Οικονομικών με τα ΕΛ.ΤΑ για την είσπραξη φόρων, ΦΠΑ κλπ. 

ΚΟΣΜΑΣ ΣΦΥΡΙΟΥ: Ναι, αλλά γιατί δεν αναφέρεται και εδώ; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Το ίδιο πράγμα είναι. Δύο φορές θα το αναφέρουμε; Το αναφέραμε. 

ΚΟΣΜΑΣ ΣΦΥΡΙΟΥ: Προσέξτε, επειδή εδώ εξειδικεύει ποιο θα είναι το αντικείμενο των συμβάσεων. Εάν δεν το εξειδίκευε και έλεγε, κατά τα αναφερόμενα στο άρθρο τάδε, παράγραφος τάδε κλπ., δεν θα υπήρχε πρόβλημα. Αλλά εδώ μέσα σε αυτοτελές άρθρο, εξειδικεύει ποιο θα είναι το αντικείμενο των συμβάσεων και φοβούμαι, κύριε Υπουργέ, ότι δεν θα μπορούν να περιλάβουν τέτοια αντικείμενα στη σύμβαση βάσει του άρθρου αυτού. Δείτε το, αλλά φοβούμαι ότι δεν θα μπορούν να το περιλάβουν, επειδή εξειδικεύει εδώ το ειδικό άρθρο. Αυτό θα αποτελέσει ξεχωριστό άρθρο μέσα στο νόμο. Εξειδικεύει ποιο θα είναι το αντικείμενο των συμβάσεων. Εάν παραπέμψουμε σ' αυτό το άρθρο που είπατε, τότε δεν θα υπάρχει ζήτημα. Αλλά δεν υπάρχει παραπομπή. Και θα παρακαλέσω ή να υπάρξει παραπομπή στο άρθρο που επικαλεσθήκατε ή να υπάρξει ρητή αναφορά μέσα. 

Επιμένω, μήπως κάνουμε καλύτερη τη ρύθμιση. Καλύτερα να υπάρχει, έστω και αν είναι πλεονασμός, παρά να δημιουργηθεί πρόβλημα κατά τη διάρκεια της εφαρμογής. Αυτό είναι το ένα. 

'Ενα δεύτερο σημείο που ήθελα να σταθώ, κύριε Υπουργέ -και αν επιμείνω, δεν αφορά εσάς προσωπικά αλλά αφορά τον Υπουργό των Οικονομικών- είναι ότι το Υπουργείο των Οικονομικών πρέπει να δείξει την ανάλογη ευαισθησία και να εκδώσει το ταχύτερο δυνατόν την υπουργική απόφαση που θα καθορίσει τους όρους και τις προϋποθέσεις. 

Το λέω αυτό γιατί έχουμε πολλές φορές πικρή εμπειρία να δίνεται μια εξουσιοδοτική διάταξη με μια ρύθμιση σωστή και να μη βγαίνει ή να καθυστερεί υπερβολικά να εκδοθεί είτε το διάταγμα είτε η υπουργική απόφαση. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σφυρίου. 

ΚΟΣΜΑΣ ΣΦΥΡΙΟΥ: Φοβούμαι ότι στη συγκεκριμένη περίπτωση εσείς που επιδείξατε αυτήν την ευαισθησία για την αντιμετώπιση του προβλήματος, θα πρέπει λίγο πολύ να το αξιώσετε και από την πλευρά του Υπουργείου Οικονομικών για να μπορεί να λειτουργήσει η διάταξη την οποία θα ψηφίσουμε. 

ΠΡΟΕΔΡΕΥΩΝ (Παναγιώτης Σγουρίδης): Δικαίωμα δίνεται δια της τροπολογίας, αλλά από εκεί και πέρα άμα δεν θέλει το Υπουργείο Οικονομικών να υπογράψει τη σύμβαση τι θα κάνουμε; Με το ζόρι; 

Ο κ. Γκελεστάθης έχει το λόγο για να δευτερολογήσει. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, ισχυρίστηκε προηγουμένως ο κύριος Υπουργός Μεταφορών και Επικοινωνιών, ότι ο κώδικας με τον οποίο ρυθμίστηκαν οι ταχυδρομικοί 

 

 

  

Σελίδα 1313 

τομείς έγινε επί της Κυβέρνησης του ΠΑ.ΣΟ.Κ. Αυτό είναι λάθος. Ο κώδικας συντάχθηκε επί κυβέρνησης της Νέας Δημοκρατίας. Δεν έχει ιδιαίτερη αξία αυτό το πράγμα, αλλά το λέω για την τάξη. Συντάχθηκε επί Νέας Δημοκρατίας, εφαρμόστηκε επί Κυβερνήσεως ΠΑ.ΣΟ.Κ.. Δεν αμείφθηκε ο συντάξας, ο οποίος όπως ξέρετε άσκησε αγωγή στο δικαστήριο και απέδειξε ότι ήταν ο συντάκτης διευθυντής του Οργανισμού ΕΛΤΑ και ο οποίος πήρε τη νόμιμη αμοιβή η οποία είχε προβλεφθεί, ότι θα του χορηγηθεί εφ' όσον θα συνέθετε τον κώδικα. Επομένως να μην ισχυριζόμαστε πράγματα τα οποία δεν είναι αληθή. Αυτό είναι το πρώτο. 

Δεύτερον, κύριε Πρόεδρε, η διάταξη του άρθρου 58 του ν. 2065/92 καλύπτει όλο αυτό το κείμενο που έφερε τη σχετική τροπολογία ο κύριος Υπουργός Μεταφορών και Επικοινωνιών. Αυτό, επαναλαμβάνω, το κείμενο θα μπορούσε να αποτελέσει το αντικείμενο μιας συμβάσεως της Διοίκησης του ΕΛ.ΤΑ. με τον Υπουργό Οικονομικών, όπως προβλέπεται από τη διάταξη αυτή, για κάθε αντικείμενο ταχυδρομικής εξυπηρετήσεως με όλους τους δημόσιους φορείς αλλά και πέραν αυτών. 

Επομένως, αυτή η θεσμοθέτηση που επιχειρείται με την υπό συζήτηση τροπολογία είναι περιττή. Εν πάση περιπτώσει όμως, στην ουσία δεν διαφωνούμε και τη δεχόμαστε. Αλλά για να είμαστε συνεπείς με την προσπάθεια και του Προέδρου της Βουλής, για αναβάθμιση των εργασιών του Σώματος και ιδιαίτερα στη νομοθετική εργασία, θα πρέπει να είμαστε προσεκτικοί τι φέρνουμε στην Εθνική Αντιπροσωπεία για θεσμοθέτηση. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της τροπολογίας με γενικό αριθμό 2128 και ειδικό 50. 

Ερωτάται το Σώμα: Γίνεται δεκτή η τροπολογία, όπως τρξποποιήθηκε από τον κύριο Υπουργό; 

ΠΟΛΛΟΙ ΒΟΥΛΕΥΤΕΣ: Δεκτή, δεκτή. 

ΣΤΡΑΤΗΣ ΚΟΡΑΚΑΣ: Εμείς ψηφίζουμε "παρών". 

ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 2128 και ειδικό 50 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρον. 

Εισερχόμαστε στη συζήτηση των τροπολογιών με γενικό αριθμό 2102 και ειδικό 45, 2103 και ειδικό 46, 2104 και ειδικό 47. Επίσης και η εκπρόθεσμη με γενικό αριθμό 2116 και ειδικό 49 είναι με το ίδιο περιεχόμενο. 

Επ' αυτής της τροπολογίας, κύριε Υπουργέ -γιατί είναι ίδιες οι τροπολογίες- έχετε κάτι να πείτε; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, είδα τις τροπολογίες. Είναι τρεις τροπολογίες, ίσως είναι και τέσσερις. Το περιεχόμενο είναι το ίδιο ή περίπου το ίδιο. 

ΠΡΟΕΔΡΕΥΩΝ (Παναγιώτης Σγουρίδης): Τέσσερις είναι, κύριε Υπουργέ, άσχετα αν η μια είναι εκπρόθεσμη. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Επ' ευκαιρία της συζήτησης των μεταθέσεων που έχουν γίνει και που δεν αντιμετωπίζονται μέσα στο νομοσχέδιο, θέλω να σας πω, ότι έχει γίνει μια προσπάθεια, να προβούμε σε μεταθέσεις, αντί μετατάξεων. Είναι ένα θέμα το οποίο νομίζω ότι είναι πάρα πολύ σοβαρό και δεν μπορούμε να το λύσουμε μέσα απ' αυτές τις τροπολογίες. Πρέπει να γίνει η αναγκαία συνεννόηση με το Υπουργείο Εσωτερικών Δημόσιας Διοίκησης και Αποκέντρωσης, γιατί οι μετατάξεις όπως ξέρετε είναι μια κατ' εξαίρεση δράση της Δημόσιας Διοίκησης και δεν μπορούν να ρυθμίζονται επ' ευκαιρία είτε του νομοσχεδίου είτε κάποιων μεταθέσεων που έχουν γίνει. Θεωρώ πιο σωστό, λοιπόν, να γίνει με αυτόν τον τρόπο. 'Ηδη το έχω θέσει στον Υπουργό Εσωτερικών αυτό το ζήτημα, ότι υπάρχουν αυτές οι τροπολογίες και αυτές οι προθέσεις, από την μεριά των συναδέλφων. Πρέπει να περιμένουμε να δούμε πώς θα το αντιμετωπίσει το Υπουργείο Εσωτερικών. Δεν μπορούμε να το ρυθμίσουμε εδώ πέρα και γι' αυτό το λόγο νομίζω ότι δεν πρέπει να προχωρήσουμε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Βαλυράκη, έχετε το λόγο. 

ΣΗΦΗΣ ΒΑΛΥΡΑΚΗΣ: Κύριε Πρόεδρε, κύριοι συνάδελφοι, κατ' αρχήν το πρόβλημα δεν δημιουργήθηκε από μόνο του, το δημιούργησε η ίδια η διοίκηση, προσλαμβάνοντας υπεράριθμο προσωπικό με βάση τις ειδικές διατάξεις για την προστασία ατόμων με ειδικές ανάγκες. Από κει δημιουργήθηκε το πρόβλημα. Εσείς τώρα λέτε ότι το πρόβλημα θα λυθεί δια των μεταθέσεων αυτών, που προφανώς δεν προστατεύονται ως άτομα με ειδικές ανάγκες, που σήμερα εργάζονται. Αλλά αυτό είναι ένα δικό σας ζήτημα για το τι άκρη θα βγάλετε. Η ουσία του ζητήματος είναι ότι δεν μπορείτε ως τρίτος να αφήνετε το ζήτημα, όταν οι άνθρωποι αυτοί θα πάρουν μεταθέσεις. Εδώ έχουμε περιπτώσεις -είναι πενήντα στα Χανιά, τριάντα στο Ηράκλειο, είκοσι πέντε στα Γιάννενα και κάποιοι στην Αιτωλοακαρνανία- περίπου εκατό ατόμων, περίπου το 1% του προσωπικού του ταχυδρομείου. 

Η απάντησή σας πρέπει να είναι σαφής. Θα είναι μία πολιτική απάντηση που θα λέει "κατανοούμε το πρόβλημα και θα το λύσουμε". Τι θα τους πείτε; 'Οτι θα μεταταθούν στην Αθήνα; Θα διαλύσετε τις οικογένειες εκεί; Αλλού δουλεύει ο άνδρας, αλλού δουλεύει η γυναίκα; Κάποιος από τους δυο θα παρατήσει τη δουλειά του; Τι θα γίνει; 

'Αρα, το ζήτημα που προκύπτει είναι και διοικητικό, που θα το δει ο ΕΛ.ΤΑ. και πρέπει να το δει, είναι μεγάλο ζήτημα, αλλά κυρίως είναι ζήτημα ανθρώπινης ευαισθησίας και ηθικής τάξης. Η διοίκηση που δημιούργησε το πρόβλημα οφείλει να το αντιμετωπίσει, και βέβαια σε καμία περίπτωση σε βάρος των εργαζομένων. Υπάρχουν κενές θέσεις. 'Ετσι κι αλλιώς θα προκηρυχθεί η διαδικασία συμπλήρωσης των κενών θέσεων και μιλάω τοπικά. Απ' ό,τι γνωρίζω, στα Χανιά και το Εφετείο και το Πρωτοδικείο ζητά προσωπικό. Αντί να γίνει διαδικασία πρόσληψης για την κάλυψη αυτών των κενών θέσεων, να κάνετε μετατάξεις και θα δείτε πώς λύνεται το πρόβλημα, αν υπάρχει πρόβλημα κεντρικά, με προσλήψεις, με βάση τη διαδικασία του ΑΣΕΠ. Θα λύσετε εσείς το πρόβλημα. Θα αφήσετε το πρόβλημα να σβαρνίζεται σε βάρος μιας τοπικής κοινωνίας; Είναι θέμα προσωπικής ευαισθησίας και δικιάς σας αξιοπιστίας και παρακαλώ να ανταποκριθείτε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκουλάκη. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, πράγματι υπάρχει ένα μείζον πρόβλημα. Τα ΕΛ.ΤΑ. προσπαθούν να κάνουν την εξυγίανσή τους. Υπάρχει πλεόνασμα προσωπικού στους κλάδους διοίκησης, εκμετάλλευσης και λοιπού προσωπικού, εξακοσίων είκοσι ατόμων, που βλέπω από κάποια στοιχεία που έχω. Την ίδια ώρα υπάρχει έλλειψη προσωπικού στους κλάδους διανομέων, οδηγών και διαμετακομιστών και διάφορα άλλα φαινόμενα τα οποία δείχνουν πόσο στρεβλά αναπτύχθηκε αυτός ο οργανισμός. 

Βγήκε -και καλώς βγήκε- ένα σχέδιο εξυγίανσης. Συμφωνούμε με το νοικοκύρεμα, αλλά να έλθουμε στη θέση των οικογενειών αυτών, κύριε Υπουργέ. Πενήντα οικογενειάρχες από τα Χανιά, τριάντα από το Ηράκλειο, είκοσι από τα Γιάννενα και είκοσι πέντε από την Αιτωλοακαρνανία καλούνται να μετακινηθούν στο λεκανοπέδιο, γιατί έτσι προτείνει ο διευθύνων σύμβουλος -και καλώς κάνει, τη δουλειά του κάνει ο άνθρωπος- προς την Κυβέρνηση, για να εξυγιανθούν τα ΕΛ.ΤΑ., για να αποδώσουν περισσότερο, για να ανταγωνιστούν καλύτερα τον ιδιωτικό τομέα. 

Δεν ευθύνονται οι εργαζόμενοι, κύριε Υπουργέ. Η πολιτεία ευθύνεται. Εμείς, όλες οι κυβερνήσεις, οι διοικούντες. Αλλά σήμερα, μετά από είκοσι πέντε, τριάντα χρόνια υπηρεσίας, έρχεται και λέει στον εργαζόμενο η πολιτεία πήγαινε στην Αθήνα, γιατί έτσι θα εξυγιάνουμε τα ΕΛ.ΤΑ.; 

Εγώ νομίζω, κύριε Υπουργέ, ότι θα μπορούσαμε να πούμε, με μία δήλωσή σας, να μη μετακινηθεί κανένας μέχρι να γίνει αυτό που είπατε. 'Επρεπε να το έχετε κάνει τόσο καιρό τώρα. Και όταν ήμουν στην κυβέρνηση το είχαμε συζητήσει. 'Ησασταν πολύ ειλικρινής, σωστά το είπατε. Πράγματι είναι θέμα του Υπουργού Εσωτερικών, δικό σας και του Υπουργείου Οικονομικών. 

'Ηρθε το νομοσχέδιο, το κουβεντιάζαμε πριν έξι μήνες και 

 

 

  

Σελίδα 1314 

κατετέθη η τροπολογία είκοσι επτά συναδέλφων. Γιατί δεν το είδατε μέχρι σήμερα να μας απαντήσετε αν γίνεται ή δεν γίνεται; 

Θα σας πω κάτι. Είκοσι δύο δήμοι, κύριε Υπουργέ, είναι στα Χανιά. 'Ενας να μεταταγεί σε κάθε δήμο, λύθηκε το πρόβλημα. Νεοσύστατοι δήμοι οι περισσότεροι θα πάρουν προσωπικό. 

Σε αίτημα που έχει υποβάλει ο πρόεδρος του Δικηγορικού Συλλόγου προς τον Πρωθυπουργό, λέει ότι υπάρχουν δραματικές ελλείψεις στο πρωτοδικείο, στην εισαγγελεία και στο υποθηκοφυλακείο Χανίων, τα οποία δεν λειτουργούν και γι' αυτό οι δικηγόροι των Χανίων τη Δευτέρα 16 Νοεμβρίου και την Τρίτη 17 Νοεμβρίου, απεργούν διαμαρτυρόμενοι για τις δραματικές ελλείψεις του προσωπικού. 

Δεσμευθείτε, κύριε Υπουργέ, ότι μέχρι να γίνει αυτό που είπατε, να μην υλοποιηθούν αυτές οι μεταθέσεις και να κάτσουμε κάτω να δούμε αν υπάρχουν κενές οργανικές θέσεις οι οποίες πρόκειται να πληρωθούν. 'Οχι κενές γενικά και αόριστα. Μπορούμε να λύσουμε το πρόβλημα. Είκοσι δύο δήμοι. 'Ενας να πάει σε κάθε δήμο, είναι είκοσι δύο εργαζόμενοι και άλλοι δέκα ή δεκαπέντε στο πρωτοδικείο, στην εισαγγελεία και στο Υποθηκοφυλακείο, λύθηκε το πρόβλημα. 

Δεσμευθείτε να μην γίνουν αυτές οι μεταθέσεις, μέχρι να έρθει ο νόμος των μετατάξεων ή δώστε ένα περιθώριο με μία δήλωσή σας, να το ξαναδούμε το θέμα μετά από τρείς μήνες σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης και το Υπουργείο Οικονομικών. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, πράγματι υπάρχει ένα σοβαρό πρόβλημα. 'Οπως ήδη είπα και εγώ πιο πριν, είναι γεγονός ότι σε ορισμένες περιοχές υπάρχει πλεονάζον προσωπικό στον ΕΛ.ΤΑ. Αυτό πρέπει να λυθεί. Σε άλλες περιοχές υπάρχουν πολύ μεγάλες ελλείψεις. 

Βεβαίως, αν μπορούσε κανείς να το δει έτσι θεωρητικά, θα μπορούσε να πει ότι θα πάρει από την Κρήτη για παράδειγμα -ή δεν ξέρω που αλλού υπάρχει- πλεονάζον προσωπικό και θα το πάει εκεί όπου έχουμε έλλειψη. Αυτό όμως, είναι γεγονός ότι θα δημιουργήσει σοβαρά κοινωνικά προβλήματα, γι' αυτούς τους εργαζόμενους που έχουν εγκατασταθεί, που έχουν παιδιά που πάνε στα σχολεία κλπ. Πρέπει, λοιπόν, να υπάρχει ευαισθησία. 

Φυσικά θα μου πει ο άλλος ότι όλοι αυτοί οι πλεονάζοντες συνήθως είναι προϊόντα ρουσφετιού, για να λέμε και του στραβού το δίκιο. Είναι γεγονός ότι σε ορισμένες περιοχές, κύριε Γκελεστάθη, και εσείς και το ΠΑ.ΣΟ.Κ. δουλέψατε πάρα πολύ καλά. 

ΝΙΚΟΛΑΟΣ ΓΚΕΛΕΣΤΑΘΗΣ: Ούτε ένας διορισμός δεν έγινε. 

ΣΤΡΑΤΗΣ ΚΟΡΑΚΑΣ: Αφήστε τώρα που δεν έγινε ούτε ένας διορισμός! Εδώ είμαστε. 

ΝΙΚΟΛΑΟΣ ΓΚΕΛΕΣΤΑΘΗΣ: Πείτε ένα παράδειγμα. 

ΣΤΡΑΤΗΣ ΚΟΡΑΚΑΣ: Μα, τώρα τι να σας πω ένα παράδειγμα; Παναγιώτης Γεωργόπουλος. Μα, είναι δυνατόν να μου λέτε να σας πω ένα παράδειγμα; 

ΝΙΚΟΛΑΟΣ ΓΚΕΛΕΣΤΑΘΗΣ: Να ερευνήσετε και να το πείτε σε άλλη ευκαιρία. 

ΣΤΡΑΤΗΣ ΚΟΡΑΚΑΣ: Καλά τώρα, εντάξει. Σας λέω ότι δεν δικαιολογείται διαφορετικά. Πως υπάρχει τόσο πλεονάζον προσωπικό σε ορισμένες περιοχές, ενώ αλλού δεν υπάρχει; 

Πράγματι στην τροπολογία που προτείνουν οι συνάδελφοι μπορεί να δοθεί μία λύση στο πρόβλημα αυτό. Θα ήθελα μονάχα να συμπληρώσω -αν συμφωνούν-στην παράγραφο 3, εκεί που λέει: "Ο αριθμός των υπαλλήλων που μετατάσσεται θα καλύπτεται με προσλήψεις από τον ΑΣΕΠ", να βάλουμε: "Θα καλύπτεται υποχρεωτικά με προσλήψεις από τον ΑΣΕΠ, σε περιοχές που έχει ανάγκη κλπ., ο ΕΛ.ΤΑ.". Γιατί πράγματι, όπως είπα πιο πριν, αυτήν τη στιγμή συνολικά ο ΕΛ.ΤΑ. δεν καλύπτει τις ανάγκες του με το προσωπικό που έχει. 

Εάν, λοιπόν, μετατάξουμε και άλλους εκατόν είκοσι πέντε -όπως είπε ο κ. Σκουλάκης- θα έχουμε εκατόν είκοσι πέντε ανθρώπους μείον, οι οποίοι θα μπορούσαν να είχαν πάει να δουλέψουν αλλού. Είπαμε όμως γιατί δεν μπορούν να πάνε. Μπορεί, όμως, να υπάρχουν και μερικοί που να θέλουν να πάνε. Μπορεί να υπάρχουν μερικοί που έχουν παιδιά για σπουδές και να θέλουν να μετακομίσουν να έρθουν εδώ και να δουλέψουν εδώ. Πρέπει όμως να τους δοθεί η δυνατότητα να επιλέξουν. 

Γι' αυτό, κύριε Πρόεδρε, θα ήθελα να πω ότι αν δέχονται οι συνάδελφοι που προτείνουν αυτήν την τροπολογία, αυτήν την προσθήκη, εμείς θα την ψηφίσουμε. Το λέω αυτό ως αναγκαίο, γιατί υπάρχει κίνδυνος να γίνουν μετατάξεις και να μην γίνουν επιπλέον προσλήψεις. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο. 

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, εφόσον το θέμα έχει όπως το ανέπτυξαν προηγουμένως οι συνάδελφοι κύριοι Βαλυράκης και Σκουλάκης, δεν υπάρχει καμία αμφιβολία ότι οι άνθρωποι αυτοί είναι οι μόνοι,που δεν ευθύνονται για την πρόσληψή τους και για την τοποθέτησή τους. Εάν είναι μάλιστα άτομα με ειδικές ανάγκες και εάν εργάζονται ... 

ΣΤΡΑΤΗΣ ΚΟΡΑΚΑΣ: ... 

ΠΡΟΕΔΡΕΥΩΝ (Παναγιώτης Σγουρίδης): Εάν είναι δυνατόν, κύριε Κόρακα. Σας παρακαλώ, να μη γράφεται τίποτε από αυτά που λέει ο κ. Κόρακας. 

ΝΙΚΟΛΑΟΣ ΓΚΕΛΕΣΤΑΘΗΣ: Σας είπα προηγουμένως, κύριοι συνάδελφοι, ότι όσον αφορά τουλάχιστον τον ομιλούντα, τρία συνεχή χρόνια ήμουν Υπουργός Μεταφορών και Επικοινωνιών και δεν έκανα ούτε ένα διορισμό σε όλο τον τομέα τον ελεγχόμενο από το Υπουργείο Μεταφορών και Επικοινωνιών. Και έχω προκαλέσει και εσάς, αλλά και άλλους συναδέλφους, εάν έχετε έστω και ένα παράδειγμα, να το ισχυριστείτε. Αυτό άλλωστε ήταν το παράπονο των δικών μας οπαδών, ότι δεν διορίσαμε, σε αντίθεση με το τι είχε γίνει από το 1981 μέχρι το 1989. 

Εν πάση περιπτώσει, κύριε Πρόεδρε, εφόσον οι άνθρωποι αυτοί είναι της κατηγορίας των ειδικών αναγκών -και όπως ακούστηκε εργάζονται περίπου είκοσι πέντε χρόνια στον Οργανισμό- τότε αναμφισβήτητα, χωρίς καμία περαιτέρω συζήτηση, πρέπει να δικαιωθούν και να παραμείνουν εκεί που προσελήφθησαν, που προσφέρουν τις υπηρεσίες τους για τόσο μεγάλο χρονικό διάστημα και εκεί που είναι οι οικογένειές τους και τα συμφέροντά τους. 

Απορώ πως εφόσον είχε τεθεί το θέμα στον κύριο Υπουργό Μεταφορών και Επικοινωνιών, δεν το αντιμετώπισε. Σας είπαν προηγουμένως οι αγαπητοί μας συνάδελφοι ότι σας είχαν ενημερώσει, το συζητήσατε κατ'επανάληψη και επιφυλαχθήκατε να απαντήσετε. 'Επρεπε σήμερα να δώσετε κάποια συγκεκριμένη απάντηση. 

Για το ότι δεν μπορείτε μόνος σας να το θεσμοθετήσετε αυτό και πρέπει να συμπράξει ο Υπουργός Εσωτερικών, Δημόσιας Διοίκησης και Αποκέντρωσης, μάλιστα. Αλλά με ποια δέσμευση; 'Επρεπε σήμερα να είσαστε σε θέση να δώσετε μια συγκεκριμένη απάντηση και γι'αυτό προκαλείστε να πάρετε το λόγο και να απαντήσετε. Πρόκειται να ρυθμιστεί το θέμα ή όχι; Διότι εάν δεν πρόκειται να ρυθμιστεί, να κανονίσουν και οι άνθρωποι αυτοί την πορεία τους. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, είναι γεγονός ότι είναι και αυτό μέσα στον παραλογισμό, που υπάρχει στη Δημόσια Διοίκηση. Θυμάμαι και θέλω να το καταθέσω εδώ στην Εθνική Αντιπροσωπεία, ότι όταν ήμουν στο Υπουργείο Κοινωνικών Ασφαλίσεων, ήταν και ο κύριος Υφυπουργός γενικός γραμματέας τότε στο Υπουργείο Κοινωνικών Ασφαλίσεων, βρήκαμε στην Κρήτη διακόσιους είκοσι πέντε, διακόσιους τριάντα περίπου υπεράριθμους υπαλλήλους. Και είχαμε υποκαταστήματα του ΙΚΑ σε νησιά κλειστά, με λουκέτο, όπως στην Πάτμο, στην Κάρπαθο και σε άλλα νησιά. Δεν υπήρχε προσωπικό και ήταν κλειστά. 

Θα πρέπει να επικρατήσει κάποια λογική μέσα στον παραλογισμό. Θα μπορούσαν οι άνθρωποι αυτοί να προσλη- 



 

  

Σελίδα 1315 

Φθούν κατευθείαν σε μερικά νησιά και να μην προσληφθούν διακόσιοι είκοσι οκτώ υπεράριθμοι. Αυτό ήταν πράγματι ένας παραλογισμός και αντί να προσληφθούν ... 

ΠΡΟΕΔΡΕΥΩΝ (Παναγιώτης Σγουρίδης): Κύριε Σφυρίου, εφόσον κάνουμε συζήτηση, να ρωτήσω κάτι. Εάν πάρουμε κάποιον από την Κρήτη και τον πάμε στην Πάτμο, θα πάει; 

ΕΜΜΑΝΟΥΗΛ ΣΚΟΥΛΑΚΗΣ: Τώρα όχι. 

ΚΟΣΜΑΣ ΣΦΥΡΙΟΥ: Μη σπεύδετε, δεν είπα τέτοιο πράγμα, είπα όμως κάτι άλλο. Αφήστε με να ολοκληρώσω. 

Πράγματι, λοιπόν, υπήρχε ένας παραλογισμός και υπάρχει και σ' ένα βαθμό και σήμερα. Περιεγράφη από τους συναδέλφους ένας παραλογισμός, με την έννοια ότι θα μπορούσαν να είχαν προσληφθεί εκεί, που ήταν τα λουκέτα οι υπάλληλοι, να δουλεύουν και σε εκείνα τα υποκαταστήματα και να εξυπηρετούνται οι ασφαλισμένοι και να μην έχουμε τους διακόσιους είκοσι οκτώ υπεράριθμους που είχαμε τότε. 

Τώρα ακούω εδώ για μερικές δεκάδες υπεραρίθμους στα ΕΛΤΑ. Είναι και αυτό στον ίδιο παραλογισμό, που τον αναλύσαμε λίγο πολύ. Δεν χρειάζεται να τον αναλύσουμε περισσότερο. Υπάρχει όμως η προοπτική να διορθωθεί αυτό. 

Επειδή πράγματι πρέπει να υπάρχει ενδιαφέρον από την πλευρά της διοίκησης προς τους υπαλλήλους που υπηρετούν τους πολίτες και εγώ βλέπω ότι είναι λογικό, εάν αυτοί οι άνθρωποι πάνε με τα αντίστοιχα τυπικά προσόντα που έχουν, να καταλάβουν κάποιες οργανικές θέσεις κενές, που η πολιτεία θα θελήσει να τις καλύψει, αντί να πάνε σε οποιαδήποτε άλλη περιοχή να τις καλύψουν, να μπορέσουν -για να τακτοποιήσουν και τις εκκρεμότητες με τις οικογένειές τους και τις τυχόν συνυπηρετήσεις που μπορεί να έχουν- να τις καλύψουν εκεί στη Κρήτη. Είναι λογικό. 

'Ομως πρέπει να κατανοήσουμε ότι πράγματι αφορά ένα ζήτημα μετάταξης από ένα νομικό πρόσωπο σε άλλα νομικά πρόσωπα ή σε υπηρεσίες και επιβάλλεται, κύριε Υπουργέ, να υπάρξει πίστωση χρόνου, την οποία βλέπω και εγώ ότι είναι λογικό να υπάρξει. Δεν μπορώ να εκτιμήσω πόση θα είναι, αλλά εάν ήταν εδώ ο Υπουργός Εσωτερικών ή αν είχαμε την υπεύθυνη και έγκυρη διαβεβαίωσή του για το πότε το νομοσχέδιο περί μετατάξεων θα φθάσει στην Εθνική Αντιπροσωπεία, θα μπορούσαμε να πούμε και πόση θα είναι η πίστωση χρόνου. Διότι, εφόσον είναι στις προθέσεις και έχει κατ' επανάληψη εκφρασθεί η πολιτική βούληση της Κυβέρνησης για να προωθηθεί με μια τομή κόβοντας το γόρδιο δεσμό με αυτό το νομοσχέδιο περί μετατάξεων... 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σφυρίου, κατανοητό. 

ΚΟΣΜΑΣ ΣΦΥΡΙΟΥ: Αυτή η εκφρασμένη πολιτική βούληση θα είναι σε λίγο πράξη με την κατάθεση του νομοσχεδίου και εκεί είναι βέβαιο ότι θα μιλάει για πλεονάζον προσωπικό σε διάφορες υπηρεσίες... 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σφυρίου. 

ΚΟΣΜΑΣ ΣΦΥΡΙΟΥ: Και εκεί μπορεί πράγματι να βρεθεί μία οριστική λύση. 

ΝΙΚΟΛΑΟΣ ΓΚΕΛΕΣΤΑΘΗΣ: Δεν πρόλαβε ακόμα η Κυβέρνηση. Μόνο πέντε χρόνια είναι στην εξουσία! 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Ολα αυτά τα οποία λέγονται στην Αίθουσα έχουν και τη θετική τους έχουν και την αρνητική τους οπτική γωνία. 

Εδώ έχουμε ένα προσωπικό, το οποίο έχει προσληφθεί για να κάνει τη δουλειά του σε όλην την Ελλάδα, δεν είναι εντοπισμένο σε μια περιοχή της χώρας. Και μάλιστα ο ΕΛΤΑ δεν έχει πλεονάζον προσωπικό, απλώς δεν έχει σωστή κατανομή του προσωπικού και γι' αυτό ακριβώς το λόγο η διοίκηση υπέγραψε συλλογική σύμβαση με τους εργαζόμενους να κάνουν ορθή κατανομή του προσωπικού. 'Εχουν, λοιπόν -η διοίκηση με τους εργαζόμενους-αποφασίσει να κάνουν ορθή κατανομή του προσωπικού. 

Τώρα, σε αυτό το εσωτερικό θέμα, του οργανισμού, ζητάμε εμείς να παρέμβουμε διττώς. Να παρέμβουμε διττώς κάνοντας μετατάξεις, για να αντιμετωπίσουμε ένα ζήτημα που δεν είναι οργανικό ζήτημα της επιχείρησης αυτής καθ' εαυτής, είναι εσωτερικό θέμα πως διαθέτει τις δυνάμεις της, πως τις κατευθύνει. Ζητάμε, λοιπόν, να κάνουμε μετατάξεις και μάλιστα να τις κάνουμε τη στιγμή που συνεπάγονται βάρος για το δημόσιο, χωρίς να έχουμε τη συναίνεση του Υπουργού Οικονομικών και χωρίς να έχουμε και τη συναίνεση του Υπουργού Εσωτερικών, ο οποίος είναι ο αρμόδιος για να διευθετεί τα ζητήματα οργάνωσης της Δημόσιας Διοίκησης συλλήβδην. Αλίμονο αν για κάθε εσωτερικό πρόβλημα δημόσιας επιχείρησης προσφεύγουμε σε νομοθετικές ρυθμίσεις και να ζητάμε να λύνουμε αποσπασματικά τα εσωτερικά ζητήματα, που αφορούν τη διαχείριση του προσωπικού της ή την αντιμετώπιση εσωτερικών διοικητικών της θεμάτων, με νομοθετικές παρεμβάσεις και ενδεχόμενα και με βάρη προς το δημόσιο. Αυτό είναι η μία πλευρά. 

Η άλλη πλευρά του ζητήματος που, επίσης, έχει σημασία εδώ πέρα είναι ότι μου ζητάτε να δεσμευθώ να μη γίνουν μεταθέσεις. Για ποιο λόγο να δεσμευθώ; Υπάρχει λόγος να παρέμβω στο εσωτερικό της διοίκησης και να της πω "να μη εφαρμόσεις συλλογική σύμβαση που έχεις υπογράψει με την Ομοσπονδία των εργαζομένων"; Ποια ανάγκη της επιχείρησης το επιβάλλει αυτό, ώστε να παρέμβω εγώ και ενδεχόμενα να βλάψω τη διοίκηση με την παρέμβασή μου; 

Εκείνο που θα μπορούσε να γίνει είναι η διοίκηση να αναλογισθεί, συζητώντας με την ομοσπονδία των εργαζομένων, τι περιθώρια έχει να εφαρμόσει και πως θα εφαρμόσει αυτά τα οποία έχει συμφωνήσει. 

Και αυτό εσωτερικό θέμα της διοίκησης είναι, ούτε χρειάζεται η Κυβέρνηση να παρέμβει ούτε χρειάζεται το Κοινοβούλιο να νομοθετήσει. Αλλά εάν χρειάζεται να νομοθετήσει, δεν μπορεί να νομοθετήσει αποσπασματικά χωρίς να υπάρχει η θετική θέση του αρμόδιου Υπουργού Εσωτερικών και του Υπουργού που θα αναλάβει το οικονομικό βάρος αυτής της νομοθετικής ρύθμισης. 

Γι' αυτό, λοιπόν, πιστεύω δεν πρέπει να προχωρήσει σήμερα προς ψήφιση αυτή η τροπολογία ακριβώς για τις συνέπειες, τις οποίες έχει. 

ΝΙΚΟΛΑΟΣ ΓΚΕΛΕΣΤΑΘΗΣ: Το έχετε συζητήσει με τον Υπουργό Εσωτερικών; Τι σκέφτεται; Αυτό είναι το ζητούμενο. 

ΣΗΦΗΣ ΒΑΛΥΡΑΚΗΣ: Κύριε Πρόεδρε, το λόγο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Βαλυράκης έχει το λόγο. 

ΣΗΦΗΣ ΒΑΛΥΡΑΚΗΣ: Κύριε Πρόεδρε, κύριοι συνάδελφοι, κατ' αρχήν υποβάλλω ένσταση. Δεν καταργήσαμε το Κοινοβούλιο σαφώς και δεν καταργούμε την πολιτική ούτε καταργούμε την πολιτική ευθύνη, κύριε Υπουργέ. 

Εμένα δεν με πείσατε, γιατί έπρεπε επί παραδείγματι στα Χανιά το γραφείο ΕΛ.ΤΑ. στο Ταπόλια και το γραφείο στο Ασκύφου να καταργηθούν, αν είχατε τέτοια σκέψη, σε σχέση με την αναβάθμιση τυ ρόλου των ΕΛ.ΤΑ. Και πάλι δεν μπορείτε να με πείσετε ότι η πολιτική σας εποπτεία δεν πρέπει να φθάνει μέχρι τον τελευταίο πολίτη, μέχρι τον τελευταίο εργαζόμενο, σε σχέση με τις υπηρεσίες των ΕΛ.ΤΑ.. 

Υπάρχει ένα πρόβλημα που δεν δημιουργήθηκε από τους εργαζόμενους. Σε τελευταία ανάλυση στα ΕΛ.ΤΑ. δεν ασκεί διοίκηση, υποθέτω, η ομοσπονδία. 'Εχετε ένα πρόβλημα που έχει να κάνει με πρόσληψη υπεράριθμου προσωπικού, πέραν των διατάξεων του νόμου. Αυτό δημιούργησε το πρόβλημα. Προσελήφθησαν με ευθύνη της διοίκησης άτομα δήθεν ειδικών αναγκών και εξακολουθούν να προσδιορίζονται ως τέτοια. Αυτά δημιούργησαν το πρόβλημα υπεραρίθμων και σε άλλες περιοχές, αλλά στην περίπτωση αυτή είναι πέραν του οργανογράμματος. 

Υπάρχει, λοιπόν ένα πρόβλημα, σε σχέση με τη λειτουργία της επιχείρησης, είναι εσωτερικό και πρέπει να αφορά τη διοίκηση και πρέπει να λυθεί απ' αυτήν. Πρέπει να σας απασχολήσει ως θέμα αρχής. 



 

  

Σελίδα 1316 

Επίσης, υπάρχει και το ζήτημα της τύχης των ανθρώπων εκείνων, που σήμερα δουλεύουν, επωμιζόμενοι μεγαλύτερο βάρος, απ' όσο όφειλαν, μια που μέρος των συναδέλφων των, καθόλα στην ουσία ικανών, δεν επωμίζεται κατά τον ίδιο βαθμό βάρος της υπηρεσίας, χαρακτηριζόμενο ως προσωπικό ειδικών αναγκών και μετατίθεται, δηλαδή χρησιμοποιείται, διοικητική θα έλεγα ποινή, σε κάθε περίπτωση δυσμενέστερη μεταχείριση σε προσωπικό που δεν ευθύνεται. Αυτό είναι το ζήτημα. 

Είναι ένα ζήτημα θα έλεγα ηθικής τάξης, δεοντολογίας, ευθιξίας. Γι' αυτά τα ζητήματα υπάρχει πολιτική εποπτεία. 

Παρακαλώ, όχι ως τρίτος, αλλά ως άμεσα πολιτικός προϊστάμενος και υπεύθυνος -και η Κυβέρνηση που στο πρόσωπό σας εκπροσωπείται- να ανταποκριθείτε στο πρόβλημα. 

Τι είναι αυτά που μας λέτε; Λυπάμαι πολύ! 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκουλάκη, έχετε το λόγο. 

ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, άκουσα με πολλή προσοχή την απάντηση του κυρίου Υπουργού. 

Εγώ θέλω να κάνω μια έκκληση να ξαναδείτε το θέμα. Δεν με απασχολεί το πολιτικό κόστος στο Νομό Χανίων, κύριε Υπουργέ, που ούτως ή άλλως εμείς το αναλαμβάνουμε. Με απασχολεί το τεράστιο κοινωνικό κόστος. 

Είναι τεράστιο το κοινωνικό κόστος, κύριε Υπουργέ. Θα υπάρξει αναστάτωση της κοινωνίας. Τι θα λέμε εμείς αύριο που μας περιμένουν πενήντα οικογένειες με τα παιδιά τους για το ξεσπίτωμα τους; Τι θα τους λέμε; 

Εν πάση περιπτώσει, σας λέω να ξαναδείτε το θέμα. Νομίζω ότι υπάρχει λύση. Δεν είναι ανάγκη να βιαστούμε. Σας είπα να κάνετε μια δήλωση ότι θα μπορούμε, σε συνεργασία με το Υπουργείο Εσωτερικών, με το Υπουργείο Οικονομικών, να εξετάσουμε το θέμα. Θα γίνουν διορισμοί στα Χανιά, ούτως ή άλλως και στους δήμους και στα δικαστήρια. Είναι κρίμα αυτοί οι άνθρωποι να μην μπορούν να μεταταγούν σ' αυτές τις θέσεις, που ούτως ή άλλως θα προκηρυχθούν σύντομα. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε να προσθέσετε κάτι; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Απ' ό,τι κατάλαβα, κύριε Υπουργέ, θα το δείτε το θέμα. 

Κηρύσσεται περαιωμένη η συζήτηση επί των τροπολογιών. 

Οι τροπολογίες αυτές δεν τίθενται σε ψηφοφορία. 

Εισερχόμαστε στην ψήφιση του ακροτελευτίου άρθρου. 

Ερωτάται το Σώμα: Γίνεται δεκτό το ακροτελεύτιο άρθρο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό, ομοφώνως. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε Πρόεδρε, η υπηρεσία της Βουλής έχει κάνει μία παρατήρηση, όπου λέμε "ΕΛΤΑ" να λέμε "Οργανισμός ΕΛΤΑ". Το θεωρεί νομοτεχνικά ορθότερο. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, τη διόρθωση αυτή θα την κάνετε κατά την ψήφιση στο σύνολο. 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Θα έλεγα να το κάνουμε από τώρα για να είναι έτοιμο όταν θα το ψηφίσουμε στο σύνολο. 

ΠΡΟΕΔΡΕΥΩΝ (Παναγιώτης Σγουρίδης): Να το βάλουμε στον τίτλο; 

ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): 'Οχι. Παντού στο νομοσχέδιο, όπου αναφέρεται "ΕΛ.ΤΑ." να γίνει "Οργανισμός ΕΛ.ΤΑ.". Θεωρείται νομοτεχνικά αρτιότερο, εγώ δεν έχω καμία αντίρρηση να γίνει έτσι. 

ΠΡΟΕΔΡΕΥΩΝ (Παναγιώτης Σγουρίδης): Καλώς. Ως νομοτεχνική παρατήρηση γίνεται τώρα και περιλαμβάνεται στο νομοσχέδιο. 

Συνεπώς το σχέδιο νόμου: "Οργάνωση του τομέα παροχής ταχυδρομικών υπηρεσιών και άλλες διατάξεις" έγινε δεκτό κατ' αρχήν και κατ' άρθρο και η ψήφισή του στο σύνολο αναβάλλεται για άλλη συνεδρίαση. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 23.38', λύεται η συνεδρίαση για αύριο ημέρα Τετάρτη 18 Νοεμβρίου 1998 και ώρα 18.00' με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη, που έχει διανεμηθεί. 

Ο ΠΡΟΕΔΡΟΣ                                                                                 ΟΙ ΓΡΑΜΜΑΤΕΙΣ

 