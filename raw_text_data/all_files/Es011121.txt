
 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΛΖ'
Τετάρτη, 21 Νοεμβρίου 2001
ΘΕΜΑΤΑ

 
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 22 Νοεμβρίου 2001 σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Άμυνας σχετικά με τις διαδικασίες της προμήθειας 24 επιθετικών ελικοπτέρων (APPACHE), κλπ., σελ.
β) Προς τον Υπουργό Εξωτερικών, σχετικά με τις πρόσφατες δηλώσεις του πρώην Αμερικανού πρεσβευτή Τόμας Νάιλς για το θέμα της τρομοκρατίας στην Ελλάδα, σελ.
γ) Προς τον Υπουργό Εθνικής Παιδείας και Θρησκευμάτων, σχετικά με την πρόσληψη των επιτυχόντων, πτυχιούχων Οικονομικών Σχολών στο διαγωνισμό του Ανώτατου Συμβουλίου Επιλογής Προσωπικού (ΑΣΕΠ) για το έτος 2002, σελ.
δ) Προς τον Υπουργό Εμπορικής Ναυτιλίας, σχετικά με τις προθέσεις του Υπουργείου για την αναβάθμιση της εκπαίδευσης στις Σχολές του Εμπορικού Ναυτικού κλπ., σελ.
ε) Προς την Υπουργό Περιβάλλοντος, Χωροταξίας και Δημοσίων Έργων, σχετικά με τις προθέσεις του Υπουργείου να ρυθμίσει νομοθετικά την οριοθέτηση χειμάρρων και ρεμάτων, καθώς και τη δόμηση γύρω από αυτά, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Ανακοινώνεται ότι ο Υπουργός Εθνικής Οικονομίας και Οικονομικών καταθέτει:
α) Τον Απολογισμό Οικονομικού Έτους 2000, σελ.
β) Τον Ισολογισμό Οικονομικού Έτους 2000, σελ.
γ) Τον Κρατικό Προϋπολογισμό Οικονομικού Έτους 2002, σελ.
2. Συζήτηση επί των άρθρων του σχεδίου νόμου του Υπουργείου Οικονομικών: "Αιθυλική αλκοόλη και αλκοολούχα προϊόντα", σελ.
3. Κατάθεση σχεδίων νόμων:
α) Οι Υπουργοί Δημόσιας Τάξης και Εξωτερικών, κατέθεσαν σχέδιο νόμου: "Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης", σελ.
β) Οι Υπουργοί Εμπορικής Ναυτιλίας, Εξωτερικών και Οικονομικών, κατέθεσαν σχέδιο νόμου: "Κύρωση του Μνημονίου Συνεννόησης μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για τη συνεργασία σε επιχειρήσεις έρευνας και διάσωσης στο Ιόνιο Πέλαγος", σελ.
γ) Οι Υπουργοί Γεωργίας, Εξωτερικών, Οικονομικών και Ανάπτυξης, κατέθεσαν σχέδιο νόμου: "Κύρωση της Σύμβασης του 1999 για την επισιτιστική βοήθεια μετά των παραρτημάτων Α' και Β' αυτής", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ., σελ.
ΑΠΟΣΤΟΛΙΔΗΣ Λ., σελ.
ΓΚΕΣΟΥΛΗΣ Ν., σελ.
ΚΑΝΕΛΛΗ Λ., σελ.
ΚΑΣΣΙΜΗΣ Θ., σελ.
ΚΑΨΗΣ Ι., σελ.
ΠΑΠΑΝΔΡΕΟΥ Γ., σελ.
ΤΣΑΚΛΙΔΗΣ Ι., σελ.
ΣΠΗΛΙΩΤΟΠΟΥΛΟΣ Σ., σελ.
ΧΡΥΣΑΝΘΑΚΟΠΟΥΛΟΣ Α., σελ.
Β. Επί του σχεδίου νόμου του Υπουργείου Οικονομικών:
ΑΓΓΕΛΗΣ Α., σελ.
ΑΜΠΑΤΖΟΓΛΟΥ Γ., σελ.
ΑΝΤΩΝΑΚΟΠΟΥΛΟΣ Π., σελ.
ΓΑΡΟΥΦΑΛΙΑΣ Γ., σελ.
ΔΕΙΚΤΑΚΗΣ Γ., σελ.
ΚΑΡΑΤΖΑΦΕΡΗΣ Γ., σελ.
ΚΑΣΣΙΜΗΣ Θ., σελ.
ΚΩΝΣΤΑΝΤΙΝΟΥ Φ., σελ.
ΛΕΟΝΤΑΡΙΔΗΣ Θ., σελ.
ΜΑΚΡΥΠΙΔΗΣ Α., σελ.
ΝΕΡΑΝΤΖΗΣ Α., σελ.
ΠΑΓΚΑΛΟΣ Θ., σελ.
ΣΓΟΥΡΙΔΗΣ Π., σελ.
ΣΚΟΠΕΛΙΤΗΣ Σ., σελ.
ΣΠΥΡΙΟΥΝΗΣ Κ., σελ.
ΤΑΣΟΥΛΑΣ Κ., σελ.
ΤΖΑΜΤΖΗΣ Ι., σελ.
ΤΣΙΠΛΑΚΗΣ Κ., σελ.
ΦΩΤΙΑΔΗΣ Γ., σελ.
ΧΑΪΤΙΔΗΣ Ε., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΛΖ΄
Τετάρτη 21 Νοεμβρίου 2001

Αθήνα, σήμερα στις 21 Νοεμβρίου 2001, ημέρα Τετάρτη και ώρα 18.13΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20.11.2001 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΣΤ΄ συνεδριάσεώς του, της 20ης Νοεμβρίου 2001 σε ό,τι αφορά στην ψήφιση στο σύνολο των σχεδίων νόμων: 1) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και του Υπουργικού Συμβουλίου της Ουκρανίας για την εμπορική ναυτιλία" και
2) "Κύρωση του Μνημονίου Συνεννόησης μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για την καθιέρωση των συστημάτων ελέγχου θαλάσσιας κυκλοφορίας πλοίων (VTS) στο Ιόνιο Πέλαγος")
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Κυριάκο Σπυριούνη, Βουλευτή Α΄ Θεσσαλονίκης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία Αγρότες και Κτηνοτρόφοι των χωριών του Πάϊκου Πέλλας ζητούν να μη μειωθούν οι επιδοτήσεις για την καλλιέργεια καπνών.
2) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί χρηματοδότηση για την αποκατάσταση των ζημιών που έχουν προκληθεί στην περιοχή του από τις βροχοπτώσεις του Νοεμβρίου.
3) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύνδεσμος Ιδιωτικού Προσωπικού Ναυστάθμου Σαλαμίνας ζητεί την αύξηση των αποδοχών των εργαζομένων στο Πολεμικό Ναυτικό του Ναυστάθμου Σαλαμίνας.
4) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Επιτροπή Πρωτοβουλίας για την επιστροφή της εικόνας της Παναγίας στη Μονή Αρτοκωστάς ζητεί να επιστραφεί η εικόνα της Παναγίας της Οδηγήτριας που βρίσκεται σε εκκλησιαστικό Μουσείο της Βενετίας στο μοναστήρι της Παναγίας της Αρτοκωστάς, στο οποίο και ανήκει.
5) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Σπάρτης Λακωνίας ζητεί οικονομική ενίσχυση για την κάλυψη των λειτουργικών δαπανών του Α' Παιδικού Σταθμού του Δήμου Σπάρτης.
6) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία οι Ενώσεις Αποστράτων Αξιωματικών Στρατού - Ναυτικού - Αεροπορίας ζητούν την αύξηση των στρατιωτικών συντάξεων.
7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύλλογος "'Ενωση Ελλήνων Βορείου Ηπείρου" ζητεί να παραχωρηθεί σύνταξη στους συνταξιούχους 'Ελληνες δασκάλους της Βορείου Ηπείρου.
Β. ΑΠΑΝΤΉΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1231/4-9-01 ερώτηση δόθηκε με το υπ'αριθμ. 1966/13-9-01έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1231/4-9-01 που κατέθεσαν οι Βουλευτές κύριοι Τ. Τσιόγκας, Ν. Γκατζής και Α. Σκυλλάκος για τα θέματα της αρμοδιότητας μας, σας πληροφορούμε τα εξής: 
Για τις αναφερόμενες ζημιές καθώς και άλλες ζημιές που προκλήθηκαν στη γεωργική παραγωγή από δυσμενείς καιρικές συνθήκες κατά το 1ο εξάμηνο του 2001 και οι οποίες δεν καλύπτονται ασφαλιστικά από τον Οργανισμό ΕΛ.Γ.Α., το Υπουργείο Γεωργίας υπέβαλε στην Ευρωπαϊκή Επιτροπή Πρόγραμμα για την ενίσχυση των πληγέντων παραγωγών. 
Προτού εγκριθεί το πρόγραμμα από την Ε.Ε. δεν μπορεί να δοθεί οικονομική ενίσχυση στους πληγέντες. 
Μετά την εντολή εξατομίκευσης που δόθηκε από το Υπουργείο Γεωργίας στη Δ/νση Αγροτικής Ανάπτυξης Ν. Λαρίσης, Επιτροπή από Γεωπόνους επισκέφθηκε τις πληγείσες περιοχές για να διαπιστώσει την ευρύτητα του ποσοστού ζημιάς και την έκταση του ζημιογόνου αιτίου.
Εξετάζεται από το Υπουργείο Γεωργίας η δυνατότητα άμεσης πρόσληψης Γεωπονικού προσωπικού για την συνδρομή της Δ/νσης Γεωργίας στην εξατομίκευση των ζημιών. 
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 1280/5-9-01 ερώτηση δόθηκε με το υπ'αριθμ. 1975/13-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1280/5-9-01 που κατέθεσε ο Βουλευτής κ. Μ. Στρατάκης για τα θέματα της αρμοδιότητας μας, σας πληροφορούμε τα εξής: 
Το Υπουργείο Γεωργίας έχει εκπονήσει συνολικό πρόγραμμα μέσα στα πλαίσια Διαχείρισης υδατικών πόρων στο οποίο περιλαμβάνονται Εγγ/κά Έργα (ταμιευτήρες, έργα αξιοποίησης νερών ταμιευτήρων, έργα εμπλουτισμού υπόγειων υδροφορέων, έργα ανακαίνισης παλαιών λειτουργούντων δικτύων κ.λ.π.), το οποίο σχεδιάζεται να χρηματοδοτηθεί από διάφορα χρηματοδοτικά προγράμματα (ΙΙΙ Κ.Π.Σ., Δ.Ε., ιδίους πόρους Υπουργείου Γεωργίας κλπ.). Στο πρόγραμμα αυτό είναι καταγραμμένο και το έργο κατασκευής φράγματος Πλακιώτισσας, το οποίο όμως μέχρι στιγμής δεν παρουσιάζει ετοιμότητα ένταξής του.
Σε σύσκεψη που έγινε στα γραφεία της Γενικής Δ/νσης Ε.Ε. και Γ.Δ. του Υπ. Γεωργίας και στην οποία συμμετείχαν ο Περιφερειάρχης Κρήτης και τεχνικοί υπάλληλοι της Περιφέρειας, ετέθη το θέμα και αποφασίστηκε η προώθηση των απαραίτητων μελετών για την ωρίμανσή του. 
Τα έργα του Εθνικού σκέλους του ΙΙΙ Κ.Π.Σ. δεν έχουν ακόμα οριστικοποιηθεί και είναι σε εξέλιξη η διαδικασία οριστικοποιήσεώς του. 
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 106/27-6-01 ερώτηση δόθηκε με το υπ'αριθμ. 33183/5-9-01 έγγραφο από τον Υφυπουργό Εσωτερικών, Δημοσίας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 106/27-6-01 του Βουλευτή κ. Λ. Παπανικολάου και στα πλαίσια των αρμοδιοτήτων μας, σας πληροφορούμε ότι η Περιφέρεια Πελοποννήσου έχει προγραμματίσει τη διάθεση πόρων για τη βελτίωση του αγροτικού οδικού δικτύου από το ΠΕΠ 2000-2006.
Πέραν τούτου, οι δήμοι έχουν τη δυνατότητα να προτείνουν στην Περιφέρεια την τροποποίηση του Ειδικού Προγράμματος Τοπικής Αυτοδιοίκησης και να εντάξουν σ΄ αυτό επείγοντα έργα αγροτικής οδοποιίας, στο πλαίσιο των πιστώσεων που έχουν εγκριθεί για το δήμο. 
Ο Υφυπουργός
Κ. ΚΑΪΣΕΡΛΗΣ"
4. Στην με αριθμό 52/25-6-01 ερώτηση δόθηκε με το υπ'αριθμ. 4/10-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 52/5-6-2001 που κατέθεσε στη Βουλή ο Βουλευτής κ. Αριστοτέλης Παυλίδης, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Περιφέρειας Νοτίου Αιγαίου τα εξής:
Το έργο "Βελτίωση-Ασφαλτόστρωση οδού Απέρι-Σπόα-Ολυμπος" Καρπάθου έχει προταθεί για ένταξη στο ΠΕΠ Νοτίου Αιγαίου 2000-2006. 
Το θέμα της συμπληρωματικής πίστωσης για τη μελέτη του έργου, που αναφέρεται στην ερώτηση του κ. Βουλευτή, αφορά πίστωση που ζητήθηκε από τη Δ/νση Δημοσίων Έργων της Περιφέρειας Νοτίου Αιγαίου, για την ολοκλήρωση της μελέτης ολόκληρου του δρόμου. Το γεγονός ότι προτείνεται νέα προκήρυξη μελέτης για ένα τμήμα του έργου εξαιτίας υπαρχόντων νομικών δεσμεύσεων για τη διάθεση των χρηματοδοτήσεων από την Ευρωπαϊκή Ένωση σε καμία περίπτωση δεν σημαίνει ότι το εν λόγω τμήμα του έργου Απέρι-Σπόα-Όλυμπος δεν θα κατασκευαστεί ή ότι υπάρχει η οποιαδήποτε αμφιβολία της Περιφέρειας Νοτίου Αιγαίου για τη χρησιμότητά του.
Αντίθετα δείχνει ευθύς εξ αρχής ότι πρόθεση είναι να εκπονηθεί πλήρης μελέτη, με προδιαγραφές που απαιτούνται από το Γ΄ ΚΠΣ και με τρόπο που να αποφεύγεται κάθε μελλοντική τυπική εμπλοκή επί της νομιμότητας της διάθεσης των πιστώσεων για το έργο. 
Η ήδη εκπονηθείσα (με την εποτττεία της Περιφέρειας Νοτίου Αιγαίου) μελέτη χωροθέτησης του έργου, και η απόφαση προέγκρισης χωροθέτησης του, που εκδόθηκε, αφορούν το σύνολο του δρόμου Απέρι-Σπόα-Όλυμπος.
Όλες λοιπόν οι ενέργειες της Περιφέρειας Νοτίου Αιγαίου επιβεβαιώνουν ότι καμία υπαναχώρηση δεν υπάρχει και ότι αυτή προγραμματίζει και έχει ως στόχο την κατασκευή ολόκληρου του δρόμου. 
Επιπλέον σας πληροφορούμε ότι για την Κάρπαθο από το Γ' ΚΠΣ έχουν ήδη προγραμματιστεί ως άμεσης προτεραιότητας, 17 έργα ύψους 10 δις δρχ. μεταξύ αυτών και το προαναφερόμενο έργο οδοποιϊας. 
Επιπλέον δε των παραπάνω "άμεσης προτεραιότητας" έργων με την ολοκλήρωση της σύνταξης του προγραμματισμού του ΠΕΠ Νοτίου Αιγαίου 2000-2006 θα συμπεριληφθούν και εκείνα που πληρούν τους κανόνες επιλεξιμότητας και για τα οποία θα υπάρχει η σύμφωνη γνώμη του Περιφερειακού Συμβουλίου.
Ο Υπουργός
Κ. ΛΑΛΙΩΤΗΣ"
5. Στην με αριθμό 78/26-6-01 ερώτηση δόθηκε με το υπ΄ αριθμό 416/30-8-01 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ΄ αριθμό 78/26-6-2001 ερώτηση του Βουλευτή κ. Βασίλη Τσίπρα, σας γνωρίζουμε τα εξής:
Για την επέκταση των χώρων λειτουργίας του Αρχαιολογικού Μουσείου Χανίων (έκθεση, εργαστήρια, αποθήκες αρχαιοτήτων κ.λπ.) και ανάδειξης του σημαντικού μνημείου (Ναός Αγ. Φραγκίσκου) όπου αυτό στεγάζεται έχει προταθεί η αναγκαστική απαλλοτρίωση του συνόλου του Ο.Τ. στον περιβάλλοντα του Μουσείου χώρο, όπου βρίσκεται και το ακίνητο για το οποίο γίνεται λόγος στην ερώτηση του κ. Βουλευτή. Προκειμένου να λυθεί το οξύτατο πρόβλημα της απαλλοτρίωσης των ακινήτων του περιβάλλοντος χώρου του Αρχαιολογικού Μουσείου Χανίων, η οποία είχε ανακληθεί λόγω τη μη εμπρόθεσμης καταβολής της σχετικής αποζημίωσης, έχουν γίνει ενέργειες προσδιορισμού αντικειμενικής αξίας και καθορισμού του καθεστώτος προστασίας των συγκεκριμένων ακινήτων. Μόλις οι απαιτούμενες ενέργειες ολοκληρωθούν, το θέμα θα εισαχθεί στο ΚΑΣ.
Ο Υπουργός
ΕΥΑΓΓΕΛΟΣ ΒΕΝΙΖΈΛΟΣ"
6. Στην με αριθμό 979/21-8-01 ερώτηση/ΑΚΕ 124 δόθηκε με το υπ΄ αριθμό 1921/12-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση ΑΚΕ 979/124/21-8-2001 που κατέθεσε ο Βουλευτής κ. Λ. Ν. Παπαγεωργόπουλος, για τα θέματα της αρμοδιότητας μας, σας πληροφορούμε τα εξής:
Η τομεακή μελέτη του κλάδου των υδατοκαλλιεργειών, με τίτλο "Στρατηγικό πλαίσιο κατευθύνσεων για την ανάπτυξη των υδατοκαλλιεργειών στη χώρα", έχει ολοκληρωθεί και παραληφθεί από την αρμόδια Επιτροπή. Ακολουθεί η εκπόνηση των χωροταξικών μελετών για τις υδατοκαλλιέργειες, σε εφαρμογή της ανωτέρω μελέτης, η δημοπράτηση των οποίων αναμένεται να πραγματοποιηθεί σύντομα.
Για το χρονικό διάστημα που θα απαιτηθεί για τις τελικές ρυθμίσεις, βάσει των αποτελεσμάτων των παραπάνω χωροταξικών μελετών, ενδεχόμενα αιτήματα για χωροθετήσεις νέων μονάδων υδατοκαλλιέργειας, ή επέκταση, ή μετεγκατάσταση υφισταμένων μονάδων, ικανοποιούνται στα πλαίσια των ρυθμίσεων του ν. 2742/1999 (ΦΕΚ 207/Α).
Για την μετεγκατάσταση των ιχθυοπαραγωγικών μονάδων των εταιρειιών: "ΙΧΘΥΟΕΞΑΓΩΓΙΚΗ ΕΠΕ" και "ΠΕΤΑΛΙΟΙ ΕΠΕ" όπως προκύπτει από τους φακέλους των υποθέσεων έχει εφαρμοσθεί η προβλεπόμενη από την ισχύουσα νομοθεσία διαδικασία (ν. 1845/1989 και Κ.Υ.Α. 435/11/1986 Υπουργών Προεδρίας και Γεωργίας).
Επ΄ αυτού έχουν γνωμοδοτήσει θετικά όλες οι συναρμόδιες Υπηρεσίες, στα θέματα αρμοδιότητάς των για τη μίσθωση των απαιτούμενων θαλάσσιων χώρων και τη μεταφορά των υφισταμένων ιχθυοτροφικών εγκαταστάσεων από τις αρχικές τους θαλάσσιες θέσεις.
Λαμβάνοντας υπόψη της παραπάνω γνωμοδοτήσεις των συναρμόδιων Υπηρεσιών και τις αποφάσεις προέγκρισης χωροθέτησης της Δ/νσης Περιβάλλοντος και Χωροταξίας της Περιφέρειας Στερεάς Ελλάδος, (αριθμ. 294/23-1-2001 και 202/16-1-2001), ο Νομάρχης Εύβοιας εξέδωσε τις αριθμ. 174/14-2-2001 και 173/14-2-2001 αποφάσεις του, που αφορούν στη μίσθωση των δύο θαλάσσιων χώρων, στις θέσεις "ΚΑΛΑΜΟΣ Δ. Π. Μαρμαρίου", και "ΤΣΕΠΗ Δήμου Μαρμαρίου" αντίστοιχα για τη μετεγκατάσταση των μονάδων.
Τέλος, διαβιβάζονται συνημμένα, φωτοαντίγραφα των αιτούμενων εγγράφων, που αφορούν στην διαδικασία μετεγκατάστασης των παραπάνω μονάδων.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
7. Στις με αριθμό 50/25-6-01, 248/3-7-01 ερωτήσεις δόθηκε με το υπ΄ αριθμό 709/10-9-01 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμό 50/25-6-01 και 248/3-7-01 τις οποίες κατέθεσαν οι Βουλευτές κ.κ. Ζέτα Μ. Μακρή, Νικ. Γκατζής, Τάκης Τσιόγκας και Αντ. Σκυλλάκος, σχετικά με την διαφύλαξη του χώρου της "Οινοπνευματικής" ως χώρου εκπαίδευσης -πρασίνου - αθλητισμού, σύμφωνα με το ΦΕΚ αριθμ. 524/23-6-97 σας γνωρίζουμε ότι όπως μας πληροφόρησε η Ν.Α. Μαγνησίας δεν υπάρχει πρόθεση από πλευράς της για αλλαγή της χρήσης του συγκεκριμένου χώρου. 
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
8. Στην με αριθμό 682/24-7-2001 ερώτηση δόθηκε με το υπ' αριθμ. 1868/12-9-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 682/24-7-2001 που κατέθεσε ο Βουλευτής κ. Ε. Σ. Στυλιανίδης, για τα θέματα της αρμοδιότητάς μας, σας πληροφορούμε τα εξής:
Σχετικά με την καθυστέρηση των αναδασμών επισημαίνεται ότι στη Λήμνο δεν βρίσκεται σε εξέλιξη κανένας αναδασμός και κατά συνέπεια δεν είναι δυνατό να καθυστερούν οι εργασίες.
Αν υπάρχει ενδιαφέρον για εκτέλεση αναδασμών, πρέπει οι ενδιαφερόμενοι να έρθουν σε επαφή με τη Δ/νση Αγροτικής Ανάπτυξης της οικείας Νομαρχίας, η οποία αφού διαπιστώσει τη σκοπιμότητα διενέργειας αναδασμού, θα προβεί στις προβλεπόμενες από το νόμο 674/77 διαδικασίες για την έναρξη και προώθηση των εργασιών αναδασμού.
Σχετικά με την κατασκευή φραγμάτων και ταμιευτήρων αναφέρεται ότι από το Υπουργείο Γεωργίας έχει κατασκευασθεί με το Ι ΚΠΣ η λιμνοδεξαμενή Θάνους Λήμνου ωφέλιμου όγκου 90.000 κυβικών μέτρων.
Έχουν εκπονηθεί και εγκριθεί οι Οριστικές Τεχνικές Μελέτες για την κατασκευή ταμιευτήρων στις θέσεις Κάσπακα και Ατσική.
Για το Φράγμα Κάσπακα Λήμνου έχει εκπονηθεί και εγκριθεί η Οριστική Τεχνική Μελέτη χωρητικότητας 1.000.000 κυβικών μέτρων και αναμένεται η έκδοση Περιβαλλοντικών Όρων από το συνερωτώμενο ΥΠΕΧΩΔΕ. Για τη λιμνοδεξαμενή στη θέση Ατσική υπάρχει εγκεκριμένη Οριστική Μελέτη και έχουν εκδοθεί και οι Περιβαλλοντικοί Όροι παρουσιάζοντας πλήρη ετοιμότητα από πλευράς μελετών.
Τα έργα έχουν καταγραφεί στις προτάσεις για τα μελλοντικά Προγράμματα του Υπουργείου Γεωργίας τα οποία θα έχουν διάφορες πηγές χρηματοδότησης (ΙΙΙ ΚΠΣ, Εθνικοί Πόροι, Ίδιοι Πόροι κλπ.) και η προώθησή τους θα εξαρτηθεί από τις οικονομικές δυνατότητες των Προγραμμάτων.
Σχετικά με τη μεταφορά των σιτηρών Λήμνου προς τη Μυτιλήνη επισημαίνεται ότι παρά την κατά το ήμισυ μειωμένη απόσταση της Λήμνου από τη Μυτιλήνη έναντι της απόστασης λιμένων Αλεξανδρούπολης ή Καβάλας από τη Μυτιλήνη, εντούτοις ο ναύλος διαμορφώνεται, αντιθέτως, στο ίδιο ή/και ανώτερο ακόμη επίπεδο για τα εν λόγω δύο δρομολόγια φορτηγών πλοίων για λόγους προσφοράς και ζήτησης φορτίων, οργάνωσης ναυτιλιακών γραφείων, εύρεσης ή μη φορτίων επιστροφής (για τη Λήμνο), πλεονεκτημάτων των ηπειρωτικών λιμανιών έναντι εκείνων των νησιών του Αιγαίου.
Προς τούτοις, κατά τη συζητούμενη τροποποίηση του βασικού Κ. 2019/93/ΣΎΜΒ. έχει γίνει αποδεκτή μια τροποποίηση υπέρ του αυξημένου ναύλου για τις παραδοσιακές αποστολές σιτηρών παραγωγής Λήμνου προς τη Μυτιλήνη.
Σχετικά με την προώθηση του κρασιού αναφέρεται ότι θα συνεχισθεί η οικονομική ενίσχυση των αμπελώνων παραγωγής οίνων V.Q.P.R.D. (476 EURO/εκτάριο/έτος) των ομάδων παραγωγών της νήσου Λήμνου. Για δε το ανεγνωρισμένο με Προεδρικό Διάταγμα "Οίνος Ονομασίας Προέλευσης Ελεγχόμενης (ΟΠΕ) Μοσχάτος Λήμνου", συνεχίζεται η επιδότηση της αποθεματοποιήσης και παλαίωσής του βάσει του άρθρου 10 του ΚΑΝ. 2019/93/ΣΥΜΒ.
Σχετικά με το Γ' ΚΠΣ και τα έργα ένταξης σε αυτό αναφέρονται τα εξής:
Στα πλαίσια του Γ' ΚΠΣ έχουν ήδη υποβληθεί αιτήσεις ένταξης επενδύσεων για οικονομικές ενισχύσεις και η ένταξή τους θα αρχίσει με την ολοκλήρωση των εφαρμοστικών Αποφάσεων από τις οποίες ήδη αυτή των Αποσύρσεων των Αλιευτικών Σκαφών έχει ολοκληρωθεί, επίκειται και η έκδοση των άλλων. Η υποβολή αιτήσεων και η ένταξη θα συνεχιστεί καθόλη τη διάρκεια εφαρμογής του προγράμματος ήτοι μέχρι 2006.
Οι τομείς που αφορούν είναι:
Α) Για τις Υδατοκαλλιέργειες: επέκταση, εκσυγχρονισμό ή μετεγκατάσταση υφιστάμενων εγκαταστάσεων παραγωγής ιχθύων, καθώς και η ίδρυση νέων μονάδων εκτροφής και αναπαραγωγής υδρόβιων οργανισμών.
Β) Για τη Θαλάσσια Αλιεία: προσαρμογή αλιευτικής προσπάθειας (η οποία επιτυγχάνεται με την οριστική παύση των αλιευτικών δραστηριοτήτων των αλιευτικών σκαφών και την ίδρυση Μικτών Εταιρειών), εκσυγχρονισμός και αντικατάσταση αλιευτικών σκαφών καθώς και μέτρα κοινωνικοοικονομικού χαρακτήρα.
Γ) Για τον τομέα της μεταποίησης και εμπορίας αλιευτικών προϊόντων: επέκταση εκσυγχρονισμό υφιστάμενων εγκαταστάσεων, ίδρυση νέων καθώς εκσυγχρονισμό, επέκταση υφιστάμενων και κατασκευή νέων λιμενικών εγκαταστάσεων.
Επίσης το πρόγραμμα περιλαμβάνει και υποδομές του τομέα της αλιείας με έργα που θα επιλεγούν επίσης μετά από πρόσκληση υποβολής προτάσεων.
Στα πλαίσια της Γ' Προγραμματικής Περιόδου (2000-2006) το Υπουργείο Γεωργίας θα υλοποιήσει προγράμματα τα οποία έχουν ως βασικό τους στόχο τη συγκράτηση του αγροτικού πληθυσμού στην ύπαιθρο και κυρίως σε περιοχές ακριτικές, νησιωτικές και ευαίσθητες.
Η Νήσος Λήμνος είναι ένα από τα πιο απομακρυσμένα νησιά της Ελλάδος. Για όλους τους ανωτέρω λόγους αλλά και μέσα από τη γενικότερη πολιτική του Υπουργείου Γεωργίας για την Ανασυγκρότηση της Υπαίθρου στη Νήσο Λήμνο το Υπ. Γεωργίας θα υλοποιήσει τις εξής δράσεις μέσω των προγραμμάτων του (χρηματοδότηση από το ΕΓΤΠΕ-Προσανατολισμός) ώστε να επιτευχθεί ο βασικός του στόχος.
Ενδεικτικά αναφέρονται οι εξής:
- Ολοκληρωμένες παρεμβάσεις σε επίπεδο αγροτικής εκμετάλλευσης
- Παρεμβάσεις σε επίπεδο μεταποίησης και εμπορίας του πρωτογενούς γεωργικού και δασικού προϊόντος
- Εγκατάσταση Νέων Γεωργών
- Παρεμβάσεις στο γεωργικό προϊόν
Επίσης από το ΕΓΤΠΕ - Εγγυήσεις θα χρηματοδοτηθούν τα εξής Μέτρα:
- Πρόωρη συνταξιοδότηση των Αγροτών
- Εξισωτική Αποζημίωση
- Αγροπεριβαλλοντικά Μέτρα
- Δάσωση Γεωργικών Γαιών
Τα ανωτέρω μέτρα αφορούν ολόκληρη τη χώρα με προτεραιότητα όμως σε περιοχές που αντιμετωπίζουν προβλήματα και παρουσιάζουν μειονεκτήματα σε σχέση με κάποιες άλλες (π.χ. ορεινές, μειονεκτικές, παραμεθόριες, νησιωτικές, οικολογικά ευαίσθητες περιοχές κλπ.) όπως είναι και η Νήσος Λήμνος.
Ακόμη κατά την Γ' Προγραμματική Περίοδο θα εφαρμοσθεί η Κοινοτική Πρωτοβουλία LEADER PLUS (ήδη κατά τη Β' Προγραμματική περίοδο στη Λήμνο εφαρμόστηκε η Κοινοτική Πρωτοβουλία LEADER II) στα πλαίσια της οποίας περιλαμβάνονται κυρίως δράσεις καινοτόμου χαρακτήρα που στοχεύουν στην καλύτερη ενσωμάτωση των αγροτικών περιοχών στα νέα δεδομένα που διαμορφώνονται για τη συγκρότηση του αγροτικού χώρου στα πλαίσια της Ε.Ε. Θα χρηματοδοτηθούν δράσεις που σχετίζονται με τη δικτύωση των αγροτικών περιοχών, την υιοθέτηση δράσεων ηλεκτρονικού εμπορίου, τη χρηματοδότηση επενδύσεων για εξωγεωργικές δραστηριότητες.
Πιο συγκεκριμένα αυτές οι δράσεις του Ε.Π. Πρωτοβουλία LEADER PLUS αποβλέπουν στην συγκράτηση του πληθυσμού και πέραν όσων ασχολούνται με τη γεωργία αρκεί να είναι κάτοικοι της συγκεκριμένης περιοχής και τους δίνει κίνητρα για την ενασχόλησή τους και με δράσεις πέραν αυτών που αφορούν την παραγωγή γεωργικών προϊόντων και η Λήμνος μπορεί να διεκδικήσει εκ νέου την ένταξή της σε αυτό το πρόγραμμα.
Τέλος μέσω των Περιφερειακών Υπηρεσιακών Προγραμμάτων (ΠΕΠ 200 - 2006) θα υλοποιηθούν δράσεις που συγχρηματοδοτούνται από το ΕΓΤΠΕ - Προσανατολισμός για την ενίσχυση μεγάλου αριθμού επενδύσεων στις αγροτικές εκμεταλλεύσεις, τη χρηματοδότηση αρδευτικών έργων υποδομής, τον αγροτουρισμό, την αναδιάρθρωση καλλιεργειών, αξιοποίηση ήπιων μορφών ενέργειας, μετεγκαταστάσεις κτηνοτροφικών μονάδων την προστασία - διατήρηση - διαφύλαξη των δασών αλλά και την εκπόνηση και εφαρμογή ολοκληρωμένων προγραμμάτων ανάπτυξης αγροτικού χώρου σε αντιστοιχία με τα προγράμματα του εθνικού σκέλους. Την ευθύνη υλοποίησης αυτών των δράσεων έχουν οι Περιφέρειες ενώ το Υπουργείο Γεωργίας έχει ένα ρόλο συντονιστικό - υποβοηθητικό που αφορά κατά κύριο λόγο τη χάραξη των "πολιτικών" αγροτικής ανάπτυξης.
Ο Υπουργός
Γ. ΑΝΩΜΕΡΙΤΗΣ"
9. Στην με αριθμό 1217/4-9-01 ερώτηση δόθηκε με το υπ' αριθμ. 1962/12-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1217/4-9-01 που κατέθεσε ο βουλευτής κ. Π. Αδρακτάς, για τα θέματα της αρμοδιότητάς μας, σας πληροφορούμε τα εξής:
Αναφορικά με τη μη σύννομη συμμετοχή δασολόγου - αξιωματικού του Πυροσβεστικού Σώματος σε διαγωνισμό του ΑΣΕΠ (προκήρυξη 7/6κ/01), επισημαίνεται ότι, οι δασολόγοι που έχουν προσληφθεί στο Υπουργείο Δημόσιας Τάξης - Πυροσβεστικό Σώμα, εξαιρούνται σύμφωνα με τις διατάξεις του άρθρου 14 παρ. 2ε΄ του ν. 2190/94 από το καθεστώς προσλήψεων στο δημόσιο που ορίζεται με τις διατάξεις του ως άνω νόμου (μέσω ΑΣΕΠ). Κατά συνέπεια οι διοριζόμενοι με ειδικές διατάξεις δασολόγοι του Πυροσβεστικού Σώματος δεν υπόκεινται στην απαγορευτική διάταξη του ν. 2839/00 αρ. 10 παρ. 5 που ορίζει ότι: "Τακτικοί υπάλληλοι του Δημοσίου Ν.Π.Δ.Δ. και ΟΤΑ α' και β' βαθμίδας που διορίστηκαν με τις διατάξεις του παρόντος νόμου δεν έχουν δικαίωμα να συμμετέχουν σε διαδικασία πλήρωσης θέσεων των φορέων του άρθρου 14 παρ. 1 με τις διατάξεις του ίδιου νόμου πριν παρέλθει πενταετία από την ημερομηνία διορισμού τους", και επομένως η συμμετοχή δασολόγου - αξιωματικού του Πυροσβεστικού Σώματος σε διαγωνισμό του ΑΣΕΠ ήταν σύννομη.
Πέραν των ως άνω αναφερομένων το Υπουργείο Γεωργίας δεν έχει αρμοδιότητα επί των προσλήψεων στις δασικές υπηρεσίες του Νομού Ηλείας, καθόσον οι εν λόγω υπηρεσίες ανήκουν στην αρμοδιότητα της Περιφέρειας Δυτικής Ελλάδας και του εποπτεύοντος Υπουργείου Εσωτερικών, Δημόσιας Διοίκησης και Αποκέντρωσης.
Ο Υπουργός
Γ. ΑΝΩΜΕΡΙΤΗΣ"
10. Στην με αριθμό 1174/30-8-01 ερώτηση δόθηκε με το υπ' αριθμ. 1959/12-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1174/30-8-01 που κατέθεσε ο Βουλευτής κ. Θ. Λεονταρίδης, για τα θέματα της αρμοδιότητάς μας, σας πληροφορούμε τα εξής:
Στη ΣΑΜ 081 του Υπουργείου Γεωργίας είναι ενταγμένη η Μελέτη - Κατασκευή Ταμιευτήρα στον ποταμό Κρουσοβίτη με ΚΑ 8781707 και προϋπολογισμό μελέτης 400 εκ.
Η μελέτη βρίσκεται στη φάση της προμελέτης και στο στάδιο έγκρισής της. Η μελέτη του έργου σήμερα είναι σε εξέλιξη και για την ωριμότητα του έργου απαιτούνται ακόμη η εκπόνηση οριστικής τεχνικής μελέτης και μελέτης Περιβαλλοντικών Επιπτώσεων για να αποκτήσει πλήρη ωριμότητα.
Το έργο είναι καταγραμμένο στα Προγράμματα του Υπουργείου Γεωργίας που θα χρηματοδοτηθούν στο μέλλον από διάφορες χρηματοδοτικές πηγές (Δ.Ε., ιδίους πόρους, Υπουργείο Γεωργίας κ.λπ.) ενώ το έργο δεν είναι δυνατό να ενταχθεί στο Εθνικό Σκέλος του ΙΙΙ Κ.Π.Σ. καθόσον δεν υπάρχει ωριμότητα από πλευράς μελετών.
Ο Υπουργός
Γ. ΑΝΩΜΕΡΙΤΗΣ"
11. Στην με αριθμό 1178/30-8-01 ερώτηση δόθηκε με το υπ' αριθμ. 33994/10-9-01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1178/30-8-01 σχετικά με την ανισότητα στις αμοιβές των υπαλλήλων μεταξύ κέντρου και περιφέρειας, σας γνωρίζουμε τα εξής:
Για τους υπαλλήλους των Νομαρχιακών Αυτοδιοικήσεων επετεύχθη συμφωνία μεταξύ των Υπουργών Εσωτερικών, Δημόσιας Διοίκησης και Αποκέντρωσης και Οικονομικών σχετικά με τη χορήγηση πρόσθετης αμοιβής.
'Οσον αφορά στη χορήγηση πρόσθετης αμοιβής στους υπαλλήλους των Περιφερειών το θέμα συζητείται, στα πλαίσια των συλλογικών διαπραγματεύσεων, μεταξύ της Πανελλήνιας Ομοσπονδίας Υπαλλήλων των Περιφερειών και των αρμοδίων Υπουργών.
Τέλος, σας γνωρίζουμε ότι με το θέμα αυτό ασχολείται και η Ειδική Επιτροπή Εμπειρογνωμόνων που έχει συσταθεί στο Υπουργείο Εσωτερικών, Δημόσιας Διοίκησης και Αποκέντρωσης και η οποία εξετάζει τη χορήγηση πρόσθετης αμοιβής σε κατηγορίες υπαλλήλων.
Ο Υφυπουργός
Κ. ΚΑΪΣΕΡΛΗΣ"
12. Στην με αριθμό 976/21-8-01 ερώτηση ΑΚΕ 121 δόθηκε με το υπ' αριθμ. 1920/12-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 976/121/21-8-2001 ΑΚΕ που κατέθεσε ο Βουλευτής κ. Λ. Ν. Παπαγεωργόπουλος, για τα θέματα της αρμοδιότητάς μας, σας πληροφορούμε τα εξής:
ΠΡΟΓΡΑΜΜΑΤΙΚΗ ΠΕΡΙΟΔΟΣ 1994-1999
1. ΕΠ "Ανάπτυξη του Τομέα Γεωργίας 1994-1999"
Επισυνάπτεται πίνακας στον οποίο παρουσιάζεται η πορεία φυσικού και οικονομικού αντικειμένου των έργων - δράσεων του ΕΠ "Ανάπτυξη του Τομέα Γεωργίας 1994-99" στους νομούς της Περιφέρειας Στερεάς Ελλάδας.
Ειδικότερα για κάποιες του Νομού Εύβοιας σας γνωρίζουμε τα εξής:
"Βελτίωση της Αποτελεσματικότητας των Γεωργικών Διαρθρώσεων" 
Στα πλαίσια της δράσης για το έτος 2001-2001 για το Νομό Εύβοιας έχουν γίνει οι εξής πληρωμές:
ΠΡΟΓΡΑΜΜΑ ΠΟΣΟ (σε εκ. δρχ.)
Σχέδια Βελτίωση και Νέοι Αγρότες 500
Βελτίωση Βοσκοτόπων 140
Εξισωτική Αποζημίωση 1.670
"Μεταποίηση - Εμπορία Γεωργικών Προϊόντων"
Για το Νομό Εύβοιας στα πλαίσια της δράσης με τίτλο "Μεταποίηση - Εμπορία Γεωργικών Προϊόντων" (Καν. (Ε.Ε.) 951/97) έχουν εγκριθεί 21 επενδυτικά σχέδια προϋπολογισμού 4.075 εκατ. δρχ.
ΠΡΟΓΡΑΜΜΑ ΠΡΟΩΡΗΣ ΣΥΝΤΑΞΙΟΔΟΤΗΣΗΣ
Το πρόγραμμα αυτό εφαρμόζεται για ηλικίες αγροτών από 55 έως 64 ετών.
Το ύψος της μηνιαίας αποζημίωσης ανέρχεται σε 106.000 δρχ. ανά μήνα, γενική περίπτωση και σε 125.000 δρχ. ανά μήνα, για παραμεθόριες περιοχές και στην περίπτωση που ο διάδοχος είναι κάτω των 30 ετών.
Μετά την ηλικία των 65 ετών η μηνιαία αποζημίωση μειώνεται κατά το ποσό της εκάστοτε χορηγούμενης κατώτερης σύνταξης γήρατος του ΟΓΑ.
Για πρόγραμμα τα πρόωρης συνταξιοδότησης έχουν δοθεί συνολικά από το έτος 1994 έως και τέλος του 2000, για το Ν. Εύβοιας 965 εκατ. δρχ.
Την περίοδο 1994-1999 με βάση τον Καν. 2079/92 έχουν ενταχθεί 160 δικαιούχοι στο Ν. Εύβοιας. Η διάρκεια παραμονής των δικαιούχων είναι 15 χρόνια.
2. Κοινοτική Πρωτοβουλία "Leader II"
Στα πλαίσια του Leader II υλοποιείται στο Νομό Εύβοιας πρόγραμμα από την "Αναπτυξιακή Ανώνυμη Εταιρεία Βορειοκεντρικής Εύβοιας ΚΥΜΗΣ και Σκύρου (Ε.ΔΙ.ΛΕ.ΑΕ.)".
Το πρόγραμμα έχει Δημόσια Δαπάνη ύψους 1.027 εκατ. δρχ. περίπου, ενώ μέχρι σήμερα το ποσοστό απορρόφησης (βάσει πιστοποιημένων και πληρωμένων δαπανών) ανέρχεται στο 95% της Δημόσιας Δαπάνης.
Στα πλαίσια αυτού έχουν ενταχθεί 43 δράσεις και έργα, τα οποία αφορούν επαγγελματική κατάρτιση, αγροτικό τουρισμό και ανάπτυξη εναλλακτικών μορφών τουρισμού, μικρές επιχειρήσεις - βιοτεχνίες, αξιοποίηση και εμπορία γεωργικής παραγωγής, βελτίωση και προστασία του περιβάλλοντος και του περιβάλλοντος χώρου.
Το πρόγραμμα της "Ε.ΔΙ.ΛΕ. Α.Ε." βρίσκεται σήμερα σε πλήρη εξέλιξη και αναμένεται μέχρι την 31-10-2001 να έχει ολοκληρωθεί το φυσικό αντικείμενο και να έχουν πραγματοποιηθεί οι αντίστοιχες πληρωμές όλων των έργων.
ΠΡΟΓΡΑΜΜΑΤΙΚΗ ΠΕΡΙΟΔΟΣ 2000-2006
Γ' ΚΠΣ
Στα πλαίσια του Γ' ΚΠΣ προβλέπεται η υλοποίηση έργων - δράσεων τόσο από προγράμματα Εθνικού Σκέλους όσο και από προγράμματα Περιφερειακού Σκέλους.
Ειδικότερα στο Επιχειρησιακό Πρόγραμμα (ΕΠ) "Αγροτική Ανάπτυξη - Ανασυγκρότηση της Υπαίθρου 2000-2006" του Υπουργείου Γεωργίας, συνολικού προϋπολογισμού 1 τρις δρχ. περίπου, προβλέπονται δράσεις που στοχεύουν στη βελτίωση της ανταγωνιστικότητας της ελληνικής γεωργίας, στη βιώσιμη και ολοκληρωμένη ανάπτυξη της υπαίθρου, στη διατήρηση και βελτίωση του περιβάλλοντος και των φυσικών πόρων της υπαίθρου.
Τέτοιες δράσεις, οι οποίες θα υλοποιηθούν σε επίπεδο χώρας είναι: "Επενδύσεις στις γεωργικές εκμεταλλεύσεις", "μεταποίηση και εμπορία αγροτικών προϊόντων", "εφάπαξ πριμοδότηση πρώτης εγκατάστασης", "Βελτίωση της φυτικής και ζωικής παραγωγής", "Ενημέρωση, ευαισθητοποίηση αγροτικού πληθυσμού", "εγγειοβελτιωτικά έργα", "δράσεις για την αειφόρο ανάπτυξη δασικών και οικολογικά ευαίσθητων περιοχών" κλπ.
Στα πλαίσια του Γ' ΚΠΣ, στο ΠΕΠ Στερεάς Ελλάδας 2000-2006 προβλέπονται δράσεις επενδύσεων στις γεωργικές εκμεταλλεύσεις (π.χ. αξιοποίηση ήπιων μορφών ενέργειας, βιολογικές καλλιέργειες, αγροτουρισμός κλπ.), μετεγκαταστάσεων κτηνοτροφικών μονάδων, ανακαίνισης χωριών, αναβάθμισης και προστασίας δασών, βασικές υποδομές κλπ.
Επίσης τόσο στο ΕΠ "Αγροτική Ανάπτυξη - Ανασυγκρότηση της Υπαίθρου 2000-2006" όσο και στο ΠΕΠ Στερεάς Ελλάδας θα εφαρμοσθεί μια σειρά δραστηριοτήτων για την ολοκληρωμένη ανάπτυξη του αγροτικού χώρου. Οι δράσεις προβλέπεται να εφαρμοσθούν σε επιλεγμένες κυρίως ορεινές και μειονεκτικές περιοχές και θα ποικίλλουν ανάλογα με τις ιδιαιτερότητες και τις ανάγκες της κάθε περιοχής. Στο τελικό στάδιο αξιολόγησης από το Υπουργείο Γεωργίας, βρίσκεται μελέτη για τον ορεινό όγκο της Κεντρική Εύβοιας.
Βάσει των αποτελεσμάτων της μελέτης και μετά από αξιολόγηση αυτής θα γίνουν παρεμβάσεις, οι οποίες μπορεί να είναι:
- δημιουργία υποδομών
- ιδιωτικές επενδύσεις
- βελτίωση της παροχής υπηρεσιών σε εκμεταλλεύσεις και επιχορηγήσεις στον αγροτικό πληθυσμό και στην ύπαιθρο
- αξιοποίηση ενδογενούς δυναμικού κάθε περιοχής
- προστασία και ανάδειξη του φυσικού και πολιτισμικού περιβάλλοντος
- βελτίωση του επιπέδου ποιότητας ζωής
- αύξηση της παραγωγικότητας της γεωργίας κλπ.
ΕΓΓΡΑΦΟ ΠΡΟΓΡΑΜΜΑΤΙΣΜΟΥ ΑΓΡΟΤΙΚΗΣ ΑΝΑΠΤΥΞΗΣ (ΕΠΑΑ) - ΤΜΗΜΑ ΕΓΓΥΗΣΕΩΝ 2000-2006
Στα πλαίσια του "Ε.Π.Α.Α. - Τμήμα Εγγυήσεων 2000-2006" Δημόσιας Δαπάνης 915 δις δρχ περίπου, θα υλοποιηθούν δράσεις όπως "Πρόωρη Συνταξιοδότηση", "Εξισωτική Αποζημίωση", "Γεωργοπεριβαλλοντικά Μέτρα", "Δάσωση γεωργικών εκτάσεων", οι οποίες αφορούν ολόκληρη τη χώρα με προτεραιότητα όμως σε περιοχές που αντιμετωπίζουν προβλήματα και παρουσιάζουν μειονεκτήματα σε σχέση με κάποιες άλλες (π.χ. ορεινές, μειονεκτικές, παραμεθόριες, νησιωτικές, οικολογικά ευαίσθητες περιοχές κλπ.)
Ειδικότερα για τα προγράμματα πρόωρης συνταξιοδότησης και εξισωτικής αποζημίωσης αναφέρονται τα εξής:
Πρόωρη συνταξιοδότηση
Στα πλαίσια του Καν. (ΕΚ) 1257/99 εγκρίθηκε από την Ευρωπαϊκή Επιτροπή, νέο πρόγραμμα Πρόωρης Συνταξιοδότησης Αγροτών για την περίοδο 2000- 2006. Στο πρόγραμμα αυτό δίνεται η δυνατότητα ένταξης 40.000 έως 50.000 αγροτών. Ήδη έχει ξεκινήσει η εφαρμογή του νέου προγράμματος και οι ενδιαφερόμενοι αγρότες μπορούν να υποβάλλουν αιτήσεις στα κατά τόπους καταστήματα της Α.Τ.Ε. 
Σημειώνεται ότι στο νέο πρόγραμμα μπορούν να ενταχθούν αγρότες ηλικίας 55-64 ετών με διάρκεια παραμονής 15 χρόνια και μέχρι το 75ο έτος της ηλικίας τους.
Εξισωτική Αποζημίωση (ΕΑ)
Στα πλαίσια του Καν. (ΕΚ) 1257/99 (άρθρα 13,14, 15) εγκρίθηκε από την Ε.Ε. το νέο πρόγραμμα της εξισωτικής αποζημίωσης και αφορά οικονομικές ενισχύσεις σε περίπου 180.000 γεωργούς και κτηνοτρόφους οι οποίοι είναι μόνιμοι κάτοικοι των ορεινών, μειονεκτικών και με ειδικά προβλήματα περιοχών. Εκδόθηκε εγκύκλιος για υποβολή αιτήσεων από τους ενδιαφερόμενους έως τις 25-4-01 για το έτος της ΕΑ 2000 και έως τις 31-5-2001 για το έτος της ΕΑ 2001 και Απόφαση Υπουργού Γεωργίας που αφορά δικαιολογητικά πληρωμής και λεπτομέρειες εφαρμογής του προγράμματος. Σημειώνεται ότι οι ενδιαφερόμενοι υποβάλλουν αίτηση στα κοινοτικά ή δημοτικά διαμερίσματα των ορεινών ή μειονεκτικών περιοχών της μόνιμης κατοικίας τους (μετακινούμενοι κτηνοτρόφοι στο δημοτικό ή κοινοτικό διαμέρισμα που μετακινούνται εντός ορισμένης προθεσμίας). Η καταβολή της ενίσχυσης θα γίνει από υποκατάστημα της ΑΤΕ.
ΚΟΙΝΟΤΙΚΗ ΠΡΩΤΟΒΟΥΛΙΑ LEADER PLUS
Το Σχέδιο Εθνικού Προγράμματος LEADER PLUS υποβλήθηκε το Νοέμβριο του 2000 στην Επιτροπή της Ε.Ε. προς έγκριση.
Περιλαμβάνει κατά κύριο λόγο δράσεις καινοτόμου χαρακτήρα που στοχεύουν στην καλύτερη ενσωμάτωση των αγροτικών περιοχών στα νέα δεδομένα που διαμορφώνονται για τη συγκρότηση του αγροτικού χώρου. Πρόκειται να χρηματοδοτηθούν παρεμβάσεις αγροτικού τουρισμού, ολοκληρωμένης προσέγγισης, ανάπτυξης μικρών βιοτεχνιών και επιχειρήσεων στον αγροτικό χώρο, επενδύσεις που ενισχύουν τη συλλογική, τομεακή και διατομεακή δράση με τη χρήση σύγχρονης τεχνολογίας, τεχνογνωσίας και νέων τεχνικών, παρεμβάσεις προστασίας, ανάδειξης και αξιοποίησης φυσικής και πολιτιστικής κληρονομιάς, καθώς και δράσεις που σχετίζονται με τη δικτύωση των αγροτικών περιοχών και την εφαρμογή σχεδίων συνεργασίας τόσο μεταξύ περιοχών της χώρας όσο και μεταξύ περιοχών δύο ή περισσότερων κρατών - μελών.
Ο Υπουργός
Γ. ΑΝΩΜΕΡΙΤΗΣ"
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Πέμπτης 22 Νοεμβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Άρθρο 130 παρ. 4 Καν. Βουλής)
1. Η με αριθμό 154/19.11.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Ανάπτυξης, Εθνικής Οικονομίας και Οικονομικών, σχετικώς με τη θέσπιση κινήτρων, για την εγκατάσταση ξενοδοχειακών μονάδων στους γειτονικούς με την Αττική νομούς, που θα καλύψουν τις ανάγκες των Ολυμπιακών Αγώνων.
2. Η με αριθμό 152/19.11.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Γεωργίας, σχετικώς με την κατοχύρωση της φέτας, ως προϊόν Προστατευόμενης Ονομασίας Προέλευσης (ΠΟΠ).
3. Η με αριθμό 149/19.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Γεωργίας, σχετικώς με την καθυστέρηση πληρωμής της προκαταβολής στους ελαιοπαραγωγούς, για τις επιδοτήσεις της εσοδείας του 2000 κλπ.
4. Η με αριθμό 147/19.11.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς την Υπουργό Περιβάλλοντος, Χωροταξίας και Δημοσίων 'Εργων, σχετικώς με την πορεία των αντιπλημμυρικών έργων, στο Θριάσιο Πεδίο.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. Βουλής)
1. Η με αριθμό 159/19.11.2001 επίκαιρη ερώτηση του Βουλευτή του Πανελλήνιου Σοσιαλιστικούς Κινήματος κ. Φραγκλίνου Παπαδέλλη προς τον Υπουργό Γεωργίας, σχετικώς με τη λήψη των αναγκαίων μέτρων προστασίας της κτηνοτροφίας από τον καταρροϊκό πυρετό, στη νήσο Λέσβο κλπ.
2. Η με αριθμό 151/19.11.2001 επίκαιρη ερώτηση του Βουλευτή της Νέας Δημοκρατίας κ. Αναστάσιου Λιάσκου προς τον Υπουργό Ανάπτυξης, σχετικώς με την καθυστέρηση εφαρμογής του νόμου 2741/1999, που αφορά την απόκτηση του σήματος του Ελληνικού Οργανισμού Τουρισμού (ΕΟΤ), για όλα τα τουριστικά καταλύματα κλπ.
3. Η με αριθμό 150/19.11.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας Πρόνοιας, σχετικώς με τη λήψη αναγκαίων μέτρων για την επίλυση των αιτημάτων των Ατόμων με Ειδικές Ανάγκες (ΑΜΕΑ).
4. Η με αριθμό 146/19.11.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Εθνικής Παιδείας και Θρησκευμάτων, σχετικώς με τη χρηματοδότηση για την κατασκευή του νέου σχολικού κτιρίου, των Τεχνολογικών Επαγγελματικών Εκπαιδευτηρίων, στη Σταυρούπολη Θεσσαλονίκης.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Ζητώ την έγκριση του Σώματος να προηγηθεί η δεύτερη στη σειρά επίκαιρη ερώτηση του πρώτου κύκλου. 
Συμφωνείτε;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 157/19.11.2001 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τον Υπουργό Εθνικής 'Αμυνας, σχετικώς με τις διαδικασίες της προμήθειας είκοσι τεσσάρων επιθετικών ελικοπτέρων (APPACHE) κλπ. 
Η επίκαιρη ερώτηση του κ. Σπηλιωτόπουλου έχει ως εξής:
"Στο ΠΡΟΕΜΠΑΕ 2001-2005 και στο ΕΜΠΑΕ 2001-2005, διατίθενται πιστώσεις και δάνεια από τον Π/Υ ΓΕΣ ύψους 205,7 δισεκατομμυρίων δραχμών (600 εκατομμύρια δολάρια), για την προμήθεια είκοσι τεσσάρων επιθετικών ελικοπτέρων (8,58 δισεκατομμύρια δραχμές έκαστο), όπως φαίνεται στην εντολή για αρχική έγκριση προμήθειας του ΥΠΕΘΑ, τον Ιούλιο του 2001, χωρίς να κατονομάζεται ο τύπος του ελικοπτέρο.
Στη συνέχεια όμως και σε χρόνους ταχύτατους, πρωτοφανείς για τους ρυθμούς υλοποίησης των συμβάσεων του ΥΕΘΑ, δίδεται εντολή ανάθεσης για την προμήθεια ελικοπτέρων APPACHE, ένα μήνα μετά (Αύγουστος 2001).
Το Σεπτέμβριο υπεβλήθη προσφορά ύψους 308 δισεκατομμύρια δρχ. (900 εκατομμύρια δολάρια) για είκοσι τέσσερα ελικόπτερα APPACHE, δηλαδή, σε τιμή κατά πολύ υψηλότερη του προϋπολογισμού (12,8 δισεκατομμύρια δρχ. έκαστο, έναντι των 8,58 δισεκατομμυρίων δραχμών του αρχικού προϋπολογισμού). 
Επειδή η παραπάνω μεθόδευση εγείρει εύλογα ερωτηματικά, ιδίως ως προς την τήρηση των διαδικασιών που προβλέπει η περί προμηθειών νομοθεσία του ΥΕΘΑ,
Ερωτάται ο κύριος Υπουργός:
- Εάν και πότε τελικά υπεγράφη η σύμβαση προμήθειας; 
- Γιατί η συγκεκριμένη προμήθεια προωθείται με τόσο μεγάλη ταχύτητα, όταν άλλες υψηλής προτεραιότητας καθυστερούν απαράδεκτα, σε βάρος των άμεσων επιχειρησιακών αναγκών των Ενόπλων Δυνάμεων; 
- Γιατί επελέγη η μέθοδος της ανάθεσης και όχι διεθνούς διαγωνισμού; 
- Γιατί δεσμεύτηκε το ΥΕΘΑ για πιστώσεις μεγαλύτερες των προβλεπομένων; 
- Ποια τα αντισταθμιστικά ωφελήματα της σύμβασης αυτής;". 
Το λόγο έχει ο Υφυπουργός Εθνικής Άμυνας κ. Αποστολίδης
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Πρόεδρε, στην πρώτη συνάντηση που είχε ο Υπουργός Εθνικής Άμυνας κ. Παπαντωνίου με τη Διαρκή Επιτροπή Εξωτερικών και Άμυνας υπήρξε μία ουσιαστική απάντηση και στη συγκεκριμένη ερώτηση, την οποία έχει καταθέσει σήμερα ο εκλεκτός συνάδελφος κ. Σπηλιωτόπουλος με τη γνωστή του ευαισθησία για τις Ένοπλες Δυνάμεις, όπου απαντήθηκε ευθέως από τον κύριο Υπουργό ότι οι συμβάσεις οι οποίες έχουν ολοκληρωθεί, δεν πρόκειται να ξανασυζητηθούν με οποιονδήποτε τρόπο και δεν πρόκειται ασφαλώς να αναστραφεί καμία τέτοια σύμβαση.
Προγράμματα προμηθειών, όμως, τα οποία βρίσκονται σε εξέλιξη και δεν έχουν ολοκληρωθεί, θα επανεκτιμηθούν και θα επαναξιολογηθούν. Ένα, λοιπόν, απ' αυτά τα προγράμματα είναι και το συγκεκριμένο το οποίο αφορά τα είκοσι τέσσερα επιθετικά ελικόπτερα APPACHE. 
Για να είμαι πολύ συγκεκριμένος με τα ερωτήματα που θέτει ο συνάδελφος, ούτε η σύμβαση προμήθειας έχει υπογραφεί ούτε η συγκεκριμένη προμήθεια γίνεται με ταχύτητα όπως αναφέρεται εδώ και κάτω από αδιαφανείς διαδικασίες, διότι γνωρίζει πολύ καλά ο κύριος συνάδελφος ότι υπάρχει η έγκριση από το 1996. Από την αντίθετη πλευρά θα μπορούσε να πει ότι υπάρχει μία καθυστέρηση. 
Εν πάση περιπτώσει, αυτό που θέλω να γνωρίζετε, είναι ότι οι κανόνες του παιχνιδιού θα είναι πεντακάθαροι. Η διαφάνεια θα είναι πέρα για πέρα καθαρή και αυτή. Το πιο σημαντικό όμως απ' όλα είναι νομίζω, ότι το πεδίο των Ενόπλων Δυνάμεων δεν είναι πεδίο ούτε για μικροκομματισμούς ούτε για εντυπώσεις, αλλά προπάντων δε νομίζω ότι είναι αντικείμενο με το οποίο μπορεί ο καθένας να λογαριάσει ότι θα κάνει μικροπολιτική. 
Δε λέω ότι με τη συγκεκριμένη ερώτηση κάνετε μικροπολιτική, αλλά γνωρίζετε ότι υπάρχει μια συγκεκριμένη εθνική στρατηγική εξοπλισμών στα πλαίσια και των αποφάσεων του ΚΥΣΕΑ. Με επανειλημμένες, επίσης, συζητήσεις που έχουν γίνει στη Διαρκή Επιτροπή και ότι υπάρχει μία δέσμευση και του Υπουργού και δική μου ότι θα υπάρξει μια ενημέρωση διαρκής και ουσιαστική στην Επιτροπή Εξωτερικών και Άμυνας.
Ασφαλώς επειδή νομίζω ότι οι πάντες, όλες οι πτέρυγες, όλες οι πλευρές, Κυβέρνηση και Αντιπολίτευση, θεωρούμε ως υπ' αριθμό 1, πέρα από το ανθρώπινο δυναμικό, το θέμα των εξοπλισμών, ασφαλώς θα κοιτάξουμε το καλύτερο δυνατόν, αυτό που θα μπορέσει πραγματικά να ενισχύσει τις Ένοπλες Δυνάμεις μας και σε ετοιμότητα και σε επιχειρησιακή ικανότητα και ασφαλώς θα προσαρμοστούμε στις νέες συνθήκες που αντιμετωπίζουμε σήμερα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιωτόπουλος έχει το λόγο. 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Υφυπουργέ, εκφράζουμε την ικανοποίησή μας βέβαια για το ότι οι συμβάσεις οι οποίες δεν έχουν ολοκληρωθεί θα αναθεωρηθούν, πράγμα το οποίο δικαιώνει και τη μέχρι σήμερα θέση της Νέας Δημοκρατίας η οποία συνεχώς κατήγγειλε την αδιαφάνεια και την παραβίαση της νομοθεσίας που διαπίστωνε σε πάρα πολλές συμβάσεις του Υπουργείου Εθνικής Άμυνας και όπως πολύ σωστά έχετε πάρει πλέον απόφαση, αυτές οι συμβάσεις που δεν υπεγράφησαν, θα αναθεωρηθούν. Η ερώτηση υπεβλήθη ακριβώς γιατί δεν γνωρίζαμε αν έχει υπογραφεί ή όχι η σύμβαση. 
Αλλά εν πάση περιπτώσει, η σημαντική παρατήρηση είναι ότι η συγκεκριμένη προμήθεια όπως ξεκίνησε, γιατί μέσα σε τρεις μήνες, το καλοκαίρι, έφθασε από τη διαταγή αρχικής έγκρισης για προμήθεια, στο σημείο να γίνει δεκτή μία προσφορά με 100 δισεκατομμύρια περισσότερο από τον προϋπολογισμό, του ΓΕΣ, στο EMΠΑΕ 2001-2005, τη στιγμή κατά την οποία υπάρχουν μείζονες άλλες απαιτήσεις υψηλή προτεραιότητας για τις Ένοπλες Δυνάμεις. 
Όταν παραδείγματος χάρη το Γενικό Επιτελείο Στρατού εδώ και οκτώ-δέκα χρόνια, εναγωνίως προσπαθεί να πείσει την πολιτική ηγεσία ότι χρειάζεται μεταφορικά ελικόπτερα για να μπορέσει να κάνει τη νέα δομή του στρατεύματος, ώστε να είναι ευέλικτο και να είναι πανταχού παρούσα η δύναμη, να υπάρχει, δηλαδή, προβολή δυνάμεως, αντί να ικανοποιηθούν κατά προτεραιότητα οι άμεσες και υψηλές αυτές ανάγκες του στρατεύματος, βλέπουμε ξαφνικά σε τρεις μήνες να επιχειρείται η υλοποίηση μιας συμβάσεως που δεν είναι της προτεραιότητας των θεμάτων που ανέφερα προηγουμένως.
Επιπλέον επιχειρήθηκε να γίνει ανάθεση και όχι διεθνής διαγωνισμός, γεγονός που εκτοξεύει την τιμή εκατό δισεκατομμύρια παραπάνω από την αρχική προϋπολογισθείσα. Αν όμως γίνει διεθνής διαγωνισμός, αν η προμήθεια αυτή περάσει μέσα από το διεθνή ανταγωνισμό, τότε βεβαίως οι τιμές θα είναι μικρότερες και οπωσδήποτε θα υπήρχαν και αντισταθμιστικά ωφελήματα, τα οποία δεν φάνηκε να υπάρχουν σ' αυτήν την προσπάθεια που έγινε για να καταρτιστεί η σύμβαση. Γι' αυτό ακριβώς καταθέσαμε αυτήν την επίκαιρη ερώτηση. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αποστολίδης έχει το λόγο.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Πάντως για να σας ενημερώσω κύριε συνάδελφε, είπα και προηγούμενα ότι θα μπορούσατε να κάνετε κριτική στην Κυβέρνηση, διότι άργησε να υλοποιήσει ορισμένες αποφάσεις και στο συγκεκριμένο αν θέλετε, εξοπλιστικό πρόγραμμα, από την άποψη ότι η έγκριση του ανώτατου στρατιωτικού συμβουλίου είναι στις 29.3.1996 όπου αποφασίστηκε η δημιουργία του δεύτερου τάγματος επιθετικών ελικοπτέρων για την ενίσχυση του Β' Σώματος Στρατού. Επίσης στις 3-7-97 εγκρίθηκε από το ΚΥΣΕΑ η μελλοντική δομή των Ενόπλων Δυνάμεων 1996-2010, με την οποία προβλέφθηκαν συνολικά σαράντα οκτώ επιθετικά ελικόπτερα έναντι των είκοσι υπαρχόντων. Στις 24.10.1997 εγκρίθηκε η μελέτη επιχειρησιακών απαιτήσεων και προδιαγραφών επιδόσεων επιθετικών ελικοπτέρων με την επισήμανση ότι πρέπει να ληφθούν υπόψη η εισαγωγή από τριετίας των είκοσι επιθετικών ελικοπτέρων APPACHE, η αναμονή εισόδου τεσσάρων ακόμη, οι επενδύσεις που έχουν γίνει στην εκπαίδευση του προσωπικού, τεχνικών, υποστήριξης υποδομών κλπ. Αυτά τα γνωρίζετε πολύ καλύτερα από εμένα.
Αυτό, λοιπόν, που θέλω να σας πω είναι ότι δεν είναι ένας κεραυνός εν αιθρία ούτε επίσπευση της διαδικασίας. Δεν θέλουμε να αφήσουμε αν θέλετε προς τους προκατόχους μας ότι αυτοί δεν διαπραγματεύονταν καλά τα πράγματα και εμείς θα πάμε τα πράγματα καλύτερα. Θέλω να είμαι πολύ καθαρός, πεντακάθαρος. Η επαναξιολόγηση αυτών των προγραμμάτων που δεν έχουν ολοκληρωθεί είναι ότι θα πρέπει να μπουν κάτω από νέους τους κανόνες. Να ενημερωθεί η νέα πολιτική ηγεσία, να επαναξιολογήσει αυτά τα πράγματα και όπου χρειαστεί να κάνει τις απαραίτητες βελτιώσεις. Επίσης με βάση και τη δέσμευση του Υπουργού, η Επιτροπή Εξωτερικών και Άμυνας θα είναι για μας ο χώρος όπου θα παίρνονται αν θέλετε υπόψη οι προτάσεις, οι απόψεις των συναδέλφων και όχι απλά να κάνουμε μια διαδικασία για τους τύπους. Αυτό είναι πολύ καθαρό. 
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η πρώτη με αριθμό 156/19-11-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Καψή προς τον Υπουργό Εξωτερικών, σχετικώς με τις πρόσφατες δηλώσεις του πρώην αμερικανού πρεσβευτή Τόμας Νάιλς, για το θέμα της τρομοκρατίας στην Ελλάδα κλπ.
Η επίκαιρη ερώτηση του κ. Καψή έχει ως εξής:
"Οι πρόσφατες δηλώσεις του πρώην αμερικανού πρεσβευτή κ. Νάιλς για το θέμα της τρομοκρατίας στην Ελλάδα -μια ακόμη επίθεση τέως αμερικανού αξιωματούχου κατά της χώρας μας- δημιουργούν μείζον πρόβλημα, όχι μόνο για τη διεθνή θέση της Ελλάδας αλλά και για τις σχέσεις μας με τις ΗΠΑ. Και τούτο διότι το φαινόμενο της εκ συστήματος "εμπορευματοποίησης" της θέσεως και εμπειρίας τέως διπλωματών των ΗΠΑ στην Ελλάδα την οποία εκμεταλλεύονται συμφέροντα αντίθετα προς τη χώρα μας, δεν είναι σύμφωνη προς τα διπλωματικά ειωθότα και τις διεθνείς συμβάσεις.
Ως εκ τούτου ερωτάται ο κύριος Υπουργός Εξωτερικών:
1. Εάν προτίθεται να ζητήσει δικαστική αρωγή, ώστε ο Νάιλς να κληθεί και να καταθέσει ενόρκως επί των ισχυρισμών του και να δώσει στη δημοσιότητα όλα τα "στοιχεία" "λίστες" και "θεωρίες" του, ώστε να διαλυθεί όλη αυτή η αχλύς του μυστηρίου η οποία επίμονα και συστηματικά καλλιεργείται;
2. Εάν αντιμετωπίζει το ενδεχόμενο να προσφύγει στα αμερικανικά δικαστήρια για δυσφήμιση του πολιτικού κόσμου της χώρας αλλά και την προσβολή της μνήμης του Ανδρέα Παπανδρέου;"
Ο Υπουργός Εξωτερικών κ. Γεώργιος Παπανδρέου έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Κύριε Πρόεδρε, κατ' αρχήν θα ήθελα να ευχαριστήσω το συνάδελφο κ. Καψή, διότι συμφωνώ με ένα βασικό θέμα της Ερώτησής του: ότι η τρομοκρατία και ιδιαίτερα η δράση της τρομοκρατικής οργάνωσης "17 Νοέμβρη" έχει γίνει κατά καιρούς από αρκετούς αντικείμενο εκμετάλλευσης και μάλιστα συνειδητής, είτε αξιοποιείται για να δημιουργήσουν την εικόνα της χώρας που έχει πρόβλημα ασφαλείας.
Επιτρέψτε μου, λοιπόν, να δηλώσω εδώ και πάλι από το Βήμα της Βουλής, ότι η Ελλάδα και ασφαλής χώρα είναι αλλά και ότι βεβαίως γίνεται εξαιρετική δουλειά, συστηματική δουλειά, σε ό,τι αφορά τους Ολυμπιακούς Αγώνες, ώστε να τελεστούν υπό συνθήκες και υπό τους όρους που θα τηρούν τις συστηματικότερες προδιαγραφές ασφαλείας. 
Βεβαίως αναγνωρίζουμε ότι υπάρχει, όπως και σε πάρα πολλές χώρες πια, το φαινόμενο αυτό της δράσης τρομοκρατικών οργανώσεων στο έδαφός μας. Υπάρχει, όμως, όπως λέτε και εσείς μια υπερβολή και μια σεναριολογία πάνω σ' αυτό το ζήτημα. Θέλω να τονίσω, όμως, ότι αυτό το φαινόμενο υπάρχει σε συγκεκριμένους δημοσιογράφους και ελάχιστους θα έλεγα πρώην υπαλλήλους της αμερικανικής διοίκησης. Πρέπει παράλληλα να παραδεχτούμε ότι στην πλειοψηφία τους οι διαμορφωτές της κοινής γνώμης, είτε τα μέσα ενημέρωσης, είτε τα Κέντρα Ερευνών, είτε ακόμα και η κυβέρνηση των Ηνωμένων Πολιτειών, έχουν πάρει αποστάσεις και με δηλώσεις τους από ανάλογες δηλώσεις αυτών των κύκλων. Πρόσφατα ο κ. Boucher, ο εκπρόσωπος της αμερικανικής κυβέρνησης έκανε ακριβώς αυτό. Έχω εδώ τις δηλώσεις του, οι οποίες είναι συγκεκριμένες. Λέει ότι δεν έχουν καμία σχέση με τις δηλώσεις του κ. Νάιλς και ειδικότερα ότι μιλά ως ιδιώτης και καμία σχέση δεν έχει με την άποψη της αμερικανικής κυβέρνησης, η οποία είναι θετική σε ό,τι αφορά τη συνεργασία στο θέμα της τρομοκρατίας.
Σε ό,τι αφορά το θέμα της τρομοκρατίας γνωρίζετε ότι έχουμε μια καλή συνεργασία διεθνώς, όχι μόνο με τις Ηνωμένες Πολιτείες, αλλά και μέσα στα πλαίσια και της Ευρωπαϊκής Ένωσης, αλλά και διαβαλκανικά πια, διότι είχαμε και σημαντικά τρομοκρατικά φαινόμενα στα Βαλκάνια τα τελευταία χρόνια. Νομίζω ότι η αξιοπιστία και η πολιτική βούληση όχι μόνο της Κυβέρνησης, αλλά όλων των πολιτικών δυνάμεων, είναι και θα είναι η καλύτερη απάντηση σε τέτοιου είδους δηλώσεις και τέτοιου είδους αρθρογραφίες.
Θέλω επίσης να τονίσω πως σε ό,τι αφορά τη δικαστική αρωγή για την οποία ρωτάτε, ειδικότερα όταν μιλάμε για την εικόνα της χώρας μας, δεν είναι πάντα ο πιο κατάλληλος τρόπος για να αντιμετωπίσουμε την προσπάθεια σπίλωσης της εικόνας μας. Θέλω να τονίσω όμως παράλληλα ότι πρέπει να κρατήσουμε ανοιχτές αυτές τις δυνατότητες που μας παρέχει το συμβατικό πλαίσιο των σχέσεών μας με τις Ηνωμένες Πολιτείες, που θα αξιοποιήσουμε όταν αυτές θα είναι αναγκαίες και θα χρειαστούν. 
Πάντως ένα πράγμα που δεν μπορούμε να κάνουμε είναι να θέσουμε στη δικαστική κρίση την αξιοπιστία του πολιτικού κόσμου της χώρας και τη βούλησή του για την αντιμετώπιση της τρομοκρατίας. Πιστεύω ότι αυτή η βούληση είναι δεδομένη. Υπάρχει και ένα άλλο σκέλος για το οποίο θα ήθελα να δώσω απάντηση, αλλά επειδή δεν έχω χρόνο, θα συνεχίσω στη δευτερολογία μου. 
ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας, κύριε Υπουργέ, θα δώσετε τα υπόλοιπα στοιχεία.
Ο κ. Καψής έχει το λόγο.
ΓΙΑΝΝΗΣ ΚΑΨΗΣ: Κύριε Υπουργέ, συμφωνώ με όσα είπατε στο τέλος ότι δεν θα θέσουμε τη δική μας αξιοπιστία υπό την κρίση των αμερικανικών δικαστηρίων, ιδίως αν μεταβληθούν και σε στρατοδικεία, όπως πληροφορούμαι. Δεν ήταν αυτή η έννοια μου. Η έννοια μου είναι να κληθεί ο κ. Νάιλς να καταθέσει ενόρκως. Εν πάση περιπτώσει, όμως, αντιλαμβάνομαι ότι αυτό είναι αποκλειστική δική σας ευθύνη και πρωτοβουλία που θα συνεκτιμήσετε όλα τα γεγονότα. 
Εγώ θα ήθελα να επισημάνω τρία μόνο στοιχεία. Πρώτον ότι γίνεται αυτή η προσπάθεια. Υπάρχουν οι λεγόμενες διαψεύσεις, οι οποίες να μου επιτρέψετε να πω ότι δεν είναι ακριβώς διαψεύσεις. Τα λέμε εμείς αυτά. Η δήλωση του εκπροσώπου του Στέιτ Ντιπάρτμεντ λέει: Δεν έχουμε καμία σχέση με τις δηλώσεις. Δεν παίρνουν θέση επί της ουσίας και συνεπώς η άχλη του μυστηρίου πλανάται.
Το δεύτερο στοιχείο είναι εάν και κατά πόσο αυτοί οι κύριοι -και θα ήταν ευχής έργον αν οι υπηρεσίες το διακρίβωναν- έχουν και οικονομικό όφελος από τέτοιες δηλώσεις πολυσχιδές, έμμεσο ή άμεσο. Το σπουδαιότερο, όμως, είναι το θέμα εμπιστοσύνης μεταξύ των δύο χωρών, κύριε Υπουργέ. 
Ομολογώ ότι εγώ τουλάχιστον έχω αρχίσει να κλονίζομαι όταν από τη μια στιγμή ακούω τόσο ασύστολες κατηγορίες και καταγγελίες. Και εν πάση περιπτώσει είναι πιο ασφαλές να ζεις ένα χρόνο στην Ελλάδα παρά μια μέρα στη Νέα Υόρκη. Στατιστικά αποδεικνύεται. Και έχουμε δημοσιεύματα του Τύπου -και θα καταθέσω ένα απόσπασμα από την εφημερίδα "ΤΟ ΒΗΜΑ"- που αποκαλύπτουν ότι αξιωματούχοι όπως η κ. Κοντολίζα Ράις και η ανιψιά του διευθυντού της CIA, εκπρόσωπος του λόμπι των Ταλιμπάν στην Αμερική, αγωνίστηκαν υπέρ των Ταλιμπάν για να περάσει ο αγωγός πετρελαίου από το Αφγανιστάν. Το FBI μετά την άνοδο του Μπους έστειλε ένα σημείωμα να ατονήσουν οι έρευνες για τον Μπιν Λάντεν, εντολή των πετρελαϊκών συμφερόντων. Το ερώτημα πλέον δεν είναι αν θα πρέπει οι Αμερικανοί να έχουν εμπιστοσύνη σε εμάς, αλλά εάν εμείς θα πρέπει να έχουμε εμπιστοσύνη στους Αμερικανούς για την καταπολέμηση της τρομοκρατίας.
(Στο σημείο αυτό ο Βουλευτής κ. Ιωάννης Καψής καταθέτει για τα Πρακτικά το προαναφερθέν απόσπασμα από την εφημερίδα "ΤΟ ΒΗΜΑ", το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Θα ήθελα πρώτα απ' όλα να τονίσω σε ό,τι αφορά το θέμα των διαφόρων δηλώσεων τα εξής: Έχω κατά καιρούς, όταν γίνονται τέτοιες δηλώσεις, καλέσει, και τον προηγούμενο πρέσβη της Αμερικής κ. Μπέρνς, αλλά και τον κύριο Μίλερ πρόσφατα, και έχω τονίσει κάτι πολύ απλό. Εάν έχετε συγκεκριμένα στοιχεία, το απλούστερο είναι -και σας καλώ να προχωρήσετε σε αυτήν τη διαδικασία- να τα δώσετε στο Υπουργείο Δημόσιας Τάξης. Ευτυχώς υπάρχει πια στενή συνεργασία με το Υπουργείο Δημόσιας Τάξης. Και έχω τονίσει όχι μόνο στους Αμερικανούς, αλλά και σε όσους έχουν αξιόπιστα στοιχεία, ότι βεβαίως τα χρειαζόμαστε για τις δικές μας έρευνες. Θα αξιολογηθούν και θα ενεργήσουμε μέσα στα πλαίσια βεβαίως των δικών μας νόμων και δυνατοτήτων. 
Δεν μπορεί, όμως, να αμφισβητηθεί η αξιοπιστία και η πολιτική βούληση της ελληνικής Κυβέρνησης και της Ελληνικής Αστυνομίας -και θα έλεγα, όχι μόνο της ελληνικής Κυβέρνησης, αλλά και όλων των πολιτικών δυνάμεων- και η σαφέστατη θέση, που έχουμε πάρει, καταδίκης της τρομοκρατίας αλλά και η σαφέστατη προσπάθεια την οποία κάνουμε για την αντιμετώπιση αυτού του φαινομένου. 
Δεν είμαστε απολογούμενοι, γι΄ αυτό ακριβώς έχουμε τονίσει την ανάγκη της συνεργασίας. Και μόνο αυτή η συνεργασία θα μπορέσει να δείξει το δρόμο και όχι οι δημόσιες δηλώσεις, οι οποίες δεν συμβάλλουν στην ουσιαστική αυτή προσπάθεια. 
Θέλω να τονίσω, όμως, ότι ο Υπουργός Εξωτερικών της Αμερικής όταν τον επισκέφθηκα πρόσφατα, έκανε δηλώσεις. Και θα έλεγα ότι ήταν σε ένα τελείως διαφορετικό πνεύμα. Είπε ότι το πρόβλημα Αμερικής και Ελλάδας είναι κοινό, δεν επιμέρισε ευθύνες, ποιοι είναι καλύτεροι, ποιοι χειρότεροι, και επίσης τόνισε ότι πιστεύει πως οι Ολυμπιακοί Αγώνες θα τελεστούν με τον καλύτερο δυνατό τρόπο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
Θα κλείσω, κύριε Πρόεδρε. Απλώς επειδή υπάρχει ένα κομμάτι της Ερώτησης που νομίζω αφορά τον πολύ καλό φίλο κ. Καψή, αλλά και τον πρώην Πρωθυπουργό, τον Ανδρέα Παπανδρέου, θέλω να τονίσω εδώ πως σε ό,τι αφορά τον Ανδρέα Παπανδρέου πιστεύω ότι πράγματι δεν έχει σήμερα την ανάγκη υπεράσπισης της πολιτικής του μπροστά σε δικαστήρια. Την πολιτική του είχε τη δύναμη να την υπερασπίζεται μπροστά στο λαό. Θυμάστε νομίζω την άποψη που είχε ο Ανδρέας Παπανδρέου περί δικαστηρίων. Ο ελληνικός λαός ήξερε να τον τιμά και νομίζω ότι και σήμερα συνεχίζει να τιμά τη μνήμη του. 
Ευχαριστώ πολύ. 
(Χειροκροτήματα από την πτέρυγα του ΠΑΣΟΚ)
ΓΙΑΝΝΗΣ ΚΑΨΗΣ: ....(Δεν ακούστηκε)
ΠΡΟΕΔΡΕΥΩΝ (Κωνσταντίνος Γείτονας): Τι είπατε, κύριε Καψή;
ΙΩΑΝΝΗΣ ΚΑΨΗΣ: Ευχαρίστησα τον κύριο Υπουργό και ιδιαίτερα για το τέλος της παρεμβάσεώς του.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Καψή. Για να γραφεί στα Πρακτικά, πρέπει να ακουστεί.
ΓΕΩΡΓΙΟΣ ΔΑΣΚΑΛΑΚΗΣ: Γι' αυτό πήρε και διπλό χειροκρότημα.
ΠΡΟΕΔΡΕΥΩΝ (Κωνσταντίνος Γείτονας): Ακριβώς. Γι' αυτό και εγώ ξαναρώτησα, ώστε να καταγραφεί.
Με την έγκρισή σας, κύριοι συνάδελφοι, θα συζητήσουμε τώρα την με αριθμό 160/19.11.2001 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Αλέξανδρου Χρυσανθακόπουλου προς τον Υπουργό Εθνικής Παιδείας και Θρησκευμάτων, σχετικώς με την πρόσληψη των επιτυχόντων, πτυχιούχων Οικονομικών Σχολών στο διαγωνισμό του Ανώτατου Συμβουλίου Επιλογής Προσωπικού (ΑΣΕΠ), για το έτος 2002.
Η επίκαιρη ερώτηση του κ. Χρυσανθακόπουλου έχει ως εξής:
"Έντονη δυσαρέσκεια και αναστάτωση μεταξύ των πτυχιούχων Οικονομικών Σχολών (Π.Ε.9) επιτυχόντων στο διαγωνισμό του ΑΣΕΠ έτους 2000 (Προκήρυξη 12/2Π/2000) έχει δημιουργήσει το γεγονός ότι προωθείται η πρόσληψη των επιτυχόντων οποίοι στερούνται το προβλεπόμενο από τις κείμενες διατάξεις (άρθρο 14, παρ.8, του ν.1566/85 πτυχίο παιδαγωγικών σπουδών της ΣΕΛΕΤΕ ή τα οριζόμενα εναλλακτικά από τις διατάξεις του άρθρου 6, παρ. 6 του ν.2525/97.
Η έκδοση πίνακα διοριστέων από το ΑΣΕΠ σε καμία περίπτωση δεν υποκαθιστά την υποχρέωση του Υπουργείου Παιδείας να ελέγξει τα τυπικά προσόντα των υποψηφίων και σε κάθε περίπτωση να μην νομιμοποιήσει την αυθαίρετη μετονομασία διαφόρων διδαχθέντων ειδικών μαθημάτων σε παιδαγωγικά (σχετική διαμαρτυρία προς το ΥΠΕΠΘ του Παιδαγωγικού τμήματος Δημοτικής Εκπαίδευσης του Αριστοτελείου Πανεπιστημίου Θεσσαλονίκης).
Σε σχετική ερώτησή μου, με το υπ' αριθ. ΙΗ/438/27.4.2001 έγγραφό του ο Υφυπουργός Παιδείας μου γνωστοποίησε ότι το ΥΠΕΠΘ θα ελέγξει την εγκυρότητα και γνησιότητα όλων των υπευθύνως δηλωθέντων με τη αρχική τους αίτηση τυπικών προσόντων και "σε περίπτωση που διαπιστωθεί ότι οι υποψήφιοι δεν πληρούν τις τυπικές προϋποθέσεις, εκτός από τις προβλεπόμενες ποινικές κυρώσεις, θα διαγραφούν από τους πίνακες διοριστέων και όπως είναι ευνόητο σε καμία περίπτωση δεν θα διοριστούν".
Με τη διαδικασία που εφαρμόζεται θα αδικηθούν οι έχοντες τα νόμιμα προσόντα και θα επιβραβευθούν οι έχοντες.
Ερωτάται ο Υπουργός:
Τι προτίθεται να πράξει για να τηρηθούν οι προβλεπόμενες διαδικασίες, ώστε να μην υπάρξουν αδικίες σε βάρος των πτυχιούχων της ΣΕΛΕΤΕ;".
Θα απαντήσει ο Υφυπουργός Εθνικής Παιδείας και Θρησκευμάτων, κ. Γκεσούλης.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρίες και κύριοι συνάδελφοι, γνωρίζουμε όλοι και ιδιαίτερα ο συνάδελφος που ερωτά, ότι το ΠΑΣΟΚ έκανε μια γενναία πολιτική στην εκπαίδευση εδώ και κάποια χρόνια, η οποία απαντάει στα αιτήματα των νέων και ιδιαίτερα του μέλλοντος. Γνωρίζω ότι ξέρει πολύ καλά πως τα προβλήματα της εκπαίδευσης στη χώρα μας είναι προβλήματα εκσυγχρονισμού της εκπαίδευσης, βελτίωσης της εκπαίδευσης, τα οποία προκύπτουν μέσα από την ανάπτυξη της εκπαίδευσης, έτσι ώστε η χώρα μας να μην υστερεί σε σχέση με άλλες ανεπτυγμένες ευρωπαϊκές χώρες.
Ο εκσυγχρονισμός, λοιπόν, στη δευτεροβάθμια εκπαίδευση ειδικότερα και πιο ειδικά ακόμη στην τεχνική μας εκπαίδευση, έφερε νέα γνωστικά αντικείμενα, νέα προγράμματα, νέα βιβλία, μ΄ ένα προσανατολισμό που απαντάει στα κοινωνικά αιτήματα και στα αιτήματα της αγοράς. Από αυτήν την ανάπτυξη της εκπαίδευσης, λοιπόν, προκύπτουν νέες απαιτήσεις στις υποδομές, στα βιβλία και στο εκπαιδευτικό προσωπικό. 
Το ερώτημα του εκλεκτού συναδέλφου στο οποίο πρέπει σήμερα να απαντήσω αφορά τα καινούρια αιτήματα των νέων αντικειμένων και του εκπαιδευτικού προσωπικού που χρειάζεται, για τα νέα προγράμματα σπουδών που φέραμε στην εκπαίδευση. 
Είναι γνωστό, λοιπόν, ότι σε ορισμένες ειδικότητες υπάρχει αδυναμία διορισμού καθηγητών με τα απαραίτητα προσόντα, τα αυξημένα προσόντα παιδαγωγικής κατάρτισης. Έτσι, λοιπόν, εκεί έγινε μια νομοθετική ρύθμιση που κατά καιρούς δημιούργησε κάποια προβλήματα, τα οποία πρέπει σήμερα να ξεκαθαρίσουμε.
Αυτός είναι ο λόγος που δημιουργήθηκε το θέμα με ορισμένες ειδικότητες εκπαιδευτικών στο διαγωνισμό μονίμου προσωπικού και θα χρησιμοποιηθεί για τους αναπληρωτές. Δόθηκε, λοιπόν, δυνατότητα να λάβουν μέρος στις εξετάσεις του διαγωνισμού του ΑΣΕΠ ορισμένες ειδικότητες που δεν είχαν την ΠΑΤΕ-ΣΕΛΕΤΕ που ήταν απαραίτητο προσόν στο παρελθόν, λόγω του ότι απαιτούνται πολλοί ειδικοί αυτών των ειδικοτήτων. Εγώ θα έλεγα, λοιπόν, ότι γίνονται δεκτοί χωρίς το πτυχίο των παιδαγωγικών σπουδών της ΣΕΛΕΤΕ εγγεγραμμένοι στους πίνακες διοριστέων με βάση τον ν.1566/85 όσοι έχουν διδακτορικό δίπλωμα σε επιστήμη εισαγωγής ή με τίτλο μεταπτυχιακών σπουδών ή ακόμη -αυτό έχει ιδιαίτερη σημασία- γίνονται δεκτοί όσοι πτυχιούχοι προσκομίζουν βεβαίωση σπουδών του οικείου τμήματος που αποφοίτησαν από την οποία προκύπτει ότι έχουν διδαχθεί μαθήματα παιδαγωγικής κατάρτισης. 
Συγκεκριμένα η προσθήκη αυτή της τελευταίας παραγράφου στην προκήρυξη έλεγε, ότι γίνονται δεκτοί και όσοι πτυχιούχοι προσκομίζουν βεβαίωση σπουδών του οικείου τμήματος που αποφοίτησαν, από την οποία προκύπτει ότι έχουν διδαχθεί μαθήματα παιδαγωγικής κατάρτισης.
Θα ήθελα να σημειώσω ότι ο έλεγχος των προσόντων θα γίνει με αυστηρό τρόπο έτσι ώστε να μην αδικηθεί κανείς.
ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Έχουμε το φαινόμενο, κύριε Πρόεδρε, αυτοί που δεν έχουν τα τυπικά προσόντα να επιβραβεύονται και αυτοί που έχουν σπουδάσει παιδαγωγικά να εξαιρούνται και να βλάπτονται σε αυτήν την περίπτωση. Γιατί υπήρξε μια βιομηχανία εκ μέρους των Πανεπιστημίων Αθηνών και Μακεδονίας σαράντα εννέα μαθήματα να τα βαπτίσουν παιδαγωγικά, ώστε να υπάρξει η επάρκεια της παιδαγωγικής ικανότητας γι αυτούς που συμμετείχαν στο διαγωνισμό του ΑΣΕΠ.
Έτσι έχουμε χρηματοοικονομική λογιστική, συμπεριφορά του καταναλωτή, κοστολόγηση, λογιστικής να βαπτίζονται ως παιδαγωγικά μαθήματα. Νομίζω επ' αυτού πρέπει να υπάρξει μέγιστη αυστηρότητα και περαιτέρω παρέμβαση του Υπουργείου. Γιατί η αυτεπάγγελτη υποχρέωση του ΑΣΕΠ να ζητήσει από τους επιτυχόντες τους προσωρινούς πίνακες να καταθέσουν τις παιδαγωγικές τους ικανότητες, το πτυχίο της ΠΑΤΕ ΣΕΛΕΤΕ ή επάρκεια μαθημάτων όπως και σεις αναφέρατε, οδήγησε στην ουσία σε πλαστογράφηση και αυτό με τη βοήθεια καθηγητών από τα πανεπιστήμια, τις σχολές δηλαδή στην περίπτωση αυτή. Και επ' αυτού υπήρξε και διαμαρτυρία του παιδαγωγικού τμήματος του Πανεπιστημίου της Θεσσαλονίκης, σαφέστατη προς εσάς και νομίζω ότι δεν πρέπει να συγκαλυφθεί αυτή η ιστορία δηλαδή να έχουμε οικονομολόγους νομικούς κοινωνιολόγους οι οποίοι με πιστοποιητικά σαφώς αμφιβόλου αξίας και σαφώς πλαστά στην περίπτωση αυτή να εισέρχονται ως καθηγητές τη στιγμή που υπάρχουν κάποιοι άλλοι οι οποίοι έχουν δαπανήσει μέρος της ζωής τους για να πάρουν αυτό το πτυχίο της ΣΕΛΕΤΕ. Είναι σαφέστατο, λοιπόν, το ζήτημα ότι πρέπει να είσαστε αυστηρός. Ας υπάρχει ανάγκη να πάνε γρήγορα καθηγητές, ας πάνε οι αναπληρωτές τους μέχρι να υπάρξει από σας η διερεύνηση και εφαρμογή. Γιατί εσείς θέλοντας να καλύψετε τα κενά στέλνετε αυτούς που δεν έχουν τα προσόντα. Είναι κατάφορη η αδικία. Και θέλω να τονίσω ότι αυτές τις αδικίες αν τις συσσωρεύσουμε στις λεπτομέρειες δεν θα πάμε καλά. Πρέπει όλοι οι πολίτες να αισθάνονται ότι έχουν ένα κράτος με ισονομία και απέναντι στο Υπουργείο Παιδείας να αισθάνονται ότι τους προστατεύει ειδικά αυτούς που τίμησαν τη μεταρρύθμιση και μετέχουν στους διαγωνισμούς.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Πράγματι, κύριε συνάδελφε, υπάρχει αγωνία και μάλιστα μεγάλη, το πώς θα φτάσει γρήγορα ο εκπαιδευτικός στα παιδιά και δεν θα μπορούσε να είναι αλλιώς. Η αγωνία να στείλουμε τον εκπαιδευτικό γρήγορα κοντά στα παιδιά, δεν σημαίνει ότι είναι διατεθειμένο το Υπουργείο και κανείς από την Κυβέρνηση να αδικήσει κανένα και ιδιαίτερα εκπαιδευτικό που γνωρίζουμε τις αγωνίες που έχουν για το διορισμό τους.
Θα ήθελα να πω για το μόνιμο διορισμό των εκπαιδευτικών, ιδιαίτερα οικονομολόγων, κοινωνιολόγων, νομικών και πολιτικών επιστημών, ότι το Υπουργείο αναγνωρίζοντας το ηθικό πρόβλημα που προκύπτει με τον όρο της προκήρυξης βάσει της οποίας διαγωνίστηκαν οι υποψήφιοι που είχαν παρακολουθήσει και εξεταστεί επιτυχώς σε μαθήματα παιδαγωγικής κατάρτισης στο τμήμα που αποφοίτησαν, δώσαμε με τη σχετική εγκύκλιο, οδηγίες στις διευθύνσεις, ώστε να τηρηθεί η σειρά κατάταξης του ΑΣΕΠ που προέκυψε από τις εξετάσεις των εκπαιδευτικών και των οριστικών πινάκων που ανακοινώθηκαν από το ΑΣΕΠ. Να γίνουν δεκτές οι αιτήσεις υποψηφίων με δύο παιδαγωγικά μαθήματα, αλλά όμως που εξετάστηκαν στο ίδιο το παιδαγωγικό μάθημα και πέτυχαν και όσον αφορά αν φοίτησαν στα πανεπιστήμιά τους, στις σχολές τους στα παιδαγωγικά θα κάνουμε αυστηρό έλεγχο, ώστε να μην υπάρχει σε κανέναν από τους εκπαιδευτικούς η αίσθηση ότι αδικούνται. Αυτό μπορούσε να γίνει εξάλλου από τη στιγμή που επιτράπηκε εκτός ΑΣΕΠ, δηλαδή να μετέχουν στο διαγωνισμό του ΑΣΕΠ αυτοί που δεν είχαν κάνει ΠΑΤΕ ΣΕΛΕΤΕ είναι φυσικό να υπήρχε αυτό το θέμα το οποίο αντιμετωπίζουμε ως μάθημα, στο οποίο εξετάστηκαν και πέτυχαν και δεύτερον θα είμαστε αυστηροί όσον αφορά τα πιστοποιητικά σχετικά με την επάρκειά τους στην παιδαγωγική τους κατάρτιση. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Επανερχόμαστε στην τρίτη με αριθμό 148/1911.2001 επίκαιρη ερώτηση πρώτου κύκλου της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τον Υπουργό Εμπορικής Ναυτιλίας, σχετικώς με τις προθέσεις του Υπουργείου για την αναβάθμιση της εκπαίδευσης στις σχολές του Εμπορικού Ναυτικού κλπ.
Η επίκαιρη ερώτηση της κας Κανέλλη έχει ως εξής:
"Σε κινητοποιήσεις προχώρησαν πρόσφατα οι σπουδαστές στην Ακαδημία Εμπορικού Ναυτικού Ασπροπύργου, διεκδικώντας να σταματήσει ο ασφυκτικός έλεγχος και οι ωμές προκλητικές επεμβάσεις των εφοπλιστών και του ΥΕΝ στη λειτουργία των σχολών, να αποστρατιωτικοποιηθούν και να υπαχθούν οι ΑΕΝ στο ενιαίο σύστημα παιδείας στο φυσικό τους φορέα που είναι το Υπουργείο Παιδείας.
Όπως καταγγέλλουν οι σπουδαστές: Από τις ναυτικές σχολές απουσιάζει το επιστημονικό εκπαιδευτικό προσωπικό. Υπάρχουν τεράστιες ελλείψεις στον τομέα της υποδομής. Τα βιβλία είτε λείπουν είτε το περιεχόμενό τους είναι εντελώς αναχρονιστικό. Οι εφοπλιστές παίζουν καθοριστικό ρόλο στα πιο κρίσιμα ζητήματα, στη διαμόρφωση και εφαρμογή των εσωτερικών κανονισμών, που είναι αντιδημοκρατικοί - αυταρχικοί και εποπτεύονται από τους λιμενικούς. Με απαίτηση των εφοπλιστών το ΥΕΝ δεν ικανοποιεί το αίτημα των ναυτεργατών για την αναγνώριση και την ισοτιμία των διπλωμάτων τους με τα αντίστοιχα της στεριάς. Επιπρόσθετα, χαρακτηριστικό παράδειγμα της απαράδεκτης και ωμής επέμβασης των εφοπλιστών και του Υπουργείου στα εσωτερικά του συλλόγου των σπουδαστών, αποτελεί η επιχείρηση καθαίρεσης του διοικητικού συμβουλίου του συλλόγου, το οποίο εξέλεξαν νόμιμα οι σπουδαστές και η αναγνώριση άλλου από το ΥΕΝ που είναι της αρεσκείας των εφοπλιστών.
Ερωτάται ο κύριος Υπουργός: 
Ποια μέτρα προτίθεται να πάρει η Κυβέρνηση για τον εκδημοκρατισμό, την ουσιαστική αναβάθμιση της ναυτικής εκπαίδευσης, την αναγνώριση και την ισοτιμία των διπλωμάτων τους με τα αντίστοιχα της στεριάς, για να σταματήσουν οι επεμβάσεις των εφοπλιστών και του ΥΕΝ στα εσωτερικά του συλλόγου των σπουδαστών";
Ο Υπουργός Εμπορικής Ναυτιλίας κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Ένας από τους πιο βασικούς συντελεστές της ναυτιλιακής μας πολιτικής και υποδομής δεν μπορεί παρά να είναι η ναυτική εκπαίδευση. Πράγματι τα τελευταία τρία χρόνια θα δει κανείς ότι έχουν γίνει πάρα πολλά σημαντικά βήματα. Πρώτα απ'όλα οι γνωστές σχολές Εμπορικού Ναυτικού έγιναν Ακαδημίες Εμπορικού Ναυτικού. Αναβαθμίστηκαν θεσμικά, εκπαιδευτικά και λειτουργικά. Πιστεύουμε ότι προς αυτήν την κατεύθυνση, όπως δήλωσα και πρόσφατα, θα ολοκληρώσουμε αυτόν τον κύκλο αναβάθμισης της ναυτικής εκπαίδευσης και όπου χρειαστεί και από αρχική βάση.
Το δεύτερο όμως που είναι σημαντικό και έχει σχέση και με την ερώτηση, είναι ότι οι Ακαδημίες πια αυτές του Εμπορικού Ναυτικού έχουν συμπεριληφθεί στο μηχανογραφικό του Υπουργείου Παιδείας. Δεν είναι πια ένας κλειστός κύκλος που μπορεί κάποιος να εκδηλώσει το ενδιαφέρον του. Έτσι η εισαγωγή των υποψηφίων στην τριτοβάθμια εκπαίδευση ΑΕΙ, ΤΕΙ κλπ. εμπεριέχει πλέον και τις Ακαδημίες του Εμπορικού Ναυτικού. 
Επίσης από το ακαδημαϊκό έτος 2000-2001 λειτουργούν οι νέοι κανονισμοί σπουδών, οι οποίοι υπακούουν σε κοινή υπουργική απόφαση του Υπουργείου Εμπορικής Ναυτιλίας και του Υπουργείου Παιδείας. ΟΙ κανονισμοί αυτοί αναμορφώνονται, εκσυγχρονίζονται και φυσικά προσαρμόζονται στις εξελίξεις ενός επαγγέλματος το οποίο έχει σχέση με τη σύγχρονη τεχνολογία. Τα πλοία που ξέραμε δεν έχουν καμία σχέση με τα σημερινά πλοία και επομένως οι πλοίαρχοι και οι μηχανικοί δεν μπορούν παρά να είναι πλοίαρχοι και μηχανικοί του δικού μας καιρού, συμβατοί στις δεξιότητές τους με τη σημερινή τεχνολογία.
Πιστεύω, όμως, ότι ποιοτική αναβάθμιση της ναυτικής εκπαίδευσης για τη χώρα μας, αποδεικνύεται από ένα άλλο πολύ σημαντικό γεγονός και αυτό είναι πλέον η αναγνώρισή της από την ανεξάρτητη επιτροπή του IΝΟ, δηλαδή της διεθνούς οργάνωσης για τη ναυτιλία, η οποία αποφάσισε τώρα, πρόσφατα, ότι η ναυτική εκπαίδευση στην Ελλάδα είναι διεθνώς αποδεκτή και ανήκει στο λεγόμενο WHITE LIST, στη λευκή λίστα ότι δηλαδή λειτουργεί σύμφωνα με τα πρότυπα της διεθνούς σύμβασης SΤCW. 
Εγώ δέχτηκα τους σπουδαστές που ήλθαν, κυρίως τους μηχανικούς και συζήτησα μαζί τους. Δώσαμε διέξοδο όπως και στο ΚΕΣΕΝ σχεδόν στα οκτώ, δέκα ζητήματα που υπήρχαν.
Πιστεύω, λοιπόν, ότι μέσα σ' αυτά τα πλαίσια μαζί και με τους προσομοιωτές, μαζί με τα εγχειρίδια, μαζί με το INTERNET, θα δώσουμε μια διαφορετική εικόνα προς αυτήν την κατεύθυνση.
Στη δευτερολογία μου θα αναφερθώ στα υπόλοιπα.
ΠΡΟΕΔΡΕΥΩΝ (Κωνσταντίνος Γείτονας):Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Υπουργέ, είστε φρέσκος στη θέση αυτή και -πέρα από τις επαφές που είχαμε με τους σπουδαστές- ίσως ενδεχομένως να μην σας ενημέρωσαν ότι για την αναβάθμιση της ποιότητας σπουδών, απαντήσατε περίπου όπως και ο προκάτοχός σας στις 12 Ιουνίου 2001 στο συνάδελφο κ.Σκοπελίτη, ο οποίος είχε προβεί σε παρομοία ερώτηση με αυτό το αντικείμενο. 
Έχω να σας επισημάνω δύο πράγματα σε ό,τι αφορά την ποιότητα των σπουδών. Είναι απορίας άξιον γιατί εξακολουθούμε στο 2001 με τη μορφή που έχει πάρει και η συγκρότηση των Ενόπλων Δυνάμεων να επιμένουμε να έχει στρατοκρατική μορφή η ναυτική παιδεία. Και είναι στρατοκρατική η μορφή της με τον πρώτο και τον τελευταίο λόγο να τον έχει το λιμενικό.
Δεύτερον, συνάρτηση ουσιαστικής παιδείας -και το ξέρετε, φαντάζομαι και ελπίζω εξίσου καλά όσο και εγώ, ίσως και καλύτερα- είναι η ουσιαστική προσέγγιση. Έχετε εκλογές των φοιτητών, με βάση τον κανονισμό και το καταστατικό, οι οποίοι εκλέγουν το εννεαμελές τους συμβούλιο και μετά ένας φοιτητής εξ αυτών πηγαίνει και δίνει δικό του κατάλογο στο Υπουργείο Εμπορικής Ναυτιλίας. Και όταν μέχρι σήμερα το πρωί έχουμε αναγνωρισμένο διοικητικό συμβούλιο με παρέμβαση των εφοπλιστών και των ανθρώπων του Υπουργείου Εμπορικής Ναυτιλιας -ωμή δημοκρατική παρέμβαση- και δεν αναγνωριζόταν το νομίμως εκλεγέν κατά το καταστατικό και τον κανονισμό της σχολής διοικητικό συμβούλιο των φοιτητών, έχω την εντύπωση ότι η παιδεία αποδεικνύεται κακώς εννοούμενα στρατοκρατική. Δεν αρκεί ένας εξομοιωτής, δεν αρκεί αναγνώριση αυτής της παιδείας. Και μεταξύ μας, η ναυτιλιακή παραγωγή στην Ελλάδα και η ναυτεργατική παραγωγή είναι αυτή που ανάγκασε απαξάπαντες χάριν στην εκπληκτική δουλειά που κάνουν, υπερβάλλοντας με ταπεινούς μισθούς και με συνθήκες όχι του 2001. Δεν είναι προϊόν μόνο μίας κυβερνητικής απόφασης. Είναι προϊόν μίας πολύ σκληρής δουλειάς σε αλμύρα και θάλασσα με συνθήκες καθόλου δημοκρατικές. Προς τι, λοιπόν, αυτές οι παρεμβάσεις; Γνωρίζω και ξέρω ότι στη δευτερολογία θα μου απαντήσετε πως μετά την απεργιακή κινητοποιηση της Δευτέρας, τις διαδηλώσεις, τις φωνές και τη σημερινή ερώτηση που ερχόταν, σήμερα το πρωί εδέησε το Υπουργείο, μετά από οκτώ μήνες να αναγνωρίσει το νομίμως εκλεγέν συμβούλιο. Είναι δυνατόν αυτό να γίνεται μετά από τέτοιες κινητοποιήσεις;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Είμαι καινούριος στο Υπουργειο, αλλά δεν είμαι φρέσκος γιατί πρέπει να σας πω ότι πριν πάω στην ΑΣΟΕ και τη Βιομηχανική, είχα πάει να δώσω στη Σχολή Εμποροπλοίαρχων Ύδρας. Είμαι και καπετάνιος της πράξης. 
ΠΡΟΕΔΡΕΥΩΝ (Κωνσταντίνος Γείτονας): Συνήθως από τους πολλούς "καπετάνιους" πάσχουμε στον τόπο από ό,τι έχω καταλάβει.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πάντως η θάλασσα θέλει φρεσκάδα.
ΛΙΑΝΑ ΚΑΝΕΛΛΗ: Εγώ ναυτικό φυλλάδιο είχα αλλά δεν το άσκησα ποτέ! 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Θέλω να πω ότι η δομή των Ακαδημιών δεν είναι στρατοκρατική. Με τον τελευταίο νόμο που έχει ψηφιστεί του 1998, οι σχολές διοικούνται από ένα όργανο συλλογικό, το λεγόμενο Συμβούλιο των Ακαδημιών, στο οποίο συμμετέχουν ο διευθυντής της οικείας σχολής, οι εκπρόσωποι των καθηγητών, το διοικητικό προσωπικό και οι σπουδαστές. Το ότι μέσα σε όλο αυτό το σύστημα μόνο ο επικεφαλής, ο πρόεδρος, είναι λιμενικός, δε νομίζω ότι κάνει στρατοκρατική τη δομή και λειτουργία των σχολών.
Επίσης, οι σύλλογοι, πάλι με το άρθρο 24 του ν.2638/98 κατοχυρώνονται και λειτουργούν ως νομικά πρόσωπα ιδιωτικού δικαίου, που δεν υπήρχαν παλιά -και έχετε δίκιο για το παλιό καθεστώς- αλλά τώρα είναι ΝΠΙΔ και κανένας, ούτε το ΥΕΝ μπορεί να παρεμβαίνει στα εσωτερικά των συλλόγων των σπουδαστών και να πει αν κάποιος .....
ΛΙΑΝΑ ΚΑΝΕΛΛΗ: Παρενέβη όμως.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Τέτοια επιχείρηση καθαίρεσης μέχρι τώρα δεν έχει γίνει και κανένα διοικητικό συμβούλιο δεν έχει καθαιρεθεί. Πιστεύω ότι κάτι τέτοιο θα είναι, αν ποτέ επιχειρηθεί να γίνει, καταδικαστέο και τέτοια πράγματα στην εποχή μας δεν μπορεί να υπάρχουν σε καμία σχολή, ακόμη κι αν ο επικεφαλής προέρχεται από το Λιμενικό Σώμα. 
ΛΙΑΝΑ ΚΑΝΕΛΛΗ: 'Όμως μαζί με τους παπάδες και τους ηθοποιούς είναι στην ανωτατοποίηση. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Πράγματι μαζί με όλα αυτά -και δεν είναι μόνο τα βιβλία- μαζί με την υποδομή, γιατί όπως είπα στην αρχή, δεν μπορείς σήμερα να είσαι πλοίαρχος ή μηχανικός, αν δεν έχεις πέρα από την εκπαίδευσή σου στη θάλασσα, ασκηθεί και στη σύγχρονη τεχνολογία.
ΛΙΑΝΑ ΚΑΝΕΛΛΗ: Και στο μηχανογραφικό γιατί πρέπει να είναι εναλλακτική η θεολογία και ... 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Όπως είπα σε όλους και σε πρόσφατη συνέντευξή μου το θέμα της εκπαίδευσης είναι πρόβλημα γιατί δεν υπάρχουν πια διαθέσιμοι ναυτικοί ούτε αξιωματικοί. Πρέπει με κάθε τρόπο να κατευθύνουμε τους νέους προς το ναυτικό επάγγελμα, διότι ο στόλος που έχει μεγαλώσει έχει ανεργία μηδέν. Έχουμε τεράστια έλλειψη αξιωματικών. Αν δεν λύσουμε αυτά τα θέματα μέσα από τη ναυτική εκπαίδευσή με την αναβάθμισή της, δεν θα έχουμε κάνει τίποτα. Προς αυτήν την κατεύθυνση φροντίζουμε.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλού: Δεύτερη είναι η με αριθμό 153/19-11-2001 επίκαιρη ερώτηση του Βουλευτή της Νέας Δημοκρατίας κ. Θεοδώρου Κασσίμη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις προθέσεις του Υπουργείου να ρυθμίσει νομοθετικά την οριοθέτηση χειμάρρων και ρεμάτων καθώς και τη δόμηση γύρω από αυτά.
Η επίκαιρη ερώτηση του κ. Κασσίμη έχει ως εξής:
"Οι πρόσφατες πλημμύρες στην Αττική απέδειξαν για μια ακόμα φορά ότι αρκούν λίγα χιλιοστά έντονης βροχής σε μικρό χρονικό διάστημα για να κινδυνέψουν ζωές και περιουσίες στο Λεκανοπέδιο. Κάθε φορά που πλήττεται η Αττική από πλημμύρες, η Κυβέρνηση διακηρύσσει ότι έχει έτοιμο σχέδιο νόμου που θα ρυθμίζει τους όρους και προϋποθέσεις δόμησης γύρω από τους χείμαρρους και τα ρέματα στο Λεκανοπέδιο. Εγκλωβισμένη, όπως φαίνεται από μικρά και μεγάλα συμφέροντα η Κυβέρνηση, καθυστερεί περισσότερο από πέντε χρόνια να παρουσιάσει το σχετικό νομοθέτημα με αποτέλεσμα η κατάσταση να επιδεινώνεται καθημερινά. Δυστυχώς ακόμα και την οριοθέτηση των χειμάρρων αποφεύγει να νομοθετήσει η Κυβέρνηση αφήνοντας έτσι ελεύθερους τους ασυνείδητους καταπατητές να συνεχίζουν το έργο τους.
Οι επιστήμονες έχουν κρούσει επανειλημμένα τον κώδωνα του κινδύνου και οι πολίτες ζουν μέσα σε ένα καθεστώς ανασφάλειας παρακολουθώντας με αγωνία το μετεωρολογικό δελτίο ενώ οι κυβερνητικοί παράγοντες ρίχνουν ο ένας στον άλλο κάθε φορά τις ευθύνες για τις καταστροφές και λησμονούν το πρόβλημα μόλις περάσουν λίγες ημέρες. 
Επειδή το πρόβλημα είναι ζωτικής σημασίας για τους κατοίκους και την οικονομία του Λεκανοπεδίου ερωτάται η κυρία Υπουργός ΠΕΧΩΔΕ και καλείται να ενημερώσει την Εθνική Αντιπροσωπεία αν και πότε σχεδιάζει να φέρει προς συζήτηση στη Βουλή σχέδιο νόμου, το οποίο να αφορά στην οριοθέτηση των χειμάρρων και ρεμάτων και να καθορίζει τα σχετικά με τη δόμηση γύρω από αυτά".
Ο κύριος Υφυπουργός έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Η νομοθετική ρύθμιση για την οριοθέτηση των ρεμάτων, για τη δόμηση πλησίων τους και για την προστασία χειμάρρων και ρεμάτων είναι μέσα στις άμεσες προτεραιότητες του Υπουργείου. Βρήκαμε δε μια έτοιμη δουλειά από την προηγούμενη ηγεσία για τις προδιαγραφές μελετών οριοθέτησης ρεμάτων και για τα δύο θέματα στα οποία αναφέρθηκα.
Έχω κάνει μία επιτροπή από πέντε ειδικούς επιστήμονες υπαλλήλους του Υπουργείου από καίριες διευθύνσεις, η οποία θα επεξεργαστεί περαιτέρω τη δουλειά την οποία βρήκαμε, ώστε όταν είμαστε έτοιμοι να τη φέρουμε στη Βουλή για να γίνει νόμος του κράτους. Τώρα σχετικά με τις τελευταίες πλημμύρες πρέπει να πω, ότι στην Αττική έχουμε μία άσχημη κατάσταση, η οποία χρονολογείται εδώ και πενήντα χρόνια. Έχουν γίνει επικαλύψεις χειμάρρων. Πεντακόσια χιλιόμετρα ρεμάτων έχουν χαθεί. 
Τα τελευταία χρόνια έχουν γίνει πολλά αντιπλημμυρικά έργα και πολλές περιοχές συμπεριφέρονται καλύτερα από ό,τι παλαιότερα όταν έχουμε έντονες βροχοπτώσεις. Υπάρχουν περιοχές στις οποίες γίνονται έργα και άλλες στις οποίες πρέπει να γίνουν. Έχουν γίνει διευθετήσεις ρεμάτων και υπάρχουν πολλές μελέτες για διευθέτηση άλλων. Επίσης έχουν γίνει οριοθετήσεις ρεμάτων, όπως του Κηφισού ή της περιοχής που γίνεται τώρα το Ολυμπιακό Χωριό. Ακόμα έχουν γίνει αεροφωτογραφίες κατά τρόπο συστηματικό, επαναλαμβανόμενες ετησίως. Χρησιμοποιούμε και της αεροφωτογραφίες και της Γεωγραφικής Υπηρεσίας Στρατού. Επιπλέον η διεύθυνση αεροφωτογραφίσεων του Κτηματολογίου κατά παραγγελία του ΥΠΕΧΩΔΕ και άλλων φορέων πραγματοποιεί ετησίως πολλές αεροφωτογραφίσεις στην Αττική. 
Τα τελευταία χρόνια η ΕΥΔΑΠ κατά παραγγελία του ΥΠΕΧΩΔΕ εκπόνησε μελέτη καταγραφής και εποπτείας των ρεμάτων, χρησιμοποιώντας αυτές τις αεροφωτογραφίες. Θα επιχειρήσω αυτά τα νομοσχέδια και τις ρυθμίσεις να τα συζητήσω με τα κόμματα.
Θεωρώ ότι είναι απαραίτητο να συμφωνήσουμε σε ορισμένα πράγματα ώστε τουλάχιστον να μην επιδεινωθεί αλλά αν είναι δυνατόν να βελτιωθεί και η κατάσταση που υπάρχει στην Αττική. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριε Υπουργέ, με λύπη μου θα πω ότι δεν θα φύγω πιο καθησυχασμένος απ' ότι ήρθα, διότι ουδείς αμφισβητεί ότι έχουν γίνει ορισμένα πράγματα. Αλίμονο αν δεν είχε γίνει τίποτε τα τελευταία είκοσι χρόνια. Κάτι έχει γίνει. Αυτό όμως που δεν μπορώ να δεχθώ είναι ότι από το 1996 το Πολυτεχνείο είχε κάνει μια σοβαρή δουλειά, έγινε επιτροπή στο ΥΠΕΧΩΔΕ, ετοιμάστηκαν τα σχέδια μετά από δεκάδες συσκέψεις και έκτοτε έχουμε υποστεί τρείς ή τέσσερις φορές πλημμύρες στην Αττική. Εγώ δεν λέω ότι θα λύσει το υφιστάμενο πρόβλημα, αλλά θα πάψει να το επιδεινώνει. Πέντε χρόνια ενώ όλα αυτά υποτίθεται ότι ήταν έτοιμα -και ήταν αν θέλετε επιστημονικά, δεν ξέρω αν ήταν από πλευράς υπηρεσιακής- κάθε φορά που έχουμε λίγο πιο έντονη βροχή καταστρέφονται περιουσίες, πλημμυρίζει η Αθήνα. 
Λέτε τώρα ότι φτιάξατε επιτροπή. Θα σας πω, κύριε Υπουργέ, ότι κατά την άποψή μου η καμήλα είναι άλογο το οποίο προήλθε από επιτροπή. Μια ακόμη επιτροπή δεν πρόκειται να λύσει καθόλου το πρόβλημα. Εγώ σας κάνω έκκληση -δεν κάνω αυτήν τη στιγμή αντιπολιτευτική κριτική- φέρτε επιτέλους πρώτα απ' όλα ένα νομοσχέδιο όσον αφορά την οριοθέτηση των χειμάρρων. Αυτό δεν θέλει ούτε πολύ κουβέντα ούτε πολύ ψάξιμο. Επιστημονική πρέπει να είναι η βάση του, να οριοθετήσουμε τα ρέματα και τους χείμαρρους και από εκεί και πέρα να προχωρήσουμε στους όρους δόμησης. Όμως αλίμονο αν δεν σταματήσουμε αυτήν τη στιγμή, αύριο αν είναι δυνατόν να κτίζουμε δίπλα στους χείμαρρους. Προχωρήστε στην οριοθέτηση που είναι το πιο εύκολο, προχωρήστε τώρα αμέσως και στη συνέχεια, φέρτε ένα νομοθέτημα για τη δόμηση σ' αυτές τις περιοχές διότι κάθε μήνας που περνάει τα πράγματα επιδεινώνονται.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσακλίδης έχει το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Εγώ συμφωνώ, κύριε Κασσίμη, με την αγωνία που εκφράζετε και σεις, σας λέγω δε ότι η τροπολογία για την οριοθέτηση των ρεμάτων είναι έτοιμη θα έρθει στο πρώτο νομοσχέδιο του ΥΠΕΧΩΔΕ. Ίσως είναι αυτό που αφορά την μεταφορά συντελεστή αλλά αν συμφωνούν τα κόμματα εγώ δέχομαι ότι είναι επείγον και μπορούμε να το βάλουμε σε ένα άλλο νομοσχέδιο. Ευχαρίστως αν το επιτρέπει και ο κύριος Πρόεδρος της Βουλής. Είναι έτοιμη η τροπολογία. Απλώς σας λέω ότι έκανα μια επιτροπή. Εσείς τι θα κάνατε αν πηγαίνατε σ΄ ένα Υπουργείο μέσα σε δέκα - δεκαπέντε μέρες; Βρήκαμε έτοιμα κάποια πράγματα και επειδή θέλω να έχω ιδίαν αντίληψη, συνέστησα μια επιτροπή από πέντε ειδικούς για να δούμε αν είναι σωστά αυτά, μήπως έχουν λάθη, μήπως θέλουν συμπληρώσεις. Δεν πρόκειται για μια επιτροπή η οποία θα χρονοτριβεί αλλά πρέπει σ΄ ένα μήνα να μας δώσει τελικές προτάσεις. Κάνουμε μια επεξεργασία των κειμένων που υπάρχουν που πράγματι έγιναν με τη βοήθεια και επιστημονικών φορέων. 
Εγώ, λοιπόν, σας λέω ότι πράγματι συμφωνώ ότι η οριοθέτηση επείγει και μακάρι να βρούμε τρόπο δια της Βουλής να το προωθήσουμε γρηγορότερα και να μην περιμένουμε το πρώτο νομοσχέδιο του ΥΠΕΧΩΔΕ.
Το άλλο είναι η δόμηση πλησίον των ρεμάτων, η προστασία των ρεμάτων αλλά και οι παρεμβάσεις εκεί που πρέπει σε ρέματα που έχουν κτιστεί. Εγώ ζητώ να υπάρχει συμφωνία όλων των κομμάτων να παρέμβουμε αποφασιστικά. Και αυτό είναι μέσα στις άμεσες νομοθετικές πρωτοβουλίες της Κυβέρνησης. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και πριν εισέλθουμε στην ημερήσια διάταξη νομοθετικής εργασίας θα διακόψουμε για λίγα λεπτά.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
Έχω την τιμή να ανακοινώσω στο Σώμα ότι ο Υπουργός Εθνικής Οικονομίας και Οικονομικών θα καταθέσει τον Απολογισμό και τον Ισολογισμό του κράτους οικονομικού έτους 2000 και τον κρατικό Προϋπολογισμό οικονομικού έτους 2002. 
(Στο σημείο αυτό ο Υπουργός Εθνικής Οικονομίας και Οικονομικών κ. Νικόλαος Χριστοδουλάκής καταθέτει τον Απολογισμό και τον Ισολογισμό του κράτους οικονομικού έτους 2000 και τον κρατικό προϋπολογισμό οικονομικού έτους 2002).
(Χειροκροτήματα από την πτέρυγα του ΠΑΣΟΚ)
Ο κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, έχω την τιμή να καταθέσω στην Εθνική Αντιπροσωπεία το γενικό κρατικό Προϋπολογισμό του οικονομικού έτους 2002, όπως επίσης τον Απολογισμό και τον Ισολογισμό του οικονομικού έτους 2000. Σας παρακαλώ να ορίσετε ημερομηνίες συζήτησης, τόσο στη Διαρκή Κοινοβουλευτική Επιτροπή, όσο και στην Ολομέλεια του Σώματος.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, η συζήτηση του κρατικού Προϋπολογισμού στην Ολομέλεια της Βουλής θα αρχίσει τη Δευτέρα 17 Δεκεμβρίου 2001 και σύμφωνα με το άρθρο 123, παρ. 1, του Κανονισμού της Βουλής θα ολοκληρωθεί σε πέντε συνεχείς συνεδριάσεις, δηλαδή την Παρασκευή 21 Δεκεμβρίου στις 12 ακριβώς τα μεσάνυκτα.
Ο Πρόεδρος της Διαρκούς Επιτροπής Οικονομικών Υποθέσεων θα συγκαλέσει φέτος μαζί την επιτροπή για εξέταση του Απολογισμού, του Ισολογισμού και του Κρατικού Προϋπολογισμού. Από τον επόμενο χρόνο, με το νέο Κανονισμό και κατ' επιταγήν του νέου Συντάγματος θα συζητιούνται χωριστά και από ειδική επιτροπή ο Απολογισμός και ο Ισολογισμός του κράτους. Φέτος, λοιπόν σε πρώτη συνεδρίαση, όπως κάθε χρόνο, την επόμενη Τρίτη, 27 Νοεμβρίου το πρωϊ.
Σε ό,τι αφορά στον πέραν του οριζόμενου από τον Κανονισμό αριθμό των επιπλέον συνεδριάσεων που θα χρειαστεί να γίνουν στην επιτροπή, επιφυλάσσομαι στη Διάσκεψη των Προέδρων να συζητήσουμε και να ενημερώσουμε δια του Προέδρου της αρμόδιας επιτροπής τα μέλη της. Οι γενικοί και οι ειδικοί εισηγητές παρακαλούνται να έχουν υπόψη τους ότι θα πρέπει υποβάλουν τις εισηγήσεις τους μέσα σε οκτώ μέρες από την πρώτη συνεδρίαση της επιτροπής, όπως προβλέπει ο Κανονισμός, ώστε να διανεμηθούν εγκαίρως, μέσα στις προβλεπόμενες από τον Κανονισμό προθεσμίες, πριν από την έναρξη της συζήτησης στην Ολομέλεια στις 17 Δεκεμβρίου.
Στο σημείο αυτό έληξε η τελετή κατάθεσης του Προϋπολογισμού.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: "Αιθυλική αλκοόλη και αλκοολούχα προϊόντα".
Η Διάσκεψη των Προέδρων αποφάσισε στη συνεδρίαση της στις 13 Νοεμβρίου να διατεθεί για τη συζήτηση του νομοσχεδίου αυτού η σημερινή συνεδρίαση για τη συζήτηση επί της αρχής και η αυριανή για τη συζήτηση των άρθρων.
Αν κατατεθούν τροπολογίες και υπάρξει ανάγκη περαιτέρω συζητήσεως, επιφυλασσόμαστε να προτείνουμε στο Σώμα πρόσθετο χρόνο. 
Για τη συζήτηση του νομοσχεδίου αυτού, το Κ.Κ.Ε. ορίζει ως ειδικό αγορητή το Βουλευτή κ. Σταύρο Σκοπελίτη και ο Συνασπισμός της Αριστεράς και της Προόδου το Βουλευτή κ. Γιώργο Αμπατζόγλου. 
Ο εισηγητής της Πλειοψηφίας κ. Ανδρέας Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
Κυρίες και κύριοι συνάδελφοι, μόλις προηγήθηκε η κατάθεση του νέου Προϋπολογισμού για το έτος 2002, ένα κορυφαίο νομοθέτημα σε μία κορυφαία διαδικασία του Κοινοβουλίου. Βέβαια, το νομοσχέδιο που έχω την τιμή να εισηγηθώ και που αναφέρεται στην αιθυλική αλκοόλη και στα αλκοολούχα προϊόντα και ποτά δεν είναι της ίδιας αξίας, είναι του ίδιου Υπουργείου, όμως, του Υπουργείου Οικονομικών. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Θα ήθελα να πω ότι με το προτεινόμενο νομοσχέδιο στοχεύουμε στη δημιουργία ενός εύχρηστου και ευέλικτου πλαισίου που θα αμβλύνει τις αδυναμίες που υπάρχουν σήμερα τόσο στο νομικό πλαίσιο λειτουργίας των επιχειρήσεων που δραστηριοποιούνται στον τομέα παραγωγής και εμπορίας της αιθυλικής αλκοόλης και των αλκοολούχων προϊόντων, όσο και τη διευκόλυνσή τους στην ανάπτυξη, στη δραστηριότητα για την καλύτερη δυνατή διασφάλιση των συμφερόντων του δημοσίου.
Το νομοσχέδιο αυτό έρχεται να αντικαταστήσει τον ισχύοντα από το 1939 Κώδικα των νόμων περί φορολογίας οινοπνεύματος (Βασιλικό διάταγμα στις 14.10.1939). Ήταν η κωδικοποίηση νόμων που ίσχυαν από το 1919. Είναι συνέχεια μιας σειράς άλλων νομοσχεδίων που εκσυγχρόνισαν το νομικό και θεσμικό πλαίσιο του Υπουργείου Οικονομικών. Το συγκεκριμένο νομοσχέδιο συνδέεται με προηγούμενα νομοσχέδια και έχει άμεση σχέση και με τον προϋπολογισμό. Είναι ένα ακόμη νομοσχέδιο του Υπουργείου Οικονομικών που, συμβάλλει και στον εκσυγχρονισμό του θεσμικού και νομικού πλαισίου, αλλά και στην αποτελεσματικότητα των υπηρεσιών του Υπουργείου Οικονομικών και στοχεύει και στην εξυπηρέτηση του πολίτη φορολογούμενου καταναλωτή, αλλά και στην καλή πορεία των εσόδων. 
Γνωρίζετε πολύ καλά ότι τον τελευταίο χρόνο μια σειρά τέτοια νομοθετήματα ήρθαν για συζήτηση στη Βουλή και σήμερα είναι πλέον νόμοι, όπως η κωδικοποίηση του Φόρου Προστιθέμενης Αξίας, όπως η κωδικοποίηση των Κληρονομιών, Γονικών Παροχών, Δωρεών, Προικών, κλπ., όπως η κωδικοποίηση του Τελωνειακού Κώδικα, μεγάλη τομή των υπηρεσιών του Υπουργείου Οικονομικών, σε επίπεδο προληπτικού ελέγχου, η δημιουργία του Σώματος Δίωξης Οικονομικού Εγκλήματος, το Εθνικό Ελεγκτικό Κέντρο, τα Περιφερειακά και Τοπικά Ελεγκτικά Κέντρα, η ενιαία Επιθεώρηση του Υπουργείου Οικονομικών, η Σχολή Επιμόρφωσης των Υπαλλήλων και των Στελεχών του Υπουργείου Οικονομικών, η μηχανοργάνωση των υπηρεσιών η μηχανογράφηση των διαδικασιών και οι Η/Υ επιτέλους στη διάθεση των υπηρεσιών των υπαλλήλων, αλλά και των πολιτών .
Με το συγκεκριμένο σχέδιο νόμου, με τη συγκεκριμένη κωδικοποίηση, γίνεται μία σοβαρή προσπάθεια αναμόρφωσης και βελτίωσης του θεσμικού πλαισίου και για τον εκσυγχρονισμό του Γενικού Χημείου του Κράτους, που ήταν ο υπόλοιπος τομέας του Υπουργείου Οικονομικών που δεν είχε προχωρήσει ο εκσυγχρονισμός του θεσμικού πλαισίου που το διέπει.
Ο καταργούμενος σήμερα κώδικας υπήρξε σημαντικότατο νομοθέτημα για την εποχή του και αυτό αποδεικνύεται από τη μακροχρόνια εφαρμογή του. Λειτούργησε όλα αυτά τα χρόνια σε ικανοποιητικό βαθμό. Και αποτελεσματικό εργαλείο ήταν και διασφάλισε ταυτόχρονα και τη σύλληψη της φορολογητέας ύλης, αλλά και την εφαρμογή και τήρηση της εθνικής νομοθεσίας της σχετικής με την αιθυλική αλκοόλη και τα αλκοολούχα προϊόντα.
Κυρίες και κύριοι συνάδελφοι, μετά τις αλλαγές που επήλθαν με την ολοκλήρωση της ενιαίας αγοράς και τη φορολογική εναρμόνιση από 1.1.1993 ο κώδικας αυτός που σήμερα καταργούμε, τροποποιούμε και βελτιώνουμε έχει καταστεί δύσχρηστος, δημιουργεί σύγχυση. Και μεταξύ των διατάξεών του περιλαμβάνονται διατάξεις που αναφέρονται στο καθεστώς κυκλοφορίας των προϊόντων, αλλά και σε εργασίες Βεβαίωσης - Είσπραξης του Ειδικού Φόρου Κατανάλωσης που έχουν καταργηθεί με το ν. 2127/93 αλλά και με τις διατάξεις που σήμερα δεν έχουν πλέον καμία έννοια αφού αναφέρονται σε παρεμβατικές πολιτικές και σε καθεστώτα τα οποία δεν υφίστανται πλέον. 
Σήμερα είναι πλέον επιβεβλημένη η αναδιατύπωση και η αναπροσαρμογή ορισμένων διατάξεων, ώστε να βρίσκονται σε αρμονία τόσο με το κοινοτικό δίκαιο όσο και με τις κατευθύνσεις που υπάρχουν στο καθεστώς του ειδικού φόρου κατανάλωσης.
Το νομοθέτημα αυτό αποβλέπει στον εκσυγχρονισμό και την προσαρμογή της νομοθεσίας στην ευρωπαϊκή πραγματικότητα. Φιλοδοξεί να αποτελέσει εύχρηστο και αποτελεσματικό θεσμικό και νομικό πλαίσιο που θα διέπει την παραγωγή, τη μεταποίηση, τη διακίνηση, τη διάθεση και την κατανάλωση αιθυλικής αλκοόλης και των αλκοολούχων προϊόντων στην αγορά. Το νομοσχέδιο αποβλέπει στην αναπροσαρμογή της νομοθεσίας στη νέα κοινωνική πραγματικότητα και στοχεύει στην πρόληψη της φοροδιαφυγής, της απάτης, του παράνομου εμπορίου, στην αποφυγή του αθέμιτου ανταγωνισμού, στην προστασία των προϊόντων, στη διευκόλυνση των επιχειρήσεων ώστε να αναπτύξουν δραστηριότητες που θα διευκολύνουν και τις ίδιες αλλά θα διευκολύνονται συγχρόνως και οι υπηρεσίες του Υπουργείου Οικονομικών, ώστε να ασκούν αποτελεσματικά τον απαιτούμενο έλεγχο. 
Έτσι, λοιπόν, μεταξύ των αλλαγών που επιφέρονται στο νομοσχέδιο είναι η πλήρης και σαφής διάκριση των επιτηδευματιών που δραστηριοποιούνται στον τομέα της αλκοόλης και των αλκοολούχων προϊόντων καθώς και τη δυνατότητα τήρησης με ηλεκτρονική πλέον μορφή των προβλεπόμενων στοιχείων και βιβλίων.
Συμπληρώνονται οι διατάξεις σχετικά με τη διάθεση της αιθυλικής αλκοόλης και προβλέπεται η χρησιμοποίηση της συνθετικής αλκοόλης σε καθορισμένες πλέον βιομηχανικές χρήσεις πριν από την παρασκευή των αλκοολούχων ποτών και προϊόντων διατροφής. 
Εκσυγχρονίζεται το καθεστώς των φυρών, των απομειώσεων της αιθυλικής αλκοόλης και των πάσης φύσεως αποσταγμάτων τόσο κατά τη μεταφορά όσο και κατά την αποθήκευση και την επαναπόσταξή τους. Παραδείγματος χάρη ενώ μέχρι σήμερα ίσχυε η αναγνώριση της φύρας 4% για τον πρώτο χρόνο και 3% για τα επόμενα χρόνια ανεξάρτητα του μεγέθους του βαρελιού που γίνεται η παλαίωση χωρίς διακρίσεις τώρα σχετίζεται η φύρα με την παλαίωση των αποσταγμάτων με το μέγεθος του βαρελιού που γίνεται η παλαίωση. Και είναι μεγαλύτερη η φύρα η απομείωση στα μικρά βαρέλια και αυτό για το λόγο, ότι η επιφάνεια επαφής είναι μεγαλύτερη και ως εξ τούτου εντονότερη. Είναι μεγαλύτερη δηλαδή η εξάτμιση και αναγνωρίζεται φύρα 5% και 4% αντίστοιχα. 
Επίσης με το νομοσχέδιο γίνεται προσπάθεια εξορθολογισμού της φύρας όπως παραδείγματος χάρη της μαγιάς για το ούζο και αναγνωρίζεται 2% ενώ πριν δεν υπήρχε αναγνώριση τέτοιας φύρας. Αντίθετα τότε συμψηφιζόταν με τη φύρα αποθήκευσης συνολικά η όποια φύρα. 
Γίνεται διάκριση αρμοδιοτήτων των Χημικών και Τελωνειακών Υπηρεσιών και συγχρόνως ορίζεται η διαδικασία ελέγχου και εποπτείας για την ομαλή και νόμιμη λειτουργία των μονάδων παραγωγής αλλά και οι όροι συνεργασίας των αρμοδίων υπηρεσιών στις περιπτώσεις διαπίστωσης παραβάσεων.
Προσδιορίζονται οι κυρώσεις για τους παραβάτες και γίνεται προσπάθεια διαχωρισμού των διοικητικών και των ποινικών κυρώσεων. Καθορίζονται οι ποινικές κυρώσεις για σοβαρές παραβάσεις πλέον των διοικητικών κυρώσεων κύρια, των όρων παραγωγής και διάθεσης των προϊόντων των επικινδύνων για τη δημόσια υγεία και τον καταναλωτή, αλλά και στις περιπτώσεις απόκρυψης προϊόντων για την αποφυγή λαθρεμπορίου και φοροδιαφυγής. 
Μέσα από το παρόν νομοσχέδιο προστατεύονται οι παραδοσιακά μικροί ποτοποιοί και οι αποσταγματοποιοί, καθορίζονται οι διαδικασίες απόκτησης άδειας ασκήσεως επαγγέλματος και θεσπίζονται υποχρεώσεις και δικαιώματα, περιορισμοί και απαγορεύσεις στη χρησιμοποίηση ορισμένων προϊόντων.
Γίνεται διάκριση επιτηδευματιών που ασχολούνται με την παραγωγή ή με τη μεταποίηση της αιθυλικής αλκοόλης, αποσαφηνίζονται μεταξύ τους οι όροι "αποσταγματοποιός" και "ποτοποιός"και προτείνεται σαν ιδιαίτερη κατηγορία οι Μικροί Αποσταγματοποιοί, οι Διήμεροι, δηλαδή γίνεται μια προσπάθεια να υπάρχει μια κατηγοριοποίηση ανάλογα με το είδος των μηχανημάτων και τα προϊόντα που παράγονται.
Με το σχέδιο νόμου ορίζονται τα πρόσωπα που δικαιούνται να παραλαμβάνουν την αιθυλική αλκοόλη, τα αποστάγματα και τα προϊόντα απόσταξης γεωργικής προέλευσης. Τίθενται περιορισμοί και απαγορεύσεις στη διάθεση χύμα αιθυλικής αλκοόλης, αποσταγμάτων και προϊόντων απόσταξης στη λιανική πώληση τόσο για τον περιορισμό του λαθρεμπορίου και της φοροδιαφυγής του ειδικού φόρου κατανάλωσης, όσο και για την προστασία του καταναλωτή και της δημόσιας υγείας.
Μια καινοτομία που προβλέπεται στο προτεινόμενο σχέδιο νόμου, είναι μια προσπάθεια στα πλαίσια του υγιούς ανταγωνισμού κατά την οποία παρέχεται η δυνατότητα και στον έμπορο να μεσολαβεί και να παίρνει οινόπνευμα από την Φορολογική Αποθήκη και από τη Εταιρεία Παραγωγής Οινοπνεύματος Β΄ Κατηγορίας, ενώ μέχρι το 1993 δεν επιτρεπόταν η εισαγωγή της συνθετικής αιθυλικής αλκοόλης, η οποία παράγεται από το πετρέλαιο, ενώ τώρα παρέχεται αυτή η δυνατότητα και για εισαγωγή.
Τέλος με το σχέδιο νόμου προσδιορίζονται λεπτομερώς οι διαδικασίες βεβαίωσης των παραβάσεων και επιβολής των προστίμων στην προσπάθεια, για την περιστολή της λαθρεμπορίας, του οινοπνεύματος και όχι μόνο.
Κυρίες και κύριοι συνάδελφοι, συζητάμε ένα σχέδιο νόμου που εναρμονίζει το θεσμικό και νομικό πλαίσιο για την αιθυλική αλκοόλη και τα αλκοολούχα προϊόντα με τα ισχύοντα στην Ευρωπαϊκή Ένωση. Προχωρεί σε εξορθολογισμό λειτουργιών και διαδικασιών των υπηρεσιών του Υπουργείου Οικονομικών, κωδικοποιεί σε μεγάλο βαθμό την ισχύουσα μέχρι σήμερα νομοθεσία, εκσυγχρονίζει το υπάρχον νομικό και θεσμικό πλαίσιο και για όλους αυτούς τους λόγους σας προτείνω να το υπερψηφίσουμε.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κασσίμης έχει το λόγο.
ΘΕΟΔΩΡΟΣ ΚΑΣΣΙΜΗΣ: Κύριοι συνάδελφοι, με το νομοσχέδιο που συζητούμε σήμερα, ερχόμαστε να αλλάξουμε μια νομοθεσία η οποία άντεξε για εξήντα δύο χρόνια. Και το λέω αυτό γιατί την περασμένη εβδομάδα αναθεωρήσαμε μια νομοθεσία η οποία είχε αντέξει για εξήντα τέσσερα χρόνια. Η επισήμανση αυτή που κάνω, έχει σημασία για τη σοβαρότητα και την υπευθυνότητα με την οποία είχαν συνταχθεί ορισμένα νομοσχέδια και για το πως άντεξαν στο χρόνο, παρά τις ρεαλιστικές αλλαγές οι οποίες υπήρξαν. 
Εδώ υπάρχει ένα μεγάλο πρόβλημα, όχι με αυτά που προβλέπει το νομοσχέδιο, αλλά με αυτά που δεν ακουμπάει. 
Έχουμε σε εντυπωσιακό μέγεθος λαθραία διακίνηση και διάθεση οινοπνευματωδών ποτών. 
Άκουσα τον εισηγητή της Πλειοψηφίας που έλεγε προηγουμένως, ότι προβλέπεται πλέον η δυνατότητα από εμπόρους για εισαγωγή της συνθετικής αιθυλικής αλκοόλης και αυτό είναι θετικό. Πράγματι είναι πάρα πολύ θετικό για τις ανάγκες της βιομηχανίας. Αλλά θέλω να πω ότι δυστυχώς μεγάλη ποσότητα ψευδεπίγραφων οινοπνευματωδών ποτών που διατίθενται σε διαφόρων ειδών νυχτερινά μαγαζιά σε όλη την Ελλάδα κατασκευάζεται με πρόσμιξη συνθετικής αιθυλικής αλκοόλης. 
Είναι γνωστό δυστυχώς σε όλους μας ότι σε νυχτερινά κέντρα και ιδίως σε εποχιακά, αυτά που λειτουργούν κατά τις περιόδους αιχμής, αλκοολούχα ποτά με ψευδεπίγραφες ετικέτες παράγονται κάπου ανεξέλεγκτα, εμφιαλώνονται κάπου ανεξέλεγκτα, με αποτέλεσμα όχι μονάχα να χάνει η εθνική μας οικονομία δισεκατομμύρια από την παράνομη αυτή διακίνηση και εμπορία οινοπνευματωδών ποτών, αλλά να κινδυνεύει και η υγεία του καταναλωτού. 
Δεν είναι κάτι που το ακούτε για πρώτη φορά. Όλοι ξέρετε πάρα πολύ καλά ότι οι λεγόμενες μπόμπες, αφορούν το 70% ή 80% της καταναλώσεως σε ορισμένα είδη νυκτερινών κέντρων και μπάρ.
Θέλω να κάνω έκκληση στην Κυβέρνηση και στον αρμόδιο Υπουργό να εντείνει αυτούς τους ελέγχους και ιδίως, επειδή τα έσοδα τα οποία διαφεύγουν είναι έσοδα δισεκατομμυρίων δραχμών, να κοιτάξει να ασφαλίσει όχι μόνο νομοθετικά, αλλά διοικητικά αυτούς τους ελέγχους. 
Πράγματι μου κάνει εντύπωση που έχουμε χρόνια να συλλάβουμε διακινητές ή παραγωγούς τέτοιων επικινδύνων αλκοολούχων ποτών, τη στιγμή που όποιος θέλει μπορεί να έλθει μαζί μου σήμερα το βράδυ να πάμε σε μαγαζιά και να του υποδείξω εγώ, ο οποίος δεν είμαι και πότης, ποιες είναι οι μπόμπες. Δεν τους πιάνουν όμως αυτούς. Τους ελέγχουμε και πώς τους ελέγχουμε; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και στα σούπερ μάρκετ πωλούνται, όχι μόνο στα κέντρα και το ξέρει η Κυβέρνηση, το ξέρει ο Υπουργός το ξέρει και ο κύριος εισηγητής της Πλειοψηφίας. 
ΘΕΟΔΩΡΟΣ ΚΑΣΣΙΜΗΣ: Ο κ. Μητσοτάκης λέει ότι και στα σούπερ μάρκετ ακόμα πωλούνται. 
Πιστεύω ότι πρέπει να βρεθεί μια λύση, όχι μόνο για οικονομικούς λόγους, αλλά και για λόγους υγείας. 
ΠΡΟΕΔΡΕΥΩΝ (Κωνσταντίνος Γείτονας): Για τα παιδιά ιδιαίτερα, τους νέους ανθρώπους. 
ΘΕΟΔΩΡΟΣ ΚΑΣΣΙΜΗΣ: Το συγκεκριμένο σχέδιο νόμου έχει πράγματι βελτιώσεις οικονομοτεχνικές, όσον αφορά τον έλεγχο της παραγωγής και διακίνησης της αιθυλικής αλκοόλης και των αλκοολούχων ποτών, οι οποίες βελτιώνουν το υφιστάμενο καθεστώς. 
Θέλω να πω ότι είμαστε απόλυτα ικανοποιημένοι από την αντιμετώπιση από τον κύριο Υφυπουργό στην επιτροπή, ο οποίος δέχθηκε τις πιο πολλές παρατηρήσεις τις οποίες έκανε η Νέα Δημοκρατία. 
Θέλω, όμως, να επισημάνω κάτι. Δίνουμε πολύ μεγάλη σημασία στο θέμα των διημέρων σε αυτούς τους μικρούς παραγωγούς οι οποίοι παράγουν για σαράντα οκτώ ώρες τσίπουρο σε όλη την Ελλάδα. Υπάρχει μία αντίδραση από τη μεγάλη βιομηχανία και πιστεύω ότι κάνει λάθος- η οποία εντοπίζει την επίθεσή της σε βάρος των μικρών αυτών διημέρων παραγωγών. Αν το είχε εντοπίσει σε βάρος εκείνων, οι οποίοι λαθραία παράγουν και διακινούν οινοπνευματώδη ποτά με ετικέτα, το αποτέλεσμα θα ήταν πολύ πιο σημαντικό. Πρόκειται για καλλιεργητές, παραγωγούς οι οποίοι από τη γεωργική τους παραγωγή κάνουν μια απόσταξη για προσωπική χρήση και παράλληλα ένα υπόλοιπο που μένει από αυτήν τη μικρή παραγωγή το διακινούν χύμα το πωλούν χύμα. Μάλιστα η νομοθεσία προβλέπει στο δήμο που παράγεται ή έστω και στο διπλανό δήμο και μέχρι εκεί. 
Πράγματι αυτή η μικρή παραγωγή η οποία διατίθεται τους προσθέτει κάτι στο εισόδημά τους. Και μπορεί για εμάς αν ακούσουμε τα νούμερα που τους προσθέτει να τα θεωρήσουμε αστεία, γι' αυτούς τους μικρούς φτωχούς γεωργούς είναι πάρα πολύ σημαντικά. Γι' αυτό παρ' ότι δεν υπάρχουν τέτοιες ρυθμίσεις στο παρόν νομοσχέδιο εγώ θα ζητούσα από την Κυβέρνηση να αντιμετωπίσει το θέμα μείωσης αυτής της φορολογίας στην παραγωγή των σαράντα οκτώ ωρών, στο ελάχιστο να είναι συμβολική αυτή η φορολόγηση επειδή δεν μπορούμε να το έχουμε αφορολόγητο. Και εδώ θα ήθελα να πω κάτι. Αν φοβούμεθα ότι έχουμε πλέον λαθρεμπόριο ή αθέμιτο ανταγωνισμό να το ψάξουμε το θέμα στη διακίνηση. Διότι δεν γίνεται λαθρεμπόριο στο μικρό παραγωγό ο οποίος πουλά τα εκατό ή τα διακόσια λίτρα. Εάν γίνεται λαθρεμπόριο, αν αυτό φθάνει με άλλη μορφή στην αγορά εκεί είναι οι διακινητές και αυτοί αν θέλετε καρπούνται και κάποια ποσά παρανόμως και όχι ο μικρός παραγωγός ο οποίος βγάζει σταφίδα και έχει και έναν άμβικα που τον δουλεύει σαράντα οκτώ ώρες και θα βγάλει τριακόσια πενήντα λίτρα και αυτό είναι όλο. 
Θέλω να επισημάνω κάτι άλλο. Είδα δυο παρατηρήσεις μας οι οποίες δεν έγιναν αποδεκτές στην επιτροπή από τον κύριο Υπουργό και θα ήθελα να τις επισημάνω για δυο λόγους. Όπως διαπιστώσατε εμείς στην επιτροπή είμαστε πιο σκληροί από την Κυβέρνηση όσον αφορά το να πιάσουμε τη φοροδιαφυγή. Σ΄ ένα σημείο μιλάμε για αυτήν την αμαρτωλή συνθετική αιθυλική αλκοόλη, και λέμε ότι αν ένα προϊόν κατασχεθεί διότι είναι αιθυλική αλκοόλη η οποία δεν επιτρέπεται να χρησιμοποιηθεί στα τρόφιμα ή καταστρέφεται ή αν μπορεί να διατεθεί στη βιομηχανία διατίθεται στη βιομηχανία. Το λογικό είναι αυτό που μου απαντήσατε και στην επιτροπή αλλά δεν είναι αυτό που γίνεται στην πράξη. Αφού είναι κατασχεμένο τα έσοδα αυτά θα πάνε στο δημόσιο. Κύριε Υπουργέ, θα ήθελα αυτό να ξεκαθαρίσει διότι νομικώς -το ξέρετε καλύτερα εμού- αν αυτό αποδειχθεί ότι δεν είναι προς καταστροφή μπορεί να πετύχει μέσω δικαστικής αποφάσεως να του αποδοθεί δια της διοχέτευσης στη βιομηχανία και να φθάσουμε ο παράνομος όταν πιάνετε, απλώς να το πουλά αλλού και όχι εκεί που ήθελε. Γι' αυτό επαναλαμβάνω, ότι θα ήθελα να μπει αυτή η διευκρίνιση στο άρθρο, ότι το προϊόν της διαθέσεως επ' ουδενί πηγαίνει στα χέρια εκείνου ο οποίος συνελήφθη να κατέχει παρανόμως το προϊόν αυτό. 
Για τη διακίνηση του προϊόντος των μικρών παραγωγών. Πράγματι πολύ σωστά δεν πρέπει να έχει ετικέτα, δεν πρέπει να είναι εμφιαλωμένο. Σε όλα αυτά συμφωνούμε. Εγώ, όμως, θα επιμείνω ότι πρέπει το χύμα αυτό που πουλιέται να έχει επάνω στοιχεία από ποιο τόπο είναι και ποιος είναι ο παραγωγός. Αυτό δεν επηρεάζει διόλου τον παραγωγό. Ξέρετε ποιους επηρεάζει; Αυτούς τους διαμεσολαβητές οι οποίοι την όποια παρανομία αυτοί την κάνουν. Ο κακομοίρης ο παραγωγός πουλά στην τιμή που έχει με τις προϋποθέσεις που έχει, παίρνει τα λεφτά του και σταματάει εκεί. Δεν γίνεται να το βρίσκουμε αυτό να πουλιέται σε ένα μεγάλο κατάστημα ενός μεγάλου αστικού κέντρου και να μην ξέρουμε από που προήλθε και πόσα πήρε. Το συνοδευτικό το οποίο αναφέρατε ξέρετε πάρα πολύ καλά ότι μπορεί να χρησιμοποιείται το ίδιο για βαρελιές και βαρελιές τσίπουρο, δηλαδή, να είναι το ίδιο συνοδευτικό. Εμείς θέλουμε το τσίπουρο αυτό να προέρχεται από μικρούς καλλιεργητές και να μη διευκολύνουμε έτσι τη διακίνηση παραγωγής παρανόμως από άλλους.
Εμείς, κυρίες και κύριοι συνάδελφοι, θα ψηφίσουμε την αρχή του νομοσχεδίου. Θα επιμείνουμε σε κάποιες παρατηρήσεις πάνω στα άρθρα.
ΒΑΣΙΛΗΣ ΚΕΔΙΚΟΓΛΟΥ: Και άμα έρθετε στην εξουσία να μου γράψετε.
ΠΡΟΕΔΡΕΥΩΝ (Κωνσταντίνος Γείτονας): Τι είναι αυτά, κύριε Κεδίκογλου; Είναι της ώρας το σχόλιο αυτό προς τον κύριο συνάδελφο που ομιλεί;
ΒΑΣΙΛΗΣ ΚΕΔΙΚΟΓΛΟΥ: Δεν ξέρουν ότι υπάρχει ...
ΘΕΟΔΩΡΟΣ ΚΑΣΣΙΜΗΣ: Εμείς πιστεύουμε ότι στο Κοινοβούλιο πρέπει οι Βουλευτές και στην Αντιπολίτευση να υπηρετούν τα συμφέροντα του ελληνικού λαού. Και δεν υπηρετούνται γκρεμίζοντας οτιδήποτε, αλλά συμβάλλοντας στη βελτίωση και των απόψεων της Πλειοψηφίας εφόσον αυτή ούτως ή άλλως θα υλοποιηθεί με την ψήφο και αυτό είναι γνωστό. Και εμείς αυτό κάνουμε πάντα και έχουμε το θάρρος να προσπαθούμε για ένα καλύτερο νομοσχέδιο, ακόμα και αν αυτό δεν είναι αυτό που θα θέλαμε. Αλλά όταν επί της αρχής συμφωνούμε η προσπάθειά μας είναι η βελτίωση και όχι η καταγγελία. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι:
Οι Υπουργοί Δημόσιας Τάξης και Εξωτερικών, κατέθεσαν σχέδιο νόμου: "Κύρωση του Πρωτοκόλλου που καταρτίστηκε βάσει του άρθρου 43 παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση EUROPOL) για την τροποποίηση του άρθρου 2 και του Παραρτήματος της εν λόγω Σύμβασης".
Οι Υπουργοί Εμπορικής Ναυτιλίας, Εξωτερικών και Οικονομικών, κατέθεσαν σχέδιο νόμου: "Κύρωση του Μνημονίου Συνεννόησης μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για τη συνεργασία σε επιχειρήσεις έρευνας και διάσωσης στο Ιόνιο Πέλαγος".
Οι Υπουργοί Γεωργίας, Εξωτερικών, Οικονομικών και Ανάπτυξης, κατέθεσαν σχέδιο νόμου: "Κύρωση της Σύμβασης του 1999 για την επισιτιστική βοήθεια μετά των παραρτημάτων Α΄ και Β΄ αυτής".
Παραπέμπονται στις αρμόδιες Διαρκείς Επιτροπές.
(Θόρυβος στην Αίθουσα)
Πολύ θόρυβος, κύριοι συνάδελφοι. Το νομοσχέδιο ασχολείται με τα αλκοολούχα ποτά, είναι μεθυστικό, λίγη ησυχία.
Ο κ. Σκοπελίτης έχει το λόγο ως ειδικός αγορητής του Κομμουνιστικού Κόμματος Ελλάδας.
ΣΤΑΥΡΟΣ ΣΚΟΠΕΛΙΤΗΣ: Κυρία και κύριοι συνάδελφοι, σίγουρα ο εκσυγχρονισμός της νομοθεσίας μας στον τομέα που συζητάμε σήμερα και που αφορά την αλκοόλη και τα αλκοολούχα ποτά, είναι αναγκαίος. Δεν μπορεί η νομοθεσία μας να μετρά δεκαετίες πριν όταν έχουν κυλήσει πάρα πολλά πράγματα και όταν υπάρχουν σημαντικότατα προβλήματα και στον τομέα της παρασκευής και στον τομέα της διάθεσης της αλκοόλης και των αλκοολούχων ποτών.
Εκείνο όμως που πρέπει να επισημάνω και αυτό αφορά τα όποια νομοθετήματα ερχόμαστε κάθε φορά να νομοθετήσουμε είναι ότι θα πρέπει οι όποιες προσαρμογές να γίνονται παίρνοντας υπόψη την ελληνική πραγματικότητα. Το λέμε αυτό γιατί πολλές φορές δεν κάνετε τίποτε άλλο κύριοι της Κυβέρνησης παρά μια απλή προσαρμογή αποφάσεων, ντιρεκτίβων της Ευρωπαϊκής Ένωσης στην ελληνική πραγματικότητα αδιαφορώντας για τα προβλήματα που αυτή μπορεί να επιφέρει. Και αυτό βέβαια έχει ως αποτέλεσμα αρκετά από τα νομοθετήματα αυτά που μοιάζουν ότι φυτεύονται στην ελληνική πραγματικότητα είναι ένας από τους λόγους που αυτά συγκρουόμενα με τη συγκεκριμένη πραγματικότητα μένουν ανενεργά όσον αφορά την εφαρμογή τους. 
Με το συγκεκριμένο νομοσχέδιο το οποίο έχει καθαρά τεχνοκρατικό χαρακτήρα η Κυβέρνηση έρχεται να προσαρμόσει τη νομοθεσία μας σε εκείνη της Ευρωπαϊκής Ένωσης αυτό είναι το κυρίαρχο στοιχείο.
Και σίγουρα επαναλαμβάνω για μια άλλη φορά χρειάζονται αλλαγές και εκσυγχρονισμοί και να παρθούν όλα εκείνα τα μέτρα που θα λειτουργήσουν στην κατεύθυνση που απαιτεί και η προστασία των συμφερόντων του δημοσίου και η ίδια η ανθρώπινη υγεία. Όμως εκείνο που θέλω να επισημάνουμε είναι ότι σε ορισμένα ζητήματα κάθε άλλο παρά απλοποιούνται τα πράγματα με το συγκεκριμένο νομοσχέδιο, όπως διατείνεται και ισχυρίζεται η εισηγητική έκθεση. Αντίθετα περιπλέκονται ακόμη πιο πολύ με την ανάμειξη δύο υπηρεσιών, του Υπουργείου Οικονομικών, δηλαδή, του Γενικού Χημείου του Κράτους και του τελωνείου.
Ακόμα δεν αντιμετωπίζονται -και ειπώθηκε και στη Διαρκή Επιτροπή- προβλήματα που έχουν σχέση με τη λαθραία διακίνηση ων αλκοολούχων ποτών που είναι πραγματικά ένα ζήτημα τεράστιο για τη χώρα μας.
Ειπώθηκε και έτσι είναι, ότι το 50% των ποτών αυτών που διατίθενται στην αγορά είναι ποτά λαθραία, μαϊμούδες όπως τα λένε και έτσι χάνονται και τεράστια ποσά από το δημόσιο κορβανά και δημιουργούν εξίσου σημαντικά προβλήματα στην υγεία των καταναλωτών και ιδιαίτερα των νέων ανθρώπων. Επιβάλλεται, λοιπόν, να μπει ένα τέρμα σ' αυτήν την κατάσταση. Και επαναλαμβάνω, δεν μπορεί μ' αυτήν την έννοια να έχει κανένας αντίρρηση στην προσπάθεια που γίνεται να παρθούν τέτοια μέτρα. Όμως αυτά τα μέτρα κατά την άποψή μας είναι ανεπαρκή, πρέπει να αντιμετωπιστούν ουσιαστικά και φοβόμαστε ότι κύρια στρέφονται στην κατεύθυνση εκείνη των μικρών παραγωγών. Και εδώ ακουμπούν οι όποιες επιφυλάξεις-παρατηρήσεις που προσπαθήσαμε να κάνουμε και στη διάρκεια των συνεδριάσεων της Διαρκούς Επιτροπής. 
Φοβόμαστε, λοιπόν, ότι θα δημιουργηθούν προβλήματα στα μικρά αποστακτήρια, στην κατεύθυνση αυτή να χτυπήσουμε ορισμένα προβλήματα που υπάρχουν και στους μικρούς αποσταγματοποιούς, τους διήμερους. Και γνωρίζουμε πάρα πολύ καλά, ειπώθηκε κατά κόρο από τους εισηγητές και στην επιτροπή, ότι τα περισσότερα από αυτά τα μικρά αποστακτήρια λειτουργούν σε ορεινές, άγονες, δυσπρόσιτες περιοχές, κύρια καλύπτουν ανάγκες των ίδιων των παραγωγών αλλά και συμβάλλουν, όσο συμβάλλουν, στην οικονομία. Είναι επίσης δεμένα με την παράδοση του συγκεκριμένου τόπου και τα όποια μέτρα προβλέπονται και πρέπει να παίρνονται δεν πρέπει σε καμιά περίπτωση να δημιουργούν προβλήματα σε αυτούς τους παραγωγούς. Αντίθετα πρέπει να παίρνονται μέτρα που να ενισχύουν την προσπάθειά τους που είναι προσπάθεια που έχει σχέση με την ίδια την παραμονή τους σ' αυτόν τον τόπο και γιατί κατά κύριο λόγο και το προϊόν που δίνουν είναι καλό ποιοτικά.
Στη συγκεκριμένη περίπτωση έχουμε την άποψη ότι το παλιό καθεστώς που υπήρχε και αφορούσε τους διήμερους αποσταγματοποιούς, με τις βελτιώσεις που θα έπρεπε να γίνουν, θα μπορούσε να βοηθήσει καλύτερα σε αυτήν την κατεύθυνση. Και λέγοντας βελτιώσεις, εννοώ αυτές που ζητάει και η ίδια η ομοσπονδία και έχετε υπόψη, κύριε Υπουργέ, γύρω από το θέμα αυτό. Και αφορούν και τη διάθεση του προϊόντος των διημέρων στην κατανάλωση, αλλά και την ίδια τη φορολόγησή τους. Συγκεκριμένα και κατά τη δική μας γνώμη πρέπει να επιτρέπεται η διακίνηση και η διάθεση στην κατανάλωση αυτών των ποσοτήτων που περισσεύουν από την ατομική τους κατανάλωση. Πρέπει, λοιπόν, να μπαίνουν στην κατανάλωση του παραγόμενου αποστάγματος σε γυάλινες φιάλες όχι όμως σαν χύμα, αλλά που θα έχουν δηλαδή μία ετικέτα στην οποία θα αναγράφονται τα στοιχεία του παραγωγού, η χωρητικότητα της φιάλης, η ποιότητα, τα γράδα όπως τα λένε, του συγκεκριμένου αποστάγματος. 
Εσείς δεν επιτρέπετε κάτι τέτοιο με το παρόν νομοσχέδιο. Συγκεκριμένα λέτε στο άρθρο 7 παράγραφος 8, που αναφέρεται στους διήμερους παραγωγούς, τα εξής: "Η διάθεση στην κατανάλωση του παραγόμενου ετοίμου προϊόντος πραγματοποιείται από τους ίδιους τους παραγωγούς ή από αγοραστές..." -για να μη διαβάζω ολόκληρη την πρόταση- "...χύμα, σε γυάλινα δοχεία χωρίς οποιασδήποτε μορφής τυποποίηση, αναγραφή επιγραφών ή άλλων χαρακτηριστικών στα δοχεία αυτά." 
Εμείς δεν μπορούμε να αντιληφθούμε την επιμονή σας, κύριε Υπουργέ, στη μη ικανοποίηση αυτού του αιτήματος. Πολύ περισσότερο δεν μπορούμε να την κατανοήσουμε όταν με αυτόν τον τρόπο θα είχαμε καλύτερο και πιο αυστηρό έλεγχο της ποιότητας του αποστάγματος και φυσικά και την ευθύνη του παραγωγού που το παράγει. Γι' αυτό λέμε ότι πρέπει να ξαναδείτε το θέμα και να ικανοποιήσετε αυτό το αίτημα, που είναι αίτημα και της Ομοσπονδίας των συγκεκριμένων παραγωγών.
Επίσης θεωρούμε απαραίτητο, κύριε Υπουργέ, προκειμένου να εκδοθεί άδεια απόσταξης, να δίνεται βεβαίωση από τους συλλόγους που υπάρχουν στην οποία να βεβαιώνεται η ιδιότητα του συγκεκριμένου, ότι δηλαδή είναι παραγωγός, οι στρεμματικές εκτάσεις των αμπελοκαλλιεργειών που έχει, προκειμένου να είμαστε αντικειμενικοί στο αν πρέπει ή όχι να δώσουμε αυτήν την άδεια. Με αυτόν τον τρόπο θα περιοριστούν όσοι μπαίνουν λαθραία στο χώρο της απόσταξης δηλώνοντας ότι είναι παραγωγοί και θα προστατευθεί και η ίδια η ποιότητα της παραγωγής.
Τέλος, όσον αφορά τη φορολόγηση θα ήθελα να πω τα εξής: Για τους μικρούς παραγωγούς, αυτούς που παράγουν από τριάντα έως εβδομήντα κιλά τσίπουρο και τσικουδιάς, που σίγουρα η ποσότητα αυτή δείχνει ότι το παράγουν για να το αυτοκαταναλώσουν, ας το πούμε έτσι, προτείνουμε να μη φορολογούνται. Χρησιμοποιείται για κατανάλωση δική τους, της οικογένειάς τους κλπ. Δεν πρέπει, λοιπόν, να φορολογούμε αυτούς τους ανθρώπους. 
Για δε τους μεσαίους αποσταγματοποιούς θα πρέπει να ισχύει μία εφάπαξ καταβολή ύψους 25.000 δραχμών για ένα σαρανταοκτάωρο και για ληκύθους των εκατόν τριάντα χιλιόγραμμων. Έτσι απλουστεύονται οι διαδικασίες του υπολογισμού των αποστάξεων, απαλλάσσονται οι υπηρεσίες από χρονοβόρες εργασίες, περιορίζονται οι λαθροαποστάκτες και αυξάνονται τα έσοδα του δημοσίου. 
Όσον αφορά τις φύρες, που αναφέρονται στο άρθρο 9, θα θέλαμε να τονίσουμε, κύριε Υπουργέ, τα εξής: Δεν θα πρέπει να αντιμετωπίζονται με τα ίδια μέτρα και τα ίδια σταθμά μικρά και μεγάλα οινοποιεία και αποσταγματοποιεία. Θα ήταν καλύτερο ο υπολογισμός της φύρας να γίνεται με ειδικά, για τον καθένα, βιομηχανικά πειράματα από το Γενικό Χημείο του Κράτους.
Κλείνω, κύριε Πρόεδρε, λέγοντας ότι το νομοσχέδιο έχει συγκεκριμένες ελλείψεις όσον αφορά ορισμένους σημαντικούς τομείς και κυρίως στον τομέα που έχει σχέση με τη φοροδιαφυγή. Γίνεται, όμως, μία προσπάθεια στην κατεύθυνση να αντιμετωπισθούν ορισμένα προβλήματα. 
Με την έννοια αυτή εμείς, λαμβάνοντας υπόψη και το ότι ο Υπουργός θα θελήσει να δώσει θετική απάντηση σε ορισμένα, θα δώσουμε θετική ψήφο σε αυτό.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Συνασπισμού της Αριστεράς και της Προόδου κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Υπουργέ, το παρόν σχέδιο νόμου πραγματεύεται ένα αντικείμενο με σημαντικό ενδιαφέρον στην οικονομική και όχι μόνο ζωή του τόπου. 
Όταν είναι πανθομολογούμενο ότι σχεδόν το 50% των κυκλοφορούντων αλκοολούχων ποτών είναι παράνομα, όταν αναγνωρίζεται από το Υπουργείο Οικονομικών ότι από το σύνολο των τριάντα δύο χιλιάδων καταγεγραμμένων αμβύκων επίσημα λειτουργούν σήμερα μόνο τα επτά χιλιάδες αλλά δεν υπάρχει εγγύηση για τον αριθμό αυτό, όταν η φορολογία οινοπνεύματος για τους μεγάλους παραγωγούς είναι 1800 δραχμές το λίτρο ενώ για τους μικρούς οικογενειακούς παραγωγούς είναι περίπου το 1/10 αυτής της τιμής αντιλαμβάνεται ο καθένας το μέγεθος της ασκούμενης λαθρεμπορίας, το μέγεθος των κινδύνων για τη δημόσια υγεία αλλά και το αίτιο της σύγκρουσης των συμφερόντων μεγάλων και μικρών παραγωγών. 
Ο κλάδος αυτός της οικονομίας σχετίζεται άμεσα με τον αμπελουργικό τομέα, την παραγωγή και εμπορία ποτών, καθώς επίσης και με ορισμένους τομείς της φαρμακευτικής, αλλά και χημικής παραγωγής. Έχει μεγάλη σημασία στην οικονομία απομακρυσμένων ορεινών και νησιωτικών περιοχών, στις οποίες με την αξιοποίηση παραπροϊόντων της αμπελουργίας για την παραγωγή τσίπουρου ή άλλων αποσταγμάτων, με την αξιοποίηση ακόμα και δασικών προϊόντων, όπως χαρούπια, κούμαρα, μούρα και άλλα, και γενικά, με την αξιοποίηση πρώτων υλών, μικρής σχετικά αξίας μπορούν να παραχθούν παραδοσιακά τοπικά ποτά ή άλλα φυσικά αποστάγματα, εμπλουτισμένα με τα αρώματα της τοπικής πρώτης ύλης, σημαντικής προστιθέμενης αξίας και ευκολοσυντήρητα.
Θα έπρεπε, λοιπόν, η βασική κατεύθυνση ενός παρόμοιου νόμου να βοηθάει την παραγωγή και τη σύλληψη αυτής της αξίας μέσω των επιχειρήσεων που δραστηριοποιούνται στον κλάδο. Το παρόν σχέδιο νόμου έρχεται να αντικαταστήσει μία νομοθεσία η οποία ξεκίνησε το 1916, ολοκληρώθηκε με το βασιλικό διάταγμα του 1939 ο οποίος λειτούργησε επί πολλές δεκαετίες. Σήμερα βεβαίως έχει καταστεί δύσχρηστος όταν μάλιστα ένα τμήμα του καταργήθηκε με το νόμο 9127/93.
Το παρόν σχέδιο νόμου αρκείται σε μια αναδιατύπωση των βασικών εννοιών με σύγχρονο περιεχόμενο και αφορά όλο το κύκλωμα της αιθυλικής αλκοόλης και των αλκοολούχων ποτών. Παρά ταύτα στο θέμα των ορισμών πάσχουμε και θα αναφέρω ενδεικτικά παραδείγματα. Εκφράζεται το ποσοστό του περιεχόμενου οινοπνεύματος με την κατ' όγκο σύνθεση, με το βόλιουμ. Αυτό δεν αρκεί, κύριε Υπουργέ. Πρέπει να είναι όγκον κατ' όγκον ή όγκον κατά βάρος. Επειδή υποθέτω εννοείτε την πρώτη περίπτωση, σύμφωνα με τη διεθνή τυποποίηση πρέπει να είναι βόλιουμ περ βόλιουμ. Το επιβάλλουν οι σύγχρονες συμβάσεις.
Το δεύτερο σκέλος αναφέρεται στη δυνατότητα παραγωγής που έχουμε της καθαρής αιθυλικής αλκοόλης γεωργικής προέλευσης. Όπως μέθοδος παραγωγής αναφέρεται η απόσταξη και η όσμωση. Ενώ όλο το νομοσχέδιο εξαντλείται στις διάφορες διαδικασίες αποστάξεως, χωρητικότητα αποστακτικών συσκευών, υπολογισμός χρεών, για την όσμωση δεν αναφέρεται κουβέντα. Το ερώτημα είναι αν έλθει σήμερα κάποιος και παραγγείλει μια συσκευή όσμωσης τι θα του πείτε; Ποια είναι η επιτρεπόμενη δυναμικότητα; Ποια είναι η επιτρεπόμενη χωρητικότητα;
Για τις φύρες στην απόσταξη μνημονεύεται και πολύ ορθά ότι για να καθοριστούν χρειάστηκαν μακροχρόνιες εμπειρικές παρατηρήσεις, στατιστικά δεδομένα και μελέτη της διεθνούς βιβλιογραφίας. Στην περίπτωση που κάποιος χρησιμοποιήσει την όσμωση ποια θα είναι τα αντίστοιχα δεδομένα; Υποθέτω ότι περιλάβατε τον ορισμό αυτό γιατί περιλαμβάνεται στο Κοινοτικό Δίκαιο, όμως δεν χρησιμοποιήσατε τα δεδομένα των άλλων χωρών ώστε αν παρουσιαστεί η περίπτωση αυτή στη χώρα μας να έχουμε έτοιμη την απάντηση.
Το σχέδιο νόμου θέτει ως στόχο τον έλεγχο του κυκλώματος, της παραγωγής, της μεταποίησης, της αποθήκευσης, της διακίνησης και της διάθεσης της μεθυλικής αλκοόλης και των αλκοολούχων ποτών. Το νομοσχέδιο και ορθώς τον ποιοτικό και φορολογικό έλεγχο, αν και δεν εισηγείται ουσιαστικά μέτρα για την αντιμετώπιση της νοθείας και του λαθρεμπορίου. Σοβαρό πρόβλημα αποτελεί σήμερα ο διαχωρισμός της ουδέτερης αιθυλικής αλκοόλης γεωργικής προέλευσης από τη συνθετική αλκοόλη η οποία παρασκευάζεται από τη βιομηχανία πετρελαίου η οποία όπως αναφέρεται στο νομοσχέδιο νόμιμα μετουσιωμένη μπορεί να χρησιμοποιείται και στη χημική βιομηχανία.
Δεν αρκεί για τη διαπίστωση της διαφοράς ο προσδιορισμός μερικών ειδικών ουσιών όπως γίνεται σήμερα από το Γενικό Χημείο του Κράτους που είναι οι τανίνες, οι οποίες ενίοτε και όχι πάντα υπάρχουν στα αποστάγματα γεωργικής προέλευσης, είναι εύκολες στη συνθετική αλκοόλη και φθηνές να εισαχθούν για να δώσουν την ίδια χημική σύνθεση.
Απαιτείται για τη λυσιτελή ταυτοποίηση της προέλευσης της αλκοόλης ο έλεγχος της παρουσίας ραδιενεργού άνθρακα ή τριτίου και τα στοιχεία αυτά υπάρχουν σε κάθε ζώντα οργανισμό, σε ελάχιστες ποσότητες, είναι ευκόλως ανιχνεύσιμα, ενώ δεν υπάρχουν στους απολιθωμένους οργανισμούς από τους οποίους προέρχεται το πετρέλαιο. 
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Έτσι, λοιπόν, είναι δυνατόν με δαπάνη εκατό εκατομμυρίων και με αγορά μιας συσκευής φασματογράφου μάζης να ταυτοποιήσετε τελεσίδικα και οριστικά την προέλευση του πετρελαίου. Είναι κρίμα ότι σήμερα το Γενικό Χημείο του Κράτους δεν διαθέτει αυτόν τον εξειδικευμένο εξοπλισμό και προσφεύγει σε τακτά χρονικά διαστήματα στο ΔΗΜΟΚΡΙΤΟ, η δυναμικότητα του οποίου δεν επαρκεί για να καλύψει τις ανάγκες της αγοράς. 
Για να αποτελέσει το νομοσχέδιο αυτό εύχρηστο, ευέλικτο και αποτελεσματικό εργαλείο θα έπρεπε να αντιμετωπίζει αποτελεσματικότερα τα υπάρχοντα προβλήματα όσον αφορά τη δημόσια υγεία, η οποία κινδυνεύει κυρίως με την πρόσμειξη της μεθανόλης, τη σύλληψη των προβλεπόμενων φορολογικών εσόδων, την υπάρχουσα πολυπλοκότητα, σύγχυση αρμοδιοτήτων, γραφειοκρατική δαίδαλος στην έκδοση των απαιτουμένων αδειών και την έντονη ποινικοποίηση της παραγωγικής δραστηριότητας. Το παρόν σχέδιο νόμου έρχεται να καλύψει τις σύγχρονες ανάγκες και απαιτήσεις στο όλο κύκλωμα της αιθυλικής αλκοόλης και των αλκοολούχων ποτών. 
Κρίνουμε ότι το περιεχόμενο του παρόντος σχεδίου νόμου είναι ανεπαρκές. Τα όσα όμως περιλαμβάνει δεν μας βρίσκουν αντίθετους και για το λόγο αυτό θα το ψηφίσουμε επί της αρχής. 
Σας ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κ. Αμπατζόγλου. 
Το λόγο έχει ο κ. Πάγκαλος. 
ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, η παρέμβασή μου στο νομοσχέδιο αφορά μία απορία και μία πρόταση. Είναι προφανές ότι το νομοσχέδιο αυτό πάει προς τη σωστή κατεύθυνση κωδικοποιώντας διάφορες ρυθμίσεις που από την εποχή Μεταξά οπότε είχε υιοθετηθεί το γνωστό περί αμβίκων, όπως το έλεγαν, νομοθέτημα, είχαν εξόχως περιπλακεί. 
Η απορία μου έχει σχέση με το ρόλο του τελωνείου σ' αυτήν την υπόθεση. Γιατί πρέπει μια καθαρά εσωτερική διαδικασία, όπως είναι ο έλεγχος και η φορολόγηση -γιατί περί αυτού πρόκειται- της παρασκευής οινοπνεύματος, να διεξάγεται από το τελωνείο. Γνωρίζετε ότι το τελωνείο καταργείται ανά την Ευρώπη και πρέπει να βρεθεί κάποια χρήση για τους ανθρώπους αυτούς. Αλλά θα μπορούσε κανείς να φανταστεί ότι θα μεταταγούν σε άλλες υπηρεσίες του Υπουργείου Οικονομικών και θα αποκτήσουν εκεί κάποια χρησιμότητα. Νομίζω ότι είναι λάθος να τους εφευρίσκουμε δραστηριότητες και μάλιστα να τους δίνουμε περαιτέρω δραστηριότητες απλώς και μόνο επειδή υπάρχει αυτή η υπηρεσία και οι υπάλληλοι. 
Η παρουσία του τελωνείου σε σχετικά θέματα προέρχεται από τη δυσοίωνο στιγμή -όλοι γνωρίζουμε το διεθνή οικονομικό έλεγχο- και τις ρυθμίσεις που είχαν τότε επιβληθεί και που πήραν αργότερα τη μορφή του γνωστού μονοπωλίου. Το μονοπώλιο με μεγάλη δυσκολία μπορέσαμε και το καταργήσαμε την εποχή που ήμουν στα ευρωπαϊκά θέματα μετά από φοβερές πιέσεις της Ευρωπαϊκής Ένωσης. Γιατί και τότε ομάδες υπάλλήλων του Υπουργείου σας, οι οποίες είναι ισχυρά οργανωμένες, ηρνούντο να παραδεχθούν ότι οι εξελίξεις δημιουργούν την ανάγκη επαναπροσδιορισμού των ρόλων των. 
Λοιπόν, δεν καταλαβαίνω, και θα ήμουν ευγνώμων αν μας δίνατε μία εξήγηση, γιατί επιλέγετε το τελωνείο. Επειδή ήταν το τελωνείο; Αυτό δεν είναι λόγος. Ως νομοθέτης μπορείτε να μας προτείνετε μια νέα ρύθμιση του θέματος έτσι ώστε να περιέλθει στις φυσιολογικές αρχές που θα ήταν για μένα το Γενικό Χημείο του Κράτους, ως προς τον έλεγχο της διαδικασίας από άποψη ποιότητας, ουσίας κλπ και στις φορολογικές αρχές για την είσπραξη των εσόδων που το κράτος προσδοκά απ' αυτήν τη δραστηριότητα. 
Tο δεύτερο ερώτημα είναι το εξής: Πραγματικά έχουν τόσο μεγάλη σημασία τα έσοδα που προέρχονται από τους μικρούς παραγωγούς, αυτούς που ονομάζετε στο νομοσχέδιό σας "διήμερους"; Γιατί πρέπει να είναι τόσο κατασταλτικό το νομοσχέδιο στη δραστηριότητα αυτή, η οποία έχει δύο διαστάσεις που για εμένα είναι άξιες της προσοχής του νομοθέτη;
Η πρώτη είναι κάποιο συμπληρωματικό έσοδο για παραγωγούς προϊόντων, τα οποία στη χώρα μας έχουν αυτήν τη στιγμή πολύ δύσκολη θέση. Αναφέρομαι κυρίως στη σταφίδα. Η σταφίδα, όπως ξέρετε, είναι ένα προϊόν προβληματικό. Έχει μεγάλη παραγωγή ακόμα σε σχέση με τη ζήτηση που δημιουργείται στη χώρα, αλλά υπάρχουν προβλήματα σε πολλές περιοχές, ιδιαίτερα στο Νομό Ηρακλείου και σε άλλες περιοχές της Κρήτης. Αναρωτιέμαι γιατί δεν θα έπρεπε να προβλέψουμε με κάποια μεγαλύτερη, αν θέλετε, μακροθυμία, τη δυνατότητα αυτών των παραγωγών να μετατρέπουν ένα μέρος της παραγωγής τους αυτοβούλως σε αλκόολ.
Επίσης, οι μικροί αγρότες που έχουν μία μικρή παραγωγή για αυτοκατανάλωση -είναι πολλοί στη χώρα μας, είναι εκατοντάδες χιλιάδες- κάνουν το κρασί τους και μετά έχουν τα λεγόμενα στέμφυλα, τα τσάμπουρα. Τα τσάμπουρα μπορεί κανείς να τα πετάξει, να τα χρησιμοποιήσει ως λίπασμα ή να τα αποστάξει και να κάνει ορισμένα κιλά καθαρού αλκοόλ. Θα σας πω ότι από σταφύλια που δίνουν περίπου ένα τόνο κρασί, μπορεί κανείς να κάνει τριάντα πέντε έως πενήντα κιλά, ανάλογα με την εσοδεία, τέτοιου είδους αλκοόλ.
Γιατί πρέπει να απαγορεύσουμε τους αποστακτήρες κάτω των εκατόν τριάντα λίτρων, όπως προβλέπεται εδώ; Γιατί πρέπει να απαιτούμε και από αυτούς άδεια; Η άδεια είναι εξαιρετικώς περίπλοκη και η περιπλοκή της περιπλοκής δεν περιγράφεται σε αυτό το νομοσχέδιο. Θα σας παρακαλούσα να ρίξετε μία ματιά μήπως μπορέσετε να απλοποιήσετε ορισμένα πράγματα.
Θα καταλάβαινα ότι ένα εκσυγχρονιστικό νομοσχέδιο, είναι ένα νομοσχέδιο που διευκολύνει τον πολίτη και περιορίζει τις δυνατότητες της γραφειοκρατίας. Αυτό το νομοσχέδιο είναι εξόχως γραφειοκρατικό. Είναι ένα νομοσχέδιο φτιαγμένο από τους υπαλλήλους, υπέρ των διαδικασιών και για την ενίσχυση του ρόλου τους. Αντιλαμβάνομαι ότι αυτό δεν είναι σύμφωνο με τις γενικές διακηρύξεις της πολιτικής της Κυβέρνησης, με όσα καθημερινά ακούμε και με όσα προ ολίγων ωρών ακούσαμε στην Αίθουσα της Γερουσίας από τον Πρωθυπουργό.
Εδώ δεν απλοποιούμε. Εδώ περιπλέκουμε τα πράγματα για τον κάθε παραγωγό. Απλοποιούμε τις διαδικασίες για τα δικαστήρια, για τους εφόρους, για τους τελώνες, για τους ελέγχους, αλλά τα περιπλέκουμε για τον παραγωγό. Πρέπει να συλλέξει δηλώσεις, άδειες, να πάει από εδώ, να πάει από εκεί, να πάει στον τελώνη και αν δεν έχει τελώνη να μετακινηθεί για να τον βρει. Τι χρειάζονται όλα αυτά; Είναι εξαιρετικά "στενόκαρδο" αυτό το νομοσχέδιο για την παραγωγή από τους ίδιους τους παραγωγούς αλκοόλ.
Ακόμα, για τους συνεταιρισμούς προβλέπονται αυστηρότατες διατάξεις, μη τυχόν και κάνουν λίγο παραπάνω χρήση. Θα σας πω το εξής: Όλοι όσοι έχουμε ζήσει ή ταξιδέψει στην Ευρώπη, ξέρουμε ότι όταν πας σε ένα οποιοδήποτε καφενείο, ακόμα και ενός μικρού χωριού, θα σου εμφανίσουν ένα κατάλογο από τον οποίο μπορείς να διαλέξεις αλκοόλ από αχλάδι, από κορόμηλα, από βερίκοκα, από διάφορα φρούτα, που είναι θαυμάσια ποτά, υγιεινά, τα οποία καταναλώνουν οι άνθρωποι εκεί και τα παράγουν οι ίδιοι ή στο χωριό ή στην περιοχή τους. 
Η μόνη χώρα στην Ευρώπη που καταναλώνει αποκλειστικά και μόνο ουίσκι, καταναγκαστικά, θα έλεγα, είναι η Ελλάδα. Και ο λόγος είναι ότι το Υπουργείο σας και οι υπηρεσίες σας καταδιώκουν απηνώς στη χώρα των φρούτων, την παραγωγή αλκόολ από φρούτα. Είναι τόσο μεγάλα τα έσοδα αυτά; Είναι πραγματικά τόσο μεγάλα, ώστε να χρειάζεται να συνεχίσουμε αυτήν την ιστορία που ξεκινά από το διεθνή οικονομικό έλεγχο και φθάνει μέχρι των ημερών μας με αποκλειστικό συμφέρον που μπορώ να δω να διαγράφεται, το συμφέρον των υπηρεσιών και των υπαλλήλων;
Νομίζω ότι τα ποσά δεν είναι μεγάλα. Απελευθερώστε τους μικρούς παραγωγούς, απελευθερώστε τις οικιακές αποστάξεις και μη μου πείτε το επιχείρημα όλων των μανδαρίνων, όλων των ελληνικών διοικήσεων, όλων των εποχών "πώς θα το ελέγξουμε". Διότι αυτήν τη στιγμή δεν θα είστε χωρίς να το γνωρίζετε γιατί είστε από αγροτική περιφέρεια και ασφαλώς και εσείς όπως και εμείς όλοι όσοι είμαστε Βουλευτές επαρχίας έχουμε πιει σε σπίτια εκλογέων μας υπέροχα αλκοόλ τα οποία παρασκευάζουν αυτοί παρανόμως σε αποστακτήρες και κάνουν το κέφι τους και δεν λαμβάνουν υπόψη το κράτος. Αν θέλετε είναι και μία υγιής αντίδραση και αντίσταση της κοινωνίας μας, απέναντι σε ένα αδηφάγο γραφειοκρατικό κράτος που ταλαιπωρεί τον πολίτη κάθε φορά που πάει να κάνει κάτι δημιουργικό. Και δίπλα σ' αυτούς υπάρχουν όλοι οι λαθρέμποροι παραγωγοί αλκοόλ. Και αν πάτε σε οποιαδήποτε νυχτερινή, καλοκαιρινή εγκατάσταση σ' αυτές που δυστυχώς συγκεντρώνουν τους νέους, θα τους δείτε να πίνουν πάσης φύσεως δηλητήρια χωρίς κανένα έλεγχο της αστυνομίας. Επί πολλές φορές συναντούμε και νέους δεκαέξι ή δεκαεπτά ετών. Όπως γνωρίζετε υπάρχουν σοβαρότατες καταγγελίες επιστημόνων και οργανώσεων για τον αλκοολισμό στη χώρα μας διότι αυτά τα δηλητήρια κατασκευάζονται παρανόμως διότι οι υπηρεσίες δεν ελέγχουν τίποτα. Υπάρχει πλήρης απουσία ελέγχου, υπάρχει χάος ούτως ή άλλως. Γιατί δεν προσπαθείτε με βάση τις γενικές διακηρύξεις της Κυβέρνησης που όλοι συμμεριζόμαστε να απελευθερώσετε και να απλοποιήσετε τα πράγματα; 
Νομίζω ότι αυτό το νομοσχέδιο είναι θετικό. Κάντε μία μικρή προσπάθεια για τους μικρούς παραγωγούς για να μπορέσουν όλα αυτά τα θαυμάσια που αναφέρετε στα άρθρα του νομοσχεδίου, τα μούρα, τα κούμαρα, να μετουσιωθούν σε αλκοόλ. Και αυτοί που κάνουν κάποια στέμφυλα γιατί έχουν κάποια σταφύλια και κάποιο κρασί, να μπορούν να τα αποστάζουν νομίμως ώστε να μην πηγαίνουν να κλείνονται στο σπίτι του γείτονα για να μην περάσει κάποιος και τους καρφώσει στον "τελώνη" ο οποίος συνήθως δραστηριοποιείται μόνο για τέτοιες δουλειές. Γιατί εγώ γνωρίζω άλλου είδους δραστηριότητες όπως ο εφοδιασμός των σκαφών το καλοκαίρι με πετρέλαιο και βενζίνα. Θου Κύριε φυλακί το στόματί μου, τι γίνεται.
(Χειροκροτήματα)
Να παρατηρήσω ότι η κοινοβουλευτική μας ζωή εμπλουτίζεται με νέα ήθη και έθιμα για τα οποία χαίρομαι ιδιαιτέρως. Με χειροκροτούν οι Βουλευτές της Αντιπολιτεύσεως και πριν ο κύριος Υφυπουργός χειροκρότησε τον κ. Κασσίμη. Όλα αυτά είναι πολύ καλά. 
ΠΡΟΕΔΡΕΥΩΝ (Παναγιώτης Σγουρίδης): Αυτό είναι θετικό για την πολιτική μας ζωή και είναι μία απάντηση σε όλους τους κακόβουλους που λένε ότι η πολιτική ζωή του τόπου μας φθίνει. Νομίζω ότι εμπλουτίζεται και ότι έτσι προχωράει, προς το καλό του τόπου εννοείται.
Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Μετά από αυτό το τελευταίο που θα μπορούσα να πω, κύριε Πρόεδρε, "οποίος αγγελικά πλασμένος κοινοβουλευτικός κόσμος μας εδώ" όταν βέβαια και εγώ παρατήρησα στην Αίθουσα τον εισηγητή της Αντιπολιτεύσεως ο οποίος μας κάλεσε να υπερψηφίσουμε ένα νομοσχέδιο το οποίο πάσχει σοβαρά, να τον χειροκροτεί ο κύριος Υπουργός και ο μέχρι χθες μέλος του εκτελεστικού γραφείου του ΠΑΣΟΚ ως νέος Αττίλας να παλουκώνει την Κυβέρνηση. Αυτά, λοιπόν, καταδεικνύουν ότι κάτι δεν πηγαίνει καλά σ' αυτόν το χώρο. Πάσχει το νομοσχέδιο, κυρίες και κύριοι συνάδελφοι. 
Να σας πω, κύριε Πάγκαλε, ότι η λέξη Αττίλας και η λέξη ξεφτίλας είναι ομόηχες. Να προσέχουμε λίγο σ' αυτήν την Αίθουσα. 
Είναι ένα νομοσχέδιο που έρχεται να αναθεωρήσει έναν άλλο νόμο του κράτους από το 1917. Βέβαια από τότε έχουν περάσει περίπου ογδόντα πέντε χρόνια και άλλες ποσότητες ούζου έβγαιναν τότε και άλλες σήμερα. Πρέπει να γίνει κάτι αλλά προς τη σωστή κατεύθυνση. 
Ποιο είναι το θέμα που συζητάμε σήμερα; Από τη μία έχουμε εκείνο τον αγρότη ο οποίος έχει κάποια περισσεύματα κα θέλει λίγο να τσοντάρει στο οικογενειακό υστέρημα. Αυτή είναι η πραγματικότητα. Παίρνει, λοιπόν, τα υπόλοιπα των γεωργικών του προϊόντων, κάνει ένα τσίπουρο. Το έκανε πρώτα για το σπίτι, μετά το έβγαλε στο χωριό, μετά στην πόλη και σήμερα τα ράφια όλων των σούπερ μάρκετ έχουν γεμίσει με τέτοια προϊόντα χωρίς ετικέτα, χωρίς το όνομα του παραγωγού και χωρίς καμία εξασφάλιση. Υποχρεούμεθα όλοι, κύριε Υπουργέ, να προστατεύσουμε και τον καταναλωτή, τον Έλληνα πολίτη ο οποίος δεν ξέρει τι αγοράζει, δεν ξέρει τι πίνει.
Και μάλιστα σε μια εποχή που η Ελλάδα έχει το θλιβερό προνόμιο να είναι η πρωταθλήτρια στην Ευρώπη στον αλκοολισμό. Ξεπεράσαμε και τη Σκοτία. Είναι ένα θλιβερό προνόμιο όπως θλιβερό προνόμιο είναι αν είμαστε η πρώτη χώρα σε θύματα ηρωίνης και κανείς δεν συγκινείται. Είμαστε η πρώτη χώρα σε παιδιά αλκοολικά και κανείς δεν συγκινείται. Είμαστε η πρώτη χώρα σε παιδιά που καπνίζουν και κανείς δεν συγκινείται. 
Κύριε Υπουργέ, δοθείσης ευκαιρίας θα έλεγα πως δεν είναι κακό να προβλέψει το Υπουργείο σας και να φέρετε ένα νομοσχέδιο που να λέει για τα ποτά ό,τι λέει για τα τσιγάρα, ότι δηλαδή το αλκοόλ βλάπτει σοβαρά την υγεία. Στην τηλεόραση βλέπουμε στις διαφημίσεις πως αν κάποιος νεαρός θέλει αν ρίξει μια κοπέλα πρέπει ξαφνικά να της προσφέρει ένα ουίσκι ή ένα καμπάρι και με μια ματιά την έριξε. Παρουσιάζουμε, λοιπόν, το αγόρι να γίνεται υπεράνθρωπος αν πίνει. Αυτό το γεγονός δείχνει ότι πηγαίνετε στο αλκοόλ για αν έχετε επιτυχίες και κανένας δεν συγκινείται. Θα έλεγα λοιπόν...
ΦΛΩΡΟΣ ΚΩΝΣΤΑΝΤΙΝΟΥ: Όπως γίνεται σε όλες τις χώρες της Ευρώπης.
ΓΕΩΡΓΙΟΣ ΚΑΡΑΤΖΑΦΕΡΗΣ: ...δεν ξέρω τι γίνεται στις άλλες χώρες και τι υπόβαθρο υπάρχει αλλά εδώ πρέπει να προστατεύσουμε την νεολαία μας. Αν οι άλλοι έχουν αφήσει ελεύθερα τα ναρκωτικά όπως στην Ολλανδία και κυκλοφορούν στα σούπερ μάρκετ να το κάνουμε και εμείς γιατί και αυτό το ακούσαμε σ' αυτήν την Αίθουσα. Η απενοχοποίηση των ναρκωτικών.
Κύριε Υπουργέ, το θέμα λύνεται και είναι πάρα πολύ απλό. Έχεις τους διήμερους αποσταγματοποιούς από τη μια πλευρά οι οποίοι πρέπει να επιβιώσουν και από την άλλη πλευρά έχεις ένα προϊόν που κανένας δεν το ελέγχει. Υπάρχει ο νόμος που επιβάλλει στην αιθυλική αλκοόλη να έχει μέχρι πέντε mg στα εκατό λίτρα. Ξέρετε πόσο είναι στο τσίπουρο; Δεκαπλάσιο. Ποιος το ελέγχει αυτό; Κανείς. Ποια είναι η πρόταση; Να στερήσουμε από το φουκαριάρη ένα επιμίσθιο πέντε δραχμές; Όχι. Είναι πάρα πολύ απλό, να βγάλετε μια τιμή και να αναγκάσετε τους οινοποιούς και ποτοποιούς να παίρνουν το προϊόν, να το επεξεργάζονται με καινούρια διαδικασία και εν συνεχεία να το πουλάνε στην αγορά με την ετικέτα, με ευθύνη του παραγωγού, με το όνομα ώστε να μην έχουν τον κίνδυνο για τη δημόσια υγεία. 
Εδώ συμφωνώ με τον κ. Πάγκαλο γιατί με τους νόμους αυτούς πνίγουν το φουκαρά τον επιχειρηματία μικρό ή μεγάλο, είναι νόμοι γραφειοκρατίας και προσθέτετε με το νομοσχέδιό σας στον κάθε οινοποιό αναγκαστικά δίπλα έναν εκτελωνιστή και έναν φοροτεχνικό, γιατί δεν μπορεί να ανταπεξέλθει με όλα αυτά που ζητάτε και από την άλλη χάνετε τεράστια έσοδα. Ποια είναι τα έσοδα που εισπράττετε από το διήμερο αποσταγματοποιό και ποια είναι τα έσοδα από το ούζο ή το εμφιαλωμένο τσίπουρο; Γιατί δεν θέλετε να έχετε εισπράξεις και θέλετε αυτό το πρωτογενές προϊόν που κάνει ο διήμερος να πάει στην ποτοποιία να εξασφαλιστεί ότι είναι κάποιας ποιότητας και εν συνεχεία να κερδίσετε και από τη φορολογία. Ακούω που υπάρχουν τα υπόλοιπα των παραγωγών. Ναι τα υπόλοιπα αλλά βεβαίως είναι προϊόντα από μουριές και βελανιδιές. Πού όμως στη χώρα μας καλλιεργείται η μουριά και η βελανιδιά; Αν θέλουμε να είμαστε σωστοί, να προχωρήσουμε σε μια κατεύθυνση να βοηθήσουμε και το εισόδημα αλλά να εξασφαλίσουμε και τον πολίτη. Μην ξεχνάτε, κύριε Υπουργέ, ότι πριν από δέκα χρόνια σ' αυτόν τον τόπο ήταν οκτακόσιες ποτοποιίες ενώ σήμερα έχουμε μόνο διακόσιες πενήντα. Επίσης υπήρχαν δεκαπέντε επιχειρήσεις που ασχολούνται με το οινόπνευμα και σήμερα έχουν μείνει τρεις. Εάν, λοιπόν, συνεχίσουμε μ' αυτόν τον τρόπο σε λίγο δεν θα υπάρχει καμία βιομηχανία στον κλάδο όπως δεν υπάρχει σήμερα καμία βιομηχανία κλωστοϋφαντουργίας στη χώρα, όπως όλα έχουν παραδοθεί στα οποιαδήποτε praktiker ή condinent κλπ. Παραδίδεται η οικονομία και κάποιο πρωινό θα ξυπνήσετε και θα βρείτε πάλι τον κόσμο αντιμέτωπο όπως βρίσκετε σήμερα τους αγρότες. Γιατί τον έχετε απέναντι τον αγρότη; Γιατί δεν τολμήσατε να του πείτε την αλήθεια πριν από τρία χρόνια ότι θα σταματήσουν οι επιδοτήσεις, ώστε να τον προετοιμάσετε και τώρα ξαφνικά ο αγρότης αφού τόσα χρόνια είχε δεκανίκια και προχωρούσε με τη βοήθειά τους αφαιρούνται τα δεκανίκια και δεν μπορεί να περπατήσει, δεν μπορεί να ισορροπήσει. Αυτό συμβαίνει σε όλη την οικονομία, σε όλο το φάσμα, όχι μόνο με τους ποτοποιούς όχι μόνο με τους διήμερους αποσταγματοποιούς αλλά με όλο τον κλάδο της οικονομίας. Και η παύση των επιδοτήσεων δεν είναι το μόνο πρόβλημα. Έρχονται τα μεγαθήρια, τα μεγάλα κέντρα. Δεν υπάρχει μικρό μαγαζί και σούπερ μάρκετ, γιατί όλα βρίσκονται κάτω από τον έλεγχο του Carrefour και αύριο το πρωί θα είσαστε υπόλογοι γιατί θα υπάρχει ένα μονοπώλιο και θα πηγαίνει τις τιμές εκεί που αυτό θέλει και θα τα βρείτε μπροστά σας. 
Με όλα αυτά θέλω να πω ότι καταψηφίζω το νομοσχέδιο και δεν περνάει καν από το νου μου να έχω το χειροκρότημα του κυρίου Υπουργού.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης. Απών. 
Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, κυρίες και κύριοι συνάδελφοι, είναι αυτονόητο ότι η Νέα Δημοκρατία αναγνωρίζει την αναγκαιότητα των ρυθμίσεων ιδιαίτερα όταν τα ζητήματα ρυθμίζονται με το συγκεκριμένο νομοσχέδιο αφορούν ζητήματα που υπό το προϊσχύσαν καθεστώς έχουν ρυθμιστεί προ ογδόντα και πλέον ετών. Και βεβαίως σωρευτικά θα έλεγα η αναγκαιότητα προκύπτει και από το ότι είναι ένα καθαρά τεχνοκρατικό νομοσχέδιο το οποίο κυρίαρχα προβαίνει σε εναρμόνιση με τις διατάξεις του συγκεκριμένων θεσπίσεων υπαρχουσών στα πλαίσια του Ευρωπαϊκού Κοινοτικού Δικαίου. 
Και ο λόγος που θέλησα να κάνω παρέμβαση είναι συγκεκριμένος. Σε ανύποπτη περίοδο με συγκεκριμένη μου ερώτηση, την 2205 έθετα τα ζητήματα των μικροαμπελουργών μικροκαλλιεργητών και συνακόλουθα θα έλεγα και των αποσταγματοποιών που προσεγγίζονται με το συγκεκριμένο νομοσχέδιο. Και εκεί κυρίαρχα επεσήμανα τις προσπάθειες που γίνονταν από πλευράς άμεσα ενδιαφερομένων και κυρίως του συλλόγου αμβυκούχων αμπελουργών που μπορεί να υπάρχει κατά νομό και γενικότερα της ομοσπονδίας τους που στις προβλεπόμενες διαδικασίες από το 1997 και μετά συνεργασίες με τους αρμοδίους θεωρούσαν ότι έπρεπε και μάλιστα εμπεριστατωμένα και κατά τρόπο πλήρη να σας πουν συγκεκριμένα πράγματα τεχνικής φύσεως αν θέλετε αντικειμένου χημικών και συναφών επαγγελμάτων που τεχνοκρατικά από πλευράς διατύπωσης και στο προϊσχύσαν καθεστώς και σ' αυτό που επεδίωκαν να αλλάξει φαίνεται από κυβερνητικής πλευράς δεν γινόταν σωστή προσέγγιση.
Επανέρχομαι, λοιπόν, και λέω ότι με τη συγκεκριμένη ερώτηση έκανα μια ιστορική αναδρομή των κατά καιρούς εκδοθεισών από πλευράς σας υπουργικών αποφάσεων οι οποίες όμως δεν οδηγούντο σε ένα συγκεκριμένο αποτέλεσμα αυτό που και από πλευράς ομοσπονδίας αμπελουργών επιδιώκετο να υπάρξει σε συνεργασία με σας και που εσείς διά των υπουργικών αποφάσεων κατ' αρχήν εκδηλώνατε τη θέληση συνεργασίας. Τι προέκυπτε; Ότι μέχρι το Μάιο του 2001 σε συνέχεια επανειλημμένων υπουργικών αποφάσεων τουλάχιστον στις διαδικασίες συνεργασίας που θέλατε να θεσμοθετήσετε δεν είχατε συμπεριλάβει καν τους εκπροσώπους αυτής της ομοσπονδίας που έκανε τη συγκεκριμένη παρέμβαση τεχνικής φύσεως για υπάρχοντα υπολογισμό υφιστάμενο και ο οποίος δεν αλλάζει με το συγκεκριμένο νομοσχέδιο σε εκατό κιλά στέμφυλα κάνετε μια αναγωγή και καταλήγετε ότι θα έχουν απόδοση σε καλό προϊόν τσίπουρου ή τσικουδιάς 21%. Αυτό όμως για τους γνωρίζοντες και έχοντες και εξειδικευμένη γνώση θεωρείται ότι δεν ανταποκρίνεται στην πραγματικότητα.
Πρόκειται περί υποπροϊόντος το οποίο δεν μπορεί να χρησιμοποιηθεί. 
Από πλευράς λοιπών διαδικασιών που θεσμοθετείτε όσον αφορά τις σαρανταοκτάωρες άδειες των αποσταγματοποιών και τις διατυπώσεις που απαιτούνται -μεταξύ αυτών των διατυπώσεων είναι και η καταβολή και κάποιων τελών τα οποία έχουν σχέση με όλα τα προαναφερόμενα- παρ' ότι δεν αντιμετωπίζεται αμέσως το θέμα εμμέσως αναδέχεστε σιωπηρώς την τήρηση του προηγούμενου νομικού πλαισίου. 
Θα έλεγα ότι τοποθετείστε εμμέσως με το άρθρο 7 περίπτωση ε' στην παρ. 2 όπου έχετε κάποιες αναγωγές. Απ' αυτήν την έμμεση προσέγγισή σας φαίνεται ότι εμμένετε στο διαχρονικά τιθέμενο απ' αυτές τις ομοσπονδίες ζήτημα το οποίο είναι προφανές ότι χρειάζεται να αλλάξει από πλευράς υπολογισμών. Διότι, τεχνικά και πρακτικά αποδεικνύεται ότι δεν μπορούμε να έχουμε τέτοια αντιστοίχηση στέμφυλων με την παραγόμενη ποσότητα τσίπουρου. Ως εκ τούτου τα καταβαλλόμενα για την σαρανταοκτάωρη άδεια τέλη είναι υπερβαλλόντως μεγάλα.
Αποδεικνύεται ότι αυτή η φορολόγηση που τη θεσπίσατε πλασματικά κατά χιλιόγραμμο -με βάση αυτές τις αντιστοιχίσεις στα εκατό κιλά στεμφύλων εσείς βγάζετε πολύ μεγαλύτερες αποδόσεις- είναι υπέρογκη και δυσανάλογη με την ισχύουσα κατάσταση που έχει σχέση και με τη διατήρηση κάποιων παραδόσεων, ηθών, εθίμων στις τοπικές μας κοινωνίες στην περιφέρεια, η οποία ερημώνεται. Σ' αυτό το ζήτημα θα πρέπει να στηριχθεί.
Δεν μπορεί, λοιπόν, να υπάρξει επίκληση ότι αυτές οι πλασματικές φορολογήσεις και οι υπολογισμοί γίνονται για να περιφρουρηθεί ο θεμιτός ανταγωνισμός. Θεωρώ ότι επίκληση διασφάλισης θεμιτού ανταγωνισμού σε σχέση με επιτηδευματίες που έχουν σχέση με παραγωγή οινοπνευματωδών ποτών δεν πρέπει να γίνεται. Τέλος θέλω να επισημάνω ότι θα πρέπει να έχετε ένα σοβαρό και αξιόπιστο προβληματισμό στο ζήτημα της φορολόγησης των μικροκαλλιεργητών, μικροαμπελουργών. Πρέπει να είναι το κυρίαρχο ζήτημα στο συζητούμενο νομοσχέδιο. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γαρουφαλιάς έχει το λόγο.
Εσείς, κύριε Γαρουφαλιά, να μας πείτε για το ούζο Τυρνάβου. Όμως το ούζο και το τσίπουρο πρέπει να ξέρετε ότι θέλουν μεζέ.
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, σας προσκαλούμε στον Τύρναβο ή στο Νομό της Λάρισας για να απολαύσετε ποιοτικό τσίπουρο και καλό μεζέ που στο νομό μας είναι δεδομένος. 
ΠΡΟΕΔΡΕΥΩΝ (Παναγιώτης Σγουρίδης): Πάντως εξ όψεως φαίνεστε ότι έχετε και καλό τσίπουρο και καλό μεζέ.
Τώρα αφού κάναμε τη διαφήμιση μπορείτε να μπείτε στο νομοσχέδιο.
ΓΕΩΡΓΙΟΣ ΓΑΡΟΥΦΑΛΙΑΣ: Το νομοσχέδιο το οποίο συζητάμε σήμερα αφορά την αναδόμηση της φορολογίας γενικώς των οινοπνευματωδών ποτών. Οπωσδήποτε είναι προς τη σωστή κατεύθυνση και θα μπορούσε να είχε ψηφιστεί πολύ πιο πριν, για να αντιμετωπίσει την απαράδεκτη διακίνηση οινοπνευματωδών με συστήματα και μεθόδους που έχουν εφεύρει οι εξειδικευμένοι στον τομέα διαχειριστές αυτών των προϊόντων. Έτσι θα μπορούσε να μειώσει τη διακίνηση κακής ποιότητας οινοπνευματωδών ποτών για να διασφαλιστεί η δημόσια υγεία σε όλες τις γενιές και ιδιαίτερα στους νέους ανθρώπους που δεν έχουν ιδιαίτερη γνώση σ' αυτά τα θέματα.
Έτσι επισκέπτονται αυτά τα πολλαπλά στέκια, μπαράκια όπως θα μπορούσαμε να τα πούμε και απολαμβάνουν τα ποτά τους, χωρίς να ξέρουν, όμως, αν υπάρχει μία ποιότητα και μια αξιοπρέπεια στον τρόπο με τον οποίο αυτά τα ποτά κάποια στιγμή έφθασαν στα συγκεκριμένα στέκια και διακινούνται μέσω αυτών. Αυτό, λοιπόν, το νομοσχέδιο που φέρατε επαναλαμβάνω είναι προς τη σωστή κατεύθυνση και θα το υποστηρίξουμε στις γενικές του γραμμές.
Θα ήθελα, όμως, εξαιρώντας όλες τις άλλες διατάξεις να αναφερθώ ιδιαίτερα σε αυτό το μεγάλο πρόβλημα που υπάρχει στον τρόπο με τον οποίο αντιμετωπίζεται μέχρι σήμερα γενικά από την πολιτεία από τις τελωνειακές αρχές, από τις οικονομικές αρχές, τις υπηρεσίες της ΔΥΟ η διακίνηση του τσίπουρου από τη μια και από την άλλη η παραγωγή τσίπουρου και τσικουδιάς από τους μικρούς αυτούς καλλιεργητές και παραγωγούς ανά την Ελλάδα που κατά κύριο λόγο οι περισσότεροι από αυτούς βρίσκονται από το κέντρο της Ελλάδας και προς τα βόρεια μέρη της και η τσικουδιά παράγεται κατά κύριο λόγο στο νησί της Κρήτης. 
Τι προβλήματα τώρα παρουσιάσθηκαν διαχρονικά στην ύπαρξη αυτών των αμβικούχων και των καλλιεργητών και των παραγωγών αυτών των δύο ποτών, του τσίπουρου και της τσικουδιάς. Αυτοί, όπως ξέρετε, κατά κύριο λόγο σήμερα στο 80% οι αμβικούχοι διαθέτουν άμβικες ο όγκος των οποίων είναι όπως ξέρετε εκατόν τριάντα λίτρα. Υπάρχουν βέβαια και άμβικες μικρότεροι, οι οποίοι χρησιμοποιούνται και σήμερα και είναι στα ογδόντα και εξήντα και εκατό λίτρα. Αυτούς ειδικά τους ανθρώπους που πολλές φορές από τη μία οι καιρικές συνθήκες δεν τους ευνοούν λόγω του ότι δεν ήταν πολύ ποιοτικά τα προϊόντα τους, γενικά τα σταφύλια τους και οι παραγωγοί τους να τα διαθέσουν στο εμπόριο και τους μένει σαν μοναδική λύση την ποσότητα που δεν τέθηκε στο εμπόριο για να πουληθεί με καλές τιμές να την αποστάξουν και να υποστηρίξουν το εισόδημα, μια που η ίδια η πολιτεία τους ξεχνά σε αυτές τις περιπτώσεις. Αυτούς, λοιπόν, τους ανθρώπους θα πρέπει με κάθε τρόπο να τους στηρίξουμε και να τους στηρίξουμε μελλοντικά, ώστε να μπορέσει το τσίπουρο, που μπορώ να πω ότι είναι ένα εθνικό παραδοσιακό προϊόν -και θέλω να το προσέξετε αυτό, κύριε Υπουργέ- και θα πρέπει αυτούς τους ανθρώπους να τους υποστηρίξουμε και να τους στηρίξουμε μειώνοντας τη φορολογία την οποία επιβάλλετε στο ένα διήμερο γύρω στις 25.000 δραχμές. Δεν θέλουν ούτε και οι ίδιοι να καταργηθεί οριστικά η φορολογία, η οποία επιβάλλεται στις ποσότητες των σταφυλιών που αποστάζουν. Ούτε τους ενδιαφέρει μα ούτε το απαίτησαν ποτέ από σας. Είπαμε, όμως, να είναι σε ένα λογικό πλαίσιο ώστε να μπορεί να είναι συμφέρουσα η παραγωγή του τσίπουρου και να στηρίζεται κατά βάση το εισόδημά τους, που μερικές φορές σχεδόν αφανίζεται μια από τις καιρικές συνθήκες και μια από τις δυσκολίες που υπάρχουν στην απορροφητικότητα του προϊόντος, που είναι τα παράγωγα προϊόντα του αμπελιού.
Προβλήματα τώρα που παρουσιάζονται σε όλη τη διεργασία. Ένας από τους αμβικούχους παραγωγούς αν χρειαστεί να πάει να πάρει μία άδεια για να ξεκινήσει να λειτουργεί την απόσταξή του θέλω να ξέρετε, κύριε Υπουργέ, ότι στο τελωνείο του ζητάνε έντεκα υπογραφές. Άρα για να πάει ένας άνθρωπος να πάρει την άδειά του για να ξεκινήσει τη λειτουργία της μονάδας του, δηλαδή του άμβικά του, θα πρέπει να φάει μια ολόκληρη μέρα για να ασχολείται περνώντας από γραφείο σε γραφείο μήπως και καταφέρει να πάρει την έγκριση από τις αρμόδιες υπηρεσίες του τελωνείου. Αυτήν τη διαδικασία θα πρέπει κάποτε το Υπουργείο να την αντιμετωπίσει. Εάν δεχθείτε την πρότασή μας με την οποία λέμε για τα καζάνια τα εκατοντριαντάρια να καθιερωθεί σταθερά φορολογία 25.000 δραχμών, τότε πολύ απλά ο κάθε αμβικούχος ή ο κάθε παραγωγός που θέλει να χρησιμοποιήσει έναν άμβικα και να πάρει το διήμερό του θα μπορεί να πάει στην τελωνειακή υπηρεσία έχοντας μαζί του τρία στοιχεία. 
Πρώτον τη βεβαίωση από τη διεύθυνση γεωργίας ότι ο ίδιος είναι αμπελοκαλλιεργητής. Αυτές τις βεβαιώσεις βέβαια τις χορηγεί η διεύθυνση γεωργίας στην περίπτωση που ο κάθε ένας από αυτούς τους παραγωγούς έχει πάνω από ένα στρέμμα αμπέλι. Παράλληλα με αυτό, παίρνει μια βεβαίωση από την τοπική Αυτοδιοίκηση ότι ασχολείται με το συγκεκριμένο αντικείμενο της καλλιέργειας του αμπελιού. Αυτά τα δύο ισχύουν και σήμερα. Αυτό όμως που ταλαιπωρεί από εκεί και πέρα όλους τους ανθρώπους είναι ότι έχοντας αυτά τα δύο χαρτιά στα χέρια τους παιδεύονται ώρες ατέλειωτες σε άπειρες σειρές στα τελωνεία της χώρας μας, περιμένοντας πότε θα έρθει η σειρά τους για να πάρουν την έγκριση. Οι άνθρωποι δεν έχουν ιδιαίτερη γνώση των διαδικασιών. Είναι αγρότες απλοί, άνθρωποι του λαού, πολλές φορές και όχι ιδιαίτερα εγγράμματοι με αποτέλεσμα προκειμένου να υποστούν όλη αυτή τη διαχρονική τους ταλαιπωρία και να στήνονται στις ουρές και να παιδεύονται για όλα αυτά, να αποφεύγουν να πάνε να πάρουν την άδεια και έτσι να δημιουργείται και ένας έμμεσος τρόπος διευκόλυνσής τους προς το να μην είναι νόμιμοι. Και δεν έχουν καμιά διάθεση να μην είναι νόμιμοι. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Γαρουφαλιά επιτρέπετε;
ΓΕΩΡΓΙΟΣ ΓΑΡΟΥΦΑΛΙΑΣ: Εγώ δεν έχω πρόβλημα ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μου επιτρέπετε, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Εντάξει κύριε Υπουργέ.
ΓΕΩΡΓΙΟΣ ΓΑΡΟΥΦΑΛΙΑΣ:...να με διακόψει ο κύριος Υπουργός και είναι ευκαιρία να κάνουμε έναν εποικοδομητικό διάλογο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επειδή μετά είναι η σειρά μου να μιλήσω θα ήθελα να μου πείτε τι άδειες και τι υπογραφές χρειάζεται για να πάρεις την άδεια ώστε να απαντήσω. 
ΓΕΩΡΓΙΟΣ ΓΑΡΟΥΦΑΛΙΑΣ: Εγώ, κύριε Υπουργέ, θα σας πω συγκεκριμένα τι προτείνω. Σας είπα ποια είναι τα δεδομένα μέχρι σήμερα, και σας κάνω συγκεκριμένη πρόταση και θα σας την επεκτείνω ακόμη περισσότερο. Θέλω, λοιπόν, την πρότασή μου αφού εσείς που είσθε ο αρμόδιος καθ' ύλη Υπουργός έχετε γνώση των υπηρεσιών σας και των αδειών που χρειάζονται να την αναμορφώσετε σε μια απλούστερη μορφή, ώστε να μην ταλαιπωρείται ο αγρότης. Πρόταση σας κάνουμε να τη διαμορφώσετε σε καλύτερο επίπεδο. Αφού, λοιπόν, έχετε τη διάθεση ευκαιρία είναι να το κάνετε. 
Ακούστε, λοιπόν, τι προτείνω στη συνέχεια: Θα μπορούσε, κύριε Υπουργέ, να θεσμοθετηθεί σε κάθε περιοχή που υπάρχουν αμβικούχοι, ο Σύλλογος που έχουν μέχρι σήμερα και λειτουργεί να αποτελέσει έναν κρίκο διευκόλυνσης όλης αυτής της διαδικασίας και να έχει αυτός την αρμοδιότητα όλων των συμπληρωματικών δεδομένων που χρειάζονται οι αρμόδιες υπηρεσίες ώστε και να διευκολύνει τις υπηρεσίες και έτσι από εκεί και πέρα ο παραγωγός να πρόσθετε στα χαρτιά που μέχρι σήμερα χρησιμοποιεί -και σας επαναλαμβάνω ποια είναι, πρώτον από τη διεύθυνση γεωργίας βεβαίωση ότι είναι αμπελοκαλλιεργητής αν έχει πάνω από ένα στρέμμα αμπέλι, δεύτερον βεβαίωση της Τοπικής Αυτοδιοίκησης ότι το καλλιεργεί και τρίτον αυτό που προτείνω εγώ και δεν υπάρχει μέχρι σήμερα και θέλω να το σημειώσετε και σε χαρτί και στο μυαλό σας- και μια βεβαίωση από το σύλλογο που λειτουργεί στην περιοχή ότι είναι αμπελοκαλλιεργητής και δικαιούται να πάρει διήμερο. Από εκεί και πέρα, λοιπόν, με αυτά τα τρία χαρτιά θα μπορεί να πάει σε έναν υπάλληλο του τελωνείου της περιοχής στην οποία βρίσκεται να τα καταθέσει και έτσι να παίρνει άμεσα, αφού πληρώσει ένα ποσό που εγώ θεωρώ ότι λογικό είναι οι 25.000 δραχμές για το εκατοντριαντάρι καζάνι, την άδειά του και να αρχίσει τη διαδικασία της απόσταξης.
Επειδή υπάρχουν πολλοί μικροκαλλιεργητές, θα ήθελα να σας προτείνω το διήμερο, δηλαδή το σαρανταοκτάωρο να μειωθεί και να γίνει και δωδεκάωρο ώστε έτσι και κάποιοι μικροί παραγωγοί να μην υποχρεώνονται να πληρώνουν το σαρανταοκτάωρο ή να δεσμεύονται σε κάποιους για να μπορέσουν να κάνουν το βράσιμο του δικού τους ποσού του τσίπουρου.
Επίσης θεωρώ λογικό και αυτονόητο σε κάθε παραγωγό να του δίνετε, αφού είναι παραδοσιακό προϊόν και μπορώ να πω και εθνικής εμβέλειας για την Ελλάδα προϊόν -και θέλω να το επισημάνω και να το τονίσω και πάλι αυτό- ένα ποσόν χωρίς να φορολογείται που να μην είναι πάνω από τριακόσια λίτρα για να μπορεί με αυτό να κάνει τα κεράσματά του, τα χαρίσματα. Και όπως θυμάσθε όταν ήρθατε στη Λάρισα να επισκεφθείτε το νομό μου οι συνδικαλιστές της περιοχής μας για να σας υποδεχθούν και να σας καλοδεχθούν σας έφεραν να δοκιμάσετε το τυρναβίτικο τσίπουρο, το οποίο είναι γνωστό πανελλαδικά. Είναι κρίμα, κύριε Υπουργέ, αυτοί οι άνθρωποι που σας το χάρισαν με την αγάπη τους να φορολογούνται 500 δραχμές γι' αυτό το δώρο που σας έκαναν. Δεν φτάνει που έχουν τη διάθεση να σας το χαρίσουν και να το απολαύσετε, εκτός λοιπόν αυτών, φορολογούνται από την πολιτεία γιατί σας το χάρισαν. Ε, δώστε τους την ευκαιρία, μια που είπαμε ότι είναι παραδοσιακό προϊόν και αξίζει τον κόπο να το υποστηρίξουμε, να έχουν μια δυνατότητα τουλάχιστον τριακοσίων λίτρων να μη φορολογούνται σε αυτά, ώστε να μπορούν χωρίς πρόβλημα, να διατηρήσουν την πατροπαράδοτη αντίληψή τους.
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
Έχω βέβαια και μερικά άλλα να πω, αλλά η ώρα πέρασε και θα συνεχίσω στη δευτερολογία μου.
ΠΡΟΕΔΡΕΥΩΝ (Παναγιώτης Σγουρίδης): Ακριβώς, κύριε συνάδελφε, συνεχίζετε στη δευτερολογία σας.
ΓΕΩΡΓΙΟΣ ΓΑΡΟΥΦΑΛΙΑΣ: Καλώς, κύριε Πρόεδρε. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.
Παντογνώστης στρατηγέ μου!
ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, αν φέρνατε και ένα επιτραπέζιο τσίπουρο θα ήταν πιο γόνιμη η συζήτηση!
Κύριοι συνάδελφοι, συζητάμε ένα νομοσχέδιο με υψηλό ενδιαφέρον. Αναφέρεται σε παραδοσιακά προϊόντα, αναφέρεται σε νοοτροπία, σε παραδόσεις κλπ., και βέβαια ένα νομοσχέδιο που αναπτύσσεται για να ανανεώσει, να βελτιώσει, να συμπληρώσει, τη μέχρι σήμερα ισχύουσα νομοθεσία. Θέλω όμως εισαγωγικά να πω ότι το αλκοόλ, το τσιγάρο και τα ναρκωτικά είναι η μάστιγα της σημερινής κοινωνίας. Όλα έχουν καταλυτικές συνέπειες εις βάρος της υγείας μας. Είναι νοσήματα της κοινωνίας. Η ατελής κοινωνία; Ατελής κοινωνία, καταναλωτική κοινωνία. 
Αν οι φραγμοί αυτοί και άλλοι αποσκοπούν σε ένα πλαίσιο βαθιάς ενημέρωσης, συνεχούς αδιάλειπτης ενημέρωσης κυρίως της νεολαίας και αποσκοπούν από την άλλη μεριά να θέσουν φραγμούς στις καταχρήσεις, τότε θα έπρεπε να είναι ακόμα αυστηρότερο το νομοσχέδιο και στις διαδικασίες και στους ελέγχους και στις κυρώσεις κλπ.
Ωστόσο έλαβα ιδιαίτερα υπόψη μου και εκτίμησα επισημάνσεις συναδέλφων, κύριε Υπουργέ, που έχουν και ειδικές γνώσεις. Και αποκομίζω την παράσταση ότι τόσο η διαδικασία, που θα έχει ειδικούς λόγους για να καθιερωθεί -δεν είναι σαδιστικό το κίνητρο- όσο και η φορολόγηση αυτών των απλών ανθρώπων που το έχουν αν θέλετε και σαν μοναδικό μέσο ψυχαγωγίας και παράδοσης, πιστεύω ότι μέσα από τις αξιολογήσεις των ειδικών είναι δύο σημεία που πρέπει να κοιταχθούν από εσάς με το γνωστό σε εμάς συναινετικό σας πνεύμα ώστε όπου χρειάζεται να βελτιωθούν ακόμη περισσότερο οι σχετικές διατάξεις.
Ποιος είναι ο σκοπός του νομοσχεδίου: Έρχεται συμπληρωματικά, βελτιωτικά, να άρει τις αδυναμίες που παρουσιάζονται στις δυσλειτουργίες των αντίστοιχων επιχειρήσεων και να εξασφαλίσει και τα του δημοσίου συμφέροντα. Μέσα σε αυτό το κλίμα αναπτύσσει ο νομοθέτης του σχετικού νομοσχεδίου που συζητούμε το νομοθετικό του σκεπτικό, αναπτύσσει το πνεύμα του νομοσχεδίου.
Έχει χαρακτηριστικό στόχο να διευκολύνει αυτές τις επιχειρήσεις ώστε με τους καλύτερους όρους, τους ελεγχόμενους όρους, να αναπτύσσουν την επιχειρηματική τους δραστηριότητα μέσα σε ένα πλαίσιο ελέγχων που θα εξασφαλίζει το δημόσιο συμφέρον και θα εξασφαλίζει και τις προϋποθέσεις με τις οποίες, σε μηχανήματα, σε διαδικασίες κλπ., θα αναπτύσσει μια αντίστοιχη επιχείρηση της δραστηριότητάς της. 
Το πλαίσιο των διατάξεων που ρύθμιζαν τα σχετικά θέματα μέχρι σήμερα ξεκινά σαν αφετηρία από το 1917, περνά στο βασιλικό διάταγμα της 14-2-1939, σαν κώδικας εμφανίζεται το 1956 και κινείται και προβάλλεται μέσα το Κοινοτικό Δίκαιο του κανονισμού 1576/89, αν θυμάμαι καλά, και του άλλου 2000 τόσο, των οδηγιών, ώστε να εναρμονιστεί και με την ισχύουσα σχετική κοινοτική νομοθεσία προς την οποία έχουμε βασική υποχρέωση σύμπλευσης και συμπόρευσης. 
Έχουμε πει πάρα πολλές φορές εδώ μέσα ότι δεν είναι μόνο τυπική η υποχρέωση ενσωμάτωσης της κοινοτικής νομοθεσίας, αλλά προσωπικά πιστεύω -και πολλοί συνάδελφοι πιστεύουν- ότι είναι και ένα ουσιαστικό κίνητρο, αν θέλουμε να προετοιμάσουμε την πατρίδα να ζήσει και να επιβιώσει και να διαπρέψει, εάν θέλετε, ο ελληνικός λαός πάντοτε. 
Επιτρέψτε μου να σας πω ότι είμαι Φιλέλληνας, κύριοι συνάδελφοι. Στο Δομοκό, με την κατάρρευση του μετώπου, για να πω και ένα παράδειγμα, το 1896 που έφευγαν οι πατριώτες μας, έμεινε ο λόχος των Ιταλών και έπεσαν μέχρις ενός οι Φιλέλληνες. Να γίνουμε λοιπόν Φιλέλληνες. 
Είμαστε περήφανοι για την πατριδούλα -εγώ το λέω κάθε φορά που μιλώ εδώ- και οφείλουμε να την αγαπάμε και να την σεβόμαστε. Όπως δικαιούται ο κάθε ένας να είναι περήφανος και να αγαπά την πατρίδα του, ο Γάλλος, ο Άγγλος, ο Ιταλός, ο Αμερικάνος, ο Αλβανός και πάει λέγοντας, έτσι δικαιούμαστε και εμείς και να μη φοβόμαστε να το πούμε. Γιατί ζώντας σε μια ταλαντευόμενη, βυθιζόμενη από πλευράς αξιών -να τα ναρκωτικά, να το αλκοόλ, να τα κοινωνικά νοσήματα που καθημερινά παρουσιάζονται- .... Όταν εγκαταλείπεται και αποκολλάται η πορεία, η ατομική και η εθνική, από το σύστημα των αξιών, είναι η απογοήτευση, είναι οι χιμαιρικές επιδιώξεις, ο χιμαιρικός κόσμος μέσα στον οποίο βουλιάζουν τα άτομα και οι κοινωνίες. Μέγιστο το πρόβλημα οικουμενικά, όχι μόνο της πατρίδας μας. 
Το πλαίσιο μέσα στο οποίο αναπτύσσει ο νομοθέτης το σκεπτικό του είναι να εναρμονιστεί με τα ισχύοντα στην Ευρωπαϊκή Ένωση, με το αντίστοιχο Κοινοτικό Δίκαιο, να εξασφαλίσει ποιότητα στα προϊόντα και ανάλογη φήμη, από την οποία να απορρέουν θετικότατες προϋποθέσεις και επιπτώσεις. 
Και η εθνική νομοθεσία, όπως περιγράφεται μέσα, ποιότητας, φαντάζομαι πως εννοούμε όλες τις συναφείς διατάξεις που βρίσκονται διάσπαρτες σε άλλους νόμους και που εξασφαλίζουν γενικά την ποιότητα των προϊόντων. 
Το νομοσχέδιο σε 17 άρθρα αρθρωμένο υλοποιεί το πνεύμα που περιέγραψα του νομοθέτη, το πνεύμα που απετέλεσε το σκεπτικό του για να συντάξει το νομοσχέδιο. Στα 17 άρθρα με το ακροτελεύτιο αναφέρονται ενδιαφέρουσες διατάξεις από τους ορισμούς και τις άδειες, από τα δικαιώματα και τις υποχρεώσεις, από τις προβλεπόμενες διαδικασίες, από την κατηγοριοποίηση των επιτηδευματιών, από όλα εκείνα τα στοιχεία που πρέπει να έχει υπόψη της η διαδικασία του παραγωγού, η διαδικασία του ελέγχοντος, η διαδικασία του ατόμου, η διαδικασία της επιχείρησης και του κράτους στην άρθρωση του συνολικού πλαισίου μέσα στο οποίο θα αναπτύσσονται οι αντίστοιχες δραστηριότητες. 
Κύριε Υπουργέ, επαναλαμβάνω ότι ορισμένες επισημάνσεις συναδέλφων -θα μνημονεύσω του κ. Πάγκαλου, του κ. Γαρουφαλιά και άλλων συναδέλφων- έθιξαν αυτό που εισαγωγικά είπα, ορισμένα ενδιαφέροντα σημεία. 
Δεν υπάρχει, κύριε Υπουργέ, καμία αμφιβολία ότι το κράτος δυσλειτουργεί για πολλούς λόγους, δύο από τους οποίους είναι σοβαρότατοι, διαιωνιζόμενοι, κληροδοτούμενοι από τη μία γενιά στην άλλη. 
Και αυτή είναι η νοοτροπία της γραφειοκρατίας, ως δεκανέας ο υπάλληλος, απρόσιτος και απλησίαστος. Διαιωνίζεται αυτό, παρά την εξέλιξη της δημοκρατίας μας, παρά τη θεοποίηση του ανθρώπου που αποτελεί τον πυρήνα της, παρά τα μέτρα και τις διατάξεις. Εξακολουθεί να είναι γραφειοκρατική η Δημόσια Διοίκηση. Η γραφειοκρατία, λοιπόν, είναι το ένα. 
Το δεύτερο στοιχείο -και είναι βασικό- είναι ότι εξακολουθεί ακόμη το κράτος με τον πολίτη να είναι σε μία μόνιμη αντιπαράθεση, σε μία σχέση ελλείψεως εμπιστοσύνης. Δεν υπάρχει χειρότερο ανασταλτικό σημείο από την έλλειψη εμπιστοσύνης, από τη δικαιολογημένη επιφύλαξη του πολίτη να στεγαστεί στη μέριμνα του κράτους.
Αν θυμάμαι καλά τους αριθμούς, πρέπει να είναι το 101 άρθρο του Συντάγματος -έχουμε συνταγματολόγους έγκυρους εδώ- που λέει ότι ο υπάλληλος, το κράτος, η Δημόσια Διοίκηση πρέπει να υπηρετεί την κρατική θέληση, να εκφράζει την κρατική θέληση, να υλοποιεί την κρατική θέληση, τη νομοθεσία, εν πνεύματι δημοκρατίας το μεν και το δε να υπηρετεί τον πολίτη.
Κύριε Υπουργέ, είναι γνωστό ότι μόνο ο πολίτης δεν υπηρετείται. Θα ήθελα να παρακαλέσω και εγώ να αξιολογήσετε -και δεν έχω αμφιβολία- τις γόνιμες προτάσεις που κατά την κρίση μου έγιναν και να δείτε και τη γραφειοκρατική διαδικασία που απεικονίζεται. Εμένα μου έκανε εντύπωση, να πάει εκεί, να πάει στο χημείο, να πάει στο τελωνείο ο φτωχός παραγωγός, ο διήμερος ή ο εικοσιτετράωρος από τη μία μεριά ...
ΠΡΟΕΔΡΕΥΩΝ (Παναγιώτης Σγουρίδης): Μετερνιχική αντίληψη είναι αυτή, διότι έτσι θα τον πιάσουν. Όταν υπάρχουν περισσότερες ασφαλιστικές δικλείδες, τότε θα μπορούν να τον πιάσουν.
ΚΥΡΙΑΚΟΣ ΣΠΥΡΙΟΥΝΗΣ: ... και από την άλλη πιστεύω ότι πρέπει να ελαφρύνετε τα βάρη για όσους θα έρχονται μέχρι το τελευταίο σκαλοπάτι της συγκεκριμένης δραστηριότητας.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, εκσυγχρονισμού της φορολογικής νομοθεσίας συνέχεια, μετά από μία σειρά άλλων νομοθετημάτων που έχουν έλθει στη Βουλή. Το παρόν σχέδιο νόμου έρχεται να αντικαταστήσει έναν κώδικα του 1917 με πολλές τροποποιήσεις στο διάστημα αυτό των ογδόντα τεσσάρων περίπου χρόνων της λειτουργίας και εφαρμογής του.
Είναι αλήθεια ότι ο καταργούμενος κώδικας υπήρξε σημαντικότατο νομοθέτημα, όπως απέδειξε και όπως τονίστηκε από την πλευρά και ορισμένων ομιλητών, η μακρόχρονη εφαρμογή του και αποτελούσε μέχρι σήμερα το εθνικό νομικό πλαίσιο που καθόριζε τα της παραγωγής, κατοχής, μεταποίησης και διακίνησης της αιθυλικής αλκοόλης και των αλκοολούχων ποτών εν γένει.
Υπήρξε για τους χρόνους εφαρμογής του ένα ιδιαιτέρως ευέλικτο και αποτελεσματικό εργαλείο στον ευαίσθητο τομέα της αλκοόλης, των αλκοολούχων προϊόντων, διασφαλίζοντας ταυτόχρονα τη σύλληψη της φορολογητέας ύλης και την εφαρμογή και τον έλεγχο της τήρησης της σχετικής με τον τομέα αυτό ειδικής νομοθεσίας. 
Όμως, οι συνεχείς τροποποιήσεις του επί 84 ...
ΘΕΟΔΩΡΟΣ ΠΑΓΚΑΛΟΣ: Το πιστεύετε, κύριε Υπουργέ; Εφαρμόζεται η νομοθεσία αυτή τη στιγμή; Όλοι παρανόμως αποστάζουν.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας απαντήσω μετά, κύριε Πάγκαλε.
Όμως οι συνεχείς τροποποιήσεις του, η κατάργηση αρκετών διατάξεων που αφορούσαν διάφορες παρεμβατικές πολιτικές, οι αλλαγές που επήλθαν μετά από την ολοκλήρωση από την 1.1.93 της ενιαίας αγοράς καθώς και η πρόοδος του Κοινοτικού Δικαίου στον τομέα της αλκοόλης και των αλκοολούχων προϊόντων, έχουν καταστήσει σήμερα τον κώδικα αυτό μη λειτουργικό, δύσχρηστο τόσο για τις υπηρεσίες όσο και για τις δραστηριοποιούμενες στον τομέα επιχειρήσεις.
Το παρόν νομοθέτημα, το οποίο έρχεται σήμερα προς κρίση στη Βουλή, αποβλέπει ακριβώς στην προσαρμογή προς την κοινοτική πραγματικότητα και στη δημιουργία ενός εύχρηστου, ευέλικτου, αποτελεσματικού νομικού πλαισίου, το οποίο θα διέπει συνολικά την παραγωγή, κατοχή, μεταποίηση, αποθήκευση και διακίνηση της αιθυλικής αλκοόλης και των αλκοολούχων προϊόντων και το οποίο στοχεύει μεταξύ των άλλων στη διασφάλιση της ομοιόμορφης εφαρμογής του ισχύοντος Κοινοτικού Δικαίου και των κοινών πολιτικών, στην πρόληψη της φοροδιαφυγής και της απάτης, αλλά και του παράνομου εμπορίου, στην αποφυγή αθέμιτου ανταγωνισμού, στην προστασία των προϊόντων, στη διευκόλυνση των επιχειρήσεων, στην ανάπτυξη των δραστηριοτήτων τους, στη διευκόλυνση τέλος των υπηρεσιών, όσον αφορά τη διεξαγωγή του έργου τους.
Το παρόν νομοθέτημα αντιμετωπίζει συνολικά την αλκοόλη και τα αλκοολούχα ποτά, περιλαμβάνοντας ρυθμίσεις και διαδικασίες με τις οποίες διασφαλίζεται αφ' ενός η εφαρμογή και ο έλεγχος της τήρησης της σχετικής, ειδικής, κοινοτικής και εθνικής νομοθεσίας περί της ποιότητας και αφ' ετέρου η ορθή επιβολή του ειδικού φόρου κατανάλωσης και η σύλληψη της φορολογητέας ύλης στα διάφορα στάδια της παραγωγής, κατοχής, μεταποίησης και διακίνησης των εν λόγω προϊόντων.
Τούτο επιβάλλεται, όπως άλλωστε έχουμε επισημάνει εκτενώς και στην αιτιολογική έκθεση, από το γεγονός ότι για λόγους αντικειμενικούς οι οποίοι ανάγονται τελικά στη φύση των ίδιων των αλκοολούχων ποτών και στον τρόπο επιβολής του ειδικού φόρου κατανάλωσης, ο ποιοτικός έλεγχος στην αιθυλική αλκοόλη και τα αλκοολούχα προϊόντα είναι απολύτως αλληλένδετος και συνυφασμένος με το φορολογικό έλεγχο.
Με το υπό κρίση νομοθέτημα επέρχονται αρκετές τροποποιήσεις και συμπληρώσεις στην υφιστάμενη νομοθεσία, οι σημαντικότερες των οποίων θα μπορούσαν να συνοψιστούν στις ακόλουθες:
Προσαρμογή της ορολογίας και των διάφορων τεχνικών όρων προς εκείνους που χρησιμοποιούνται στο σχετικό Κοινοτικό Δίκαιο. Πλήρης και σαφής διάκριση των επιτηδευματιών που δραστηριοποιούνται στον τομέα της αλκοόλης και των λοιπών ποτών, δυνατότητα τήρησης σε ηλεκτρονική μορφή των προβλεπόμενων στοιχείων και βιβλίων, συμπλήρωση των διατάξεων σχετικά με τη διάθεση της αιθυλικής αλκοόλης, πρόβλεψη της χρησιμοποίησης της συνθετικής αιθυλικής αλκοόλης σε καθορισμένες βιομηχανικές χρήσεις πλην της παρασκευής αλκοολούχων ποτών και προϊόντων διατροφής, εκσυγχρονισμός και εξορθολογισμός του καθεστώτος των φυρών, οριοθέτηση και καθορισμός των αρμοδιοτήτων των συναρμόδιων υπηρεσιών ελέγχου, τελωνειακής και χημικής, προς αποφυγή επικαλύψεων και περιττών γραφειοκρατικών διατυπώσεων που ταλάνιζαν στο παρελθόν τις υπηρεσίες και διευκόλυνση βέβαια ως εκ τούτου των δραστηριοποιούμενων επιχειρήσεων, αλλά και ένας επιπλέον ευέλικτος, αποτελεσματικότερος έλεγχος, επαναξιολόγησης της σοβαρότητας των παραβάσεων.
Το προτεινόμενο νομοθέτημα έχει συνταχθεί με βάση τις γενικές αρχές του Κοινοτικού Δικαίου, αλλά και τις αρχές που προδιαγράφουν ειδικές διατάξεις και ρυθμίσεις του, οι σχετικές με τον τομέα της αλκοόλης και των αλκοολούχων προϊόντων, περιλαμβάνει όλες τις απαραίτητες διαδικασίες και ρυθμίσεις, προκειμένου να διασφαλίζεται η ορθή και ομοιόμορφη εφαρμογή του Κοινοτικού Δικαίου.
Οι ρυθμίσεις του είναι σαφείς, απαλλαγμένες από αναχρονισμούς και περιττές γραφειοκρατικές διατυπώσεις και κατατείνουν στην απλούστευση των διαδικασιών.
Με τις διατάξεις του προτεινόμενου νόμου εκσυγχρονίζεται, όπως ανέφερα προηγούμενα, το νομοθετικό πλαίσιο και προσαρμόζεται προς τις σύγχρονες συνθήκες της ενιαίας ευρωπαϊκής αγοράς, δημιουργώντας ένα αντικειμενικό και δίκαιο περιβάλλον, στο οποίο μπορούν απρόσκοπτα να αναπτύξουν τη δραστηριότητά τους και να ανταγωνιστούν με τους ίδιους όρους όλοι οι επιτηδευματίες. 
Διατυπώθηκαν παράπονα και ενστάσεις για το αν το συγκεκριμένο νομοσχέδιο είναι προσαρμοσμένο στην εθνική νομοθεσία ή και στην κοινοτική νομοθεσία. 
Θα πρέπει να παρατηρήσουμε σ' αυτό το σημείο ότι ο νόμος αυτός σχετίζεται κυρίως με τον κανονισμό 1576/89 για τη θέσπιση γενικών κανόνων σχετικά με τον ορισμό και την παρουσίαση των αλκοολούχων ποτών. 
Οι αρχές εφαρμογής αυτού του κανονισμού σύμφωνα με τον ίδιον τον κανονισμό ορίζονται από τα κράτη-μέλη και στη χώρα μας η εφαρμογή του γίνεται από το 1989 μέχρι σήμερα με επιτυχία από το Γενικό Χημείο του Κράτους, το οποίο διαθέτει και τα μόνα διαπιστευμένα εργαστήρια σύμφωνα με το ISO 17025. Σημειώνεται ότι τα προϊόντα τα οποία αποτελούν αντικείμενο αυτού του νόμου είναι βιομηχανικά και όχι πρωτογενή γεωργικά, γι' αυτό άλλωστε τα αλκοολούχα ποτά δεν περιλαμβάνονται στο παράρτημα 2 της ιδρυτικής συνθήκης της Ε.Ο.Κ., το οποίο περιλαμβάνει όλα τα αγροτικά προϊόντα. Το λέω αυτό διότι υπήρξε από την πλευρά φορέων η αμφισβήτηση αν το Υπουργείο Οικονομικών ή το Υπουργείο Γεωργίας είναι αρμόδιο για το θέμα των αλκοολούχων ποτών. Οι ορισμοί των προϊόντων που αναφέρονται στο άρθρο 3 του νόμου έχουν μεταφερθεί πιστά από το συγκεκριμένο κανονισμό 1576. Αυτό έγινε για να μπορεί ο νόμος να εφαρμόζεται με ευκολία και σαφήνεια και να μη δημιουργούνται παρερμηνείες. Σε όσα προϊόντα δεν υπάρχουν κοινοτικοί ορισμοί, χρησιμοποιούνται οι υπάρχοντες στην εθνική νομοθεσία.
Πρέπει να διευκρινίσουμε ότι ο νόμος αυτός δεν ασχολείται με προϊόντα πρωτογενούς γεωργικής αμπελοϊνικής παραγωγής, δηλαδή με τους οίνους, τα κρασιά, συναρμοδιότητας του Υπουργείου Γεωργίας και του Γενικού Χημείου του Κράτους και γι' αυτό δεν σχετίζεται με κανονισμούς της Ευρωπαϊκής Ένωσης που αναφέρονται στα προϊόντα αυτά. Αυτά σαν απάντηση σε ορισμένες ενστάσεις, οι οποίες και στην επιτροπή διαπιστώθηκαν αλλά και εδώ ακούστηκαν. 
Πρέπει να πω το εξής: Ο παρών νόμος αποσκοπεί και στην απλοποίηση των διαδικασιών. Άκουσα για ταλαιπωρία, για δεκαεπτά άδειες που χρειάζονται, δεκαεπτά υπογραφές για να πάρει κάποιος αμβικούχος την άδεια. Έχω την εντύπωση ότι παρασυρόμαστε γενικά από τη γραφειοκρατική δομή του ελληνικού κράτους, αλλά κάτι τέτοιο δεν προκύπτει από το σχέδιο νόμου που τίθεται προς ψήφιση σε σας. Γιατί η χορήγηση της άδειας γίνεται με μία απλή αίτηση -διαβάζω το συγκεκριμένο άρθρο- η οποία είναι και δήλωση ταυτόχρονα στο αρμόδιο τελωνείο και απαιτείται μόνο η προσκόμιση βεβαίωσης της υπηρεσίας του Υπουργείου Γεωργίας για την ιδιότητα του παραγώγου, τη θέση και την έκταση του κτήματος, καθώς και την ποσότητα των πρώτων υλών που παρήχθησαν. Αν είναι αδύνατη η προσκόμιση αυτής της βεβαίωσης, τα στοιχεία αυτά είναι δυνατόν να βεβαιώνονται από το δήμο ή την κοινότητα. Μία απλή βεβαίωση της υπηρεσίας και μία αίτηση-δήλωση του παραγωγού. Μάλιστα, ήθελα να προσθέσω ότι χορηγήσαμε με εγκύκλιό μας τη δυνατότητα ο αμβικούχος να παίρνει ομαδική άδεια. Να κάνει δηλαδή μία μόνο αίτηση, να προσκομίζει αντίστοιχα πιστοποιητικά πολλών παραγωγών και με μία άδεια και μία διαδικασία να παίρνει για πέντε, δέκα, είκοσι παραγωγούς, όσους εν τέλει θα μπορούσε ο ίδιος να εξυπηρετήσει.
Έτσι, λοιπόν, πιστεύω ότι στο θέμα της απλοποίησης έχει γίνει σημαντική προσπάθεια, όπως επίσης έχει επιτραπεί με την ίδια απόφασή μας εγκύκλιο και η διαμεσολάβηση των συλλόγων. Όμως κάτι τέτοιο δεν θα μπορούσαμε να το καταστήσουμε υποχρεωτικό. Έτσι λοιπόν, προαιρετικά είναι δυνατή η διαμεσολάβηση των αγροτικών συλλόγων, ώστε να μπορούν να εξυπηρετούν τους παραγωγούς.
Όσον αφορά το ζήτημα των μικρών διήμερων παραγωγών, πρέπει να σημειώσω στο σημείο αυτό ότι ασφαλώς λόγω της ιδιαιτερότητας της παραγωγής, λόγω του ότι όντως πρόκειται για ένα εθνικό προϊόν που στηρίζεται στην παράδοση εκατοντάδων θα έλεγα ετών, χιλιετιών, υπάρχει μία ειδική αντιμετώπιση. Έτσι αρχίζοντας από τη φορολογία -τονίστηκε το ευμενές της ρύθμισης από την πλευρά του εισηγητή του Συνασπισμού- θέλω και εγώ να επαναλάβω ότι η φορολόγηση αντιστοιχεί σε ένα ύψος 200 δραχμών περίπου στο λίτρο έναντι 1.800 δραχμών που είναι η κανονική φορολόγηση του τσίπουρου σε μία βιοτεχνία ή βιομηχανία, η οποία παράγει το τσίπουρο.
Άρα αυτή μας η πρόταση δηλώνεται έμπρακτα με το ότι ακριβώς περιορίζεται η φορολογία από 1/10.
ΘΕΟΔΩΡΟΣ ΠΑΓΚΑΛΟΣ: Πόσα έσοδα είναι; 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τα έσοδα δεν είναι μεγάλα δεν ξεπερνούν 1,5 δισεκατομμύριο δραχμές το χρόνο.
ΘΕΟΔΩΡΟΣ ΠΑΓΚΑΛΟΣ: Από τις 200 δραχμές;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, από τις 200 δραχμές. Είναι περίπου 1,3 δισεκατομμύρια δραχμές από λογιστικά στοιχεία του περασμένου χρόνου. Επαναλαμβάνω για τους διήμερους παραγωγούς δώσαμε τη δυνατότητα έκδοσης της άδειας αντί για τέσσερα σαρανταοκτάωρα σε οκτώ εικοσιτετράωρα. Επίσης επειδή υπήρξε το αίτημα με εγκύκλιό μας -παρά το γεγονός ότι ο νόμος δεν το αναφέρει ρητά όμως δεν απαγορεύει, χορηγήσαμε τη δυνατότητα με απόφασή μας και για τα δωδεκάωρα ώστε να υπάρξει μικρότερη επιβάρυνση των μικρών παραγωγών.
Χορηγήσαμε τη δυνατότητα αντικατάστασης των παλιών άμβικων με ταυτόχρονη αύξηση της χωρητικότητας μέχρι εκατόν τριάντα λίτρα σε ικανοποίηση σχετικού αιτήματος της ομοσπονδίας και των κατά τόπους συλλόγων. Χορηγήσαμε τη δυνατότητα τροποποίησης του άμβικα ώστε να είναι ευχερής ο καθαρισμός, διατηρήσαμε σε ισχύ κανονιστικές αποφάσεις που ρυθμίζουν πολλές λεπτομέρειες που ήταν αιτήματα των ίδιων των παραγωγών.
Πρέπει να ξεκαθαρίσουμε εδώ ότι το παρόν σχέδιο νόμου δεν ασχολείται με τη φορολόγηση του οινοπνεύματος. Δεν περιέχει διατάξεις οι οποίες αφορούν τη φορολογία του οινοπνεύματος κάτι το οποίο ανάγεται στην αρμοδιότητα του Εθνικού Τελωνειακού Κώδικα, που ψηφίσαμε μόλις πριν από δύο εβδομάδες. Άρα η φορολόγηση, η οποία αναφέρθηκε, υποθέτω ότι αναφέρθηκε παρεμπιπτόντως με αφορμή τη συζήτηση αυτού του νομοσχεδίου για τη συγκεκριμένη παραγωγή.
Επίσης θέλω να πω ότι το απόσταγμα φρούτων, που αναφέρθηκε από συνάδελφο, επιτρέπεται με τις ίδιες διαδικασίες με τις οποίες επιτρέπονται και όλα τα υπόλοιπα αποστάγματα. Όποιος θέλει να παράξει αιθυλική αλκοόλη από φρούτα, μπορεί να το πράξει ακολουθώντας τη διαδικασία που προβλέπεται εδώ. Ήδη έχουν χορηγηθεί άδειες αρκετές, από ότι με βεβαιώνει η υπηρεσία, για την απόσταξη φρούτων μέχρι και απόσταξη ακτινιδίων. Έχει ζητηθεί η άδεια και έχει χορηγηθεί. Δεν είναι κάτι το οποίο δεν επιτρέπεται, αρκεί το ξανατονίζω να τηρηθεί η νόμιμη διαδικασία.
ΠΡΟΕΔΡΕΥΩΝ (Παναγιώτης Σγουρίδης): Και από μελάσα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Από πολλά προϊόντα επιτρέπεται.
Θα ήθελα να πω το εξής. Δεν είναι αλήθεια ότι ο ρόλος των τελωνείων έχει υποβαθμιστεί ή ότι είναι περιττός. Ασφαλώς με την ενιαία αγορά περιορίστηκε ένα σημαντικό κομμάτι της δραστηριότητας την οποία είχαν παλαιότερα. Όμως σύμφωνα με πολλές οδηγίες, κανονισμούς της Ευρωπαϊκής Ένωσης ο ρόλος των τελωνείων της Ευρωπαϊκής Ένωσης έχει αναβαθμιστεί και δεν περιορίζεται απλά και μόνο στο συγκεκριμένο γνωστό έλεγχο αλλά και σε ζητήματα πάταξης κάθε μορφής παράνομης πράξης που έχει σχέση με τα σύνορα. Έτσι, λοιπόν, στη χώρα μας η φορολογία, ο ειδικός φόρος κατανάλωσης τόσο του οινοπνεύματος όσο του πετρελαίου του καπνού και άλλοι είναι αρμοδιότητα των τελωνείων. Αυτό που πρέπει να κάνουμε είναι να προχωρήσουμε σε μεγαλύτερη αναβάθμιση υπό την έννοια του να ξεφύγουμε από τα τελωνεία της παλιάς εποχής, των υπαλλήλων που περίμεναν μόνο στην πύλη του τελωνείου για να βάλουν κάποια σφραγίδα και να ελέγχουν τα εμπορεύματα. Έχουμε δημιουργήσει νέες υπηρεσίες στα τελωνεία ώστε να μπορούν να λειτουργούν στο νέο σύγχρονο ρόλο τους.
Άφησα τελευταίες τις παρατηρήσεις που έγιναν όσον αφορά τον έλεγχο της φοροδιαφυγής αλλά και τον έλεγχο της ποιότητας της παραγόμενης αλκοόλης. Είναι ένας σημαντικός τομέας. Αλλά θέλω να παρατηρήσω προκαταβολικά κάτι που έκανα και σε άλλα νομοσχέδια. Κάθε νόμος είναι ένα εργαλείο στα χέρια αυτού που τον εφαρμόζει. Η ύπαρξη του νόμου δεν σημαίνει σώνει και καλά και σωστή εφαρμογή του. Όμως η μη ύπαρξη νόμου ή η μη θεσμοθέτηση συγκεκριμένων διαδικασιών που θα κάνουν απλούστερη, ευχερέστερη αλλά και αποτελεσματικότερη τη λειτουργία των συγκεκριμένων θεσμικών οργάνων είναι κάτι το οποίο δεν το επιθυμεί κανένας απολύτως. Έτσι, λοιπόν, και μ' αυτόν το νόμο δίνουμε τη δυνατότητα μιας αποτελεσματικής λειτουργίας και ενός αποτελεσματικού ελέγχου. Ασφαλώς τα φαινόμενα τα οποία τονίστηκαν εδώ είναι υπαρκτά και δεν πρόκειται να σταματήσουν ποτέ. Παρανομία υπήρχε από αρχαιοτάτων χρόνων, υπάρχει, θα υπάρχει πάντοτε. Το θέμα είναι ποια είναι η παρέμβαση του κράτους για την εξάλειψη, τον περιορισμό θα έλεγα καλύτερα, αυτών των παρανόμων πράξεων. Ήδη το Γενικό Χημείο του κράτους, σε συνεργασία και με το ΣΔΟΕ τώρα και παλαιότερα και άσχετα με τους παράλληλους ελέγχους άλλων υπηρεσιών του κράτους, έχει κάνει χιλιάδες ελέγχους από του 1995, έχει βεβαιώσει εκατοντάδες παραβάσεις για τα κέντρα διασκέδασης, μπαρ κλπ. Και το γεγονός ότι τα τελευταία χρόνια μειώνεται διαρκώς ο αριθμός των δειγμάτων που δεν είναι κανονικά, που έχουν προβλήματα, αποδεικνύει ότι είναι αποτελεσματικός αυτός ο έλεγχος και ότι οι παρανομούντες περιορίζονται αισθητά. Όσον αφορά τη δραστηριότητα του Σώματος Δίωξης Οικονομικού Εγκλήματος πρέπει να σας αναφέρω μόνο ενδεικτικά για το 2001 μερικές μεγάλες περιπτώσεις με τις οποίες ασχολήθηκε και οι οποίες αποδεικνύουν την αποτελεσματικότητα των οργάνων ελέγχου του Υπουργείου Οικονομικών.
Έτσι λοιπόν θα αναφέρω περίπτωση στο Καλοχώρι Θεσσαλονίκης, θα μου επιτρέψετε να μην πω ονόματα, τα έχω αλλά καλύπτονται από το φορολογικό απόρρητο και δεν έχει οριστικοποιηθεί στο δικαστήριο ακόμη η υπόθεση, κατασχέθηκαν δεκαπέντε χιλιάδες φιάλες. Στην Ακτή Μιαούλη του Πειραιά επτακόσιες ενενήντα χιλιάδες, εμπλεκόμενοι στην υπόθεση δεκαπέντε επιχειρήσεις, δεκαπέντε μπαρ δύο Α.Ε...
ΧΡΗΣΤΟΣ ΜΑΓΚΟΥΦΗΣ: Τι περιείχαν αυτές οι φιάλες;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είχαν οινόπνευμα παράνομο. Πάντα μιλάμε για παράνομο οινόπνευμα. 
Στην ίδια υπόθεση...
ΒΑΣΙΛΗΣ ΚΕΔΙΚΟΓΛΟΥ: Σε μπαρ βρέθηκαν αυτά;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μεγάλες ποσότητες βρέθηκαν κατ' αρχήν σε αποθήκη παρασκευής ποτών δύο εταιρειών. Ταυτόχρονα έγινε έλεγχος σε δεκαπέντε μπαρ και βρέθηκαν δεκαπέντε παραβάσεις στα δεκαπέντε μπαρ για τη συγκεκριμένη υπόθεση όπως επίσης βρέθηκαν και οκτώ εταιρείες οι οποίες επιπλέον κάλυπταν αυτό το δίκτυο με πλαστά και εικονικά τιμολόγια. Το ύψος των δασμών ανέρχεται σε 1,2 δισεκατομμύρια δραχμές. Ήταν ένα κύκλωμα δηλαδή αρκετά μεγάλο και πολυάριθμο.
Τρίτη περίπτωση. Στην Άρτα ογδόντα οκτώ χιλιάδες και πλέον φιάλες και άλλες εκατόν δέκα εννέα χιλιάδες φιάλες δηλαδή σύνολο διακόσιες χιλιάδες φιάλες, υπόθεση στην οποία ενέχονται ένας επιχειρηματίας, μια μονάδα και τέσσερις επιμέρους επιχειρηματίες που χρησιμοποιούσαν αυτές τις φιάλες. 
Δασμοί, 250 εκατομμύρια δραχμές. 
Τέταρτη περίπτωση. Στην Εθνική οδό περίπου στο εκατοστό χιλιόμετρο, σαράντα επτά χιλιάδες φιάλες και άλλες εβδομήντα χιλιάδες φιάλες, σύνολο εκατόν δέκα χιλιάδες φιάλες και 140 εκατομμύρια δραχμές οι δασμοί.
Στη Νέα Φιλαδέλφεια διακόσιες σαράντα πέντε χιλιάδες φιάλες, 480.000.000 δραχμές οι βεβαιωθέντες δασμοί. Στο Περιστέρι εκατόν ογδόντα πέντε φιάλες, στην οποία εμπλέκονται έξι επιχειρήσεις, 700.000.000 οι διαφυγόντες και επιβληθέντες δασμοί. Έξω από την Κατερίνη δεκατέσσερις επιχειρήσεις εμπλέκονται στην υπόθεση, εκατόν είκοσι χιλιάδες και σαράντα χιλιάδες και πέντε χιλιάδες, τρεις έλεγχοι, τρεις παραβάσεις, περίπου δηλαδή διακόσιες χιλιάδες φιάλες, 180.000.000 δραχμές οι δασμοί. Στον Κολωνό, στην Αθήνα, εκατόν οκτώ χιλιάδες συν δεκαέξι χιλιάδες φιάλες, δασμοί διαφυγόντες, 360.000.000 δραχμές. Στον Άγιο Στέφανο Αττικής πενήντα δύο χιλιάδες λίτρα, τέσσερις επιχειρήσεις, 205.000.000 δραχμές.
ΘΕΟΔΩΡΟΣ ΠΑΓΚΑΛΟΣ: Τι είναι αυτά, κύριε Υπουργέ; Λαθραία ή μπόμπες;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Διώκονται περί λαθρεμπορίας, για λαθραίο οινόπνευμα.
Επίσης, θα ήθελα να πω ότι γίνεται έλεγχος και σε άλλους τομείς -δεν είναι μόνο αυτά, είναι δεκάδες- διότι ένας από τους τομείς του ΣΔΟΕ είναι και ο έλεγχος του Ειδικού Φόρου Κατανάλωσης, δηλαδή του πετρελαίου, του οινοπνεύματος. Είναι δεκάδες αυτές οι παραβάσεις. Οι έλεγχοι είναι τακτικοί, προγραμματισμένοι κάθε χρόνο και συνεχίζονται και τα ποσοστά της επιτυχίας, απ' ότι είδατε από τις μεγάλες υποθέσεις που σας ανέφερα και οι οποίες αφορούν μόνο το 2001 -δεν ανατρέχουν σε προηγούμενα χρόνια- αποδεικνύουν ότι ο κρατικός μηχανισμός, τουλάχιστον στον τομέα αυτό, δουλεύει αποτελεσματικά.
Ακόμη θα ήθελα να μνημονεύσω ότι στο ίδιο χρονικό διάστημα έχουν κατασχεθεί είκοσι χιλιάδες λίτρα τσίπουρου που παράνομα παράγονταν, έχουν βεβαιωθεί εκατόν δέκα παραβάσεις διημέρων και έχουν κατασχεθεί τριάντα άμβικες όσον αφορά τους μικρούς, για να μη θεωρηθεί ότι ο έλεγχος περιορίζεται απλά και μόνο σε κάποιους αλλά σε όλους. 
Αγαπητοί συνάδελφοι, πιστεύω ότι το παρόν νομοσχέδιο είναι ένα νομοσχέδιο το οποίο εκσυγχρονίζει τη νομοθεσία περί οινοπνεύματος. Η καθολική αποδοχή του από την πλευρά της Βουλής αποδεικνύει ακριβώς την ομοθυμία εκσυγχρονισμού της συγκεκριμένης νομοθεσίας. Πιστεύω ότι όλη η Βουλή, χωρίς καμία απολύτως εξαίρεση, ομόθυμα και ομόφωνα θα ψηφίσει το παρόν νομοσχέδιο. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Νεράντζης έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Κυρίες και κύριοι συνάδελφοι, το ότι ένας τόσο ευαίσθητος χώρος και μάλιστα με επιπτώσεις ευρέως φάσματος, όπως είναι η αλκοόλη και τα αλκοολούχα προϊόντα, ρυθμίζεται από ένα νόμο του 1917, ο οποίος τροποποιήθηκε το 1939, από μόνος του, καταδεικνύει την ανάγκη εκσυγχρονισμού, ενός εκσυγχρονισμού που βεβαίως είναι εκτός εισαγωγικών, διότι, από τους πολλούς εκσυγχρονισμούς που μας φέρνει η Κυβέρνηση αναπαλαιωνόμαστε συχνά.
Έχουμε, λοιπόν, ανάγκη ενός καινούριου νομοσχεδίου το οποίο να ανταποκρίνεται στις σημερινές ανάγκες, να συστοιχεί προς τα θέσμια της Ευρωπαϊκής Ένωσης και από την άλλη πλευρά να παρακολουθεί ολόκληρο το πλέγμα και την πορεία αυτής της ουσίας και των εξ αυτής προϊόντων που αφορά και την παραγωγή και τη μεταποίηση και την αποθήκευση και τη διακίνηση.
Αυτονόητο είναι ότι αυτό το σχέδιο νόμου, που θα καταστεί νόμος με την ψήφο της Εθνικής Αντιπροσωπείας, θα πρέπει να καταπολεμά τον αθέμιτο ανταγωνισμό και να παρεμποδίζει τη φοροδιαφυγή. 
Το συζητούμενο σχέδιο νόμου κινείται μεν προς τη σωστή κατεύθυνση, αλλά θα έλεγα ότι οι ρυθμίσεις του δεν αντέχουν στο χρόνο. Θα είναι οπωσδήποτε μικρότερου βίου από εκείνο το νομοθετικό πλαίσιο το οποίο διείπε όλα αυτά τα χρόνια αυτό το πλέγμα των βιοτικών σχέσεων. 
Δεν βλέπω επίσης να βοηθούνται οι μικροπαραγωγοί απ' αυτήν την ρύθμιση στους οποίους φορτώνουμε μια νέα γραφειοκρατική διαδικασία και τους οποίους αφήνουμε ανέγγιχτους από το φορολογικό βάρος το οποίο τους έχουν επιθέσει οι διάφορες πρωτοβουλίες κυβερνήσεων μεταξύ των οποίων και των δικών σας. 
Μία άλλη σοβαρή αιτίαση κατά του σχεδίου νόμου είναι αυτή που διατυπώνουν οι σύλλογοι των ενδιαφερομένων, ότι δεν εκλήθησαν καν. Θαρρείς ότι οι προπαρασκευαστικές εργασίες έγιναν εν κρυπτώ, αλλά πάντως ερήμην τους. 
Μια άλλη παρατήρηση είναι ότι πολλά βασικά θέματα καθημερινής επικαιρότητας γι' αυτόν τον τόσο συμπαθή και γόνιμο κλάδο, ενώ είχαν ρυθμιστεί με υπουργικές αποφάσεις αλλεπάλληλες, εν τούτοις δυστυχώς οι αποφάσεις αυτές και το περιεχόμενό τους ούτε υιοθετήθηκαν και όπου ελήφθησαν υπόψη αυτό έγινε σε κατάτμηση, χωρίς την παραμικρή ενότητα. Ένα πλήθος τέτοιων ρυθμίσεων οι οποίες θεσπίστηκαν με υπουργικές αποφάσεις έχει λάβει χώρα και το 1998 οπότε καθιερώθηκε πλέον η ελεύθερη μετάβραση και το 1999 οπότε επετράπη να αποστάζουν και οι παραγωγοί που έχουν κληματαριές ή κρεβατίνες, καθώς και στις περιπτώσεις που πρόκειται για μικρές άτυπες καλλιέργειες. 
Θα ήταν σωστό να υιοθετηθούν μερικά από τα αιτήματα που προέβαλαν οι παραγωγικές αυτές τάξεις και είναι μια από τις περιπτώσεις εκείνες που το "παραγωγικό" σαν επίθετο έχει την πλήρη κυριολεξία της. Θα μπορούσε παραδείγματος χάριν γενναιότερα να φερόταν η Κυβέρνηση για να προχωρήσει στην απαλλαγή της φορολόγησης για τους μικροπαραγωγούς που αποστάζουν από τριάντα έως εβδομήντα χιλιόγραμμα τσίπουρου ή τσικουδιάς, εφόσον τούτο χρησιμοποιείται για τις ανάγκες των ανθρώπων της ελληνικής υπαίθρου. 
Θα μπορούσε επίσης να θεσπιστεί για τους μεσαίους η εφάπαξ καταβολή των 25.000 δραχμών για ένα σαρανταοκτάωρο και για άμβικα χωρητικότητας εκατόν τριάντα χιλιογράμμων. 
Θα μπορούσε επίσης να επιτρέπεται χωρίς περιορισμούς η διακίνηση και η διάθεση στην κατανάλωση του παραγόμενου αποστάγματος, χωρίς τοπικούς και χρονικούς περιορισμούς, από τους ίδιους όμως τους παραγωγούς σε χύμα ή σε γυάλινα δοχεία. Θα μπορούσε να βεβαιώνεται και από τους συλλόγους η ιδιότητα του παραγωγού και οι στρεμματικές εκτάσεις των αμπελοκαλλιεργειών για τον όσο το δυνατόν μεγαλύτερο περιορισμό των λαθραίων παραγωγών και αποστάξεων. 
Θα μπορούσε επίσης να δίνεται ο ανάλογος χρόνος για όσους πραγματοποιούν μεταβράσεις, που ως γνωστό για κάθε μετάβραση απαιτείται χρόνος τουλάχιστον τεσσάρων ωρών.
Θα μπορούσε επίσης να υιοθετηθεί ένα αίτημα που προέβαλαν οι παραγωγοί των Σερρών, το οποίο απεδέχθη ολόκληρη η Ομοσπονδία, δηλαδή για την έκδοση αδείας απόσταξης από τα κατά τόπους αρμόδια τελωνεία να είναι υποχρεωτική και η υπογραφή των συλλόγων στη βεβαίωση του αμπελοκαλλιεργητή, ώστε να περιοριστούν στο έπακρο οι λαθροπαραγωγοί και η εν γένει παρανομία ή και λαθρεμπορία των αποσταγμάτων τσίπουρου και τσικουδιάς. 
Έτσι λοιπόν με ζωηρές επιφυλάξεις, κύριε Υπουργέ, ως την πληρότητα και τη δυνατότητα αντοχής αυτού του σχεδίου νόμου που συζητάμε σήμερα, η Νέα Δημοκρατία θα το ψηφίσει κατ' αρχήν. Σας καλώ να ωριμάσουν, μέχρι αύριο το πρωί, όλες οι αναγκαίες διεργασίες, οι οποίες θα τείνουν στην απλούστευση του συστήματος και στην υποβοήθηση των παραγωγών και επομένως με τη θετική ψήφο που δίνουμε, αλλά με πλήρη το σάκο μας από επιφυλάξεις, με αυτές ψηφίζουμε το συζητούμενο σχέδιο νόμου. 
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Νεράντζη. 
Ο κ. Φλώρος Κωνσταντίνου έχει το λόγο. 
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, κατ΄ αρχήν πρέπει να σας πω ότι με την τοποθέτηση του Κοινοβουλευτικού Εκπροσώπου της Νέας Δημοκρατίας κάπως εξεπλάγην. 
ΑΝΑΣΤΑΣΙΟΣ ΝΕΡΑΝΤΖΗΣ: Συμβαίνει. 
ΦΛΩΡΟΣ ΚΩΝΣΤΑΝΤΙΝΟΥ: Συμβαίνει όταν βλέπω να υιοθετείτε απόψεις για κάποιο νομό, λες και η Ελλάδα είναι κάποιοι νομοί. 
ΑΝΑΣΤΑΣΙΟΣ ΝΕΡΑΝΤΖΗΣ: Για ένα νομό μίλησα;
ΦΛΩΡΟΣ ΚΩΝΣΤΑΝΤΙΝΟΥ: Βλέπω ότι ταράζεστε. Γιατί να ακούσουμε μόνο αν είναι σωστό ένα αίτημα ενός νομού, όποιου νομού και να μην το γενικεύσουμε όταν πρόκειται συνολικά για ένα θετικό μέτρο;
ΑΝΑΣΤΑΣΙΟΣ ΝΕΡΑΝΤΖΗΣ: Το υιοθετεί και η ομοσπονδία. 
ΦΛΩΡΟΣ ΚΩΝΣΤΑΝΤΙΝΟΥ: Βλέπω ότι εξακολουθείτε να ταράζεστε. Φαίνεται ότι κάνετε λάθος. Δεν είναι κακό, ας το αναγνωρίσετε. 
Η πρώτη παρατήρηση που έχω να κάνω είναι το ότι υπάρχει μια ομοφωνία στη Βουλή σε ένα νομοθέτημα που φέρνει ο κύριος Υπουργός. Θέλω να τον συγχαρώ και δημόσια, γιατί το τελευταίο διάστημα με μεγάλη ταχύτητα θα έλεγα, φέρνει αρκετά νομοσχέδια προσπαθώντας να εκσυγχρονίσει μια νομοθετική υποδομή που σε πολλά σημεία είναι απαρχαιωμένη. Φτάνει όμως αυτό να μην το κάνουμε με τέτοια ταχύτητα γιατί αυτή η ταχύτητα μπορεί να δημιουργήσει λάθη. 
Το ότι όμως υπάρχει μια ομοφωνία στη Βουλή βεβαίως σε όλους εμάς δημιουργεί πρόσθετες ευθύνες, αλλά και σε εσάς, κύριε Υπουργέ, όχι γιατί η Ολομέλεια σας παρέχει τέτοια στήριξη, αλλά γιατί πρέπει να ακούσετε τις όποιες παρατηρήσεις, σωστές παρατηρήσεις, οι οποίες δεν έχουν καμία άλλη σκοπιμότητα, που γίνονται είτε από κόμματα είτε από συναδέλφους. 
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
Η δεύτερη παρατήρηση που έχω να κάνω είναι πως φαίνεται ότι πολλές φορές και η Ολομέλεια νομοθετεί σε λεπτομέρειες, τις οποίες δεν είναι δυνατόν πάντα και οι κύριοι Βουλευτές να γνωρίζουν. Έτσι μένουμε μόνο στην καλή διάθεση των συνεργατών σας, κύριε Υπουργέ, και της γραφειοκρατίας που υπάρχει στα Υπουργεία και που πολλές φορές προωθεί με ταχύτητα ορισμένα πράγματα όχι αναγκαστικά σωστά ιεραρχημένα ως επιλογές. Πολλές φορές δηλαδή θα ήταν χρησιμότερο για τον τόπο και για το Υπουργείο να εξουσιοδοτούμε τον Υπουργό και να εκδίδονται αναγκαίες υπουργικές αποφάσεις παρά να μπαίνουμε σε λεπτομέρειες των λεπτομερειών και πολλές φορές μη γνωρίζοντας αυτές οι λεπτομέρειες τι επιπτώσεις έχουν. Δυστυχώς σ' αυτό το νομοσχέδιο που το στηρίζουμε ομόψυχα, υπάρχουν πολλές λεπτομέρειες. Δεν νομίζω δηλαδή ότι είναι εύχρηστο ή απλοποιεί τις διαδικασίες αυτό το νομοθέτημα που ψηφίζουμε σήμερα. Αντίθετα, νομίζω ότι έχει πολλές κατηγορίες και υποκατηγοριές που φοβούμαι ότι θα δημιουργήσουν κάποιες επιπλοκές.
Έρχομαι στο τρίτο σημείο της παρέμβασής μου που θεωρώ εγώ τουλάχιστον πιο ουσιαστικό. Θα ήθελα, κύριε Υπουργέ, να δώσετε μια ιδιαίτερη προσοχή στο άρθρο 5 όπου προχωρείτε και κάνετε μια κατηγοριοποίηση όλων αυτών που ασχολούνται με τα θέματα αυτά. 
Από τις πέντε κατηγορίες που δημιουργείτε, θα αναφερθώ πρώτα στην τελευταία κατηγορία, αυτήν που ονομάζετε "διήμερους". Όπως ξέρετε εμείς στα χωριά τα ονομάζουμε "καζάνια". Περί αυτών πρόκειται. Δέχομαι τη διαβεβαίωση ότι επ' αυτών δεν υπάρχει καμιά οικονομική επιβάρυνση και είναι θετικό. Θέλω όμως να θυμίσω ότι αλλαγή σε δυσκολότερη κατεύθυνση, δηλαδή οικονομική επιβάρυνση, έχει επέλθει εδώ και τρία χρόνια και δεν θα ήταν και σωστό και πάλι να υπάρξει. Αναφέρομαι στα αποστακτήρια, στο τσίπουρο, στην τσικουδιά, για το πόσο έχουν επιβαρυνθεί με την προηγούμενη απόφαση. 
Εδώ νομίζω ότι υπάρχει ένα θέμα που πρέπει όλοι να το ομολογήσουμε και όλοι μαζί να σας βοηθήσουμε να νομοθετηθεί, δηλαδή το θέμα της ποιότητας του παραγόμενου προϊόντος για την προστασία του καταναλωτή. Θα προτρέψω, κύριε Υπουργέ, να μη διστάσετε να πάρετε αν χρειαστεί και αυστηρά μέτρα. Θα σας δώσουμε τέτοια εξουσιοδότηση όταν θα κατευθυνθείτε προς την ποιότητα της υγιεινής του παραγόμενου προϊόντος στο σημείο ακριβώς εκεί που παράγεται.
Εδώ θα έπρεπε ίσως να βάλουμε -ίσως στην πρώτη κατηγορία να ήταν πιο σωστό- αυτό που είπε ο κ. Καρατζαφέρης και τον διέκοψα παρατύπως εκείνη τη στιγμή. Σε πάρα πολλές ευρωπαϊκές χώρες έξω από το περιτύλιγμα των οινοπνευματωδών ειδών υπάρχει η προειδοποίηση η ίδια με αυτή του τσιγάρου, ότι "το οινόπνευμα κάνει κακό στην υγεία". Θα σας προέτρεπα, αν όχι σε αυτήν την κατηγορία, στα "καζάνια" δηλαδή, στις άλλες κατηγορίες να το επιβάλετε. Να σας εξουσιοδοτήσουμε να δείτε τεχνικά πώς μπορεί να γίνει και να υπάρχει έξω από όλα τα μπουκάλια, στο περιτύλιγμα, αυτή η προειδοποίηση.
Νομίζω ότι θα προσθέσει στον εκσυγχρονισμό του κράτους μας και δεν θα αφαιρέσει. 
ΦΟΙΒΟΣ ΙΩΑΝΝΙΔΗΣ: Όλα κάνουν κακό στην υγεία. Όλα!
ΦΛΩΡΟΣ ΚΩΝΣΤΑΝΤΙΝΟΥ: Δεν είναι κακό, όμως, κύριε συνάδελφε, να το προσθέσουμε και εμείς. Αλίμονο εάν μείνουμε στη γενική ρήση ότι όλα κάνουν κακό ή όλα κάνουν καλό. Τίποτα δεν θα κάνουμε σε αυτόν τον τόπο.
ΦΟΙΒΟΣ ΙΩΑΝΝΙΔΗΣ: Να υπάρχει και λίγο χιούμορ στη Βουλή. 
ΦΛΩΡΟΣ ΚΩΝΣΤΑΝΤΙΝΟΥ: Κύριε Ιωαννίδη, είστε πράγματι γνωστός και για το χιούμορ σας αλλά και για τις εύστοχες παρατηρήσεις σας.
Έρχομαι στις τέσσερις προηγούμενες κατηγορίες, κύριε Υπουργέ, τις οποίες τις βάζω όλες σε μία κατηγορία. Κατ' αρχήν νομίζω ότι υπάρχει ένα θέμα, που πρέπει να του δώσουμε τη διάσταση που έχει και το οποίο θεωρώ πολύ σημαντικό. Σας διαβάζω από την έκθεση της Επιστημονικής Υπηρεσίας της Βουλής. Αναφέρομαι στον Κανονισμό 1576/89. Λέει, λοιπόν, η Επιστημονική Υπηρεσία της Βουλής και παρακαλώ τους συνεργάτες σας να μην το θεωρήσουν μικρότερης σημασίας, το εξής: "Με τον τρόπο αυτό, όμως, όπως υπογραμμίζεται και στο προοίμιο του Κανονισμού 1576/89 οδηγούμαστε στην καλύτερη λειτουργία της κοινής αγοράς στον τομέα αυτόν. Πράγματι, τα αλκοολούχα ποτά αποτελούν σημαντική διέξοδο για την κοινοτική γεωργία. Η διέξοδος αυτή οφείλεται κατά μέγα μέρος στην καλή φήμη που απέκτησαν αυτά τα προϊόντα μέσα στην Κοινότητα και στην παγκόσμια αγορά. Η φήμη αυτή είναι συνδεδεμένη με το ποιοτικό επίπεδο των παραδοσιακών προϊόντων. Θα πρέπει επομένως για να διατηρηθεί αυτή η διέξοδος, να διατηρηθεί ένα ορισμένο ποιοτικό επίπεδο στα εν λόγω προϊόντα. Ο κατάλληλος τρόπος για τη διατήρηση αυτού του ποιοτικού επιπέδου είναι να προβλεφθούν ορισμοί των προϊόντων, λαμβάνοντας υπόψη τις παραδοσιακές συνήθειες, που αποτελούν τη βάση αυτής της φήμης. Εν προκειμένω, πρέπει να γίνει ειδική αναφορά στη διαμόρφωση των λεγόμενων γεωγραφικών επωνυμιών, στη βάση συγκεκριμένων πλεονεκτημάτων των προϊόντων, τα οποία απολαμβάνουν ειδικής προστασίας υπό την έννοια ότι προσφέρεται αποκλειστικότητα ως προς την κυκλοφορία τους στην αγορά".
Άρα, έχουμε μια αρκετά σημαντική διέξοδο. Εδώ, θα κάνω μία παρένθεση για να σας πω το εξής: Είπατε πριν ότι δόθηκε άδεια, για παράδειγμα στην Κατερίνη, σε ό,τι αφορά στα ακτινίδια. Αυτό είναι ένα πάρα πολύ σημαντικό θέμα. Αυτή πρέπει να δοθεί με κάποιες προδιαγραφές, με κάποια κατοχύρωση του προϊόντος που βγαίνει. Εάν δεν υπάρχει, εδώ σας δίνει τη δυνατότητα να προχωρήσετε. Είπαμε για το ακτινίδιο, αλλά μπορεί να είναι και άλλα τέτοια προϊόντα που θα λειτουργήσουν συμπληρωματικά στη φήμη του προϊόντος, στο εισόδημα του παραγωγού, στη φήμη γενικότερα της χώρας. Δεν αναφέρομαι μόνο στο ούζο ή στο τσίπουρο, για τα οποία υπάρχει ένα πρόβλημα.
Σε σχέση με αυτό -είναι η δεύτερη παρατήρηση που θέλω να κάνω- σας πρότεινα και στην επιτροπή, κύριε Υπουργέ, το εξής: Θέλετε στις τέσσερις πρώτες κατηγορίες -εξαιρείτε κάποιους- να επιβάλλετε άδεια άσκησης επαγγέλματος. Για ορισμένους από αυτούς έχετε κονδύλια από την Ευρωπαϊκή Ένωση. Να σας δώσουμε μία εξουσιοδότηση να συνεννοηθείτε με το Υπουργείο Εργασίας και να κάνετε στην έδρα κάθε περιφέρειας, όπως θα κρίνετε καλύτερα ένα σεμινάριο τριών μηνών, πέντε μηνών, έξι μηνών. Όλοι αυτοί οι ποτοποιοί, μικροί ή μεγάλοι, να αποκτήσουν πέρα από την εμπειρία τους μία επιστημονική γνώση, που θα είναι χρήσιμη και για τους ίδιους. Όταν έχουμε τέτοιους πόρους, γιατί να μη βοηθηθούν αυτοί οι άνθρωποι και να δημιουργούμε ενδεχομένως μόνο γραφειοκρατικά εμπόδια, όταν υπάρχουν πόροι για να τους δώσουμε τη δυνατότητα από μικροί να γίνουν μεγαλύτεροι και ακόμα πιο μεγάλοι;
Καταλήγω, λοιπόν, προτείνοντάς σας για δεύτερη φορά να συμπεριλάβετε αυτήν τη σκέψη αύριο. Δεν μπορείτε ίσως να το κάνετε αυτό τώρα, αλλά εάν τη δεχθείτε κατ' αρχήν, νομίζω ότι θα είναι θετικό. Αύριο οι συνεργάτες σας να ετοιμάσουν μία τέτοια εξουσιοδότηση -επαναλαμβάνω ότι δεν θα αρνηθεί κανείς στη Βουλή να σας τη δώσει- ώστε να κάνουμε κάτι παραπάνω από αυτό που είναι απλός γραφειοκρατικός εκσυγχρονισμός για να προσφέρουμε και πέντε πράγματα παραπάνω σε αυτούς τους ανθρώπους που μπορούμε να τους βοηθήσουμε και αποτελούν σημαντικό συστατικό στοιχείο της κοινωνίας μας. 
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Δεικτάκης έχει το λόγο.
ΓΕΩΡΓΙΟΣ ΔΕΙΚΤΑΚΗΣ: Το νομοσχέδιο το οποίο συζητάμε σήμερα πριν από ογδόντα χρόνια αποτύπωνε τις ανάγκες εκείνης της εποχής και εκάλυπτε με ευαίσθητο τρόπο την ανάγκη του αγρότη να συμπληρώσει το εισόδημά του. Και σήμερα λοιπόν, μια και ανταποκρίνεται στην ίδια κατάσταση του αγρότη θα ήταν σύγχρονο, θα ήταν ένα νομοσχέδιο που δεν θα χρειαζόταν καμία τροποποίηση. 
Εις επιστέγασμα όλων αυτών ήλθε η απόφαση του Ελευθερίου Βενιζέλου το 1932 να απελευθερώσει τελείως την παραγωγή οινοπνεύματος προκειμένου να ενισχύσει το εισόδημα των αγροτών. Όμως η σημερινή Κυβέρνηση, ενώ χρησιμοποιεί το όνομα Ελευθέριος Βενιζέλος για αεροδρόμια, πλατείες, δρόμους και νοσοκομεία, δεν έχει τις ευαισθησίες αυτού του μεγάλου πολιτικού.
ΚΥΡΙΑΚΟΣ ΣΠΥΡΙΟΥΝΗΣ: Ήταν μέγιστος.
ΓΕΩΡΓΙΟΣ ΔΕΙΚΤΑΚΗΣ: Αυτές τις ευαισθησίες θα έπρεπε να τις αφουγκράζονται οι σημερινοί ηγέτες και να μη θεωρούν τον αγρότη ως άτομο που δεν μπορούν να συζητήσουν μαζί του, γιατί αυτό αποδεικνύει η θέση σας, κύριε Υπουργέ. Δεν καλέσατε τους παρισταμένους στα θεωρεία επικεφαλής των αγροτών σ' αυτόν τον τομέα για να συζητήσετε μαζί τους. Με ποιους συζητήσατε; Με τους ανθρώπους που διαβιώνουν στο Κολωνάκι ή μ' αυτούς που μεγαλώνουν στα σαλόνια; Θα έπρεπε να έχετε καλέσει την επιτροπή των Κρητών και την Πανελλήνια Ομοσπονδία που παρίστανται στα θεωρεία. 
Και να μη θεωρείτε, κύριε Υπουργέ, ότι ο αγρότης σήμερα ευημερεί. Έτσι είπε ο Πρωθυπουργός. Αλήθεια αν ευημερούσαν πώς προστέθηκαν εκατόν τριάντα χιλιάδες αγρότες στις στρατιές των ανέργων; Το θέμα είναι σύνθετο και κατά την άποψή μου είναι τεχνικό και οικονομικό - φορολογικό. Το τεχνικό μέρος αφορά την εξυπηρέτηση με εύκολη αδειοδότηση και τη βοήθεια που πρέπει να προσφέρουμε σ' αυτούς τους ανθρώπους που σήμερα δυστυχούν και προσπαθούν μ' αυτόν τον τρόπο να συμπληρώσουν το εισόδημά τους. Όχι να τους βάλουμε στο ίδιο καλάθι με αυτούς που στην Ευρώπη παράγουν εκατομμύρια τόνους ουίσκι. Είναι απλοί άνθρωποι που πρέπει να τους κρατήσουμε στον τρόπο καταγωγής τους για να παράγουν ρακί, τσίπουρο και τσικουδιά.
Θα τους κρατήσουμε όμως εκεί βάζοντας υπέρογκα ποσά ως τέλη και δημιουργώντας τείχη; Γιατί παραξενευτήκατε, κύριε Υπουργέ, όταν σας είπε ο κ. Γαρουφαλιάς ότι χρειάζονται έντεκα διαφορετικές υπογραφές για να πάρουν την αδειοδότηση του σαρανταοκτάωρου; Αυτό το λέω μετά λόγου γνώσεως. Σηκώνεται ο παραγωγός από τον τόπο καταγωγής του ξημερώματα για να πάει στο τελωνείο για να πάρει σειρά. Και γιατί στο τελωνείο; Δεν μπορεί η εφορία να δώσει αυτήν την αδειοδότηση με το τίμημα που σας ζήτησαν οι αγρότες; Καλέστε τους να τα σας επιβεβαιώσουν.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εγώ διαβάζω και σας παρακαλώ να μου πείτε ποιες είναι αυτές οι υπογραφές για να τις καταργήσουμε. Εγώ ανέγνωσα τη διάταξη που λέει μία αίτηση και ένα πιστοποιητικό. Τίποτε άλλο. Πέστε μου τι άλλο ζητείται να το δούμε, μήπως μπορούμε να το καταργήσουμε. 
ΓΕΩΡΓΙΟΣ ΔΕΙΚΤΆΚΗΣ: Κύριε Υπουργέ, καλέστε τους αύριο το πρωί στο γραφείο σας να σας το επιβεβαιώσουν. Σήμερα, πριν από λίγο που το επιβεβαίωσαν. Χρειάζονται έντεκα διαφορετικές υπογραφές. Εδώ είναι, παρίστανται, καλέστε τους αύριο το πρωί στο γραφείο σας. 
Όμως το θέμα των τεχνικών μέσων και της τεχνιτής ελάφρυνσης, πέραν των έντεκα διαφορετικών υπογραφών που έχουν αυτό το κόστος χρόνου δεν πρέπει να τους βοηθήσουμε σε ό,τι αφορά την καύσιμο ύλη που χρειάζονται για να κάνουν την παραγωγή; Πρέπει να τους επιτρέψουμε την οποιαδήποτε καύσιμο ύλη πλην της χρησιμοποίησης του ηλεκτρικού ρεύματος, όπως το πετρέλαιο, το ξύλο, η πυρήνα είναι στοιχεία τα οποία βοηθούν στην παραγωγή αυτού του προϊόντος. Πρέπει με διάταξη να τους βοηθήσουμε.
Χάρηκα όταν σας άκουσα που αποδεχθήκατε το σαρανταοκτάωρο να γίνει εικοσιτετράωρο, ή δωδεκάωρο και έτσι καλύπτουμε τις απαιτήσεις των μικρών παραγωγών και νομίζω πως συμφωνούμε και θέλω να σας συγχαρώ για τη λύση που δίνετε. 
Σε ό,τι αφορά την οικονομική ελάφρυνση, ζητήθηκε από την ομοσπονδία να πληρώνουν περίπου 25.000 δραχμές. Εγώ θα έλεγα να μην πληρώνουν τίποτα. Ξέρω πολύ καλά ποιος ήταν ο στόχος σας ο περσινός. Ήταν τρία δισεκατομμύρια, είπατε 1,5 δισεκατομμύρια και συγκεντρώσατε μόνο 800 εκατομμύρια. Αλήθεια φθάνουν λειτουργικά να πληρώσετε τους ένδεκα διαφορετικούς υπαλλήλους των τελωνείων; 
ΚΥΡΙΑΚΟΣ ΣΠΥΡΙΟΥΝΗΣ: Να μην πληρώνουν καθόλου.
ΓΕΩΡΓΙΟΣ ΔΕΙΚΤΑΚΗΣ: Να απαλειφθεί τελείως ο φόρος. Σιγά το ποσό. 
Τώρα σε ό,τι αφορά την ιδία χρήση. Εμείς τουλάχιστον στην Κρήτη, που το ίδιο συμβαίνει και στις άλλες περιοχές της χώρας με το τσίπουρο ή τη τσικουδιά έχουμε την παράδοση να φιλοξενούμε τον επισκέπτη με πρώτο ποτό την τσικουδιά και στο τέλος φεύγοντας να του δώσουμε μαζί του και ένα μπουκάλι. 
ΦΟΙΒΟΣ ΙΩΑΝΝΙΔΗΣ: Βεβαίως. 
ΓΕΩΡΓΙΟΣ ΔΕΙΚΤΑΚΗΣ: Βλέπω ο κ. Ιωαννίδης επικροτεί. Έτσι γινόταν και με το λάδι στο παρελθόν. Εξάλλου η Ευρωπαϊκή Ένωση επέτρεπε για ιδία χρήση περίπου τριακόσια κιλά και μάλιστα πλήρωνε και επιπλέον επιδότηση γι' αυτό το ποσό. Εμείς σήμερα δεν επιτρέπεται και επιπλέον όπως είπε και ο κ. Γαρουφαλιάς για να κάνουμε ένα δώρο πρέπει να πληρώσουμε και το φόρο. Ας δώσουμε λοιπόν ένα ικανό ποσό, ενός σαρανταοκταώρου ας πούμε σε κάθε παραγωγό ή ενός εικοσιτετραώρου για ιδία χρήση. Έτσι πιστεύω θα βοηθήσουμε να διατηρηθεί το έθιμο, κάτι που πάει να εκλείψει από την ελληνική ύπαιθρο και να μη δημιουργήσουμε άλλα προβλήματα σ' αυτούς τους μικρούς παραγωγούς. Βοηθήστε τους λοιπόν και να είστε βέβαιοι ότι οι αγρότες θα το εκτιμήσουν. Κρατήστε τους στην ύπαιθρο. Ας μη δημιουργήσουμε άλλους ανέργους, ας μη δημιουργήσουμε άλλες οικογένειες δυστυχισμένες, αφού διαλύονται και πάνε στα αστικά κέντρα και να είστε σίγουρος, κύριε Υπουργέ, ότι εμείς θα το ψηφίσουμε αμέσως και θα στηρίξουμε κάθε προσπάθεια δική σας προς αυτήν την κατεύθυνση. Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Αντιπρόεδρος της Βουλής κ. Σγουρίδης.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κατ' αρχήν θέλω να ξεκαθαρίσω μέσα σ' αυτήν την Αίθουσα κάτι που ακούστηκε και είναι λάθος. Είναι λάθος να ερμηνεύουμε τα στοιχεία που δίνουν οι στατιστικές μετρήσεις ή να τα ερμηνεύουμε παραμορφωτικά. 
Και το λέω αυτό γιατί ακούστηκε μέσα εδώ ότι είμαστε πρώτοι στην κατανάλωση αλκοόλ. Έχετε δει όμως παρακάτω τα στοιχεία των μετρήσεων που λένε ότι μπορεί μεν πολλοί νέοι μας να έχουν δοκιμάσει το αλκοόλ, αλλά όμως σε μικρές ποσότητες και δεν έχουμε δει κανέναν αλκοολικό στην Ελλάδα. Πείτε μου αν υπάρχουν αλκοολικοί στην Ελλάδα. Σας πληροφορώ ότι έχουμε το μικρότερο αριθμό αλκοολικών. Άρα ας μη λέμε ότι εδώ στην Ελλάδα πια η νεολαία μας έχει εθιστεί στα αλκοολούχα ποτά. Στα ναρκωτικά ναι. Αλλά όμως όχι να ξορκίζουμε πράγματα τα οποία δεν συμβαίνουν. 
ΦΟΙΒΟΣ ΙΩΑΝΝΙΔΗΣ: Ουίσκι πίνουν, και ξενόφερτα.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Είναι λάθος, κύριε Ιωαννίδη, να έχουμε αυτήν την ξενόφερτη σε μας παράδοση όταν έχουμε τόσα πολλά και ειδικά το κρασί και γιατί όχι και το τσίπουρο και στην Κρήτη που έχετε την τσικουδιά τα οποία είναι και αγνά και σωστά προϊόντα. 
ΦΟΙΒΟΣ ΙΩΑΝΝΙΔΗΣ: Πλειοδοτώ σε αυτά που λέτε.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριοι συνάδελφοι, υπάρχει πράγματι ένας μεγάλος τζίρος γύρω από τα αλκοολούχα ποτά. Αυτός ο τζίρος διακινείται από μεγάλους επιχειρηματίες, διακινείται από μεσαίους επιχειρηματίες και από μικρούς παραγωγούς. 
Υπάρχει όμως και μεγάλη παρανομία και ας μην κρυβόμαστε. Υπάρχει μεγάλη παρανομία σε όλα τα επίπεδα και των μεγάλων επιχειρηματιών και των μεσαίων επιχειρηματιών αλλά και των μικρών παραγωγών. Οι τίμιοι δεν μπορούν να αντέξουν σε αυτόν τον ανταγωνισμό και ή οδηγούνται να παρανομούν και αυτοί για να μπορέσουν να επιβιώσουν τον ανταγωνισμό ή κλείνουν τα μαγαζιά τους. 
Πώς γίνεται η φοροκλοπή η φοροδιαφυγή ή η φοροαποφυγή. Οι μεγάλοι επιχειρηματίες εξάγουν από μικρούς επιχειρηματίες ποτά στο εξωτερικό. Υπάρχουν αφορολόγητες αποθήκες όπου το οινόπνευμα είναι αφορολόγητο αλλά όταν εξάγεται πλέον στο εξωτερικό τότε από το εξωτερικό έρχονται χαρτιά που δικαιολογούν το αφορολόγητο αυτό προϊόν. Έτσι το οινόπνευμα δικαιολογείται. Στην ουσία όμως ποτέ τα προϊόντα αυτά δεν εξάγονται, αλλάζουν μόνο χαρτιά. Έρχονται από το εξωτερικό χαρτιά σφραγισμένα κανονικά που λένε ότι όντως τα προϊόντα παρελήφθησαν από την επιχείρηση του εξωτερικού, δεν έχει φύγει ποτέ νταλίκα από εδώ με προϊόντα. Τα προϊόντα διακινούνται στο εσωτερικό της χώρας. Και πού πουλιούνται; Πουλιούνται άνευ τιμολογίων στη μισή, τιμή πουλιούνται σε νυχτομάγαζα. Και όταν από εκεί και πέρα επέλθει ο έλεγχος ή πάει να γίνει έλεγχος τότε αναλαμβάνουν να επιβάλλουν το νόμο της σιωπής οι μπράβοι. Όποια μικρή επιχείρηση σηκωθεί και πει οτιδήποτε, εγώ έδωσα προϊόντα για να τα εξάγετε στο εξωτερικό και δεν εξήχθησαν, υπάρχει ο νόμος της σιωπής. 
Πώς γίνεται η φοροκλοπή ή φοροαποφυγή από τις μεσαίες επιχειρήσεις. Από το αφορολόγητο οινόπνευμα. Κυκλοφορεί αφορολόγητο οινόπνευμα και όποιος μικρός ποτοποιός ή μεσαίος ποτοποιός πει ότι θέλω να κάνω ανταγωνισμό, γιατί οι τιμές είναι εξευτελιστικές, πουλούν μια κάσα πενηνταράκια ούζο -ξέρω εγώ πενήντα πενηνταράκια- και δίνουν είκοσι πενηνταράκια δώρο ή οτιδήποτε άλλο από προϊόντα γιατί δεν μπορούν να αντεπεξέλθουν στον ανταγωνισμό. Πώς βγαίνουν αυτά; Όταν στοιχίζει 300 δραχμές και πουλιέται 200 δραχμές.
Αυτό γίνεται μόνο όταν υπάρχει αφορολόγητο οινόπνευμα. Και κυκλοφορεί αφορολόγητο οινόπνευμα. Εμφανίζεται λοιπόν η διαφορά μέσα από τη διαφορά των τιμών. Οι τιμές είναι εξευτελιστικά μικρές, γίνεται ανταγωνισμός, λένε σούπερ μάρκετ. Ποια σούπερ μάρκετ; Από πού τα παίρνουν; Είναι δυνατόν μισή οκά ούζο να στοιχίζει χίλιες δραχμές και να πουλιέται πεντακόσιες; Αν είναι δυνατόν! Θα μου πεις: "Πώς αποδεικνύεται;" Υπάρχουν επιχειρήσεις, μέσω των τιμολογίων κινούνται και αυτά. Χαίρομαι που συναινείτε. 
Πώς γίνεται η φοροκλοπή και η φοροδιαφυγή από τους μικρούς παραγωγούς: Αποστάζονται πολύ μεγαλύτερες ποσότητες απ' αυτές που δηλώνονται. Έτσι υπάρχει περίσσευμα και τσικουδιάς και τσίπουρου, άσχετα αν το κράτος εισπράττει για κάθε καζανιά. Τι μπορεί να γίνει; Γιατί το να τα καταγγέλλεις δεν σημαίνει τίποτα. Σκοπός είναι να πεις τι προτείνεις. 
Το πρώτο πράγμα που πρέπει να γίνει είναι το αμπελουργικό κτηματολόγιο. Θα πρέπει να καταγραφούν όλα τα αμπέλια της Ελλάδας και να μην μπορεί να βγάζει κανένας τσίπουρο αν δεν έχει αμπέλι, εφόσον πρώτα ξεχωρίσουμε τα επιτραπέζια ή θα δηλώνει κάποιος ότι τα επιτραπέζια είναι πράγματι επιτραπέζια ή τα άλλα, τα οποία είναι οινοποιήσιμα, θα δηλώνονται.
Θα σας πω το εξής: Αυτά που είναι οινοποιήσιμα δεν μπορούν να γίνουν όλα τσίπουρο. Σαφώς ένα ποσοστό γίνεται κρασί μετά από 70% πίεση ή περίπου το υπόλοιπο μπορεί να είναι στέμφυλα και βγαίνει τσίπουρο. Σ' αυτήν την περίπτωση επ' αυτών να γίνεται η διακίνηση. Πώς; Επώνυμο και ελεγχόμενο το προϊόν. Κάθε παραγωγός πρέπει να έχει επώνυμο το προϊόν του. Αν δεν είναι επώνυμο το προϊόν, δεν μπορεί να προστατευτεί και ο καταναλωτής από προϊόντα τα οποία είναι όχι ποιοτικώς υγιεινά.
ΘΕΟΔΩΡΟΣ ΚΑΣΣΙΜΗΣ: Δηλαδή οι μικροί να κάνουν εμφιάλωση;
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Σαφώς. Να παίρνει δήλωση ότι "εγώ έχω πεντακόσια κιλά και θέλω να τα πουλήσω". Τα πουλάνε...
ΘΕΟΔΩΡΟΣ ΚΑΣΣΙΜΗΣ: Η φορολόγησή τους θα είναι ίδια με τους άλλους;
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Η φορολόγησή τους είναι αυτή που είναι. 
ΘΕΟΔΩΡΟΣ ΚΑΣΣΙΜΗΣ: Εκεί θα υπάρχει θέμα ανταγωνισμού.
ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Η φορολόγησή τους θα είναι αυτή, αλλά τα προϊόντα που θα κυκλοφορούν θα είναι υγιεινά, θα είναι προϊόντα τα οποία θα έχουν αιθυλική αλκοόλη στο ποσοστό που πρέπει να υπάρχει. Και πιστεύω, κύριε Υπουργέ, ότι ο έλεγχος πρέπει να είναι ενιαίος. Δεν ξέρω αν αυτός ο έλεγχος ασκείται από τελωνεία ή ασκείται από οποιοδήποτε άλλο μηχανισμό του Υπουργείου Οικονομικών. Θα πρέπει να είναι ενιαίος ο έλεγχος σε όλες τις επιχειρήσεις.
Πιστεύω ότι με το νομοσχέδιό σας κάνετε πράγματι μια σωστή προσέγγιση του θέματος. Ίσως χρειαστεί μια δεύτερη προσέγγιση. Η δεύτερη αυτή προσέγγιση θα βοηθήσει, ώστε επιτέλους αυτή η παράνομη διακίνηση του οινοπνεύματος που είναι πάρα πολύ μεγάλη, η διακίνηση αυτή είναι όπως είναι και στα πετρέλαια, θα πρέπει, αν την πατάξουμε, και έσοδα θα υπάρχουν και υγιεινά προϊόντα θα κυκλοφορούν στην αγορά και ο παραγωγός από την επωνυμία του προϊόντος μπορεί κάλλιστα να έχει περισσότερα έσοδα. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ: Κύριοι συνάδελφοι, η αναφορά του Υπουργού στις επιτυχίες του ΣΔΟΕ αποδεικνύει, εμμέσως πλην σαφώς, το μεγάλο πρόβλημα που υπάρχει στην ελληνική κοινωνία, όσον αφορά τις παράνομες φιάλες που κυκλοφορούν. Προσπαθώντας να αριθμήσω τις επιτυχίες, το νούμερο άγγιξε περίπου τα δύο εκατομμύρια φιάλες. Αυτό αποδεικνύει ότι η κατάσταση είναι δραματική. Και εκεί ακριβώς είναι το πρόβλημα. Πλέουμε σε μια θάλασσα παρανομίας οινοπνεύματος. 
Εν πάση περιπτώσει, όμως, το προτεινόμενο νομοσχέδιο υπό τον τίτλο "Αιθυλική αλκοόλη και αλκοολούχα ποτά" σύμφωνα με τα άρθρα του έρχεται να αντιμετωπίσει το πρόβλημα των αλκοολούχων ποτών, τη φορολόγησή τους και τον τρόπο είσπραξης του ειδικού φόρου κατανάλωσης από αυτά. Αυτή βέβαια είναι και η άποψη του εισηγητού της Πλειοψηφίας -και δικαίως βέβαια- με το δεδομένο ότι η οπτική γωνία έχει χαρακτήρα προσαρμογής στις συνθήκες της ευρωπαϊκής αγοράς, στις αντίστοιχες οδηγίες και κανονισμούς και στον τρόπο φορολόγησης και στον τρόπο είσπραξης του ειδικού φόρου κατανάλωσης. 
Σαφέστατα αναμορφώνει και καταργεί διατάξεις που ισχύουν από το 1917 και 1930 και διαμορφώνει ένα νέο πλαίσιο που διέπει την παραγωγή, τη μεταποίηση, την αποθήκευση και τη διακίνηση των αλκοολούχων ποτών. Τέλος, προχωρά στην κατάργηση πολλών περιπτώσεων που παλαιότερα χαρακτηρίζονται ως λαθρεμπορία και ταλαιπωρούσε πολλούς παραγωγούς στα δικαστήρια με αβέβαια αποτελέσματα. Εν τούτοις, όμως, παρ' όλο που η καλώς εννοούμενη αντιπολιτευτική διάθεση σε καθαρά τεχνικά θέματα προσεγγίζει την ταύτιση των θέσεων ή τη διορθωτική άμβλυνση των αντιθέσεων που προκύπτουν, οφείλουμε να επισημάνουμε ότι το νομοσχέδιο αυτό δεν ανταποκρίνεται στο γενικό τίτλο "Αιθυλική αλκοόλη και αλκοολούχα ποτά". Σωστά ο Υπουργός στην εισήγησή του χρησιμοποιεί τη φράση "προσαρμογή στη νέα κοινωνική πραγματικότητα" από τεχνοκρατική αντίληψη και πρακτική βέβαια. Η νέα όμως κοινωνική πραγματικότητα περισσότερο έχει σχέση με τη χρήση των αλκοολούχων ποτών και τους χώρους εμπορίας αυτών. Εκεί θα δούμε, αν προσεγγίσουμε με διορατικότητα το θέμα, περίεργες καταστάσεις που αποδεικνύουν, εμμέσως πλην σαφώς, όρους, όπως λαθρεμπορία, νοθεία, αθέμιτος ανταγωνισμός, κοινωνικές επιπτώσεις.
Κατά την άποψή μας, η προσέγγιση του θέματος με το συγκεκριμένο νομοσχέδιο είναι ημιτελής και περισσότερο έχει σχέση με μια εσωτερική, αν θέλετε, νομοθετική ρύθμιση που αφορά τους δικούς μας παραγωγούς, παρά με την εξ ολοκλήρου αντιμετώπιση του θέματος των αλκοολούχων ποτών. Η λαθρεμπορία στα ποτά αγγίζει, αν δεν ξεπερνά, το 50% και σαφέστατα δεν εισπράττεται ο φόρος που αναλογεί. Φυσιολογικά, αν θέλαμε σαν κοινωνία να είμαστε σωστοί, ανεξάρτητα της εννοίας της ανταγωνιστικότητας, θα έπρεπε νομοθετικά έξω από την έννοια και τους περιορισμούς του αθέμιτου ανταγωνισμού να απαγορεύεται η πώληση αλκοολούχων ποτών σε τιμή χαμηλότερη από τη φορολογία οινοπνεύματος την οποία εμπεριέχει. Δεν μπορεί η πολιτεία να φορολογεί το παραδοσιακό προϊόν οικογενειακής χρήσης, όπως σωστά ανέφεραν όλοι σχεδόν οι ομιλητές, που δεν εμπεριέχει νοθεία και οι ελεγκτικοί μηχανισμοί να είναι ανίκανοι να συλλαμβάνουν τη λαθρεμπορία. Σε μια εποχή που τόση συζήτηση γίνεται για τη διατροφή και την τροφική αλυσίδα, αν κάτι πρέπει να προστατεύσουμε, είναι τα παραδοσιακά μας προϊόντα και όχι να τα φορολογούμε. Θα πρέπει να γίνει κατανοητό ότι τα αλκοολούχα ποτά είναι σε καθημερινή χρήση και ανάγκη βέβαια είναι η πιστοποίηση αυτών, αλλά κυρίαρχα η πιστοποίηση των πρώτων υλών από τις οποίες παράγονται. Και αναφέρομαι βέβαια στις πρώτες ύλες που το συγκεκριμένο νομοσχέδιο δεν αποδίδει ιδιαίτερη σημασία. 
Το νομοσχέδιο, κύριε Υπουργέ, απλά στην παράγραφο 1 του άρθρου 3 αναφέρεται στην αλκοολική ζύμωση ζαχαρούχων και αμυλούχων γεωργικών προϊόντων. Κατά την άποψή μας, θα έπρεπε να γίνεται απορριπτική αναφορά στα μεταλλαγμένα προϊόντα που σύμφωνα με τις καταγγελίες του Ινστιτούτου Καταναλωτών, αλλά και της Ένωσης Καταναλωτών και Ποιότητας Ζωής, κατακλύζουν την αγορά. Εκ των ως άνω διαφαίνεται η ανάγκη πιστοποίησης των προϊόντων η οποία θα συνοδεύει και το τελικό προϊόν. Ιδιαίτερη μνεία θα πρέπει να γίνει στα νιτρικά τα οποία εμπεριέχουν οι πρώτες ύλες, στα υπολείμματα φυτοφαρμάκων που εμπεριέχουν οι πρώτες ύλες και σε χίλιες δύο άλλες τοξικές ουσίες, όπως ιδιαίτερη μνεία θα πρέπει να γίνεται στους κανόνες υγιεινής που πρέπει να επικρατούν σε όλα τα αποστακτήρια και αναφέρομαι βέβαια στη γνωστή μολυβδίαση. 
Σήμερα η από πολλών ετών εμπορευματοποίηση των ποτών κατήργησε τις παραδοσιακές σχέσεις. Τα δυτικά ήθη εισήλθαν τις δύο τελευταίες δεκαετίες αλλάζοντας τον αλκοολικό χάρτη της πατρίδας μας αλλά και τη συμπεριφορά μας γενικότερα. Χρέος τουλάχιστον της πολιτείας μας είναι να ενεργοποιήσει τους ελεγκτικούς μηχανισμούς στους τομείς της νοθείας, της λαθρεμπορίας, της πιστοποίησης, της υγείας των καταναλωτών.
Σωστή είναι η πρόταση του κ. Σγουρίδη σε ό,τι έχει σχέση με το μητρώο των αμπελοκαλλιεργητών. Για ποιο λόγο; Διότι προσδιορίζεται με το δεδομένο ότι γνωρίζουμε τη στρεμματική απόδοση και είναι βέβαιο ότι μπορούμε να γνωρίζουμε και τα παραγόμενα προϊόντα. Προς αυτήν την κατεύθυνση, λοιπόν, το νομοσχέδιο είναι φτωχό. 
Αν θα έπρεπε να συζητήσουμε για ένα νομοσχέδιο, αυτό θα έπρεπε να συνυπογράφεται τόσο από το Υπουργείο Δημόσιας Τάξης, από το Υπουργείο Γεωργίας, όσο και από το Υπουργείο Υγείας, αλλά δυστυχώς αυτά που προέχουν είναι τα λογιστικά οικονομικά μεγέθη και όχι η κοινωνία και η προοπτική της. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αντωνακόπουλος έχει το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κυρία Πρόεδρε, κύριε Υπουργέ, κύριοι συνάδελφοι, πιστεύω ότι το οινόπνευμα, η παραγωγή, η διακίνησή του και η χρήση του αποτελεί ένα από τα κύρια προβλήματα του πολιτισμού μας. Και δεν έχει μόνο ως πρόβλημα οικονομική διάσταση, έχει κυρίως κοινωνική διάσταση, μια και είναι ίσως το κύριο ναρκωτικό, όπως το αποκαλούν μελέτες της εποχής στη Γαλλία. Μαζί με την ινδική κάνναβη και την κοκαΐνη η νεολαία της Γαλλίας το κατατάσσει στα πιο διάσημα ναρκωτικά. 
Με την ευρύτερη έννοια του όρου το οινόπνευμα είναι μια ουσία που στην καταχρηστική, αν θέλετε, διάσταση διαταράσσει τον ψυχισμό. Είναι ψυχοτρόπος ουσία εν ολίγοις. Επομένως δεν διαφωνούμε στη χρήση του, αλλά μιλάμε για την προβληματική που η σύγχρονη εκδοχή της χρήσης οινοπνεύματος έχει δημιουργήσει. 
Πιστεύω, λοιπόν, ότι χρειάζεται μια εθνική πολιτική για την αντιμετώπιση του προβλήματος και σίγουρα σήμερα εδώ αντιμετωπίζοντας μόνο την οικονομική διάσταση δεν διαμορφώνουμε αυτήν την πολιτική. Σε μια τέτοια περίπτωση βεβαίως και συναρμόδια είναι τα Υπουργεία Υγείας, Γεωργίας, Παιδείας, Εμπορίου, Δημόσιας Τάξης και Δικαιοσύνης. Πιστεύω κάποια στιγμή θα φθάσουμε να αντιμετωπίσουμε σε αυτήν τη βάση το πρόβλημα του οινοπνεύματος.
Σίγουρα όμως δεν μπορεί κανείς να παραβλέψει ότι ένα από τα κύρια αίτια της παραβατικής συμπεριφοράς κυρίως των νέων ανθρώπων είναι το οινόπνευμα. Αυτό προκαλεί επιπλέον σαν συνέπεια την κοινωνική επιβάρυνση, συμμετέχει στην πρόκληση ατυχημάτων και σίγουρα οδηγεί σε μια ηθική αποκαθήλωση μια και πάντα υπάρχει συνέργια του οινοπνεύματος και της εγκληματικότητας. 
Η νοθεία με το ξυλόπνευμα είναι μια δολοφονική τουλάχιστον διάσταση της χρήσης του. Γνωρίζετε πολύ καλά ότι το ξυλόπνευμα οδηγεί σε τύφλωση και γνωρίζουμε πολύ καλά ότι τόνοι οινοπνεύματος καταναλώνονται από νέα παιδιά σήμερα στα νυκτερινά κέντρα, όπου υπάρχουν αδυναμίες ελέγχου.
Γνωρίζετε πολύ καλά πόσοι υπηρεσιακοί παράγοντες έχουν φύγει ως "βαλιτσάκια" έξω από τα καταστήματα και πόσο έχουν κινδυνεύσει στην απόπειρα να ελέγξουν αυτά τα καταστήματα. Με μαθηματική ακρίβεια σε λίγα χρόνια θα έχουμε τυφλούς νέους από τη χρήση ξυλοπνεύματος. Και δεν είναι μόνο αυτό. Καλείται η δημόσια οικονομία μέσω της δημόσιας υγείας να πληρώνει και για θεραπείες αλλά και για αποζημιώσεις και για συντάξεις αναπηριών που προκαλεί αυτή η κακή συνήθεια. 
Δεν μπορεί να αμφισβητήσει κανείς την αύξηση των κιρρώσεων, των κακοηθειών, των νεφροπαθειών που έχει θετική συσχέτιση με την κατανάλωση οινοπνεύματος. Και όλα αυτά βεβαίως όχι σε σχέση με το οινόπνευμα το παραδοσιακό, όχι από την κατανάλωση κρασιού ή τσικουδιάς ή τσίπουρου. 
Έχει να κάνει με τα εισαγόμενα, με τα μεγάλα βιομηχανικά προϊόντα, που βεβαίως υποκρύπτουν μεγάλα οικονομικά συμφέροντα. Εκεί βεβαίως πρέπει να στραφεί η πολιτική μας, στο να χτυπήσουμε αυτά τα μεγάλα οικονομικά συμφέροντα της εισαγωγής εμφιαλωμένων ποτών, τα οποία δεν διαφθείρουν μόνο την ελληνική νεολαία και την κοινωνία, αλλά καταστρέφουν και την ελληνική οικονομία, αφού και με τη δυνατότητα που έχουν να δημιουργούν πρότυπα κατανάλωσης, έχουν εντελώς διαγκωνίσει τα ελληνικά αγνά προϊόντα. 
Έτσι, λοιπόν, οι μηχανισμοί ελέγχου πρέπει να εντείνουν τη δράση τους και πρέπει να αποκτήσουμε προτίμηση μέσω της πολιτικής μας για την ενίσχυση των δικών μας, των ντόπιων προϊόντων. 
Σαφώς ο θρυλικός ΕΦΕΤ, που όλοι αισιοδοξούμε ότι θα λειτουργήσει και περιφερειακά, θα μπορέσει να δώσει τη δυνατότητα για περισσότερους χημικούς ελέγχους, για αναλύσεις στα προϊόντα. 
Το Γενικό Χημείο του Κράτους με τον τρόπο που λειτουργεί σήμερα είναι μια καθετοποιημένη υπηρεσία που δεν έχει καμία οριζόντια διασύνδεση, οργανική τουλάχιστον, ή οργανωτική, με τις υπηρεσίες του κράτους στην περιφέρεια. Αυτό δημιουργεί αδυναμίες, γιατί και προβλήματα δημιουργούνται στη συγκρότηση, στη σύσταση κλιμακίων με το Υγειονομικό και την Αστυνομία, ούτως ώστε να έχουμε εντονότερους, συχνότερους και αποτελεσματικότερους ελέγχους, αλλά και στον εξοπλισμό. Δεν πιστεύω ότι το Γενικό Χημείο του Κράτους έχει εργαστηριακές υποδομές στην περιφέρεια. 
Επίσης θα πρέπει να υπάρχει από το Σώμα Επιθεωρητών Ελέγχου της Δημόσιας Διοίκησης αυστηρότερος έλεγχος σε όλες αυτές τις υπηρεσίες που κάνουν τον έλεγχο. Και οι ελέγχοντες θα πρέπει να ελέγχονται, γιατί πολλά θρυλούνται γύρω από την ανοχή ή δεν ξέρω τι άλλο πολλών υπηρεσιακών παραγόντων, θα έλεγα υπηρεσιών, με όλο αυτό το κύκλωμα της παραγωγής και διακίνησης λαθραίων οινοπνευματούχων προϊόντων. 
Η πατρίδα μας είναι από τις χώρες με τη μεγαλύτερη κατά κεφαλή κατανάλωση εισαγόμενων οινοπνευματωδών προϊόντων και κυρίως, όσον αφορά το ουίσκι, το οποίο έχει δημιουργήσει μια ξενόφερτη κουλτούρα στη χώρα. Σε πολλές χώρες έχει προβλεφθεί ειδικός φόρος για το οινόπνευμα, ειδικός φόρος για το κάπνισμα, στη λογική της ανταποδοτικότητας στην οικονομία από τη χρήση υπηρεσιών υγείας κυρίως, αλλά και δικαιοσύνης και δημόσιας τάξης που προκύπτουν από την κατανάλωση αυτών των προϊόντων και απ' αυτές τις κακές συνήθειες. Δεν μπορεί κάθε Έλληνας νομιμόφρων πολίτης, που δεν έχει αυτές τις συνήθειες που κάποιες μειοψηφίες έχουν, να πληρώνει για να καταστέλλει, να θεραπεύει τα αποτελέσματα αυτών των συνηθειών. Πιστεύω ότι αυτό δεν εμπίπτει στις δημοκρατικές ευαισθησίες. Μάλλον είναι μια υπερευαισθησία, η οποία τελικά δικαιώνει τους κακούς και αδικεί τους καλούς πολίτες. 
Όσον αφορά τους μικρούς παραγωγούς, θέλω να πω ότι από τους τριάντα δύο χιλιάδες κατέχοντες τους άμβικες, οι νόμιμοι είναι επτά χιλιάδες. Πρέπει να νομιμοποιηθούν και οι υπόλοιποι. Το τσίπουρο, η τσικουδιά παραμένει αναπόσπαστο στοιχείο της κουλτούρας της ελληνικής υπαίθρου, της περιφέρειας. Είναι το διαπιστευτήριο της φιλοξενίας, όταν μπαίνεις σε ένα αγροτικό σπίτι. Είναι ένα στοιχείο Ελλάδας. Θα πρέπει να το δούμε με μια μεγαλύτερη ευαισθησία και μια μεγαλοκαρδία, με ένα πατριωτισμό. Δεν πιστεύω ότι είναι αντικείμενο, το οποίο μπορεί να επιφέρει ιδιαίτερα έσοδα στη χώρα ή, εν πάση περιπτώσει, το αποτέλεσμα θα είναι πολύ μικρότερο του κόστους, που δεν είναι κόστος οικονομικό. Δεν είναι οικονομικό αντικείμενο αυτή η συμπεριφορά φιλοξενίας. 
Πιστεύω ότι πρέπει να το δούμε στα πλαίσια μιας ελληνικής ψυχοσύνθεσης και να δώσουμε δυνατότητες κάποιων ποσοτήτων να είναι αφορολόγητες, όπως δίνεται για το ελαιόλαδο στους ελαιοπαραγωγούς. Αυτοί δικαιούνται κάπου διακόσια κιλά για κάθε παιδί, να το διακινούν, εκτός αυτής της τυποποιημένης μορφής των πεντόκιλων που προβλέπονται. Βεβαίως αμπελουργικό μητρώο πιστεύω ότι έχουμε στη χώρα και ξέρουμε ποιοι είναι οι αμπελουργοί. Είναι από τα λίγα μητρώα που υπάρχουν και ολοκληρώνεται και το ελαιοκομικό σε λίγο καιρό. 
Πρέπει, λοιπόν, να δώσουμε τη δυνατότητα στους μικρούς παραγωγούς να συνεχίσουν αυτό το ελληνικό έθιμο, γιατί πιστεύω ότι είμαστε σε μία εποχή που γενικώς υποβαθμίζουμε στοιχεία της καθημερινότητας που θυμίζουν ελληνική παράδοση και κάποια στιγμή θα πρέπει να μην κάνουμε απολογισμό, γιατί έχουμε χάσει πολύτιμα στοιχεία της ταυτότητάς μας για ολίγα αργύρια. 
Προς ενίσχυση αυτών που είπα για το δείγμα φιλοξενίας που είναι η ελληνική τσικουδιά, να θυμίσω κάποια λόγια που έχουν γραφεί βεβαίως από τον αείμνηστο μεγάλο Ανδρέα Παπανδρέου, ο οποίος θέλοντας να δείξει τη φιλοξενία που έδειχνε η ελληνική επαρχία προς αυτόν, είχε πει το ωραίο ότι "έχω πιει τσικουδιά σε κάθε γωνιάς της ελληνικής γης". 
Πιστεύω ότι εάν η τσικουδιά είναι το δείγμα φιλοξενίας, το ελληνικό κρασί είναι το μέσο να συζητήσουμε, να κάτσουμε στο τραπέζι. Πρέπει για εμάς, για τους Έλληνες τα εισαγόμενα ποτά να αποτελούν μία άρνηση. Είναι τα στοιχεία της μοναχικότητας που ο σύγχρονος καπιταλισμός και ο πολιτισμός θέλει να επιβάλει στις κοινωνίες. Γι' αυτό πρέπει να στραφούμε προς τα εκεί, όχι μόνο για οικονομικά έσοδα στη χώρα, αλλά και για προασπίσουμε την κοινωνία μας μέσα από αυτόν τον ύπουλο επισκέπτη που λέγεται οινόπνευμα. 
(Χειροκροτήματα)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Λεονταρίδης. 
ΘΕΟΦΙΛΟΣ ΛΕΟΝΤΑΡΙΔΗΣ: Κύριοι συνάδελφοι, σκοπός του προτεινόμενου σχεδίου νόμου πρέπει να είναι η δημιουργία εύχρηστου και ευέλικτου πλαισίου που θα αμβλύνει τις αδυναμίες που υπάρχουν σήμερα στο νομικό πλαίσιο λειτουργίας των επιχειρήσεων που δραστηριοποιούνται στον τομέα παραγωγής και εμπορίας αιθυλικής αλκοόλης και αλκοολούχων προϊόντων με στόχο αφ΄ ενός μεν τη διευκόλυνσή τους στην ανάπτυξη της δραστηριότητάς τους, αφ΄ ετέρου δε στην καλύτερη δυνατή διασφάλιση των συμφερόντων του δημοσίου. 
Έρχεστε, κύριε Υπουργέ, να συζητήσουμε ένα νομοσχέδιο για τα αλκοολούχα προϊόντα, όπου με τις διατάξεις του ρυθμίζονται η παραγωγή, η μεταποίηση, η αποθήκευση, η διακίνηση της αιθυλικής αλκοόλης και των αλκοολούχων ποτών, των προϊόντων απόσταξης, θέλοντας να διασφαλίσετε αφ΄ ενός την εφαρμογή και τήρηση της ειδικής κοινοτικής νομοθεσίας ποιότητας και αφ΄ ετέρου της μη διαφυγής του ειδικού φόρου κατανάλωσης και των λοιπών φορολογικών επιβαρύνσεων. 
Θέλω περισσότερο -όπως και το έκαναν πολλοί συνάδελφοι εδώ- να αναφερθώ στα προβλήματα των μικρών αποσταγματοποιών -τους διήμερους που λέμε- αυτών που οι πρώτες ύλες που επιτρέπονται να αποστάξουν είναι στέμφυλα, δηλαδή αμπελοκαλλιεργητές ή μικροπαραγωγοί τσίπουρο ή τσικουδιάς. 
Πρώτα απ' όλα οι διαδικασίες για την έκδοση άδειας απόσταξης είναι περίπλοκες και γραφειοκρατικές. Μπορούν να απλουστευτούν εδώ με συμφωνία όλων οι διατυπώσεις και να μειωθούν τα τέλη. Σε αυτούς μέχρι τώρα επιβάλλατε μία πλασματική φορολόγηση με μία άδικη και άγρια φοροεισπρακτική μέθοδο, με αποτέλεσμα σιγά-σιγά να εξαφανίζεται η ελληνική αμπελοκαλλιέργεια, να πάψουν να αποστάζονται τα παραδοσιακά αγνά οικογενειακά ποτά, το τσίπουρο και η τσικουδιά, ποτά που είναι συνδεδεμένα προ αμέτρητων χρόνων με τα ήθη και έθιμα με τις χαρές του αγροτικού κόσμου, κυρίως των ορεινών περιοχών. 
Ο πλασματικός αυτός τρόπος της φορολόγησης φαίνεται από παλιά με την υπ' αριθμόν 515/295/11-9-97 έγγραφο του Υπουργείου Οικονομικών προς τα τελωνεία της ελληνικής επικράτειας, στο οποίο φαίνεται ότι η ποσότητα του αποστάγματος καθορίζεται και φορολογείται βάσει ενός αλχημικού συντελεστή απόδοσης, δηλαδή του 21% ανά 100 κιλά στέμφυλα. Τα στέμφυλα αυτά κατά μέσο όρο αποδίδουν 9% έως 12% απόσταγμα, αναλόγως του είδους των σταφυλιών και της περιοχής όπου καλλιεργούνται. 
Με μία αναγωγή στα 35 vol και απόδοση 21%, το απόσταγμα είναι ακατάλληλο προς πόση και αποβάλλεται ως υποπροϊόν. 
Το γεγονός αυτό φαίνεται διότι μέχρι το 1996 βάσει μιας εγκυκλίου του Υπουργείου Οικονομικών η αναγωγή γινόταν στα 53 vol ή 20 γράδες που λέμε και απόδοση αποστάγματος 13%, πράγμα που κινείται μέσα στα φυσιολογικά πλαίσια τόσο της ποιότητος της αποστάγματος όσο και της ποσότητος απόδοσης. Άρα για τα ανωτέρω και για την προσθήκη νερού στον άμβικα για να μην κολλήσουν τα στέμφυλα στο δοχείο, οι παραγωγοί πληρώνουν φόρο για ανύπαρκτο προϊόν. Δυστυχώς έως τώρα δεν λάβατε καθόλου υπόψη σας τις προτάσεις των εκπροσώπων των αμβικούχων αμπελουργών προς το Υπουργείο σας για μια δίκαιη φορολόγηση στους παραγωγούς. Και έχουν κάνει πολλές προτάσεις. Σας έχουν πει 25.000 έως 30.000 δραχμές για κάθε σαρανταοκτάωρο απόσταξης ήτοι μείωση του συντελεστή στο 13% πραγματική απόδοση αποστάγματος, όπως αυτό είχε καθοριστεί από το ίδιο το Υπουργείο με τη διάταξη 734/518/8-12-95. 
Προτείνουμε όλοι εδώ την απαλλαγή της φορολόγησης για τους μικροπαραγωγούς που αποστάζουν από 30 έως 70 χιλιόγραμμα τσίπουρου ή τσικουδιάς, εφόσον αυτό χρησιμοποιείται για οικογενειακή χρήση και είναι συνδεδεμένο με τις χαρές των ανθρώπων της ελληνικής υπαίθρου. Και αυτό φυσικά θα δείξει την κοινωνική σας ευαισθησία και θα επανορθώσει την αδικία και την απογοήτευση των αμπελοκαλλιεργητών και κυρίως των μικροπαραγωγών και το παραδοσιακό πλέον τσίπουρο και η τσικουδιά θα ξαναμπεί στα σπίτια των παραγωγών, που τελευταία προτιμούσαν να πετάξουν τα στέμφυλα παρά να αποστάξουν για ένα απόσταγμα που το πληρώνουν περισσότερο από την αγορά.
Κύριε Υπουργέ, βρισκόμαστε σε μία περίοδο όπου η ελληνική ύπαιθρος δοκιμάζεται από τα μεγάλα προβλήματα των αγροτών εξαιτίας μιας πολιτικής που συσσώρευσε προβλήματα όλα αυτά τα χρόνια και δημιούργησε το αίσθημα της αδικίας στους αγρότες, το αίσθημα της αδιαφορίας. Και αυτό το βλέπουμε πολύ τώρα τελευταία με τις διάφορες κινητοποιήσεις που φαίνεται ότι ο κάθε αγρότης αισθάνεται αδικημένος για το εισόδημα το οποίο παίρνει.
Εμείς πιστεύουμε ότι καλό θα είναι να ακούτε τους Βουλευτές όλων των κομμάτων, γιατί όλοι εδώ μίλησαν περισσότερο για τη φορολόγηση του οικογενειακού τσίπουρου. Και πιστεύω ότι εσείς που αυτή στιγμή κερδίζετε 1 δισεκατομμύριο από τη φορολογία αυτή, θα ήταν θα έλεγα αναλγησία εάν τυχόν αυτό το 1 δισεκατομμύριο που είναι για όλους τους μικρούς παραγωγούς τσίπουρου στην Ελλάδα, συνεχώς φυσικά το αυξάνεται, γιατί βλέπουμε ότι ξεκινήσατε από 50 δραχμές, πήγατε στις 100, πάτε στις 200, ποιος μας λέει αύριο ότι δεν θα πάτε στις 300 ή στις 400 δραχμές, πράγμα που σημαίνει ότι κοιτάζετε περισσότερο αυτήν την παραγωγή, που είναι όπως πολλοί είπαν, πολιτισμός, δείχνει πολλές φορές τη φιλοξενία των Ελλήνων. Γιατί σε όποιο σπίτι και να πας, ή θα σου δώσουν δώρο ένα μπουκάλι τσίπουρο ή θα σε κεράσουν ένα ποτήρι -και αυτό θα έχει συμβεί και σε σας- και θα πρέπει να το δείτε πολύ διαφορετικά και να μη σκέφτεστε μόνο φοροεισπραχτικές μεθόδους, αλλά και να ακούτε τα προβλήματα των παραγωγών, τις προτάσεις τους, αλλά και τις προτάσεις των Βουλευτών εδώ όλων κομμάτων, όπου οι περισσότεροι μίλησαν αυτήν τη στιγμή, ναι μεν έρχεστε να κάνετε τους φορολογικούς ελέγχους με πολλές φυσικά διατυπώσεις, τις άδειες, τους τρόπους που εκδίδονται οι άδειες. Αλλά περισσότερο σας ενδιαφέρει η φορολογία, είστε οικονομικό Υπουργείο και βλέπουμε ότι κλιμακωτά ξεκινώντας από πενήντα δραχμές φθάσατε στις 200 δραχμές.
Απαλείψτε, λοιπόν, τη φορολογία από αυτούς τους παραγωγούς που παράγουν οικογενειακό τσίπουρο και κάντε ένα πιο δίκαιο σύστημα γι' αυτούς που εμπορεύονται το τσίπουρο, ώστε να νιώσουν και οι παραγωγοί της αδικημένης περιφέρειας -ιδίως τώρα που έχουν συσσωρευθεί τόσα πολλά προβλήματα- ότι τους κοιτάζετε με ένα διαφορετικό μάτι, με μια κοινωνική ευαισθησία. Σας ευχαριστώ πολύ. 
(Χειροκροτήματα)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Ιορδάνης Τζαμτζής.
ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, κύριοι συνάδελφοι, άκουσα τον κύριο Υπουργό να μιλά για το λαθρεμπόριο, τα παράνομα εμφιαλωτήρια και τη φοροδιαφυγή. 
Κύριε Υπουργέ, κανείς δεν είναι αντίθετος στο να γίνεται ακόμη μεγαλύτερος έλεγχος για να μην έχουμε φαινόμενα φοροδιαφυγής και επιπλέον να έχουμε το φαινόμενο να πίνει η νεολαία μας αυτά τα ποτά τα οποία χαρακτηρίζονται ως μπόμπες, ποτά τα οποία κυκλοφορούν εξαιτίας της, αν θέλετε, είτε απουσίας είτε του πλημμελούς ελέγχου που υπάρχει σήμερα στο κύκλωμα αυτό.
Κύριε Υπουργέ, επισκεπτόμενος κάποτε την Ισπανία και την Πορτογαλία διαπίστωσα ότι στα καταστήματα, όπου και αν πήγαινες, θα έβλεπες να σερβίρεται κρασί. Το εθνικό τους ποτό είναι. Κόκκινο κρασί το οποίο σερβίρεται σε όλα τα μαγαζιά και καταναλώνεται από τον κόσμο, κάτι που έχει αρχίσει και συμβαίνει τα τελευταία χρόνια και με το τσίπουρο στη χώρα μας. Το τσίπουρο το οποίο κατά το παρελθόν δεν έμπαινε σε πολλά σπίτια ή αν θέλετε χαρακτηρίζονταν ως ένα ποτό λαϊκό, σήμερα μπαίνει σε όλα τα σπίτια, πέρα από το γεγονός ότι εξάγεται στο εξωτερικό. Στην άκρη της γης να πας, θα βρεις πλέον τσίπουρο. Το θέμα, όμως, είναι ότι το τσίπουρο είναι το ποτό του Έλληνα το οποίο καταναλώνεται και το οποίο φτιάχνει ο Έλληνας για προσωπική του χρήση. 
Αυτό το διάστημα -και φοβάμαι, αυτήν την εντύπωση μου δίνετε, ότι δεν έχετε πάει σε καζάνι- έχουμε παντού γλέντια. Είναι λίγο δύσκολο να το πιστέψω...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Υπάρχει πολιτικός που να μην πηγαίνει;
ΙΟΡΔΑΝΗΣ ΤΖΑΜΤΖΗΣ: Το δέχομαι γιατί το επιχείρημά σας είναι...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Καταντάμε να γίνουμε αλκοολικοί από τις πολλές επισκέψεις!
ΙΟΡΔΑΝΗΣ ΤΖΑΜΤΖΗΣ: Σήμερα, λοιπόν, σε όλα τα καζάνια γίνεται μία μικρή γιορτή. Πέρα από αυτές τις συνηθισμένες γιορτές του καλοκαιριού, το διάστημα αυτό έχει αυτός ο κόσμος, ο αγροτικός κόσμος, ιδιαίτερα στην επαρχία, μία μικρή γιορτή. Μαζεύονται οι φίλοι γιατί ο Γιάννης, ο Μήτσος, ο Κώστας θα βγάλει τσίπουρο. Και τι κάνει; Βγάζει το προσωπικό του τσίπουρο. Βγάζει την τσικουδιά για τον εαυτό του. Και μάλιστα βγάζει αυτό το προϊόν το οποίο, όπως ειπώθηκε και από τους συναδέλφους που μίλησαν πριν από μένα, δωρίζεται. 
Σας το λέω επειδή μέσα σε αυτούς οι οποίοι βγάζουν τσίπουρο για τον εαυτό τους είμαι και εγώ. Τα Χριστούγεννα -σας το λέω και αυτό- θα σας ευχηθώ χρόνια πολλά με ένα μικρό μπουκαλάκι τσίπουρο και με τις ευχές μου. Είναι μεράκι. Δεν είναι τίποτα περισσότερο. Είναι μεράκι είναι, αν θέλετε, η αγάπη σε αυτό που κάνεις και βεβαίως είναι η φιλοξενία η ελληνική, η οποία είναι διαφημισμένη και γνωστή σε όλο τον κόσμο. Σε άλλες περιοχές περισσότερο, σε άλλες λιγότερο, ο Έλληνας ξέρετε πολύ καλά ότι είναι φιλόξενος και όταν θα τον επισκεφθείς στο σπίτι του θα σε φιλέψει με ένα τσίπουρο και ένα μεζέ και φεύγοντας θα σου δώσει και ένα μπουκάλι τσίπουρο γιατί ο καθένας βάζει, αν θέλετε, όλο το μεράκι του στην παραγωγή του.
Έρχομαι, λοιπόν, στον άμβικα και στους παραγωγούς, στους αμπελοκαλλιεργητές και αμβικούχους για τους οποίους ο άμβικας αποτελεί την εναλλακτική λύση. 
Εάν αυτά τα σταφύλια, κύριε Υπουργέ, δεν πήγαιναν για την παραγωγή τσικουδιάς ή τσίπουρου, να είσθε σίγουρος ότι θα είχαμε πολύ χαμηλές τιμές για τον αγρότη. Διότι δεν θα υπήρχε η δυνατότητα να προωθηθεί όλο αυτό το προϊόν και βεβαίως λόγω πληθώρας θα έπεφταν οι τιμές του προϊόντος. Έτσι, λοιπόν, αντιμετωπίζεται αυτή η κατάσταση. 
Ένα μέρος του προϊόντος των σταφυλιών πηγαίνει προς αυτήν την κατεύθυνση και γίνεται τσίπουρο. Το 1997 όμως η φορολογία αυξήθηκε. Ξεκίνησε όπως ειπώθηκε και πριν από τις 50 δραχμές και σήμερα βρίσκεται στις 200 δραχμές το κιλό. Ουσιαστικά για το σαρανταοκτάωρο έφθασε στις 80.000. Η φορολογία είναι πολύ μεγάλη. Εγώ θα ενώσω τη φωνή μου με τη φωνή όσων μίλησαν πριν και είπαν ότι αυτή η φορολογία, αυτά τα λίγα ουσιαστικά χρήματα που βγάζει το κράτος φορολογώντας αυτούς τους ανθρώπους θα πρέπει να σταματήσει να υπάρχει.
Το λέω αυτό διότι υπάρχουν άλλα προβλήματα τα οποία με χαρά άκουσα ότι λύνονται. Τουλάχιστον το θέμα του χρόνου προτείνεται από σας και λύνεται. Βεβαίως πρέπει να πάμε στα εικοσιτετράωρα και θα πρέπει να υπάρχει το δωδεκάωρο γιατί υπάρχουν μικροί καλλιεργητές, υπάρχουν μικρές ποσότητες που πάνε να αποσταχθούν και οι οποίες θα πρέπει να μη δημιουργούν επιπλέον έξοδα σ' αυτόν που πάει να βγάλει το τσίπουρο.
Επιπλέον υπάρχει η κούραση. Εάν πάμε στο σαρανταοκτάωρο -αυτό είναι το βασικό επιχείρημα- πρέπει να πάρει κανείς εργάτες και να κάνει επιπλέον έξοδα ενώ η διαδικασία από τους αμβικούχους είναι ουσιαστικά να συμπληρώσουν το εισόδημά τους και όχι να κερδίσουν.
Θέλω να τονίσω ακόμα ότι η σφράγιση και η αποσφράγιση θα πρέπει να γίνεται αρχή και τέλος της περιόδου. Να μην μπαίνουμε σε πολύπλοκες διαδικασίες. Το πορτέλο για το οποίο γίνεται αναφορά στο νομοσχέδιο και ο χώρος του καζανιού δεν θα πρέπει να φορολογούνται. Ακόμα θα πρέπει το 15% να αφαιρείται από τη φορολόγηση γιατί είναι νερό. Αυτή η φορολογία μπήκε από το 1997. Μέχρι το 1996 στους αμβικούχους οριζόνταν η απόδοση μέχρι 13%. Αυτό βεβαίως ήταν κάτι σωστό. Σήμερα πήγε η απόδοση στο 21%, κάτι το οποίο δεν είναι δυνατόν να υπάρξει. Το λέω αυτό γιατί δεν υπάρχει στα στέμφυλα κρασί για να έχει τέτοια απόδοση στην απόσταξη. Όταν ρίχνεις νερό λοιπόν, δεν είναι δυνατόν να ζητάς να έχεις 35 έως 55 vol ή 15 έως 22 γράδα, όπως τουλάχιστον το τσίπουρο ορίζεται. Δεν είναι δυνατόν να το βγάλεις αυτό το τσίπουρο με τα στέμφυλα και με το νερό που συμπληρώνεις. Αν υπήρχε κρασί βεβαίως θα υπήρχε μεγαλύτερη απόδοση. Σήμερα όμως δεν υπάρχει αυτή η απόδοση. Το 21% δεν μπορεί να επιτευχθεί από τον αμβικούχο. Τονίζω για άλλη μία φορά ότι αυτή η απόδοση δεν μπορεί να υπάρξει επειδή συμπληρώνεις νερό και όχι κρασί. 
Πιστεύω ότι οι τριάντα τρεις χιλιάδες αμβικούχοι -ουσιαστικά δώδεκα χιλιάδες λειτουργούν- δεν θα πρέπει να έχουν αυτές τις φορολογίες. Οι άνθρωποι αυτοί, οι αγρότες, ο κόσμος της επαρχίας, ο λαός μας ο οποίος βγάζει το τσίπουρο, δεκαπέντε ή είκοσι κιλά για προσωπική του χρήση θα πρέπει να πάψει να φορολογείται.
Είχα καταθέσει μία ερώτηση στη Βουλή στις 19 Σεπτεμβρίου. Βλέπω εκεί ότι πραγματικά υπάρχουν πιέσεις από τις μεγάλες φίρμες ουσιαστικά να φορολογήσουμε ακόμα περισσότερο το τσίπουρο. Στα χωριά όλα τα σπίτια σχεδόν έχουν ένα αμπέλι σε στυλ κρεβατίνας. Αυτό για να το κάνουν τσίπουρο θέλουν για ένα καζάνι 6.500. Ουσιαστικά το πληρώνουν λες και το αγοράζουν από το εμπόριο. 
Θα ήθελα λοιπόν να σας πω ευθέως ότι θα πρέπει να στηρίξουμε τους αμπελοκαλλιεργητές μας και να δώσουμε τη δυνατότητα σ' αυτούς τους ανθρώπους που φτιάχνουν τσίπουρο για προσωπική τους χρήση να μπορούν αφ' ενός μεν να πιουν το τσιπουράκι τους, αφ' ετέρου να φιλοξενήσουν και ένα άνθρωπο.
Κύριε Υπουργέ, πιστεύω ότι όλα αυτά που ειπώθηκαν εδώ σας δίνουν το πνεύμα που υπάρχει σε όλους τους ομιλητές αλλά και σε όλους όσους δεν μίλησαν σ' αυτήν την Αίθουσα γι' αυτό το θέμα. Και πιστεύω ότι θα ακούσετε όλες τις προτάσεις.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε τον κ. Τζαμτζή για το λόγο του και για το τσίπουρο που θα μας προσφέρει.
Ο κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κυρία Πρόεδρε, ο εκ των προηγουμένων ομιλητών κ. Σγουρίδης ανέφερε, ως επιταγή των καιρών, να συνταχθεί, για να ενισχυθεί η τάξη σε θέματα που έχουν να κάνουν με την καλλιέργεια της γης, το γεωργικό κτηματολόγιο, το αμπελουργικό εν προκειμένω κτηματολόγιο. Πριν υπεισέλθω στις λεπτομέρειες του παρόντος νομοσχεδίου, δράττομαι της ευκαιρίας να ανασύρω από την τσάντα μου αυτό που κατά σύμπτωση έχω σήμερα μαζί μου, το συμβόλαιο με το λαό, το προεκλογικό φυλλάδιο του ΠΑΣΟΚ, του 1981 παρακαλώ, το οποίο στον τομέα της αγροτικής πολιτικής δεν μιλάει φυσικά για το τσίπουρο αλλά μιλάει για το κτηματολόγιο. Έχει σημασία έστω και επ' ευκαιρία να αναμνησθεί κανείς εκείνου του περίφημου κειμένου, όπου γράφεται "πως το ΠΑΣΟΚ θα προωθήσει τη δημιουργία των προϋποθέσεων για τη θεσμοθέτηση του εθνικού κτηματολογίου και της λεπτομερούς απογραφής των φυσικών υδάτινων και εδαφικών πόρων της χώρας που αποτελούν εργαλείο προστασίας της εθνικής γης και θεμέλιο ανάπτυξης". Αυτά για την ιστορία.
Έρχομαι τώρα στο παρόν αφήνοντας την ιστορία στην κρίση που πρέπει να κάνει κανείς γι΄ αυτήν. 
Θα προστεθώ κι εγώ στη σειρά των συναδέλφων, που τόνισαν ότι ειδικά όσον αφορά στους μικρούς παραγωγούς, κύριε Υπουργέ, δεν πιστεύω ότι έχετε δίκιο όταν λέτε πως είναι τα θέματά τους από αυτά που πρέπει σώνει και καλά να εντάσσονται σε κανονιστική διάταξη. Μου έκανε εντύπωση που είπατε ότι δεν είναι δυνατόν και κανείς δεν συμφωνεί με το να εξαιρείται μια μορφή δραστηριότητας των ανθρώπων, μια μορφή παραγωγικής δραστηριότητας από μια κανονιστική ρύθμιση. Πρέπει να ξέρετε ότι και οι ίδιες οι αρχές του δικαίου προβλέπουν ότι υπάρχουν ορισμένες σχέσεις των ανθρώπων οι οποίες δεν υπάγονται κατ' ανάγκη σε δικαιικές ρυθμίσεις. Και αυτές οι σχέσεις των ανθρώπων είναι σχέσεις της καθημερινότητας, σχέσεις της συναναστροφής, σχέσεις της φιλίας, σχέσεις της κοινωνικότητας. Αυτό το οποίο σήμερα προσπαθούμε να σας πείσουμε είναι να αφαιρέσετε στοιχεία κανονιστικά, στοιχεία φορολογικά, στοιχεία γραφειοκρατικά από μια ανθρώπινη σχέση και δραστηριότητα που στην πραγματικότητα δεν έπρεπε να εντάσσεται σε αυτό το κείμενο. 
Είναι απίστευτο για έναν άνθρωπο των πόλεων, για έναν άνθρωπο της Αθήνας να καταλάβει με τι στοργή, με τι καμάρι οι άνθρωποι της περιφέρειας -και χρησιμοποιώ αυτές τις φράσεις από την εμπειρία που έχω από το Νομό Ιωαννίνων και ιδιαίτερα από τις ορεινές περιοχές- αποστάζουν, δημιουργούν, προσφέρουν, χαρίζουν το τσίπουρο της παραγωγής τους, το αγνό τσίπουρο της επαρχίας. Αυτό το οποίο είναι μια προέκταση και μια εμπραγμάτωση των ανθρωπίνων σχέσεων και αυτό το οποίο σήμερα και ιδιαίτερα μετά την αποστακτική περίοδο του 1997 φορολογείται, όπως περιέγραψαν οι συνάδελφοι, φορολογείται με πλασματικούς συντελεστές και σε ποσότητες ανύπαρκτες, προς τα πάνω φυσικά, και το οποίο καθόλου δεν αξίζει, επαναλαμβάνω ιδιαίτερα με τις συνθήκες ζωής της ελληνικής επαρχίας σήμερα, να συνεχίζετε να το κάνετε.
Είπατε, κύριε Υπουργέ, ότι οι διωκτικές αρχές κάνουν το έργο τους.
Μας διαβάσατε, με τη διακριτικότητα που επιβάλλεται, μια σειρά επιτυχιών στη δίωξη του οικονομικού εγκλήματος στον τομέα της διακίνησης του παράνομου οινοπνεύματος. Από το σωρείτη των παραδειγμάτων που αναφέρατε, συγκρατώ την περίπτωση της Νέας και Φιλαδέλφειας, της εθνικής οδού, όπου εάν προσθέσεις το σύνολο από αυτές τις δύο περιπτώσεις των διαφυγόντων δασμών, μόνο αυτές οι δύο περιπτώσεις υπερκαλύπτουν τα έσοδα που είχατε πέρυσι από τη φορολόγηση του τσίπουρου, που περιέγραψα προηγουμένως, του τσίπουρου των μικρών αποσταγματοποιών. 
Δεν είναι συνεπώς κάτι το οποίο ανάγεται στα συμφέροντα του δημοσίου, τα οποία καλώς θέλει να προστατεύσει το παρόν νομοσχέδιο, η φορολόγηση των μικρών αποσταγματοποιών. Μόνο τους παράνομους της Νέας Φιλαδέλφειας και της εθνικής οδού να είχατε προλάβει, θα είχατε υπερκαλύψει τα έσοδα από το ένα δισεκατομμύριο που λέτε ή τα 800 εκατομμύρια από αυτούς τους ανθρώπους.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν είναι επιχείρημα αυτό.
ΚΩΝΣΤΑΝΤΙΝΟΣ ΤΑΣΟΥΛΑΣ: Η διάθεση να βγάλουμε από ρυθμιστικούς κανόνες ορισμένες ανθρώπινες δραστηριότητες δεν έχει να κάνει με την απορύθμιση του κράτους ή την πορεία προς την αναρχία ή την ασυδοσία. Έχει να κάνει με την παραδοχή ότι ορισμένα πράγματα που έχουν σχέση με την παράδοση, που έχουν σχέση με τη βοήθεια των ανθρώπων που επιμένουν να παραμένουν εκτός Αθηνών και Θεσσαλονίκης, πρέπει το κράτος κάποτε να τα κατανοήσει και να τα αντιμετωπίσει με μια μεγαλύτερη γενναιοδωρία από αυτήν που τα αντιμετωπίζει μέχρι σήμερα. Για το λόγο αυτόν επιμείναμε, ιδιαίτερα εμείς που εκπροσωπούμε περιοχές όπου παράγεται τσίπουρο. Είναι αυτές οι μέρες ειδικά που κατά σύμπτωση συζητείται αυτό το νομοσχέδιο που παράγεται το τσίπουρο στην επαρχία, που είναι μια από τις ελάχιστες ευκαιρίες συγκέντρωσης, κεφιού, παρέας στις παραμεθόριες περιοχές. 
Δεν θα χρησιμοποιήσω το παράδειγμα της δικής μου περιφέρειας, αλλά νομίζω ότι από τις ελάχιστες ευκαιρίες που έχουν οι άνθρωποι στις περιοχές αυτές να συναντηθούν και να συνδιασκεδάσουν, είναι η διαδικασία των καζανιών, η διαδικασία του άμβικα, η διαδικασία του "λουλά", η διαδικασία του καυσόξυλου, η διαδικασία της απόσταξης. Και αυτήν τη διαδικασία, αυτόν το θεσμό, αυτήν την παράδοση εμείς επιμένουμε και να τη φορολογούμε με πλασματικές ποσότητες που με ακρίβεια περιγράφηκαν, αλλά και να την αντιμετωπίζουμε με μια μανία κανονιστική, η οποία δεν νομίζω ότι βοηθά τα συμφέροντα του δημοσίου. 
Γι' αυτούς τους λόγους νομίζω ότι αξίζει να υπάρξει μια γενναιοδωρία σ' αυτό το μικρό ζήτημα από πλευράς εσόδων του κράτους, αλλά μεγάλο ζήτημα από πλευράς υποστήριξης μιας παράδοσης, ιδιαίτερα σήμερα που δεν έχουν μείνει και πολλοί προμαχώνες παραδόσεως στην ελληνική επαρχία. Νομίζω πως αξίζει να υιοθετήσετε όχι απλώς το αίτημα της μείωσης της φορολογίας, αλλά να εξαλείψετε αυτήν τη φορολογία για να αποδείξουμε ότι θέματα που άπτονται της παράδοσης και θέματα που άπτονται έστω αυτής της μικρής ψυχολογικής υποστήριξης των ανθρώπων της επαρχίας, τα αντιμετωπίζουμε με την απαραίτητη γενναιοφροσύνη.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Ηλίας Φωτιάδης.
ΗΛΙΑΣ ΦΩΤΙΑΔΗΣ: Κυρία Πρόεδρε, κύριε Υπουργέ, κύριοι συνάδελφοι, βέβαια ο Χριστός είπε: "Πολλοί οι κλητοί, ολίγοι εκλεκτοί". Ίσως είστε οι εκλεκτοί που παραμείνατε απόψε, αλλά βέβαια υπάρχουν και άλλοι εκλεκτοί. 
Κύριε Υπουργέ, νιώθω ιδιαίτερα ευτυχής και παράλληλα συγκινημένος, γιατί είναι ίσως η πρώτη φορά στο Κοινοβούλιο στις τόσες φορές που βρεθήκαμε που είστε εσείς ως Υπουργός στο έδρανο και εγώ στο Βήμα ως ομιλητής. Ίσως δεν ήταν τυχαίο αυτό που είπε ο Γκαίτε, δηλαδή ότι υπάρχουν ορισμένες στιγμές που ζυγίζουν μια ολόκληρη αιωνιότητα. Γι' αυτό σας ευχαριστώ πάρα πολύ που βρίσκεστε εδώ.
Και βεβαίως δεν ήρθα εδώ σαν Φωτιάδης για να σας φωτίσω, αλλά για να συμπαρασταθώ στους συναδέλφους που απ' όλες τις πλευρές κατέθεσαν τις απόψεις τους για να υπεραμυνθούν των παραγωγών οι οποίοι ζουν ένα δράμα τον τελευταίο καιρό. Ορθώς έρχεται το νομοσχέδιο στη Βουλή, δεδομένου ότι έχουμε μια κατάσταση η οποία απαιτεί εκσυγχρονισμό αφού η νομοθεσία αυτή ξεκίνησε το 1939. Το θέμα της αλκοόλης γεωργικής προέλευσης -γιατί υπάρχει και αλκόολη τεχνητή- τις τελευταίες δεκαετίες γνωρίζει δύο βασικά προβλήματα.
Το πρώτο είναι το τι γίνεται με τον μικρό παραγωγό και με την απόσταξη με την οποία παρασκευάζουν οι ίδιοι συνήθως για δική τους χρήση και με τους μικρούς οινοπαραγωγούς. Οι ορισμοί των αλκοολούχων ποτών και αποσταγμάτων δίνονται από τους κανονισμούς της Ευρωπαϊκής Ένωσης από το 1989. Λένε σαφώς τις πρώτες ύλες από τις οποίες παράγεται το τσίπουρο και η τσικουδιά και ποια πρέπει να είναι τα ποιοτικά τους χαρακτηριστικά. Εδώ όμως ο ορισμός που δίδεται είναι τελείως αντίθετος με την κοινοτική νομοθεσία, διότι οι λέξεις τσίπουρο και τσικουδιά έχουν κατοχυρωθεί ως ονομασία προέλευσης για το τσίπουρο Μακεδονίας, για το τσίπουρο Θεσσαλίας-Τυρνάβου και για την τσικουδιά Κρήτης.
Μήπως με αυτόν τον τρόπο, κύριε Υπουργέ, δημιουργούμε κινδύνους και χάσουμε τις ονομασίες προέλευσης και τρέχουμε στα ευρωπαϊκά δικαστήρια όπως έγινε με τη φέτα; Πρέπει να το λάβετε υπόψη σας αυτό.
Νομίζω ότι εκτός από τον ορισμό του τσίπουρου και της τσικουδιάς και οι άλλοι ορισμοί αποσταγμάτων είναι αντίθετοι με τον κανονισμό της νομοθεσίας της Ευρωπαϊκής Ένωσης. Είναι ενδεχόμενο οι ενδιαφερόμενοι να προσφύγουν στην ευρωπαϊκή επιτροπή.
Επισημαίνω δε ότι προ διετίας ψηφίστηκε ο νόμος για τον ενιαίο φορέα ελέγχου τροφίμων, ο οποίος είναι αποκλειστικά υπεύθυνος για τον έλεγχο της ποιότητας των προϊόντων που πηγαίνουν για κατανάλωση. Δυστυχώς εδώ έχουμε μια διαφοροποίηση και δημιουργούμε δυαρχία. Η αναγνώριση παραδοσιακών και γεωγραφικών ονομασιών αποσταγμάτων είναι πολύ σημαντικό θέμα και δεν είναι δυνατόν να μη συμμετέχει ο Υπουργός Γεωργίας, αφού οι πρώτες ύλες είναι γεωργικό προϊόν. Ο κανονισμός που αφορούσε τον κανονισμό των προϋποθέσεων παραγωγής και περιγραφής των αλκοολούχων ποτών στην Ευρωπαϊκή Ένωση ψηφίστηκε από τους Υπουργούς Γεωργίας των κρατών-μελών.
Λόγω της ιδιότητός μου σαν γεωπόνος θα ήθελα να μεταφέρω και μερικά στοιχεία από την ιδιαιτέρα μου πατρίδα το νομό Ημαθίας, από τη Βέροια και τη Νάουσα, περιοχές με παράδοση στο κρασί και στο τσίπουρο. Ένα στρέμμα παράγει χίλια κιλά σταφύλια, από τα οποία έχουμε επτακόσια κιλά κρασί. Τα υπόλοιπα είναι τα στέμφυλα που τα βράζουν στα καζάνια για να βγει το τσίπουρο. Σε μιάμιση ώρα που βράζουν δίνουν δεκαπέντε έως είκοσι κιλά τσίπουρο από το κάθε καζάνι. Αν αναλογιστούμε τη φορολογία που έχουν υποστεί, θα δούμε ότι είναι κάπως δυσανάλογη. Η φορολογία το 1993 για το σαρανταοκτάωρο που βράζει ένα καζάνι ήταν 1200 έως 1500 δραχμές. Το 1997 έφθασε τις 40.000 δραχμές και στη συνέχεια τις 78.000 δραχμές. Αυτό σημαίνει πως όταν βράζουν οι παραγωγοί για σαρανταοκτώ ώρες πληρώνουν 78.000 δραχμές. Πρόκειται για μεγάλη φορολογία. Πρέπει να το προσέξουμε αυτό το θέμα.
Υπάρχει και το πρόβλημα του καθιερωμένου σαρανταοκτάωρου το οποίο υπερκαλύπτει έναν παραγωγό ο οποίος έχει ένα, δύο στρέμματα και βγάζει λιγότερα καζάνια σε ένα σαρανταοκτάωρο. 
Πρέπει τουλάχιστον να κατοχυρώσετε και να καθιερώσετε τις εικοσιτετράωρες άδειες και τις δωδεκάωρες. Κάποια στιγμή πρέπει να καταλάβουμε ότι πρέπει να πάρουμε αποφάσεις και να μας οδηγούν κάπου συγκεκριμένα και για ωφέλεια των παραγωγών. 
Επίσης έχουμε και τους μικρούς αποστάκτες των εκατόν τριάντα κιλών που δυστυχώς δεν έχουν τη δυνατότητα να πουλήσουν και το κρασί τους. Είναι ένα θέμα που πρέπει να το δείτε. Από τη μία θέλουμε να φορολογούμε και από την άλλη δεν τους επιτρέπουμε να πουλάνε το τσίπουρό τους. 
Και έρχομαι στα μεγάλα προβλήματα που απασχολούν το τσίπουρο. Εδώ έχουμε τα αποστακτήρια της πρώτης κατηγορίας που εμφιαλώνουν επωνύμως το παραγόμενο τσίπουρο. Για να λειτουργήσουν πρέπει να καταθέσουν εγγυητική επιστολή 75.000.000 δραχμών ως εγγύηση για την απόδοση του φόρου οινοπνεύματος. Οι δεξαμενές που μαζεύεται το απόσταγμα, το τσίπουρο είναι διπλοσφραγισμένες. Δηλαδή σφραγίζει ο υπάλληλος του Γενικού Χημείου του Κράτους και ο υπάλληλος της Γενικής Διεύθυνσης Τελωνείων, τα έξοδα πληρώνονται από τον επαγγελματία και έτσι έχουμε μια επιβάρυνση του κόστους δυσανάλογη. Για να μπορέσουν οι παραγωγοί να εμφιαλώσουν πρέπει να κάνουν αίτηση στο τελωνείο και στο χημείο ταυτόχρονα, να πάει η επιτροπή να αποσφραγίσει τις δεξαμενές για να υπολογιστεί ο φόρος οινοπνεύματος που αναλογεί και πρέπει να αποδοθεί. Οι παραγωγοί ιδιοκτήτες αποστακτηρίων πρώτης κατηγορίας ζητούν εάν όχι τουλάχιστον κατάργηση, τη δραστική μείωση της αξίας της τραπεζικής εγγυητικής επιστολής, γιατί πολλοί αδυνατούν να την πάρουν από τις τράπεζες, οπότε αναστέλλουν και τις λειτουργίες τους. 
Επίσης ζητούν και την απλοποίηση της διαδικασίας υπολογισμού του φόρου οινοπνεύματος. Το κόστος της άδειας για μια σαρανταοκτάωρη λειτουργία είναι πάρα πολύ μεγάλο. Επίσης υπάρχει και άλλο πρόβλημα για την σαρανταοκτάωρη άδεια, γιατί οι παραγωγοί που έχουν πάνω από είκοσι ή τριάντα στρέμματα δυστυχώς δεν μπορούν να αποστάξουν, διότι τους δίνετε μόνο δύο ή τρεις άδειες και το υπόλοιπο στέμφυλο που παραμένει δεν ξέρουν τι θα το κάνουν.
Επίσης πρέπει να δείτε τον τρόπο που βγαίνουν οι άδειες. Θα σας μιλήσω για την περιοχή μου. Η περιοχή της Νάουσας έχει πάρα πολλά καζάνια γιατί τα σταφύλια είναι πολλά. Είναι υποχρεωμένοι όλοι οι κάτοικοι της Αλεξανδρείας, της Μελίκης, της Νάουσας, να αναγκάζονται να πάνε στη Βέροια για να παίρνουν τις άδειες. Αντιλαμβάνεστε το κόστος της μετακίνησης και τις μέρες που χάνουν από την εργασία τους. Και αυτό πρέπει να το δείτε. Υπάρχει μία γραφειοκρατική διαδικασία που πρέπει να αποτρέψουμε. Αποτέλεσμα αυτών όλων είναι το τσίπουρο και η τσικουδιά που όπως είπα ως εισηγητής στο πολυνομοσχέδιο του Υπουργείου Γεωργίας θα ήταν ευχής έργο να τους το παράσχετε δωρεάν χωρίς φορολογία, ώστε να πίνουν ένα τσιπουράκι και την τσικουδιά τους οι ταλαίπωροι παραγωγοί για να ξεχνάν τον πόνο τους. Δυστυχώς δεν τους αφήσατε. Παράκληση από αυτό το βήμα και από όλους τους συναδέλφους και ιδιαίτερα σαν γεωπόνος και ένας άνθρωπος που ασχολείται με τους αγρούς για να έχουμε ένα αποτέλεσμα το τσίπουρο και η τσικουδιά που για πολλές περιοχές αποτελεί παράδοση και πάει να εξαφανιστεί λόγω κόστους και γραφειοκρατίας, να το επαναφέρουμε όπως παλαιότερα για να μπορούμε όλοι μας να το απολαμβάνουμε και μάλιστα σε ευχάριστες στιγμές. Ευχαριστώ πολύ. 
(Χειροκροτήματα από τη Νέα Δημοκρατία)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Χαϊτίδης έχει το λόγο, για να δευτερολογήσει. 
ΕΥΓΕΝΙΟΣ ΧΑΪΤΙΔΗΣ: Κυρία Πρόεδρε, κύριε Υπουργέ, αγαπητοί συνάδελφοι, τις ημέρες αυτές ολόκληρη η Ελλάδα συγκλονίζεται από έντονες διαμαρτυρίες μεγάλων ομάδων αγροτών, παραγωγών, οι οποίοι βλέπουν με απόγνωση ότι δεν μπορούν πλέον να επιβιώσουν, λόγω του ότι με ένα ραγδαίο ρυθμό μειώνονται έως της τελικής καταργήσεως οι επιδοτήσεις βασικών προϊόντων. Και έρχεται ο ίδιος ο κύριος Πρωθυπουργός να τους συστήσει: Στραφείτε προς κάποιες άλλες καλλιέργειες οι οποίες είναι είτε μοναδικές είτε ανταγωνιστικές έναντι των ευρωπαϊκών, για να επιβιώσετε.
Φοβάμαι, κύριε Υπουργέ, με βάση τα όσα ακούστηκαν και τα όσα πολύ σύντομα θα εκθέσω ότι είστε εκτός κυβερνητικής γραμμής. Διότι μια τέτοια απασχόληση, ένα τέτοιο προϊόν, το οποίο θα μπορούσε να αποτελέσει καταφυγή απελπισμένων παραγωγών, κυρίως των ορεινών και των ημιορεινών περιοχών, οι οποίοι πλέον δεν θα μπορούν σε λίγα χρόνια να καλλιεργήσουν καπνό είναι οι παραγωγοί κρασιού, και αποσταγμάτων, είναι οι παραγωγοί των προϊόντων της αμπέλου. 
Με το νομοσχέδιο το οποίο συζητάμε και με τα όσα οι αγαπητοί συνάδελφοι εξέθεσαν προηγουμένως και επομένως δεν χρειάζεται να επαναλάβω, προσπαθείτε να εξασφαλίσετε έσοδα υπέρ του ελληνικού δημοσίου, τα οποία μακάρι να ήταν ικανά να λύσουν το οικονομικό πρόβλημα της Ελλάδας. Αλλά είναι ασήμαντα και συγχρόνως απαγορεύετε, στερείτε από αυτούς τους απελπισμένους συμπατριώτες μας την τελευταία δυνατότητα και να επιβιώσουν σε αυτές τις δύσκολες δυσπρόσιτες ακριτικές ορεινές περιοχές, αλλά στερείτε και την Ελλάδα από μία δυνατότητα να κατοχυρώσει ορισμένα ακόμη προϊόντα τα οποία παγκοσμίως αποτελούν μία μοναδική ελληνική παραγωγή, όπως τα αποστάγματα τσίπουρου.
Κύριε Υπουργέ, το σκεπτικό των όποιων δυσμενών αυστηρών μέτρων που προβλέπει το νομοσχέδιο είναι ότι πρέπει να καταπολεμηθεί ο αλκοολισμός, εφόσον βεβαίως υπάρχει αλκοολισμός και στην Ελλάδα. Όμως νομίζω ότι αλκοολισμός δεν υπάρχει. Από την άλλη πλευρά, κύριε Υπουργέ, θα μου επιτρέψετε να παρατηρήσω και θα συμφωνήσετε μαζί μου ότι έχει κατακλυσθεί η ελληνική αγορά, έχει εθιστεί η ελληνική νεολαία σε ξένα ποτά για την κυκλοφορία των οποίων κανείς δεν ενδιαφέρεται. Ποτά τα οποία είναι ξένα προς κάθε ελληνική παράδοση και κάθε ελληνική παραγωγική δραστηριότητα και κανείς δεν ενδιαφέρεται να πετύχει τη μείωση της κυκλοφορίας και της εισαγωγής αυτών των εισαγόμενων ποτών.
Επίσης θα ήθελα εν προκειμένω να αναφέρω και αν θέλετε, κύριε Υπουργέ, να καταγγείλω ότι υπό την κάλυψη δήθεν μικτών ελληνοτουρκικών και ελληνοβαλκανικών οινοποιητικών επιχειρήσεων εισάγεται παρανόμως στην Ελλάδα οίνος, ο οποίος εν συνεχεία πωλείται στο εσωτερικό ή το εξωτερικό της Ελλάδας ως ελληνικής παραγωγής.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πού βρίσκεται αυτό;
ΕΥΓΕΝΙΟΣ ΧΑΪΤΙΔΗΣ: Δεν έχετε ακούσει, κύριε Υπουργέ, για τις μεικτές ελληνοτουρκικές και ελληνοβαλκανικές εταιρείες, οι οποίες μεταξύ των άλλων προϊόντων παράγουν, συμπαράγουν και οίνο; Εάν δεν το έχετε ακουστά θα σας βοηθήσω -όχι βέβαια τώρα που δεν με παίρνει ο χρόνος- να το ανακαλύψετε. Δεν λέω ότι είναι μία αρμοδιότητα εξ ολοκλήρου δική σας. Είναι συναρμοδιότητα και του Υπουργείου Εμπορίου και του Υπουργείου Γεωργίας, αλλά σας βεβαιώνω ότι συμβαίνει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μας είναι χρήσιμες οι πληροφορίες αυτές. Μάλιστα χθες στην επιτροπή ο αγαπητός συνάδελφος εισηγητής της Αξιωματικής Αντιπολίτευσης κατήγγειλε συγκεκριμένο γεγονός και ευθύς αμέσως δώσαμε εντολή να ερευνηθεί. Είτε τώρα είτε αργότερα θα ήταν χρήσιμο να μου πείτε συγκεκριμένα στοιχεία για να το δούμε. 
ΕΥΓΕΝΙΟΣ ΧΑΪΤΙΔΗΣ: Ευχαρίστως να σας δώσω αναλυτικά στοιχεία τα οποία αφορούν και τον οίνο και τον καπνό και άλλα προϊόντα τα οποία υπό την απατηλή κάλυψη των μικτών ελληνοτάδε επιχειρήσεων, εισάγονται στην Ελλάδα και εν συνεχεία πωλούνται στο εσωτερικό ή στο εξωτερικό ως ελληνικά προϊόντα. 
Εκείνο στο οποίο θα ήθελα να περιοριστώ, διότι βλέπετε είναι και ο χρόνος που μας πιέζει, κύριε Υπουργέ, είναι ότι ειδικά για την παραγωγή αυτών των παραδοσιακών και χαρακτηριστικών ελληνικών ποτών, του τσίπουρου, της τσικουδιάς, τα οποία άλλωστε παράγονται σε ποσότητες που δεν είναι δυνατόν να συμβάλουν στην αύξηση του αλκοολισμού -είναι περισσότερο μια παράδοση η οποία τηρείται μεταξύ των άλλων παραδόσεων που χαρακτηρίζουν αυτόν τον τόπο- για όλα αυτά τα προϊόντα κατ' επανάληψη έχουν δοθεί και σε σας και στους συναρμοδίους Υπουργούς ειδικά στον κύριο Υπουργό της Γεωργίας, αναλυτικές προτάσεις, καλόπιστες προτάσεις, τις οποίες θα καταθέσω στα Πρακτικά και τις οποίες δυστυχώς οι υπηρεσιακοί σας παράγοντες ή και οι αρμόδιοι πολιτικοί παράγοντες, οι επικεφαλής αυτών συναρμοδίων Υπουργείων, δεν έλαβαν υπόψη.
Έτσι φθάνουμε στο σημείο της γραφειοκρατίας και της μεμψιμοιρίας να προσπαθούμε να φορολογήσουμε αυτόν ο οποίος παράγει είκοσι-τριάντα κιλά τσίπουρο. Έχω εδώ αναλυτικά -και γι' αυτό δεν θα αναφερθώ λεπτομερώς- τις αναφορές τις οποίες έχουν καταθέσει ο σύλλογος αμβικούχων και αμπελουργών Νομού Σερρών και άλλοι ενδιαφερόμενοι, οι οποίοι προτείνουν μέτρα ώστε οι μικροί παραγωγοί μέχρι είκοσι-τριάντα κιλά ο καθένας πραγματικά να απαλλαγούν από κάθε φορολόγηση και από κάθε προσπάθειά σας να βελτιώσετε μέσω αυτών τα οικονομικά της χώρας. Σας υπενθυμίζω, κύριε Υπουργέ, ότι ακόμη και στον αλήστου μνήμης υπαρκτό σοσιαλισμό δινόταν η ευκαιρία για μικρές ατομικές παραγωγές χωρίς καμία επιβάρυνση και χωρίς καμία υποχρέωση να περάσουν μέσα από τη συνολική παραγωγή ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Χαϊτίδη, σας παρακαλώ, κλείστε την ομιλία σας.
ΕΥΓΕΝΙΟΣ ΧΑΪΔΗΣ: Εδώ λοιπόν είναι πολύ αυστηρό, στη σημερινή ελεύθερη οικονομία, την οποία η Κυβέρνηση εφαρμόζει, να προσπαθούμε από το μικρό παραγωγό των είκοσι-τριάντα κιλών τσίπουρου του Νομού Σερρών επί παραδείγματι να πάρουμε 25.000, 30.000, 50.000 δραχμές για να κάνουμε τι, κύριε Υπουργέ; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Από κει και πέρα βεβαίως κανείς δεν υποστηρίζει αλλά ούτε και οι ίδιοι το θέλουν να αποτελέσει η παραγωγή αυτών των παραδοσιακών ποτών, ένα βιοποριστικό επάγγελμα αν και αυτό θα έπρεπε να το συζητήσουμε εν όψει όλων των άλλων προβλημάτων που αντιμετωπίζουν οι παραγωγοί, οι γεωργοί μας, όλων αυτών των περιοχών.
Τελειώνω, κυρία Πρόεδρε, και ευχαριστώ για την κατανόησή σας, αναφέροντας μια άλλη διαμαρτυρία, την οποία θα καταθέσω στα Πρακτικά, του ιδίου συλλόγου αμβικούχων και αμπελουργών του Νομού Σερρών για τη δυσμενή κατανομή των νέων φυτεύσεων αμπελώνων στην κεντρική Μακεδονία και κατ' επέκταση βεβαίως στο Νομό Σερρών. Διότι σε ένα σύνολο σαράντα δύο χιλιάδων στρεμμάτων σε ολόκληρη την Κεντρική Μακεδονία δίδονται μόνο χίλια στρέμματα, κύριε Υπουργέ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Χαϊτίδη, τελειώστε. Αφού το καταθέτετε θα το διαβάσει ο Υπουργός. 
ΕΥΓΕΝΙΟΣ ΧΑΪΤΙΔΗΣ: Τελειώνω, κυρία Πρόεδρε.
Όλα αυτά θα παρακαλούσα, κύριε Υπουργέ, επειδή και εσείς προέρχεσθε από αγροτική περιοχή, να τα λάβετε υπόψη, διότι δεν συζητούμε για τα περαιτέρω κέρδη κάποιων πλουσίων ή ευπόρων τάξεων συμπατριωτών μας, αλλά για το μεράκι, για τη μικρή ατομική παραγωγή ή, αν θέλετε, και για τη μικρή βιοποριστική παραγωγή κάποιων συμπατριωτών μας, που αξίζει τον κόπο να δείξετε όλη την κατανόησή σας και να τους βοηθήσετε να επιβιώσουν στις δύσκολες μέρες που έρχονται για τους αγρότες!
(Χειροκροτήματα από την πτέρυγα της Νέας Δημοκρατίας)
(Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν υπάρχει άλλος κύριος συνάδελφος να δευτερολογήσει. 
Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, κύριοι συνάδελφοι, θέλω να κάνω δύο παρατηρήσεις. Πρώτον, σήμερα δεν συζητούμε γενικώς για όλες τις πολιτικές, ούτε για την αγροτική ούτε για τη φορολογική πολιτική.
Συζητούμε ένα συγκεκριμένο νομοσχέδιο για το οποίο χαίρομαι ότι όλες οι πλευρές το έκριναν ως θετικό και το υπερψήφισαν. Έχει τελειώσει η διαδικασία με την ομόφωνη επί της αρχής ψήφισή του.
Το δεύτερο που θέλω να τονίσω με ιδιαίτερη έμφαση είναι ότι η φορολόγηση των διημέρων, δηλαδή των μικρών παραγωγών, είναι συμβολική. Οι 200 δραχμές το λίτρο έναντι 1.800 δραχμών το λίτρο, που είναι η κανονική φορολόγηση όλων των υπολοίπων, καταλαβαίνει κανείς ότι αντιστοιχεί περίπου στο 10% της φορολογίας. 
Είναι μία διαδικασία η οποία πρέπει να τηρηθεί για τον έλεγχο και βέβαια επειδή όλοι μας αναφερόμαστε μόνο στους συνεπείς μικροπαραγωγούς, είναι δεδομένο -και αυτό ομολογείται και από τους ίδιους τους εκπροσώπους των μικροπαραγωγών- ότι κάνοντας κατάχρηση ακριβώς αυτής της ιδιότητας λειτουργούν σε όλη την Ελλάδα κυκλώματα τα οποία ασκούν λαθρεμπορία γιατί το κίνητρο είναι πολύ μεγάλο. Είναι το 90% του φόρου με αποτέλεσμα και τους μικροπαραγωγούς πολλές φορές να εκμεταλλεύονται αλλά και το ελληνικό δημόσιο, δηλαδή ο ελληνικός λαός, να χάνει τα έσοδα.
Άρα, μια ενδιάμεση λύση που προσπαθούμε να βρούμε με αυτό το νομοσχέδιο είναι με τη συμβολική μικρή, μηδαμινή φορολόγηση σε σχέση με το σύνολο της φορολογίας και από την άλλη πλευρά να τεθούν κάποιοι κανόνες, οι οποίοι να περιορίζουν κατά το δυνατόν τη φοροδιαφυγή. Δεν θέλω να κάνω άλλους συνειρμούς. Τους αφήνω σε εσάς. Είναι επτά χιλιάδες καζάνια τα οποία αποδίδουν ένα δισεκατομμύριο δραχμές. 
Καταλαβαίνει κανείς ότι το επιχείρημα το δικό σας, κύριε συνάδελφε, κινείται στην αντίθετη κατεύθυνση και θα πρέπει να δούμε αν αυτά τα χιλιάδες καζάνια τελικά λειτουργούν νομίμως, πώς λειτουργούν, και αν πραγματικά πληρώνουν ακόμη και τις 200 δραχμές το λίτρο του φόρου. Δεν ήθελα να κάνω αυτήν την παρατήρηση, θέλησα να την περάσω σιγή, αλλά μετά από τόσες τοποθετήσεις, πρέπει να το πω και αυτό, ότι δηλαδή πάνω από το 70% της φορολογίας ακόμη και των 200 δραχμών δεν εισπράττεται.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομικών "Αιθυλική αλκοόλη και αλκοολούχα προϊόντα".
Ερωτάται το Σώμα: Γίνεται δεκτό το σχέδιο νόμου επί της αρχής;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το σχέδιο νόμου του Υπουργείου Οικονομικών "Αιθυλική αλκοόλη και αλκοολούχα προϊόντα" έγινε δεκτό ομοφώνως επί της αρχής.
Κύριοι συνάδελφοι, έχουν διανεμηθεί τα Πρακτικά της Τρίτης 6 Νοεμβρίου 2001 απογευματινής, της Τετάρτης 7 Νοεμβρίου 2001, της Πέμπτης 8 Νοεμβρίου 2001 και της Παρασκευής 9 Νοεμβρίου 2001 και ερωτάται το Σώμα εάν τα επικυρώνει. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Τρίτης 6 Νοεμβρίου 2001 απογευματινής, της Τετάρτης 7 Νοεμβρίου 2001, της Πέμπτης 8 Νοεμβρίου 2001 και της Παρασκευής 9 Νοεμβρίου 2001 επικυρώθηκαν.
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα
Με τη συναίνεση του Σώματος και ώρα 23.10΄, λύεται η συνεδρίαση για αύριο ημέρα Πέμπτη και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών "Αιθυλική αλκοόλη και αλκοολούχα προϊόντα", σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 
 
 
 



