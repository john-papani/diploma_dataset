ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΚΑ’

Δευτέρα 13 Νοεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 14 Νοεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων σχετικά με την επίλυση τω προβλημάτων που αντιμετωπίζει το Μουσικό Σχολείο Πάτρας κ.λπ., σελ.
β) Προς τον Υπουργό Απασχόλησης και Κοινωνικής Προστασίας σχετικά με την ανέγερση νέου κτηρίου Ι.Κ.Α. στη Λάρισα κ.λπ., σελ.
γ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την αποζημίωση των πληγέντων από τις έντονες βροχοπτώσεις στην περιοχή Δήμου Μεσσαπίων Ευβοίας, την κατασκευή των αναγκαίων αντιπλημμυρικών έργων κ.λπ., σελ.
δ) Προς τον Υπουργό Οικονομίας και Οικονομικών σχετικά με την ίδρυση Δ.Ο.Υ. Περάματος Ρεθύμνης, σελ.
5. Συζήτηση επερώτησης Βουλευτών του ΠΑΣΟΚ προς τον Υπουργό Αιγαίου και Νησιωτικής Πολιτικής σχετικά με το μειοδοτικό διαγωνισμό για την εξυπηρέτηση δρομολογιακών γραμμών με σύναψη συμβάσεων Δημόσιας Υπηρεσίας, σελ.

ΟΜΙΛΗΤΕΣ
Α.  Επί των επικαίρων ερωτήσεων:
ΓΙΑΚΟΥΜΑΤΟΣ Γ., σελ.
ΚΑΛΟΣ Γ., σελ.
ΚΟΣΙΩΝΗΣ Π., σελ.
ΜΠΕΖΑΣ Α., σελ.
ΝΑΚΟΣ Α., σελ.
ΝΑΣΙΩΚΑΣ Ε., σελ.
ΝΙΚΟΛΑΪΔΟΥ Β., σελ.
ΟΘΩΝΑΣ Ε., σελ.

Β. Επί της Επερώτησης:
ΒΑΡΒΑΡΙΓΟΣ Δ., σελ.
ΒΑΡΒΙΤΣΙΩΤΗΣ Μ., σελ.
ΚΑΪΣΕΡΛΗΣ Κ., σελ.
ΚΕΓΚΕΡΟΓΛΟΥ Β., σελ.
ΝΙΚΟΛΑΪΔΟΥ Β., σελ.
ΠΑΡΑΣΚΕΥΑΣ Ι., σελ.
ΠΑΥΛΙΔΗΣ Α., σελ.
ΡΗΓΑΣ Π., σελ.
ΤΣΟΥΡΗ Ε., σελ.

     
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ ΚΑ΄
     Δευτέρα 13 Νοεμβρίου 2006
     Αθήνα, σήμερα στις 13 Νοεμβρίου 2006, ημέρα Δευτέρα και ώρα 18.36΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιά, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ και ο Γ’ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Εθνική Ομοσπονδία των Κινητικά Αναπήρων ζητεί τη χορήγηση του επιδόματος απολύτου αναπηρίας σε όλους τους συνταξιούχους παραπληγικούς και τετραπληγικούς.
     2) Ο Βουλευτής Ηλείας κ. ΓΕΩΡΓΙΟΣ ΓΕΩΡΓΑΚΟΠΟΥΛΟΣ κατέθεσε αναφο3 με την οποία ο κ. Σακκούλης Παναγιώτης ζητεί τη χορήγηση ασθενοφόρων στο Γενικό Νοσοκομείο Πύργου.
     3) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ένωση Νοσοκομειακών Ιατρών Πέλλας ζητεί την επιχορήγηση του Νοσοκομείου Γιαννιτσών για τις στοιχειώδεις ανάγκες του σε εφημερίες.
     4) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία η Ένωση Αγροτικών Συνεταιρισμών Βόλου Μαγνησίας ζητεί την αποζημίωση των αγροτών της περιοχής της που οι καλλιέργειές τους επλήγησαν από τα ακραία καιρικά φαινόμενα του Οκτωβρίου 2006.
     5) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία η Εταιρεία Ν. Κιολεΐδης ΑΒΕΕ, επισημαίνει πως από έλλειψη παραγγελιών κινδυνεύει η συνέχιση της λειτουργίας της.
     6) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο κ. Ζουλός Ιωάννης ζητεί την επίλυση φορολογικού προβλήματος των συνταξιούχων του Καναδά.
     7) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά με την οποία η Ένωση των γιατρών του Ε.Σ.Υ. Νομού Χανίων ζητεί την άμεση καταβολή στα μέλη της των οφειλομένων ποσών για υπερωριακή απασχόληση.
     8) Οι Βουλευτές Χανίων κύριοι ΝΙΚΟΛΑΟΣ ΧΡΙΣΤΟΔΟΥΛΑΚΗΣ και ΕΜΜΑΝΟΥΗΛ ΣΚΟΥΛΑΚΗΣ κατέθεσαν αναφορά  με την οποία ο Σύνδεσμος Γεωπόνων Νομού Χανίων ζητεί την καταβολή των δεδουλευμένων αποδοχών στους εποχιακούς εργαζόμενους του προγράμματος δακοκτονίας του Νομού Χανίων.
     9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία το Σωματείο Συνταξιούχων Τυπογράφων – Μισθωτών Γραφικών Τεχνών ζητεί τη νομοθετική ρύθμιση του συνταξιοδοτικού προβλήματος των συνταξιούχων του πρώην Τ.Α.Τ.-Μ.Γ.Τ..
     10) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας με το οποίο ζητείται να χαρακτηρισθεί η Πέλλα ως Ιστορική Πρωτεύουσα της Μακεδονίας.
     11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Πολυτέκνων Γονέων Γιαννιτσών και Περιφέρειας «Ο ΑΓΙΟΣ ΣΤΥΛΙΑΝΟΣ» ζητούν τη λήψη μέτρων στήριξης της πολύτεκνης οικογένειας.
     12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Ακτήμονες του Δημοτικού Διαμερίσματος Νεοχωρίου Δήμου Αριδαίας ζητούν την παραγραφή των οφειλών τους προς το Δημόσιο.
     13) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία Ακτήμονες του Δημοτικού Διαμερίσματος Νεοχωρίου Δήμου Αριδαίας ζητούν την παραγραφή των οφειλών τους προς το Δημόσιο.
     14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μεταλίδου Ελένη ζητεί τη μονιμοποίηση των συμβασιούχων της Νομαρχιακής Αυτοδιοίκησης του Νομού Πέλλας.
     15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αμανατιάδης Κωνσταντίνος ζητεί τη νομοθετική ρύθμιση ιδιοκτησιακού ζητήματος στον οικισμό Ελευθεροχωρίου.
     16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Γώγου Ελευθερία ζητεί τη σύναψη σύμβασης έργου με το ΚΕΚΥΚΑΜΕΑ Πέλλας.
     17) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο κ. Παπαδόπουλος Χρήστος, Αναπληρωτής Πρόεδρος του Τ.Ε.Φ.Α.Α. Σερρών, διατυπώνει τις παρατηρήσεις του σχετικά με την αξιολόγηση των υποψηφίων του Π.Μ.Σ. – Κινησιολογία.
     18) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Ρουβά Ηρακλείου ζητεί οικονομική ενίσχυση για την αποκατάσταση των ζημιών που προκάλεσε η κακοκαιρία του Νοεμβρίου στην περιοχή του.
     19) Ο Βουλευτής Noμού Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία ο Σύλλογος Γονέων και Κηδεμόνων Εργαστηρίων Ειδικής Επαγγελματικής εκπαίδευσης και κατάρτισης Ελευσίνας ζητεί να καλυφθούν οι κενές θέσεις με μόνιμο προσωπικό στο ΕΕΕΕΚ Ελευσίνας.
     20) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία ο Σύλλογος Ελευθέρων Επαγγελματιών Γεωπόνων Δυτικής Μακεδονίας ζητεί τη χρηματοδότηση της ολοκλήρωσης του προγράμματος Σχεδίων Βελτίωσης για την Περιφέρεια Δυτικής Μακεδονίας.
     21) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία η Ένωση Νοσοκομειακών Ιατρών Πέλλας ζητεί την επιχορήγηση του Νοσοκομείου Γιαννιτσών για να καλυφθούν οι στοιχειώδεις ανάγκες του σε εφημερίες.
     22) Ο Βουλευτής Κοζάνης κ. ΙΩΑΝΝΗΣ ΒΛΑΤΗΣ κατέθεσε αναφορά με την οποία ο Νομάρχης Κοζάνης ζητεί τη στελέχωση του τμήματος Κομμωτικής και Αισθητικής του 2ου Τ.Ε.Ε. Κοζάνης.
     23) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία το Νομαρχιακό Συμβούλιο Ηλείας ζητεί την υποστήριξη του θεσμού των παιδικών και εφηβικών βιβλιοθηκών.
     24) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Νομάρχης Ηλείας ζητεί την αποκατάσταση των ζημιών από ακραία καιρικά φαινόμενα στην περιοχή του Χαβαρίου Νομού Ηλείας.
     25) Ο Βουλευτής Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία κάτοικοι της νήσου Σύμης ζητούν την ακτοπλοϊκή σύνδεση του νησιού με τη Ρόδο και τον Πειραιά.
     26) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Νεφροπαθών «ΠΕΠΑΓΝΗ» και «ΜΕΣΟΓΕΙΟΣ» ζητεί να συνεχισθούν οι συμβάσεις της Μονάδας Χρόνιας Αιμοκάθαρσης «ΜΕΣΟΓΕΙΟΣ» με τα ασφαλιστικά ταμεία.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Ψύλλος ζητεί την επίλυση συνταξιοδοτικού του προβλήματος.
     28) Οι Βουλευτές Β΄ Πειραιά και Β΄ Αθηνών κ.κ. ΒΕΡΑ ΝΙΚΟΛΑΪΔΟΥ και ΑΝΤΩΝΗΣ ΣΚΥΛΛΑΚΟΣ αντίστοιχα, κατέθεσαν αναφορά με την οποία οι Ομοσπονδίες Συνταξιούχων Ι.Κ.Α. – Τ.Ε.Β.Ε. – Τ.Σ.Α. – Ν.Α.Τ. – Τ.Α.Ε. – Ο.Τ.Α. – Δημοσίου ζητούν να ορισθεί ως κατώτατη σύνταξη για όλα τα ταμεία το ποσόν των 1050 ευρώ.
     29) Ο Ε’ Αντιπρόεδρος της Βουλής και  Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και ο Βουλευτής Μαγνησίας κ. ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Εργατοϋπαλληλικό Κέντρο Αρκαδίας ζητεί την επαναλειτουργία όλων των δρομολογίων των λεωφορείων του Ο.Σ.Ε. στη γραμμή Κορίνθου – Τρίπολης – Καλαμάτας – Άργους – Ναυπλίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό  191/6-10-06 ερώτηση του Βουλευτή κ. Χρίστου Βερελή δόθηκε με το υπ’ αριθμ. 31/20-10-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Χ. Βερελής, σας πληροφορούμε τα εξής:
     Με τις 98464/2502/22-05-03, 106414/3549/15-07-03, 90187/681/06-02-04, 90193/806/12-2-04 και 90194/807/12-02-04 Αποφάσεις του Υπ. Γεωργίας, εγκρίθηκε η κατασκευή ή η σύνταξη μελετών για πενήντα τέσσερα (54) «Δασικά Χωριά», χωρίς όμως να έχουν εξασφαλιστεί οι σχετικές πιστώσεις.
     Το μέσο κόστος κάθε «Δασικού Χωριού» είναι 2.500.000,00 € και επομένως για την υλοποίηση όλων των εγκριθέντων έχουμε ένα κόστος 135.000.000,00 €.
     Η χρηματοδότηση για την κατασκευή των «Δασικών Χωριών» γίνεται από εθνικούς πόρους.
     Δυστυχώς ο μεγάλος αριθμός εγκριθέντων «Δασικών Χωριών» και το υψηλό κόστος δεν μας επιτρέπει να καθορίσουμε ακριβές χρονοδιάγραμμα έναρξης των εργασιών και ολοκλήρωσης των επενδύσεων, για το «Δασικό Χωριό» Αμβρακιάς του Δήμου Θέρμου Ν. Αιτωλοακαρνανίας.
     Σημειώνουμε ότι για την κατασκευή «Δασικών Χωριών» ισχύει πλέον η 96640/2727/06-06-05 εγκύκλιος του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     2. Στην με αριθμό  234/9-10-06 ερώτηση του Βουλευτή κ. Βασιλείου Έξαρχου δόθηκε με το υπ’ αριθμ. 43/20-10-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Β. Έξαρχος, σας πληροφορούμε τα εξής:
     Οι εισαγωγές γλεύκων από τρίτες χώρες δεν επιτρέπονται στην Ε.Ε. και μέχρι σήμερα δεν έχουν εισαχθεί στη χώρα μας τέτοια προϊόντα, όπως προκύπτει από τα στοιχεία του Υπουργείου Αγροτικής Ανάπτυξης και Τροφίμων (αρμόδια Δ/νση Μεταποίησης, Τυποποίησης & Ποιοτικού Ελέγχου).
     Όσον αφορά τις εισαγωγές οίνων καταγωγής τρίτων χωρών, αυτές πραγματοποιούνται σε περιορισμένες ποσότητες, πάντοτε εμφιαλωμένες και όλα τα φορτία ελέγχονται στα σημεία εισόδου με τη λήψη αντιπροσωπευτικών δειγμάτων, ενώ στην ετικέτα αναγράφεται ευκρινώς η χώρα προέλευσης για την προστασία των καταναλωτών.
     Σχετικά με τις τιμές πώλησης των οινοποιήσιμων σταφυλιών, δεν υπάρχει. σχετικά διάταξη στην εθνική και κοινοτική νομοθεσία που να ορίζει τη διαδικασία απορρόφησης των σταφυλιών καθώς και τις τιμές πώλησης αυτών, που διαμορφώνονται ελεύθερα ανάλογα με την προσφορά και τη ζήτηση.
     Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 19541/12-10-2006 έγγραφο του προέδρου του Οργανισμού Ελληνικών Γεωργικών Ασφαλίσεων (ΕΛΓΑ).
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     3. Στην με αριθμό 104/4.10.06 ερώτηση του Βουλευτή κ. Νικολάου Τσαρτσιώνη δόθηκε με το υπ’ αριθμ. 103133/ΙΗ/6-11-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 104/4-10-06, την οποία κατέθεσε ο Βουλευτής κ. Νικ. Τσιαρτσιώνης και η οποία αναφέρεται στις προσλήψεις Ομογενών Εκπαιδευτικών σε σχολεία του Εξωτερικού, σας γνωρίζουμε τα ακόλουθα:
      Ο αριθμός. των θέσεων των ομογενών εκπαιδευτικών που προκηρύχθηκαν το καλοκαίρι του 2006, με βάρη τις υπάρχουσες πιστώσεις, είναι μικρότερος από τον αντίστοιχο του έτους 2002. Το 2002 καλύφθηκαν λιγότερες θέσεις ομογενών εκπαιδευτικών από τις προκηρυχθείσες, είτε διότι δεν υπήρξε ανάλογος αριθμός υποβολής αιτήσεων, είτε διότι οι υποψήφιοι δεν κάλυπταν τις καθορισθείσες προϋποθέσεις πρόσληψης. Επίσης, στο διάστημα των τεσσάρων ετών, που έχει μεσολαβήσει έκτοτε, ορισμένοι από τους προσληφθέντες του έτους 2002 είτε παραιτήθηκαν, είτε διορίστηκαν στη δημόσια εκπαίδευση της Ελλάδας. Συνεπώς, ο αριθμός των ομογενών εκπαιδευτικών που υπηρέτησε μέχρι τη λήξη της σύμβασής τους, δηλαδή μέχρι το τέλος του σχολικού. έτους 2005-2006, ήταν μικρότερος από τον αριθμό των προσληφθέντων τον Σεπτέμβριο του 2002.
      Συγκεκριμένα, ενώ το 2002 πρoσελήφθησαν συνολικά πενήντα ένας (51) εκπαιδευτικοί στις διάφορες χώρες που είχαν προκηρυχθεί θέσεις ομογενών εκπαιδευτικών, κατά το σχολικό έτος 2005-06, υπηρετούσαν συνολικά σαράντα δύο (42) εκπαιδευτικοί, των οποίων οι συμβάσεις έληξαν με το τέλος του έτους αυτού.
      Ως εκ τούτου, οι υπάρχουσες πιστώσεις ήταν για 42 θέσεις εκπαιδευτικών.
      Λόγω της μη διάθεσης πιστώσεων για περισσότερες θέσεις δόθηκε εντολή στους Συντονιστές Εκπαίδευσης εξωτερικού, με το αριθ. πρωτ. Φ821/2069Π/654ουΙΖ1/30-6-2006 έγγραφο του ΥΠΕΠΘ, να προβούν σε διαδικασία προσλήψεων ομογενών εκπαιδευτικών με συμβάσεις εργασίας ορισμένου χρόνου, αλλά μόνο για τις προαναφερθείσες 42 θέσεις, για τις οποίες διατίθενται οι σχετικές πιστώσεις.
      Προς υποστήριξη ωστόσο του αιτήματος για αύξηση του αριθμού των θέσεων πρόσληψης, στις ελληνικές σχολικές μονάδες του εξωτερικού, των ομογενών και μονίμων κατοίκων του εξωτερικού εκπαιδευτικών, με συμβάσεις εργασίας ιδιωτικού δικαίου ορισμένου χρόνου, η αρμόδια Υπηρεσία του ΥΠΕΠΘ προτίθεται να ζητήσει από τους Συντονιστές Εκπαίδευσης εξωτερικού να γνωστοποιήσουν την ανάγκη αύξησης ή όχι του αριθμού των θέσεων των ομογενών. Σύμφωνα με τις προτάσεις των Συντονιστών Eκπαίδευσης, το ΥΠΕΠΘ μπορεί να προχωρήσει σε τροποποίηση της αριθ. Φ821/2508 O/67844/ΖΙ/26-6-2002 (ΦΕΚ 824/2-7-2002, τ.Β') κοινής υπουργικής απόφασης, με την οποία είχε καθορισθεί ο αριθμός των θέσεων των ανωτέρω εκπαιδευτικών και εφόσον, βεβαίως, εγκριθούν οι σχετικές με την αύξηση των θέσεων πιστώσεις από το Υπουργείο ΟικονομΙας και Οικονομικών.
      Τέλος σας γνωρίζουμε ότι το ΥΠΕΠΘ εξετάζει το θέμα της τροποποίησης της αριθ. Φ821/1922Π/49011/Ζ1/2-5-2002 (ΦΕΚ 595/15-5-2002, τ.Β') κοινής υπουργικής απόφασης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     4. Στην με αριθμό 329/17-10-06 ερώτηση του Βουλευτή κ. Αθανασίου Αλευρά δόθηκε με το υπ’ αριθμ. 108599/ΙΗ/2.11.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 329/17-10-06, την οποία κατέθεσε ο Βουλευτής κ. Νάσος Αλευράς, σας γνωρίζουμε τα ακόλουθα:
      1. Στις διατάξεις της παραγρ. 2 του άρθρου 3 του Π.Δ/τος 388/83 (ΦΕΚ 141/Τ.Α./7-10-83) ορίζεται ότι: «ο Προϊστάμενος Γραμματείας διορίζεται με θητεία τριών (3) ετών και βαθμό β΄ της κατηγορίας των ειδικών θέσεων.
      2. Στις διατάξεις της παραγρ. 1 του άρθρου 70 του ν. 1566/85 (ΦΕΚ 167/ Τ.Α./30-9-1985) ορίζεται ότι: «Οι Προϊστάμενοι Γραμματείας που διορίζονται ή έχουν διοριστεί μέχρι σήμερα σύμφωνα με τις διατάξεις του άρθρου 45 παρ. 22 του ν. 1268/82 και του Π.Δ. 388/83, εφόσον προέρχονται από το δημόσιο τομέα, διατηρούν την οργανική τους θέση και εξελίσσονται βαθμολογικά και μισθολογικά σε αυτή σύμφωνα με τις ισχύουσες διατάξεις. Μετά τη λήξη της θητείας τους ως Προϊσταμένων Γραμματείας ΑΕΙ επανέρχονται στην οργανική τους θέση και λαμβάνουν τις αποδοχές αυτής. Αν αποχωρήσουν από την υπηρεσία πριν από τη λήξη της θητείας τους συνταξιοδοτούνται κατά τις κείμενες διατάξεις και με τις αποδοχές του βαθμού της οργανικής θέσnς τoυς
      3.	α) Στο άρθρο 76 του ν. 2683/99 παράγρ. 5 ορίζεται ότι: «θέσεις της κατηγορίας ΕΘ είναι οι θέσεις γενικών γραμματέων καθώς και οι προβλεπόμενες από ειδικές διατάξεις» .
      β) Στο άρθρο 8 του ν. 3260/04 ορίζεται ότι : «1. Προϊστάμενοι όλων των οργανικών μονάδων τοποθετούνται υπάλληλοι με βαθμό Α’ των κατηγοριών Π.Ε., Τ.Ε. και Δ.Ε., σύμφωνα με όσα ορίζονται στις επόμενες παραγράφους. Ως οργανικές μονάδες της παραγράφου αυτής νοούνται η γενική διεύθυνση, η διεύθυνση, το τμήμα, το γραφείο, το αυτοτελές τμήμα, το αυτοτελές γραφείο, καθώς και τυχόν ενδιάμεσα επίπεδα διοίκησης, όπως αυτά προβλέπονται από τις οικείες οργανικές διατάξεις».
      Από τις προαναφερόμενες διατάξεις προκύπτει σαφώς ότι η θέση του Προϊσταμένου Γραμματείας είναι κατηγορία Ειδικών Θέσεων με τριετή θητεία σε αντίθεση με τη θέση του Γενικού Διευθυντή ο οποίος προΐσταται σε οργανική μονάδα διοίκησης σύμφωνα με τον οικείο οργανισμό της υπηρεσίας.
      Συνεπώς δεν υφίσταται κενό θεσμικού πλαισίου για τα συνταξιοδοτικά θέματα των Προϊσταμένων Γραμματείας Α.Ε.Ι..
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      5. Στις με αριθμό 29/2.10.06, 292/11.10.06, 301/12.10.06, 270/10.10.06, 340/18.10.06 και 377/19.10.06 ερωτήσεις των Βουλευτών κ.κ. Μαρίας Δαμανάκη, Εμμανουήλ Φραγκιαδουλάκη, Βασιλείου Κεγκέρογλου, Συλβάνας Ράπτη, Μιλτιάδου Βέρρα, Φώτη Κουβέλη και Εμμανουήλ Στρατάκη δόθηκε με το υπ’ αριθμ. 117766/30-10-06 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 29/2-10-2006, 292/11-10-2006, 301/12-10-2006, 270/10-10-2006, 340/18-10-06 και 377/19-10-2006 ερωτήσεις που κατατέθηκαν στη Βουλή από τους Βουλευτές κκ. Μ. Δαμανάκη, Μ. Φραγκιαδουλάκη, Β. Κεγκέρογλου, Σ. Ράπτη, Μ. Βέρρα, Φ. Koυβέλη και Μ. Στρατάκη, σχετικά με την επάρκεια αντιγριπικών εμβoλίων, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης έχει αποστείλει έγκαιρα την εγκύκλιο για τον αντιγριπικό εμβολιασμό για το έτος 2006-2007, όπου φαίνονται καθαρά οι ομάδες υψηλού κινδύνου που έχουν προτεραιότητα για την εμβoλιαστική κάλυψή τους κατά του ιού της γρίπης. Φέτος, λόγω της αυξημένης ζήτησης του αντιγριπικού εμβoλίoυ σε παγκόσμια κλίμακα και. προκειμένου να εμβολιαστoύν κατά προτεραιότητα τα άτομα με αυξημένο κίνδυνο πρoσβoλής από γρίπη, τέθηκε η υποχρέωση τα εμβόλια να χορηγούνται με απλή ιατρική συνταγή, χωρίς αυτό όμως να συνεπάγεται περαιτέρω γραφειοκρατική επιβάρυνση.
      Το Υπουργείο Υγείας και Κοινωνικής ,Αλληλεγγύης μέσω των Δ/νσεων Υγείας των Νομαρχιακών Αυτοδιοικήσεων της χώρας θα προβεί έγκαιρα στον αντιγριπικό εμβολιασμό των απόρων και ανασφαλίστων πολιτών. Στο πλαίσιο της διασφάλισης της Δημόσιας Υγείας το Υπουργείο Υγείας και Κοινωνικής Αλληλεγγύης προσπαθεί συνεχώς για την όσο το δυνατόν μεγαλύτερη και ταχύτερη εμβολιαστική κάλυψη με το αντιγριπικό εμβόλιο.
      Τέλος, σύμφωνα με διαβεβαίωση του Ελληνικού Οργανισμού Φαρμάκων (ΕΟΦ), κανένα πρόβλημα δεν έχει προκύψει στην ομαλή προμήθεια αντιγριπικών εμβολίων.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      6. Στην με αριθμό 583/30-10-06 ερώτηση του Βουλευτή  κ. Μιχάλη Καρχιμάκη δόθηκε με το υπ’ αριθμ. 114148/ΙΗ έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 583/30-10-06 την οποία κατέθεσε ο Βουλευτής κ. Μιχ. Καρχιμάκης, και αφορά στην ίδρυση Σπουδαστικής Εστίας στην Ιεράπετρα, σας γνωρίζουμε τα ακόλουθα:
      Το Εθνικό Ίδρυμα Νεότητας είναι Κοινωφελές Ίδρυμα-Νομικό Πρόσωπο Ιδιωτικού Δικαίου του Ευρύτερου Δημόσιου Τομέα έχει ως σκοπό τη παροχή Φοιτητικής, Σπουδαστικής και μαθητικής μέριμνας στους τομείς του πολιτισμού, της εκπαίδευσης, του περιβάλλοντος του αθλητισμού, της επαγγελματικής κατάρτισης, της στέγασης-σίτισης και φιλοξενίας της σπουδάζουσας νεολαίας, αναλαμβάνει την ευθύνη λειτουργίας των Φοιτητικών-Σπουδαστικών Εστιών όταν καλείται από τα Πανεπιστήμια και T.E.I. με προγραμματική σύμβαση, διαθέτει δε και ιδιόκτητα κτίρια Φοιτητικών Εστιών τα οποία και λειτουργεί σε συνεργασία με τα Παν/μια και τα T.E.I..
      Με την απόφαση Δ.Σ. με αριθμό 17983/839/26-2-2004 το E.I.N. είχε κατ’ αρχάς αποδεχθεί την πρόταση Δήμου Ιεράπετρας για παραχώρηση οικοπέδου στην περιοχή για ανέγερση και λειτουργία Σπουδαστικής Εστίας στην Ιεράπετρα.
      Μέχρι σήμερα ο Δήμος της Ιεράπετρας ουδέποτε υπέβαλε απόφαση Δημοτικού Συμβουλίου για τη παραχώρηση συγκεκριμένου οικοπέδου έτσι ώστε κατόπιν συμβάσεως να περιέλθει στη δικαιοδοσία του E.I.N. το σχετικό οικόπεδο.
      Επίσης για την ανέγερση-ίδρυση και λειτουργία Σπουδαστικής Εστίας στην Ιεράπετρα, θα έπρεπε να έχει υποβληθεί και από το T.E.I. Εμπορίας και Διαφήμισης σχετική πρόταση συνεργασίας στο E.I.N..
      Μετά την εκ νέου υποβολή των συγκεκριμένων προτάσεων και αποφάσεων του Δήμου και του T.E.I. το E.I.N. θα προβεί στις δέουσες ενέργειες.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      7. Στην με αριθμό 321/13-10-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. Γ.Π.124187/10-11-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 321/13-10-2006 ερώτηση που κατατέθηκε στη Βουλή από το Βουλευτή κ. Θ. Λεβέντη, σχετικά με τον μοριακό έλεγχο του αίματος, σας γνωρίζουμε τα εξής:
      Η Διακομματική Επιτροπή της Βουλής για την προμήθεια αντιδραστηρίων και εγκατάσταση του Μοριακού Ελέγχου, αποφάσισε ομόφωνα, στη 5η συνεδρίασή της (30-10-2006), την άμεση και με επείγουσες διαδικασίες διεξαγωγή ανοιχτού διεθνούς διαγωνισμού του έργου «Προμήθεια αντιδραστηρίων αιμοδοσίας, Διαμόρφωση χώρων, προμήθεια, εγκατάσταση και συντήρηση εξοπλισμού, προμήθεια αντιδραστηρίων, εκπαίδευση προσωπικού για τον έλεγχο με τη μοριακή τεχνική νουκλεϊνικών οξέων (ΝΑΤ) και διακίνηση δειγμάτων αίματος» .
      Η Διακομματική Επιτροπή στην 6η συνεδρίασή της (6-11-2006), ενέκρινε την Διακήρυξη του ανοιχτού διαγωνισμού για την προμήθεια αντιδραστηρίων αιμοδοσίας (ΝΑΤ).
      Ο Υπουργός
      Δ. ΑΒΡΑΜΟΠΟΥΛΟΣ»
      8. Στην με αριθμό 365/19-10-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 70/9-11-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Μ. Στρατάκης σας διαβιβάζουμε συνημμένα τα με αριθμ. πρωτ. 3262/2-11-2006 και 20559/26-10-2006 έγγραφα του Ειδικού Γραμματέα του Γ΄ ΚΠΣ και του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) αντίστοιχα, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      9. Στην με αριθμό 367/19-10-06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 72/1-11-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσαν οι Βουλευτές κ.κ. Α. Τζέκης και Γ. Χουρμουζιάδης, σας διαβιβάζουμε συνημμένα το με αριθμ. πρωτ. 20560/26-10-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
      10. Στην με αριθμό 330/17-10-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 59/1-11-06 έγγραφο από τον Υπουργό  Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 6049/27-10-2006 έγγραφο του Γενικού Γραμματέα Περιφέρειας Κρήτης, στην οποία υπάγεται η Δ/νση Δασών Ηρακλείου, με συνημμένο το με αριθμ. 6945/25-10-2006 έγγραφο της εν λόγω Δ/νση, σε απάντηση της ανωτέρω ερώτησης που κατέθεσε ο Βουλευτής κ. Μ. Στρατάκης.
      Ο Υπουργός
      Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 14 Νοεμβρίου 2006.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής) 
     1. Η με αριθμό 215/6.10.2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας των αυθεντικών βιολογικών προϊόντων.
     2. Η με αριθμό 310/12.10.2006 ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων των καστανοπαραγωγών στα Αμπελάκια Λάρισας.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 127/4.10.2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασίλη Κεγκέρογλου προς την Υπουργό Εθνικής Παιδείας και Θρησκευμάτων, σχετικά με την κατασκευή-προσθήκη τριών αιθουσών στο Γυμνάσιο Γέργερης Νομού Ηρακλείου.
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Θα ξεκινήσουμε με τη δεύτερη επίκαιρη ερώτηση δεύτερου κύκλου, με αριθμό 55/7.11.2006 του Βουλευτή του Κομμουνιστικού Κόμματος Ελλάδας, κ. Παναγιώτη Κοσιώνη, προς την Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων που αντιμετωπίζει το Μουσικό Σχολείο Πάτρας κ.λπ.
    Η ερώτηση του κυρίου συναδέλφου έχει ως εξής:
    «Το 1992 ξεκίνησε τη λειτουργία του το Μουσικό Σχολείο Πάτρας (Γυμνάσιο). Από τότε και μέχρι σήμερα, που λειτουργεί και Λύκειο, στεγάζεται σε προκατασκευασμένες αίθουσες, τριχοτομημένες, κατασκευές από αμίαντο, ακατάλληλες για τη σωστή διεξαγωγή των μαθημάτων και την υγεία μαθητών και του εκπαιδευτικού προσωπικού. 
    Απαιτείται  άμεσα ο διαχωρισμός των τμημάτων σε δεκατρία από δέκα που είναι σήμερα, ώστε να λειτουργήσει σωστά το σχολείο, γιατί αυξήθηκε ο αριθμός των μαθητών. Δεν έχουν καλυφθεί οι θέσεις είκοσι τριών καθηγητών μουσικής για τα ατομικά μαθήματα και τρεις γενικής παιδείας. 
    Χρόνια τώρα το ΥΠ.Ε.Π.Θ. υπόσχεται έκδοση βιβλίων μουσικής, όμως μέχρι σήμερα δεν έχει γίνει κάτι τέτοιο. Υποχρεώνονται έτσι οι γονείς να αγοράζουν τα αναγκαία βιβλία, παρά τις διακηρύξεις για δωρεάν παιδεία. 
    Τέλος, υπάρχει τυφλή μαθήτρια για την οποία απαιτείται συνοδός και καμία μέριμνα δεν έχει μέχρι τώρα ληφθεί γι’ αυτό.
    Ερωτάται η κυρία Υπουργός: τί μέτρα θα πάρει για να λυθούν τα σοβαρά προβλήματα που αντιμετωπίζει το Μουσικό Σχολείο Πάτρας;»
    Ορίστε, κύριε Υπουργέ, έχετε το λόγο για τρία λεπτά.
    Θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, θα ήθελα να σας ενημερώσω για την πραγματική κατάσταση στο Μουσικό Σχολείο Πατρών, για το οποίο και εμείς έχουμε ιδιαίτερο ενδιαφέρον και συμφωνώ για την αγωνία που εκφράζετε μέσα απ’ αυτή την ερώτηση.
     Πρώτα-πρώτα το σχολείο αυτό ξεκίνησε ως Μουσικό Γυμνάσιο με τρεις μόνο τάξεις. Είχε την απαραίτητη εργαστηριακή και κτηριακή υποδομή. Δεν είναι, όμως, σήμερα έτσι τα πράγματα. Δηλαδή δεν είναι στεγασμένο όλο σε κοντέινερς. Απλώς, επειδή έγινε επέκταση των τμημάτων, με την κατάτμηση λόγω υπεραριθμιών σε κάθε τμήμα, περάσαμε από τις έξι τάξεις στα δέκα τμήματα, υπό τον όρο ότι θα έχουμε μέχρι είκοσι παιδιά σε κάθε τάξη και έτσι τοποθετήθηκαν κάποιες προκάτ αίθουσες, οι οποίες φιλοξενούν τα τέσσερα επιπλέον τμήματα από τα κανονικά που είχε το σχολείο.
     Είναι βέβαια στον προγραμματισμό –μιλήσαμε και με τη Νομαρχιακή Αυτοδιοίκηση Αχαΐας- και του Ο.Σ.Κ. και της Νομαρχίας, που έχει καθήκον κάθε χρόνο με την τακτική ετήσια επιδότηση που της δίδουμε να φτιάχνει νέες αίθουσες, να ολοκληρώσουν αυτό το σχολείο, να το επεκτείνουν και να έχουμε στέγαση των μαθητών σε κανονικές αίθουσες. 
     Όσον αφορά στον αριθμό των μαθητών ανά τμήμα, σας λέω -και είμαι στην ευχάριστη θέση να σας δώσω αριθμητικά στοιχεία για να τα δείτε- ότι οι τρεις γυμνασιακές και λυκειακές τάξεις έγιναν δέκα. Επ’ ουδενί λόγω μπορούν να γίνουν δεκατρείς. 
     Καταλαβαίνω γιατί το ζητάει η διευθύντρια του σχολείου. Έχω το αντίστοιχο έγγραφο που σας έχει απευθύνει. Το ζητάει για να τοποθετηθεί, σύμφωνα με τα ισχύοντα του θεσμικού καθεστώτος της αναπλήρωσης, ένας υποδιευθυντής στο σχολείο, για να σηκώσει ίσως καλύτερα το βάρος. Αλλά με κανέναν τρόπο δεν δημιουργείται ανάγκη, και δεν ικανοποιείται από εμάς, για τρία νέα τμήματα, αφού ούτως ή άλλως κάθε τμήμα έχει κάτω από είκοσι μαθητές.
     Τέλος, όσον αφορά στην απομάκρυνση στοιχείων αμιάντου, με τα στοιχεία που μας έδωσε ο Ο.Σ.Κ. –και είμαι έτοιμος να σας τα δώσω κι αυτά στο πλαίσιο της ερωτήσεως- έχει ήδη απομακρυνθεί μια ολόκληρη καπνοδόχος, η οποία είχε καταγραφεί ως η κατασκευή, η οποία ευθυνόταν για τον κυρίως αμίαντο, έχουν φύγει, καθώς και τα επιχρίσματα και έχει αποπληρωθεί όλο αυτό το κόστος με αρκετές χιλιάδες ευρώ. 
Είναι βέβαιο ότι από το ένα περίπου εκατομμύριο ευρώ επιδοτήσεις που αντιστοιχούν στην ευρύτερη περιοχή, για την απομάκρυνση του αμιάντου, με διαβεβαίωσε ο Διευθύνων Σύμβουλος του Ο.Σ.Κ. ότι θα δοθούν και άλλα χρήματα για να προχωρήσουμε εκεί.
      Τέλος, όσον αφορά στο θέμα της τυφλής μαθήτριας, θα ήθελα να σας διαβεβαιώσω ότι αύριο το πρωί –έκανα ήδη προσπάθειες από σήμερα, αλλά δεν κατέστη δυνατό- θα μιλήσω με την ίδια τηλεφωνικά. Γιατί; Διότι ήδη έχουν διοριστεί, κύριε συνάδελφε, εδώ και ένα μήνα δύο καθηγητές, οι οποίοι γνωρίζουν το σύστημα μπράιγ –ένας μαθηματικός και ένας φιλόλογος- και οι οποίοι έπρεπε να βρίσκονται στο σχολείο για εξυπηρετούν το τμήμα ένταξης της μαθήτριας αυτής.
      Έχουμε ιδιαίτερη ευαισθησία για τα τυφλά παιδιά και σας λέω ότι αύριο το πρωί θα ενημερωθώ από την ίδια για να δω τι συμβαίνει και να είστε βέβαιος πως ό,τι χρειαστεί –και βοηθητικό ακόμα προσωπικό- θα της το παράσχουμε αμέσως, αφού δούμε από την ίδια ακριβώς την περιγραφή του τι θα ήθελε. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Ορίστε, κύριε Πρόεδρε, έχετε το λόγο, για δύο λεπτά. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Ίσως είναι η πρώτη φορά, κύριε Υπουργέ,  που  σε  μια  επίκαιρη ερώτηση -προσωπικά τουλάχιστον- ακούω τόσο θετικές προτάσεις, ότι «θα λυθούν» πάρα πολύ γρήγορα τα προβλήματα! 
      Βέβαια, δεν είναι μόνο το Μουσικό Σχολείο της Πάτρας που έχει προβλήματα, αλλά θα σας έχουν κατατεθούν ερωτήσεις και από διάφορες άλλες πόλεις όπου έχει ελαττωθεί ο αριθμός των ωρών μαθημάτων κατά τριακόσιες ή σε άλλες που έχουν από τον προηγούμενο χρόνο οι καθηγητές να πληρωθούν ή που δεν έχουν πληρωθεί ακόμα οι θέσεις. Εδώ φαίνεται καθαρά ότι δεν έχουν καλυφθεί είκοσι τρεις θέσεις καθηγητών. 
      Ως προς τον αμίαντο, το γεγονός είναι πρόσφατο. Είχα συζήτηση γι’ αυτό προχθές και καταλήξαμε πως δεν είναι μόνο ότι κάποιο κομμάτι έχει αφαιρεθεί, αλλά πρέπει να γίνει αναδόμηση τελείως του χώρου εκείνου που περιέχει το υλικό.
      Το θέμα τώρα με τη τυφλή μαθήτρια είναι πάρα πολύ λεπτό και πάρα πολύ ευαίσθητο. Για να έχει ένα τέτοιο παιδί, σ’ αυτή την κατάσταση, την τάση να πάει να σπουδάσει μουσική, καταλαβαίνετε ότι θα έχει τελείως διαφορετική ψυχοσύνθεση από οποιοδήποτε άλλο. Επομένως, θα μπορούσε –και νομίζω ότι μπορεί- να λυθεί άμεσα αυτό το θέμα καθώς και τα άλλα προβλήματα, τα οποία δεν είναι τεράστια ούτε με αυτά θα καταρρακωθεί ο προϋπολογισμός. 
      Πιστεύουμε ότι το επόμενο χρονικό διάστημα αυτά που είπατε θα υλοποιηθούν και άρα θα περιμένουμε. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Ορίστε, κύριε Υφυπουργέ, έχετε το λόγο, για δύο λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, θα ήθελα να σας διαβεβαιώσω ότι έτσι όπως διορίστηκαν φέτος έξι τακτικοί καθηγητές γενικών μαθημάτων και τέσσερις πολύτεκνοι καθηγητές ειδικών μαθημάτων του κλάδου ΠΕ16, δηλαδή ωδιακοί, να είστε βέβαιος ότι έχει ήδη προστεθεί στο περσινό δυναμικό, των καθηγητών, το αναλογούν προς το μαθητικό δυναμικό.
      Να είστε βέβαιοι ότι τουλάχιστον δύο ή τρεις καθηγητές των ειδικοτήτων αυτών έχουν ήδη προγραμματιστεί και θα σταλούν. Σας δίνω το λόγο μου ότι αύριο με τη βοήθεια του περιφερειακού διευθυντού θα μιλήσω ο ίδιος με την τυφλή μαθήτρια, μεταφέροντάς της και το ενδιαφέρον το δικό σας και το δικό μας να βρεθεί λύση, έστω και για το συνοδό σε πρώτη φάση και να δούμε αν έχουν μείνει οι δύο τακτικοί καθηγητές, η φιλόλογος και ο μαθηματικός και αν όντως προσφέρουν έργο. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Επίκαιρες ερωτήσεις πρώτου κύκλου:
      Πρώτη είναι η με αριθμό 59/7-11-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Απασχόλησης και Κοινωνικής Προστασίας, σχετικά με την ανέγερση νέου κτηρίου Ι.Κ.Α. στη Λάρισα κ.λπ..
      Συγκεκριμένα η επίκαιρη ερώτηση του κυρίου συναδέλφου έχει ως εξής:
      «Σε ερώτησή μου στις 18-3-2005 προς τον τότε Υπουργό Απασχόλησης κ. Πάνο Παναγιωτόπουλο τόνιζα την αναγκαιότητα επίσπευσης των διαδικασιών ανέγερσης κτηρίου του Ι.Κ.Α. στη Λάρισα στο ιδιόκτητο οικόπεδο, για το οποίο υπήρχε προμελέτη από το 2003 με εξασφαλισμένη χρηματοδότηση. 
      Στην απάντησή του στις 11-4-2005 ο κ. Παναγιωτόπουλος αποδίδει την ευθύνη καθυστέρησης στο Δήμο Λάρισας λέγοντας χαρακτηριστικά: «Τον Απρίλιο του 2003 και ενώ υπήρχε έτοιμη προμελέτη του κτηρίου, ο Δήμος Λάρισας με αιφνιδιαστική πρόταση πρότεινε μείωση του συντελεστή δόμησης, με αποτέλεσμα να μην είναι εφικτή η υλοποίηση της υπάρχουσας μελέτης. Μόλις διευθετηθεί το θέμα που προέκυψε λόγω υπαιτιότητας του Δήμου Λάρισας θα κατατεθεί η μελέτη έκδοσης της οικοδομικής άδειας και θα δημοπρατηθεί το έργο».
     Στις 14-3-2006 με μεγάλη επισημότητα, κύριε Υπουργέ, ανακοινώσατε το στεγαστικό πρόγραμμα του Ι.Κ.Α. για την πενταετία 2006-2011, σύμφωνα με το οποίο για την ανέγερση κτηρίου του Ι.Κ.Α. στη Λάρισα θα προκηρυσσόταν διαγωνισμός για την ανάδειξη μελετητή εκπόνησης μελέτης προς δημοπράτηση του έργου.
     Επειδή πέρασαν πάνω από τριάντα μήνες διακυβέρνησης της χώρας από τη Νέα Δημοκρατία και οκτώ μήνες από την ανακοίνωσή σας και δεν έχει σημειωθεί καμία πρόοδος στο θέμα της κατασκευής του ιδιόκτητου κτηρίου του Ι.Κ.Α. στη Λάρισα, ερωτάται ο κύριος Υπουργός αν θα προχωρήσει και πότε η εκτέλεση του έργου και ποιο είναι το χρονοδιάγραμμα δημοπράτησης και εκτέλεσής του».
      Ορίστε, κύριε Υφυπουργέ, έχετε το λόγο για τρία λεπτά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε συνάδελφε, πράγματι στο στεγαστικό πρόγραμμα 2006-2011 του Ι.Κ.Α.-Ε.Τ.Ε.Α.Μ. για το περιφερειακό κατάστημα της Λάρισας είναι ενταγμένο το κτήριο. Όμως, υπάρχουν χωροταξικά προβλήματα, προβλήματα του Υ.ΠΕ.ΧΩ.Δ.Ε.. Εν πάση περιπτώσει, τα γνωρίζετε καλά. 
     Το Ι.Κ.Α. έχει σκεφθεί να κάνει την κατασκευή με ανάθεση μελέτης. Πήγε ο φάκελος στο Υ.ΠΕ.ΧΩ.ΔΕ. για έγκριση, δεν το δέχθηκε και ο φάκελος γύρισε πίσω. Το έργο δημοπρατείται ξανά με το νέο σύστημα του μειοδότη. Ο διαγωνισμός θα γίνει τον άλλο μήνα, μέχρι τις 30 Δεκεμβρίου. Πιστεύω ότι μέχρι τον Απρίλιο θα έχει κατατεθεί στο μελετητικό γραφείο. 
     Όπως αντιλαμβάνεσθε, αυτά είναι προγράμματα τα οποία καθυστερούν, γιατί υπάρχει αυτή η κατάρα σε αυτόν τον τόπο. Δεν υπάρχει ένα εθνικό πολεοδομικό σχέδιο για να ξέρει ο καθένας τι θα χτίσει και πού θα χτίσει. Αυτήν την κατάρα την πληρώνει και το δημόσιο και αυτήν την αμαρτία την πληρώνετε και εσείς, δυστυχώς, στη Λάρισα. Όμως, ότι θα καθυστερήσει το κτήριο και ότι στο κτηριακό πρόγραμμα 2006-2011 το έχουμε βάλει, αυτό είναι γεγονός, αυτό είναι αναμφισβήτητο. 
     Από εκεί και πέρα, όμως, να δεσμευτώ στις ημερομηνίες δεν μπορώ, διότι πρέπει να τις δω πάλι. Τα Πρακτικά γράφουν και είμαστε πάλι εδώ. Αυτό για το οποίο δεσμεύομαι είναι ότι μέχρι τον Απρίλιο του 2007 θα έχει ανατεθεί η μελέτη.
     ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε Υπουργέ.
     Ορίστε, κύριε Νασιώκα, έχετε το λόγο.
     ΕΚΤΩΡΑΣ ΝΑΣΙΩΚΑΣ: Κύριε Υπουργέ, εγώ δέχομαι την ειλικρίνειά σας, αλλά αυτό που δεν δέχομαι τόσο εγώ, όσο και οι πολίτες της Λάρισας, είναι ότι δεν ξεκίνησε και δεν θα ξεκινήσει, τουλάχιστον στο ορατό μέλλον –και για να πούμε την αλήθεια, παραπέμπεται όχι μόνο στις καλένδες, αλλά ουσιαστικά σε ακύρωση- η κατασκευή του έργου. 
     Περιμέναμε, κύριε Υπουργέ και η Βουλή και οι πολίτες της Λάρισας να ακούσουμε κάτι διαφορετικό από αυτό που είπατε. Πράγματι, η Λάρισα, μια μεγαλούπολη με πάνω από διακόσιες χιλιάδες κατοίκους, με χιλιάδες ασφαλισμένους στο Ι.Κ.Α. και εργαζόμενους και συνταξιούχους, που ταλαιπωρούνται στα πολυδιασπασμένα ενοικιαζόμενα κτήρια, είναι η πόλη που στερείται ιδιόκτητου κτηρίου Ι.Κ.Α. και που πληρώνει για ενοίκια περισσότερο από 50.000 ευρώ το μήνα. 
     Τι περίμενε η πόλη; Περίμενε αυτά τα χρόνια, από τότε που αποδεσμεύθηκε από το Δήμο της Λάρισας –και θα σας πω- να είχατε προσδιορίσει ημερομηνία, μελέτες, τρόπο κατασκευής, για να μας πείτε σήμερα πότε ξεκινάει και πότε τελειώνει και, κυρίως, από πού και πώς θα χρηματοδοτηθεί. 
     Τα λόγια είναι όπως το συνολικό έργο της Κυβέρνησης που λέει «άλλα λόγια, θα κερδίσουμε πολιτικό χρόνο, μπορούν να μας πιστέψουν ότι είναι η κατάρα του δημοσίου, ότι δεν χτίζονται τα κτήρια του δημοσίου». Εδώ χτίζονται κτήρια και γίνονται Ολυμπιακοί Αγώνες, κύριε Υπουργέ.
     Το θέμα, όπως και εσείς το είπατε, ήταν ώριμο από το 2003 με σχέδια, με ένταξη, με χρηματοδότηση. Και ενώ παρουσιάστηκαν όλα αυτά, παρενέβη η δημοτική αρχή της Λάρισας –ως μη όφειλε, αφού πρώτα παρουσιάστηκαν όλα αυτά- και στην αρχή είπε να αλλάξουμε, να βρούμε άλλο χώρο, να μην το κατασκευάσουμε στο κέντρο. Αργότερα είπε για το συντελεστή δόμησης, όπως λέτε και εσείς στις έγγραφες απαντήσεις σας. Έγιναν συμβούλια, παρασυμβούλια και έφθασε το 2004 επιτέλους ο Δήμος της Λάρισας να καταλάβει και να πει ότι δέχεται το κτήριο ως έχει. 
     Από τότε, όμως, κύριε Υπουργέ, πέρασαν τρία χρόνια. Μας απαντούσατε στη Βουλή ότι είναι στο πενταετές πρόγραμμα, μας απαντάτε το ίδιο και τώρα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Μας λέτε δηλαδή ότι είναι ενταγμένο, αλλά στην ουσία δεν το στέλνετε στις καλένδες. Το ακυρώνετε για το ορατό μέλλον, διότι δεν είπατε και από πού θα χρηματοδοτηθεί. Αν μπορείτε, να μας το πείτε στη δευτερολογία σας, διότι αν υπονοείτε το Δ’ Κοινοτικό Πλαίσιο Στήριξης, είναι βέβαιο ότι αυτό δεν θα χρηματοδοτήσει τέτοιες κατασκευές, οπότε δεν θα γίνει καθόλου.
      Οι Λαρισαίοι, κύριε Υφυπουργέ, νιώθουν σήμερα μεγάλη απογοήτευση και είναι πολύ θυμωμένοι, γιατί χθες ανακοινώθηκε ότι κλείνει το εργοστάσιο ζάχαρης της Λάρισας, το πρώτο, το μεγαλύτερο, το πιο εκσυγχρονισμένο και με το μικρότερο κόστος παραγωγής. Αυτό κλείνει, ενώ τα άλλα παραμένουν. Και σήμερα στην ουσία λέτε ότι για τα επόμενα πέντε έως δέκα χρόνια δεν θα έχει ούτε ιδιόκτητο κτήριο το Ι.Κ.Α. της Λάρισας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΕΚΤΟΡΑΣ ΝΑΣΙΩΚΑΣ: Ολοκληρώνω, κύριε Πρόεδρε.
      Αυτό, λοιπόν, αποδεικνύει όχι μόνο μια προχειρότητα, αλλά και ότι η Κυβέρνηση της Νέας Δημοκρατίας είναι καλή στα λόγια, αλλά δεν πράττει έργα ή ότι όποιο έργο πράττει, αυτό είναι εις βάρος των πολιτών.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, το έχω επαναλάβει επανειλημμένως εδώ στη Βουλή, στο σπίτι του κρεμασμένου να μη μιλάει ο κ. Νασιώκας για σχοινί και μάλιστα τέτοιο σχοινί. Διότι αν μας εγκαλείτε εμάς γιατί έχουμε καθυστερήσει δύο χρόνια, είκοσι χρόνια εσείς –και είσθε εξαίρετος Βουλευτής της Λάρισας- ούτε καν είχατε αποτολμήσει να φτιάξετε αυτό το ιδιόκτητο κτήριο.
      Σας μιλάω ξεκάθαρα και θέλω να καταλάβετε τις ημερομηνίες. Στις 31.12.2006, δηλαδή σ΄ ένα μήνα, θα έχει γίνει προκήρυξη και δημοσίευση της προκήρυξης. Τον Απρίλιο του 2007 θα έχει δημοπρατηθεί και θα έχει αρχίσει η μελέτη κατασκευής για το κτήριο αυτό. Άρα, λοιπόν, όχι μόνο δεν το στέλνουμε στις καλένδες, αλλά είναι πρώτη προτεραιότητα και εμείς το θεωρούμε πάρα πολύ αναγκαίο για την κοινωνία της Λάρισας. Το στηρίζουμε και θα το κάνουμε πράξη.
      Όσον αφορά στη χρηματοδότηση, μην ανησυχείτε. Το ΙΚΑ έχει 1.650.000.000 τζίρο το χρόνο. Το μόνο που δεν το απασχολεί είναι να κτίσει το κτήριο του Ι.Κ.Α. της Λάρισας. Δεν υπάρχει πρόβλημα. Σήμερα είναι ένα πάρα πολύ μεγάλο θέμα η αξιοποίηση της κινητής και της ακίνητης προπάντων περιουσίας, διότι με τα χρήματα που πληρώνουμε σε ενοίκια είναι πολύ προτιμότερο να χτίζουμε ιδιόκτητα κτήρια. Και εννοώ τα χρήματα που έχει το Ι.Κ.Α.. 
      Άρα, λοιπόν, αυτό είναι γεγονός. Και θέλω να καθησυχάσετε, έστω και αυτό το κομμάτι των κατοίκων της Λάρισας  –που είναι μικρό- που ανησυχεί σαν εσάς. Γιατί η πλειοψηφία της Λάρισας ξέρει και εκτιμά πως αυτή η Κυβέρνηση, δεν λέει μόνο λόγια, αλλά κάνει πράξεις. Και ξέρει να συγκρίνει αυτή την Κυβέρνηση των δυόμισι ετών, με εκείνη των είκοσι δυόμισι ετών και ξέρει ποιος έλεγε λόγια. Είναι γεγονός το δικό σας σκεπτικό και η πρακτική σας.
      ΕΚΤΟΡΑΣ ΝΑΣΙΩΚΑΣ: Τρία χρόνια, γιατί δεν το προχωράτε, αφού είναι απελευθερωμένα τα χέρια σας; Ο δήμαρχος είναι δικός σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η δική μας πρακτική κρίνεται καθημερινά και θα κριθεί από την κοινωνία της Λάρισας που οσονούπω θα έχει κτήριο, το οποίο δεν το είχε είκοσι ολόκληρα χρόνια. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ακολουθεί η με αριθμό 54/7.11.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τους Υπουργούς Εσωτερικών, Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων, σχετικά με την αποζημίωση των πληγέντων από τις έντονες βροχοπτώσεις στην περιοχή Δήμου Μεσσαπίων Εύβοιας, την κατασκευή των αναγκαίων αντιπλημμυρικών έργων κ.λπ..
      Συγκεκριμένα η ερώτηση της κυρίας συναδέλφου έχει ως εξής:
      «Από τη νεροποντή της Δευτέρας 30 Οκτώβρη προκλήθηκαν σημαντικές ζημιές σε περιοχές του Δήμου Μεσσαπίων Εύβοιας. Συγκεκριμένα, από την υπερχείλιση του ποταμού Μεσσάπιου πλημμύρισε μεγάλο μέρος της πόλης των Ψαχνών, ο οικισμός της Καστέλας και η κοινότητα της Μακρυκάπας. Ιδιαίτερα πλήγηκε ο υποβαθμισμένος οικισμός της Καστέλας, όπου έπαθαν μεγάλες ζημιές φτωχά λαϊκά νοικοκυριά εργαζόμενων και αθίγγανων. Πάνω από διακόσια σπίτια συνολικά υπέστησαν σημαντικές ζημιές και οι περιουσίες των κατοίκων -οικοσυσκευές κ.λπ.-  καταστράφηκαν ολοσχερώς.
      Ζημιές υπέστησαν και  καλλιέργειες οπωροκηπευτικών που καλλιεργούνται ευρύτατα στην περιοχή του Δήμου Μεσσαπίων, όπως και η κτηνοτροφία της περιοχής.
      Σημαντικές ευθύνες για την υπερχείλιση του ποταμού έχει η νομαρχιακή και τοπική αυτοδιοίκηση, αφού σύμφωνα με καταγγελίες των κατοίκων κανένα αντιπλημμυρικό έργο δεν έχει γίνει στον ποταμό, που κατεβάζει νερό μόνο τους χειμερινούς μήνες. Εξάλλου, σύμφωνα με τις ίδιες καταγγελίες, ορισμένα σημεία του ποταμού είχαν γίνει χαβούζες απόρριψης διάφορων απορριμμάτων και μπάζων, ενώ χρήματα που έχουν δοθεί  στο Δήμο Μεσσαπίων για τη διάνοιξη και τον καθαρισμό του ποταμού δεν φαίνεται να αξιοποιήθηκαν γι’ αυτό το σκοπό.
      Επιπλέον, οι κάτοικοι σημειώνουν ότι τα συνεργεία καταγραφής ζημιών της Νομαρχίας Εύβοιας πραγματοποιούν την καταγραφή με πολύ αργούς ρυθμούς.
      Ερωτώντα οι κ.κ. Υπουργοί:
      Τι μέτρα προτίθεται να πάρει η Κυβέρνηση για την αποκατάσταση των ζημιών των σπιτιών των κατοίκων και των υποδομών του Δήμου Μεσσαπίων, καθώς και για κατασκευή των αναγκαίων αντιπλημμυρικών έργων, ώστε να μην υπάρξουν στο μέλλον παρόμοια φαινόμενα.
      Εάν θα δοθεί άμεσα βοήθημα στους πληγέντες και θα αποζημιωθούν όσοι έπαθαν ζημιές σε σπίτια, καλλιέργειες και κτηνοτροφία για το σύνολο των ζημιών που υπέστησαν».
      Ο κύριος Υφυπουργός έχει το λόγο για τρία λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αν και η ερώτηση αφορά πολλά Υπουργεία, θα προσπαθήσω να απαντήσω. 
      Όσον αφορά στο Υπουργείο Εσωτερικών, ο Δήμος Μεσσαπίων έχει χρηματοδοτηθεί, κατά το 2006 με 180.000 ευρώ, για την αντιμετώπιση ζημιών από έκτακτα καιρικά φαινόμενα. Οι 100.000 μάλιστα ήταν ελάχιστες μέρες μετά τις βροχές της 30ης Οκτωβρίου. Η περιοχή δεν κηρύχθηκε -δεν υπήρξε τέτοιο αίτημα- σε κατάσταση εκτάκτου ανάγκης. 
      Όσον αφορά τώρα στις οικοσκευές και στις ζημιές στα κτήρια: Προκειμένου να αποζημιωθούν, πρέπει να κηρυχθεί η περιοχή πλημμυροπαθής. Έτσι ορίζουν οι κείμενες διατάξεις. Για να γίνει αυτό πρέπει να υπάρχει αίτημα από το Νομάρχη Εύβοιας. Σε επικοινωνία που είχα με το Δήμαρχο Μεσσαπίων, μου είπε ότι πράγματι συγκεντρώνονται τα στοιχεία από τη Νομαρχία Ευβοίας και ότι θα κατατεθεί το αίτημα για την κήρυξη της περιοχής ως πλημμυροπαθούς. Αυτή όμως την κήρυξη, σύμφωνα με το νόμο, την κάνει, την πραγματοποιεί, την ανακηρύσσει το Υπουργείο Χωροταξίας και Δημοσίων Έργων.
      Δεν ξέρω να απαντήσω, εάν έχει έρθει ο ΕΛ.Γ.Α., στις καλλιέργειες και στην κτηνοτροφία, διότι από τον ΕΛ.Γ.Α., από το Υπουργείο Αγροτικής Ανάπτυξης και Τροφίμων αντιμετωπίζονται αυτές οι ζημιές.
      Όσον αφορά τα αντιπλημμυρικά έργα. Από το πρόγραμμα «ΘΗΣΕΑΣ», από το 45% των πόρων του προγράμματος, ο Δήμος Μεσσαπίων δικαιούται 2.600.000 ευρώ και από το 35% δικαιούται 2.044.000 ευρώ. Έχει εντάξει συνολικά έργα 1.800.000 ευρώ. Κατά συνέπεια έχει περιθώριο, απ’ ό,τι βλέπω εδώ, να εντάξει έργα περίπου 3.000.000 ευρώ και να προκρίνει τα αντιπλημμυρικά έργα. 
      Παρ’ όλα αυτά, εάν υπάρξει ένα αίτημα –με μελέτη βέβαια και με συγκεκριμένο προϋπολογισμό- για την επιχορήγηση, προκειμένου να κατασκευαστούν επείγοντα -μικρής εκτάσεως- αντιπλημμυρικά έργα -γιατί τα υπόλοιπα δεν αντιμετωπίζονται από τις έκτακτες χρηματοδοτήσεις- το Υπουργείο είναι πρόθυμο να ανταποκριθεί, εάν και εφόσον υπάρξει τέτοιο αίτημα και βρίσκεται εντός των πλαισίων που σας προανέφερα. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Και εμείς σας ευχαριστούμε, κύριε Υπουργέ.
      Η συνάδελφος κ. Νικολαίδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υφυπουργέ, έχετε δίκιο ότι η συγκεκριμένη ερώτηση αφορά πολλά Υπουργεία και μάλιστα από παράλειψη δεν έχει μπει και το Υ.ΠΕ.ΧΩ.Δ.Ε. Ανεξάρτητα από αυτό βέβαια, δεν μπορώ να πω ότι ικανοποιήθηκα από την απάντηση, γιατί κοιτάξτε, η καταστροφή αυτή είναι γεγονός. Οι κάτοικοι μετά από κάποιες ώρες νεροποντής βρέθηκαν ουσιαστικά ναυαγοί στη στεριά. Η αιτία, ο υπερχειλισμένος ποταμός, ο οποίος κατά τα άλλα είναι μάλλον και ξεροπόταμος σε άλλες περιόδους. Και μάλιστα εκεί που ήταν μεγαλύτερη πλημμύρα, ήταν στην περιοχή της Καστέλας που είναι αρκετά υποβαθμισμένη και στο σημείο της παλιάς γέφυρας, η οποία έχει γκρεμιστεί.
      Σπίτια, μεγάλες γεωργικές εκτάσεις με ελιές ή οπωροκηπευτικά καταστράφηκαν τελείως. Οι κάτοικοι προσπαθούν ξεσπιτωμένοι να μετρήσουν τις καταστροφές. Οι συνέπειες αυτές μετά από μία νεροποντή πιστεύουμε ότι είναι αναμενόμενες και δεν πρέπει να εκπλήσσουν κανένα, γιατί από τη στιγμή που υπάρχει παντελής έλλειψη αντιπλημμυρικών έργων, σε συνδυασμό με την αποψίλωση των δασών, τα αποτελέσματα είναι αναμενόμενα και μάλιστα σε πολλές περιπτώσεις, το ιδιωτικό κυρίως, παράνομο συμφέρον επιβάλλει τα πάντα. Το ερώτημα, βέβαια που δημιουργείται είναι το εξής: Εάν μετά από δύο, τρείς ώρες βροχόπτωση, η καταστροφή ήταν τέτοιας έκτασης, τι θα γίνει σε μία παρατεταμένη βροχόπτωση ή χιονόπτωση; Μπορούμε να φανταστούμε το τι μπορεί να ακολουθήσει.
      Εμείς, επιμερίζουμε τις ευθύνες και στην Κυβέρνησή σας, διότι δεν είναι δικαιολογία ότι δεν έχει κηρυχθεί πλημμυροπαθής η περιοχή. Μετά από οποιαδήποτε πλημμύρα είναι γνωστό ότι αρχίζει μια καταγραφή.
      Σας πληροφορώ ότι αυτή η καταγραφή, η οποία υποτίθεται ότι έχει ξεκινήσει -εγώ δεν αμφισβητώ ότι ξεκίνησε, γιατί και σήμερα είχα αυτήν την ενημέρωση, ο ΕΛ.Γ.Α. έχει πάει, αλλά έχουν περάσει δεκαπέντε μέρες και ακόμα- δεν ολοκληρώνεται. Πότε θα πάρουν την αποζημίωση; Μιλάτε για διάφορα κονδύλια που δόθηκαν κατά τύχη μετά την πλημμύρα και για κάποια αντιπλημμυρικά έργα. Γι’ αυτό ακριβώς λέμε ότι υπάρχει ευθύνη και στους εκπροσώπους τους Τοπικής Αυτοδιοίκησης. Δεν ξέρω αν είχαν τα χρήματα ή αν είχαν προγραμματίσει, αλλά υπάρχει έλλειψη προγραμματισμού και είναι ελλιπής η ευθύνη της συντήρησης, από τη στιγμή που έχουν αυτήν την αρμοδιότητα. 
      Γι’ αυτό ακριβώς λέμε ότι εκτός από την ευθύνη της Κυβέρνησης, η οποία  δεν βλέπουμε να διαφέρει σε τίποτα -ακολουθεί την ίδια τακτική με την προηγούμενη, μετά από κάθε πλημμύρα- το πρόβλημα είναι τι θα γίνει. Μπορείτε να μου απαντήσετε ότι σε πολλά σημεία της χώρας αυτές οι νεροποντές είναι καθημερινές. Δεν πρέπει όμως να υπάρξει μέριμνα μιας άμεσης αποκατάστασης, μιας άμεσης αποζημίωσης των ζημιών; Τι θα γίνουν αυτοί οι γεωργοί, ή αυτοί οι κάτοικοι είτε είναι αθίγγανοι είτε είναι μόνιμοι κάτοικοι της συγκεκριμένης περιοχής;
      Πιστεύουμε ότι υπάρχει μια καθυστέρηση αδικαιολόγητη και ότι το Υπουργείο -κατ’ αρχήν το δικό σας από τη στιγμή που λείπουν οι άλλοι Υπουργοί- πρέπει να το δει πολύ πιο ζεστά. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ο κύριος Υφυπουργός έχει το λόγο για δύο λεπτά.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλλον θα επαναλάβω, κύριε Πρόεδρε, αυτά που είπα, διότι η κυρία συνάδελφος δεν έλαβε καθόλου υπ΄όψιν την απάντησή μου.
      ΒΕΡΑ ΝΙΚΟΛΑΪΔΟΥ: Τα νούμερα εννοείτε;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επαναλαμβάνω. Το Υπουργείο Εσωτερικών την επόμενη ημέρα έστειλε εκατό χιλιάδες ευρώ για ποια δουλειά κυρία συνάδελφε; Για τις επείγουσες αποκαταστάσεις. Φερτά υλικά, καθίζηση σε κάποιο δρόμο. Αυτά αποζημιώνει. 
      Η διατήρηση του χειμάρρου σε κατάσταση ετοιμότητας για να δεχθεί την πλημμυρική παροχή, είναι ευθύνη της Νομαρχίας. Αίτημα από τη Νομαρχία για την έκτακτη χρηματοδότηση προκειμένου να διευθετηθεί η κοίτη του χειμάρρου δεν υπάρχει. 
      Ο νόμος λέει –και καλώς λέει- ότι πρέπει να υπάρχει αίτημα. ‘Οπου βρέχει, δεν σημαίνει ότι είναι πλημμυροπαθής. Πώς διαπιστώνεται η ζημιά; Διαπιστώνεται από τη Νομαρχία, υποβάλλεται το αίτημα για την κήρυξη της περιοχής, της μεγάλης ή της μικρής, της συγκεκριμένης εν πάσει περιπτώσει, σε πλημμυροπαθή. Τέτοιο αίτημα ακόμη δεν έχει υποβληθεί στο Υ.ΠΕ.ΧΩ.Δ.Ε. από το Νομάρχη Εύβοιας. 
      ΒΕΡΑ ΝΙΚΟΛΑΪΔΟΥ: Αυτό επισημάναμε, ότι αργεί πολύ η καταγραφή. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Και εγκαλείτε την Κυβέρνηση; Εγκαλείτε την Κυβέρνηση γιατί αργεί η νομαρχία να κάνει καταγραφή των ζημιών; Δεν το καταλαβαίνω. 
      ΒΕΡΑ ΝΙΚΟΛΑΪΔΟΥ: Ο Περιφερειάρχης, τι κάνει; Δεν το καταλαβαίνω και εγώ. Υπάρχει Περιφερειάρχης. Τι γίνεται εκεί; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας επαναλαμβάνω, ότι είναι αρμοδιότητα του νομάρχη. Το λέει ο νόμος. Να σας φέρω τη διάταξη του νόμου. Μόλις, λοιπόν, υποβληθεί το αίτημα αυτό, είναι υποχρέωση του Υ.ΠΕ.ΧΩ.Δ.Ε., συνεκτιμώντας βεβαίως τα στοιχεία που θα κατατεθούν, να κηρύξει την συγκεκριμένη περιοχή που έπαθε ζημιά ως πλημμυροπαθή και τότε να υπάρξει αποζημίωση για τις οικοσκευές και μάλιστα σε ορισμένες περιπτώσεις για την αντιμετώπιση εκτάκτων και επειγόντων αναγκών, όπως η στέγαση, η σίτιση, η διαμονή σε κάποιο ξενοδοχείο. Αυτή είναι η διαδικασία που προβλέπει ο νόμος. Εάν αυτή η διαδικασία δεν τηρηθεί από το Νομάρχη Εύβοιας, τότε είναι προφανές ότι δεν θα υπάρξει από την Κυβέρνηση ουδεμία αντίδραση, διότι πρέπει να προκληθεί. Πρέπει να υπάρξει δράση για να υπάρξει αντίδραση. Οι πληροφορίες μου όμως είναι ότι εντός των ημερών έρχεται το αίτημα για τους πλημμυροπαθείς. Θα σας παρακαλέσω τότε να υποβάλλετε την αντίστοιχη ερώτηση στο Υπουργείο Δημοσίων ‘Εργων. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Επίκαιρες ερωτήσεις δευτέρου κύκλου:
      Θα συζητηθεί η πρώτη με αριθμό 41/6.11.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ ‘Οθωνα προς τον Υπουργό Οικονομίας και Οικονομικών, σχετικά με την ίδρυση Δ.Ο.Υ. Περάματος Ρεθύμνης.
      Η επίκαιρη ερώτηση του κυρίου συναδέλφου έχει ως εξής:
      «Παρά τις επανειλημμένες κοινοβουλευτικές μου παρεμβάσεις για το μέλλον της ήδη εξαγγελλόμενης ίδρυσης Δ.Ο.Υ. στο Πέραμα Ρεθύμνης και τις κατά καιρούς δικαιολογίες σας για τη μεγάλη καθυστέρηση, καμία εξέλιξη δεν έχει σημειωθεί ακόμα στο εν λόγω θέμα. 
    Συγκεκριμένα στην από 13.5.2005 απάντησή σας, αναφέρεστε ότι έχει ήδη συναφθεί μισθωτήριο συμβόλαιο σε ακίνητο για την στέγαση της υπηρεσίας, και ότι αν και η ημερομηνία παράδοσης του κτηρίου είχε συμφωνηθεί η 12.4.05, λόγω μη ολοκλήρωσης των μελετών ηλεκτρολογικών εγκαταστάσεων ζητήθηκε από την εκμισθώτρια ΕΑΣ Μυλοποτάμου δίμηνη παράταση παράδοσης του ακινήτου. Εντούτοις, παρά το γεγονός ότι το κτήριο έχει πλήρως αποπερατωθεί και το Δημόσιο καταβάλει μίσθωμα εδώ και περίπου ένα χρόνο (!), η συγκεκριμένη Δ.Ο.Υ. Β’ Τάξεως δεν λειτουργεί. Είναι φανερό ότι οι υποψίες φορέων και κατοίκων της περιοχής για την ουσιαστική ακύρωση της απόφασης για την ίδρυση της συγκεκριμένης Δ.Ο.Υ. επιβεβαιώνονται.
    Ερωτάται ο αρμόδιος Υπουργός:
1. Τελικά θα λειτουργήσει η προαναγγελλόμενη Δ.Ο.Υ. Β’ Τάξεως στο Πέραμα Ρεθύμνου και αν ναι, πότε αυτό θα συμβεί καταληκτικά;
2. Σε ποιους λόγους οφείλεται η από 13.5.2005 καθυστέρηση;»
     Ορίστε, κύριε Υφυπουργέ έχετε το λόγο για τρία λεπτά.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, η ερώτησή σας μου δίνει την ευκαιρία να αναδείξω το γεγονός ότι η διαδικασία ίδρυσης και λειτουργίας μιας  Δ.Ο.Υ., δεν είναι μια απλή διαδικασία. Είναι μια διαδικασία πολυσύνθετη και επομένως είναι μια διαδικασία χρονοβόρα. 
     Η Δ.Ο.Υ. Περάματος Ρεθύμνης συστήθηκε με προεδρικό διάταγμα ως Δ.Ο.Υ. Β’ Τάξεως το 2001, παράλληλα όμως και με άλλες Δ.Ο.Υ. μεταξύ των οποίων οι Δ.Ο.Υ. Τρικάλων Φαρκαδώνας, Φλώρινας Αμυνταίου, Πρέβεζας Φιλιππιάδας, Γρεβενών Δεσκάτης και πολλές άλλες. Μεταγενέστερα με νόμο του 2004 και με προεδρικό διάταγμα του 2006 συστήθηκαν και άλλες Δ.Ο.Υ. στο πλαίσιο της προσπάθειας του Υπουργείου να βελτιώνει συνεχώς τις προβλεπόμενες προς τους πολίτες υπηρεσίες. 
     Τα αναφέρω αυτά γιατί θέλω να αποδείξω ότι η Δ.Ο.Υ. Περάματος είναι μόνο μια από τις Δ.Ο.Υ., τη λειτουργία των οποίων σχεδιάζει το επόμενο διάστημα το Υπουργείο Οικονομικών. Το Υπουργείο Οικονομικών προχωράει παράλληλα και στην προετοιμασία της λειτουργίας και άλλων Δ.Ο.Υ. Όπως είναι φυσικό οι πόροι οι οποίοι διατίθενται είναι συγκεκριμένοι και προφανώς θα πρέπει να υπάρξει μια ιεράρχηση ανάλογα με τις ιδιαιτερότητες της κάθε περιοχής και σε συνδυασμό με τους πόρους οι οποίοι διατίθενται. Εκτός λοιπόν από την Δ.Ο.Υ. Περάματος το αμέσως επόμενο χρονικό διάστημα είναι σε εξέλιξη διαδικασίες για την άμεση λειτουργία της Δ.Ο.Υ. Σταυρούπολης στη Θεσσαλονίκη, Παλαμά στην Καρδίτσα, Πύλης στα Τρίκαλα και Θεσπρωτικού στην Πρέβεζα. 
     Εκτός όμως από την προετοιμασία αυτών των νέων Δ.Ο.Υ. έχουμε και σημαντικές εκρεμμότητες για ορισμένες από τις ήδη λειτουργούσες Δ.Ο.Υ. οι οποίες παρουσιάζουν σημαντικά λειτουργικά προβλήματα. Εκκρεμεί για να αναφέρω ενδεικτικά ο μηχανογραφικός εξοπλισμός της Δ.Ο.Υ. Αγίου Αθανασίου στην Θεσσαλονίκη που δεν είχε ενταχθεί ακόμα στο πρόγραμμα TAXIS, όπως και η ολοκλήρωση της μηχανογράφησης της Δ.Ο.Υ. πλοίων, μιας πολύ σημαντικής Δ.Ο.Υ. η οποία έχει ιδιαίτερα χαρακτηριστικά δεδομένου ότι τηρεί τα ειδικά αρχεία μητρώων και φορολογίας των πλοίων. 
     Η Δ.Ο.Υ. Περάματος όπως είπα και πριν συστήθηκε το 2001. Από το 2001 ως το 2004 δεν έγινε τίποτα. Επομένως δεν μπορείτε να μας μέμφεστε ότι αδιαφορούμε για την ίδρυση και για την λειτουργία της Δ.Ο.Υ. αφού ό,τι ενέργειες έχουν συμβεί πέραν της ίδρυσής της στα χαρτιά, έχουν γίνει στην περίοδο μετά το 2004. Η επαναληπτική δημοπρασία για τη μίσθωση του κτηρίου έγινε στις 19/05/2004. Η υπογραφή του μισθωτηρίου συμβολαίου έγινε στις 12/11/2004. Οι εργασίες επισκευής, ανακατασκευής και διαρρύθμισης του κτηρίου ξεκίνησαν μετά την υπογραφή του συμβολαίου στις 12/04/2005. Η εκμισθώτρια ζήτησε παράταση δυο μηνών διότι δεν είχαν ολοκληρωθεί οι μηχανολογικές μελέτες. Οι μελέτες αυτές ολοκληρώθηκαν. Δόθηκε παράταση μέχρι τις 28/06/2005 και τελικά το κτήριο παραδόθηκε στο ελληνικό δημόσιο στις 16/11/2005. Οι αρμόδιες υπηρεσίες του Υπουργείου συνεχίζουν την διαδικασία για την υλικοτεχνική υποδομή, την προμήθεια του μηχανογραφικού εξοπλισμού, του λογισμικού και του λοιπού εξοπλισμού. Με την ολοκλήρωση όλων αυτών των απαραίτητων διαδικασιών θα δοθεί έναρξη λειτουργίας της Δ.Ο.Υ. Περάματος. Ευελπιστούμε ότι η έναρξη αυτή θα γίνει μέσα στο 2007 και συγκεκριμένα μέσα στο πρώτο εξάμηνο του 2007. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε συνάδελφε. Έχετε το λόγο για δυο λεπτά. 
     ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε. 
     Ο κύριος Υπουργός ήταν πολύ αναλυτικός σε ό,τι αφορά στο συνολικό σχεδιασμό του Υπουργείου. Νομίζω ότι χρωστάει λίγες παραπάνω συγκεκριμένες κουβέντες σε ό,τι αφορά στην λειτουργία της Δ.Ο.Υ. Β’ Τάξεως στο Πέραμα Ρεθύμνης, θέμα στο οποίο αφορά η επίκαιρη ερώτησή μου. 
     Δεν ξέρω ποιες υπηρεσίες του υπουργείου τον πληροφόρησαν ως προς το τι έχει κάνει το υπουργείο αυτούς τους τριάντα μήνες για να λειτουργήσει η συγκεκριμένη Δ.Ο.Υ. Εγώ θα τον πληροφορήσω ότι πέρα από την τυπική -που δεν αφορά καν τις υπηρεσίες του υπουργείου του- διαδικασία επισκευής του κτηρίου και υπογραφής του μισθωτηρίου συμβολαίου, το υπουργείο δεν έχει προβεί σε καμία πράξη, κύριε Υπουργέ, που να συντελεί στην υλοποίηση μιας απόφασης της ελληνικής πολιτείας που αφορά την ίδρυση και λειτουργία Δ.Ο.Υ. Β’ Τάξεως της συγκεκριμένης περιοχής. 
      Έτοιμο κτήριο που πληρώνει το ελληνικό δημόσιο, άδειο, χωρίς υλικοτεχνική υποδομή, καμία απόφαση χωρικών αρμοδιοτήτων η οποία εκκρεμεί εδώ και μήνες στις αλλεπάλληλες επικοινωνίες και κοινοβουλευτικές ερωτήσεις δικές μου. Και είναι η τέταρτη φορά που με τον ένα ή τον άλλο τρόπο στη διαδικασία κοινοβουλευτικού ελέγχου προσπαθώ να εγείρω το θέμα. Σε ό,τι αφορά τη στελέχωση με προσωπικό της υπηρεσίας τίποτα. Και ερωτώ από πού πηγάζει η δική σας σήμερα θετική εκδοχή, ότι όλα αυτά που δεν έγιναν όλο αυτό το διάστημα θα γίνουν τόσο γρήγορα, πράγμα το οποίο εύχομαι, γιατί αν δεν συμβούν πάλι εδώ θα είμαστε κύριε Υπουργέ και μέσα στο πρώτο εξάμηνο του 2007 θα συντελεστούν όλα αυτά. 
      Εγώ θέλω να είμαι καθαρός, κύριε Υπουργέ απέναντί σας και να σας πω ότι δεν πείθομαι από την επίκληση γραφειοκρατικών εμποδίων ούτε από τη μία προτεραιότητα με βάση ένα συνολικό σχεδιασμό που ως Υπουργείο έχετε να διεκπεραιώσετε με παρόμοιας φύσεως υποθέσεις. Ξέρω ότι πίσω από όλες αυτές τις υποθέσεις, υπάρχουν διαφόρων ειδών σκοπιμότητες και πιέσεις. Εγώ θα έλεγα κάποια στιγμή να κοιτακτούμε όλοι εδώ στα μάτια και να πούμε την αλήθεια και να μας πείτε τελικά αν θέλετε αν μπορείτε, αν ξέρετε πώς να την λειτουργήσετε ή αν η πολιτική απόφαση κάτω από συγκεκριμένες πιέσεις είναι να πάει αυτό το πράγμα στις καλένδες. 
      Θέλω να ξέρετε επίσης ότι ο εμπαιγμός ούτε αξίζει ούτε είναι ανεκτός στους κατοίκους της περιοχής –επικαλεστήκατε και μια προηγούμενη τριετία, δεν έχω καμία αντίρρηση- οι οποίοι δεν μπορούν να είναι όμηροι μιας υπό λειτουργία ΔΟΥ Β΄ τάξεως η οποία δεν λειτουργεί ποτέ. Και θα ήθελα παρακαλώ στο χρόνο που έχετε στη διάθεσή σας να γίνετε λίγο πιο συγκεκριμένος σε ό,τι αφορά τη στελέχωση της Δ.Ο.Υ. με προσωπικό και να μας πείτε με βάση ποια βήματα στο πρώτο εξάμηνο του 2007, όπως προαναγγείλατε, θα λειτουργήσει η ΔΟΥ.
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ορίστε, κύριε Υπουργέ έχετε το λόγο για δύο λεπτά. 
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, δεν υπάρχει κανένας εμπαιγμός. Σας ανέφερα την κατάσταση όπως έχει. Είπα και στην πρωτολογία μου ότι το Υπουργείο καταβάλλει κάθε προσπάθεια, ώστε η Δ.Ο.Υ. Περάματος να λειτουργήσει μέσα στο 2007. Πρέπει να επαναλάβω ότι, για να λειτουργήσει μια Δ.Ο.Υ., απαιτείται μία πολυσύνθετη διαδικασία η οποία έχει να κάνει και με τις εργασίες κατασκευής και διαρρύθμισης του κτηρίου, αλλά και με την εγκατάσταση μηχανογραφικού εξοπλισμού, του αναγκαίου λογισμικού, της στελέχωσης και της εκπαίδευσης του προσωπικού που θα στελεχώσει μια Δ.Ο.Υ. 
      Πέραν, λοιπόν, της κτηριακής υποδομής έχουμε κάνει ενέργειες και για τη στελέχωση της Δ.Ο.Υ. Περάματος. Πιο συγκεκριμένα η αρμόδια διεύθυνση στο Υπουργείο έχει ήδη καλέσει υπαλλήλους που ενδιαφέρονται να υποβάλουν αίτηση προκειμένου να μετατεθούν σ’ αυτήν τη Δ.Ο.Υ. Πρέπει να επισημάνω ότι δεν μπορούμε να στελεχώσουμε τη Δ.Ο.Υ. Περάματος από τη Δ.Ο.Υ. Ρεθύμνου, διότι η Δ.Ο.Υ. Ρεθύμνου λειτουργεί ακριβώς με τον αριθμό των υπαλλήλων που προβλέπονται από το ανώτατο όριο κάλυψης και, αν πάρουμε υπαλλήλους από τη Δ.Ο.Υ. Ρεθύμνου και τους πάμε στην καινούρια Δ.Ο.Υ. Περάματος, είναι βέβαιο ότι θα αδυνατίσουμε τη λειτουργία μιας σημαντικής Δ.Ο.Υ., όπως είναι η Δ.Ο.Υ. Α΄ τάξεως του Ρεθύμνου. 
      Επιπλέον, προκειμένου να λειτουργήσει η Δ.Ο.Υ. Περάματος το κόστος για την ολοκλήρωση των απαραίτητων ενεργειών ανέρχεται σε περίπου 135.000 ευρώ, διότι πρέπει να πραγματοποιηθεί η αγορά γραφείων, η αγορά του λοιπού εξοπλισμού, του δικτύου των  ηλεκτρονικών  υπολογιστών και του λογισμικού, πρέπει επίσης να ολοκληρωθεί η μελέτη για την εγκατάσταση του μηχανογραφικού συστήματος και η διάσπαση των αρχείων της Δ.Ο.Υ. Ρεθύμνου, όπως επίσης και η εκπαίδευση του προσωπικού που θα στελεχώσει τη νέα Δ.Ο.Υ. Το ποσό αυτό θα δοθεί το 2007 και με την ολοκλήρωση της διαδικασίας θα εκδοθεί η σχετική υπουργική απόφαση, η οποία θα προβλέπει και συγκεκριμένη ημερομηνία έναρξης λειτουργίας της Δ.Ο.Υ. Περάματος. 
      Σε κάθε περίπτωση η πρόθεσή μας είναι να λειτουργήσουμε αυτή τη νέα Δ.Ο.Υ. εντός του 2007 και συγκεκριμένα μέσα στο πρώτο εξάμηνο του 2007. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερησία διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 23/17/6-10-2006 επερώτηση των Βουλευτών του ΠΑ.ΣΟ.Κ. κυρίων Κωνσταντίνου Καΐσερλη, Ιωάννη Παρασκευά, Παναγιώτη Ρήγα, Ελπίδα Τσουρή, Αγγελική (Άντζελα) Γκερέκου, Δημήτρη Βαρβαρίγο, Μιχαήλ Καρχιμάκη, Βασίλειο Κεγκέρογλου, Στυλιανού Ματζαπετάκη, Εμμανουήλ Στρατάκη, Ευαγγελία Σχοιναράκη-Ηλιάκη, Εμμανουήλ Όθωνας, Εμμανουήλ Σκουλάκη, Νικόλαο Χριστοδουλάκη και Χρήστο Παπουτσή προς τον Υπουργό Αιγαίου και Νησιωτικής Πολιτικής, σχετικά με συμβάσεις δρομολογιακών γραμμών. 
      Το λόγο έχει ο πρώτος επερωτών κ. Κωνσταντίνος Καίσερλης. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε.
      Τρία ολόκληρα χρόνια οι νησιώτες κι εμείς οι Βουλευτές τους παρακολουθούμε τα τεκταινόμενα στο Αιγαίο. Στην αρχή υπήρχε ευφορία. Το αβάπορο και αλίμενο Αιγαίο βρήκε το κουβέρνο του, όπως συνηθίζει να λέει ο Υπουργός του.
      Ο ίδιος ο Πρωθυπουργός στις προγραμματικές δηλώσεις του το Μάρτιο του 2004 δεσμεύτηκε για τρεις στόχους. Ολοκληρωμένη νησιωτική πολιτική, υγιής ανταγωνισμός και κοινωνικός χαρακτήρας της ακτοπλοΐας.
      Η ολοκληρωμένη, λοιπόν, νησιωτική πολιτική είναι απαραίτητη. Πρέπει να είναι ξεχωριστή από την υπόλοιπη Ελλάδα, γιατί τα νησιά μας δεν είναι αποκλεισμένα μόνο από τη στεριά. Είναι και από τη θάλασσα αποκλεισμένα, τη θάλασσα τη σκληρή, την άγρια και τη φουρτουνιασμένη.
      Ξεχωριστές λοιπόν και ολοκληρωμένες πολιτικές, που για να επιτύχουν θα έπρεπε να σταματήσει με σωστές συγκοινωνίες η θαλάσσια απομόνωσή τους.
      Δεύτερον: Υγιής ανταγωνισμός. Ξέρουμε ότι για να επιβιώσουν οι νησιώτες σε αυτό το ανταγωνιστικό περιβάλλον, θα πρέπει να υπάρχουν ισότιμες συνθήκες ανταγωνισμού. Ο ξενοδόχος, για παράδειγμα, της Καρπάθου πρέπει να μπορεί να ανταγωνιστεί τον ξενοδόχο της Ηπειρωτικής χώρας. Ο έμπορος της Μυτιλήνης ή της Ρόδου και των άλλων νησιών πρέπει να μπορεί να ανταγωνιστεί ισότιμα τον έμπορο της Ηπειρωτικής χώρας και πολύ περισσότερο τον έμπορο της Τουρκίας. Ο υπάλληλος και ο συνταξιούχος των νησιών θα πρέπει να βρίσκει τις ίδιες τιμές στα αγαθά με τους συναδέλφους του της Αθήνας, τις ίδιες υπηρεσίες στην εκπαίδευση, τις ίδιες και στην υγεία.
      Κοινωνικός χαρακτήρας της ακτοπλοΐας. Ξέρουμε ότι η θάλασσα δεν σου επιτρέπει να πηγαίνεις όπου θέλεις και όποτε θέλεις. Και όχι φυσικά γιατί σου αρέσει, αλλά για τα αυτονόητα που ισχύουν στους στεριανούς. Να καλύψεις τις ανθρώπινες ανάγκες σου, να αναπτύξεις τις κοινωνικές, αλλά κυρίως τις οικονομικές σου δραστηριότητες. 
      Γι’ αυτό, αγαπητοί συνάδελφοι, οι συγκοινωνίες έχουν κοινωνικό χαρακτήρα και πρέπει να υποστηρίζονται από το κράτος. Γι’ αυτό, πολύ περισσότερο, ο κοινωνικός χαρακτήρας των ακτοπλοϊκών συγκοινωνιών είναι αναγκαίος, είναι απαραίτητος.
      Αυτά ήθελαν οι νησιώτες. Και αυτά τους είπε –και φυσικά δεσμεύτηκε- ο Πρωθυπουργός. 
      Από τότε, όμως, πέρασαν τρία χρόνια. Οι νησιώτες, που γνωρίζουν από θάλασσα, που ξέρουν τις δυσκολίες της, έκαναν υπομονή. Αντιλαμβάνονται πολύ καλά ότι η εφαρμογή μιας ολοκληρωμένης νησιωτικής πολιτικής με ισότιμο και υγιή ανταγωνισμό και με δημόσια επιδότηση είναι μία δύσκολη υπόθεση. Περίμεναν υπομονετικά τρία ολόκληρα χρόνια να προετοιμαστούν οι Υπουργοί. Τους έλεγαν, άλλωστε, ότι φταίνε οι νόμοι του ΠΑ.ΣΟ.Κ., ότι δεν υπάρχουν καράβια, ότι η Ευρωπαϊκή Ένωση τους στριμώχνει. Αναγνώριζαν οι νησιώτες και πολλές φορές κατανοούσαν τα λάθη τους.
      Οι Βουλευτές και οι εκπρόσωποι των φορέων των νησιών σχεδόν καθημερινά χτυπούσαν το καμπανάκι του κινδύνου. 
      Κι εσείς, κύριε Υπουργέ, τα τρία χρόνια της εντολής, που σας έδωσε ο λαός και τη μετέφρασε ο Πρωθυπουργός με τις δηλώσεις και τις δεσμεύσεις του, τι κάνατε; 
      Πρώτον, κρατήσατε το λαό, τους νησιώτες στην άγνοια και στην ευδαιμονία των δήθεν καλύτερων ημερών. Γνωρίζετε, άλλωστε, πολύ καλά αυτό το λαό, που είναι πάντα ευκολόπιστος, αλλά που πάντα είναι προδομένος. 
      Δεν τους ενημερώσατε για τις δυσκολίες. Δεν τους είπατε τα προβλήματα. Τις δυνατότητες που είχατε και τα χρήματα που σας αναλογούσαν για τη λύση των προβλημάτων, τα γνωρίζατε μόνο εσείς. 
      Δεν ακούσατε τις κραυγές αγωνίας των ψαράδων, των εμπόρων, των ξενοδόχων, των δημάρχων. Αγνοήσατε επιδεικτικά τα Επιμελητήρια και την Αυτοδιοίκηση και δεν συζητήσατε μαζί τους για το πρόβλημα και τους τρόπους επίλυσής του. Αγνοήσατε τους πολίτες και τεμαχίσατε το αδιάσπαστο Αιγαίο σε κομμάτια, για να είναι εύκολος ο αποπροσανατολισμός της κοινωνίας. Αυτά σας είπε ο κύριος Πρωθυπουργός να κάνετε; Έτσι σας είπε να δουλεύετε; 
      Δεύτερον, τι άλλο κάνατε τα τρία χρόνια; Μπορεί να μη συζητήσατε με το λαό, συζητήσατε όμως με τους πλοιοκτήτες που υπηρετούν το λαό. Σίγουρα είναι μια τάξη ανθρώπων που εξυπηρετούν για χρόνια όλα τα νησιά άλλοτε με γαλήνιες θάλασσες, άλλοτε με φουρτουνιασμένες, στα καλά και στα άσχημα, στις ξαφνικές αρρώστιες. Είναι λογικό αυτοί οι άνθρωποι να γνωρίζουν τις ανάγκες των νησιών και της ακτοπλοΐας. Είναι, επίσης, λογικό να μεριμνάς για την επιβίωσή τους. 
      Θέλω να ξέρω, κύριε Υπουργέ, αυτά σας είπε ο κύριος Πρωθυπουργός; Να σχεδιάσετε τον ακτοπλοϊκό χάρτη της χώρας, που είναι η βάση της ανάπτυξης των νησιών, σύμφωνα με τις ανάγκες και τις επιθυμίες των πλοιοκτητών;
      Τρίτον, τι άλλο κάνατε τα τρία αυτά χρόνια; Φυσικά συνεργαστήκατε και με τον κύριο Υπουργό Εμπορικής Ναυτιλίας. Αλλάξατε τη νομοθεσία και τη φέρατε στα μέτρα σας, για να μπορέσετε, όπως είναι φυσικό, να εφαρμόσετε την ολοκληρωμένη νησιωτική πολιτική σας. Και, ω του θαύματος, δημοσιεύσατε μετά από τρία χρόνια την προκήρυξη του διαγωνισμού, που δεσμεύει τις συγκοινωνίες ολόκληρου του Αιγαίου για οκτώ ολόκληρα χρόνια, μέχρι το 2014. Ήθελα να μάθω, γι’ αυτές τις συγκοινωνίες και γι’ αυτήν την ανάπτυξη μιλούσε ο κύριος Πρωθυπουργός το 2004; 
      Κυρίες και κύριοι συνάδελφοι, ή ο κύριος Πρωθυπουργός μάς έλεγε άλλα και άλλα εννοούσε, ή ο Υπουργός του παραπλανά τον ίδιο τον Πρωθυπουργό και θα σας εξηγήσω τους λόγους.
      Πρώτον, ο σχεδιασμός και η υλοποίηση του εθνικού δικτύου των θαλασσίων μεταφορών έρχεται, όπως λέει η επιστήμη, να στηρίξει ένα ολοκληρωμένο μεσοπρόθεσμο πρόγραμμα ανάπτυξης των νησιωτικών περιοχών. 
      Πείτε μου, κύριε Υπουργέ, πού βρίσκεται αυτό το αναπτυξιακό πρόγραμμα; Ποιος το έχει συντάξει; Ποια νησιά το ξέρουν; Δυστυχώς είναι ανύπαρκτο. Και όμως εσείς καταθέσατε σχέδιο και δημοπρατείτε συγκοινωνίες, χωρίς να υπάρχει προγραμματισμός της ανάπτυξης των νησιών μας. 
      Δεύτερον, μιλήσατε και υποσχεθήκατε υγιή ανταγωνισμό. Πείτε μου, σε τι διαφέρουν οι ακτοπλοϊκές συγκοινωνίες των προηγούμενων χρόνων με αυτές που προκηρύξατε και τις εκχωρείτε για τα οκτώ επόμενα χρόνια; Δεν ξέρετε ότι με αυτές τις συγκοινωνίες που υπάρχουν, οι μικρές και οικογενειακές επιχειρήσεις συνθλίβονται εξ αιτίας του κόστους των ναύλων και του χρόνου μεταφοράς; Δεν ξέρετε ότι ο πολίτες ξοδεύονται και ταλαιπωρούνται δυο και τρεις μέρες για να φθάσουν στον προορισμό τους; Χιλιάδες τα παραδείγματα εξαιτίας των συγκοινωνιών που δημοπρατείτε. Αυτός είναι ο υγιής ανταγωνισμός των νησιωτών με τους κατοίκους της ηπειρωτικής χώρας;  Έτσι θα παραμείνουν στα νησιά μας οι κάτοικοι; 
      Τρίτον, μιλήσατε και για τον κοινωνικό χαρακτήρα των ακτοπλοϊκών συγκοινωνιών. Πείτε μας -γιατί δεν το καταλάβαμε εμείς- ο κοινωνικός χαρακτήρας αφορά τους νησιώτες ή αφορά τους πλοιοκτήτες; Διότι εσείς επιδοτείτε με «ζεστό» και πολύ χρήμα τους πλοιοκτήτες και όχι το ναύλο των επιβατών και τα μεταφορικά των εμπορευμάτων. Επιβάλλετε τη δωρεάν μεταφορά των κατοίκων των πολύ μικρών νησιών από νησάκι σε νησάκι. Καλώς!
     Ρωτήσατε, κύριε Υπουργέ, τον Καλύμνιο που υποφέρει, πόσο θέλει για να πάει στην Αθήνα ή πόσο του στοιχίζει η μεταφορά των τροφίμων που παρήγγειλε για να επιβιώσει; Γιατί; Ο Ρόδιος πολίτης, ο Μυτιληνιός και οι υπόλοιποι των μεγαλύτερων νησιών αντέχουν δηλαδή να πληρώνουν;
     Τέταρτον, μιλήσατε και για υγιή ανταγωνισμό μεταξύ των πλοιοκτητών, αλλά και κάθε επενδυτή. Ο κάθε κατεργάρης, είπατε, θα πάει στον πάγκο του. Πείτε μου, κύριε Υπουργέ, αυτό που κάνετε με το διαγωνισμό που προκηρύξατε, έχει καμία σχέση με την ανταγωνιστικότητα και τον υγιή ανταγωνισμό ή είναι απευθείας αναθέσεις; Φωτογραφίζετε τους πλοιοκτήτες που θα πάρουν τις γραμμές, έστω αυτές τις αντιαναπτυξιακές και αναχρονιστικές, αφού με την προκήρυξη που δημοσιεύσατε προσδιορίζετε το μήκος του πλοίου οκτώ μέτρα, δώδεκα μέτρα, είκοσι μέτρα, εβδομήντα μέτρα, όσο παλιά κι αν είναι τα πλοία. Τις διευθύνσεις και τα τηλέφωνά τους μόνο δεν βάλατε! Λέτε στους ίδιους: «εάν αυξήσετε την ταχύτητα αυτών των καϊκιών σε είκοσι και είκοσι πέντε μίλια την ώρα, θα συνεχίσετε μόνο εσείς για άλλα πέντε και για άλλα έξι χρόνια. Και προσφέρετε, φυσικά, στους υμετέρους σας χρήματα του δημοσίου για οκτώ ολόκληρα χρόνια.
     Όλοι οι υπόλοιποι αποκλείονται. Οι νέοι επενδυτές δεν υπάρχουν και αυτοί που επένδυσαν σε σύγχρονα ταχύπλοα και αξιόπλοα σκάφη, αποκλείονται για τα επόμενα οκτώ χρόνια. Γιατί; Γιατί το καΐκι των δεκαοκτώ μέτρων θα δώσει φθηνότερη τιμή για τον πρώτο και το δεύτερο χρόνο, αλλά και γιατί τα αποσπασματικά δρομολόγια που επιλέξατε και οι ώρες των δρομολογίων που καθορίζετε, αποκλείουν τη συμμετοχή άλλων σκαφών και ιδιαίτερα σύγχρονων.
     Σε σχετική ερώτησή μας γράψαμε ποιοι θα πάρουν τις γραμμές. Δεν μας απαντήσατε. Την καταθέτω στα Πρακτικά και βάζω στοίχημα, κύριε Πρόεδρε –με παρακολουθείτε φαντάζομαι- ότι τις γραμμές στις δεκαεπτά του μηνός θα τις πάρουν αυτοί που αναγράφονται σ’ αυτό το χαρτί.
     (Στο σημείο αυτό ο Βουλευτής κ. Καΐσερλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Τηλεοπτικό παιχνίδι μου θυμίζει.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Γελάνε στο Υπουργείο σας, κύριε Υπουργέ. Τους ξέρουν όλοι οι νησιώτες και λυπούνται για την κατάντια μας.
     Για όλα αυτά σας εγκαλούμε, κύριε Υπουργέ. Σας εγκαλούμε γιατί τρία ολόκληρα χρόνια παίξατε με τον πόνο των νησιωτών και τους εξαπατήσατε. 
     Σας εγκαλούμε γιατί δημοπρατήσατε και δεσμεύετε τις ακτοπλοϊκές συγκοινωνίες για άλλα οκτώ χρόνια, χωρίς να έχετε ολοκληρωμένο πρόγραμμα ανάπτυξης των νησιωτικών περιοχών. 
     Σας εγκαλούμε γιατί υλοποιείτε με δημόσιο χρήμα ένα πρόγραμμα, χωρίς να ρωτήσετε τις τοπικές κοινωνίες και τους αναπτυξιακούς φορείς τους. 
     Σας εγκαλούμε γιατί με αυτό το σχεδιασμό και την υλοποίησή του τα νησιά μας στο ανατολικό Αιγαίο θα συνεχίσουν να μαραζώνουν και μετά από οκτώ χρόνια θα είναι στις οικονομικές, δυστυχώς, αγκάλες τις Τουρκίας.
     Σας εγκαλούμε γιατί η μόνη σκοπιμότητα του διαγωνισμού είναι να εξυπηρετήσετε τους υμετέρους σας, γιατί ο διαγωνισμός είναι αδιαφανής και φωτογραφικός.
     Άλλα μας είπε ο κύριος Πρωθυπουργός και άλλα κάνετε εσείς. Να σας θυμίσω ότι ο Πρωθυπουργός μας υποσχέθηκε ολοκληρωμένες νησιωτικές πολιτικές, τον κοινωνικό χαρακτήρα των ακτοπλοϊκών συγκοινωνιών και τον υγιή ανταγωνισμό. Και αντί αυτών, εσείς με το διαγωνισμό σας, προσφέρετε το Αιγαίο και τις τύχες των νησιών μας στις ορέξεις και στη βορά των συγκεκριμένων πλοιοκτητών.
     Σας εγκαλούμε, κύριε Υπουργέ, και σας καλούμε να σταματήσετε τον καταστροφικό για την ανάπτυξη των νησιών μας διαγωνισμό. Γιατί εάν δεν το κάνετε, την ευθύνη δεν θα την έχετε μόνο εσείς. Θα την έχει και η Κυβέρνηση και ο κύριος Πρωθυπουργός, που άλλα μας είπε και άλλα τελικά γίνονται.
      Να ξέρετε, αγαπητοί συνάδελφοι, ότι εάν δεν ανακληθεί, την απάντηση θα την πάρετε πολύ σύντομα, στις προσεχείς εκλογές.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Από τον Γραμματέα του προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππα, λάβαμε επιστολή με την οποία ορίζεται ως Κοινοβουλευτικός Εκπρόσωπος του ΠΑ.ΣΟ.Κ. για την συζήτηση αυτής της επερώτησης ο συνάδελφος κ. Κεγκέρογλου.
      Από τον Γενικό Γραμματέα της Κοινοβουλευτικής Ομάδας της Νέας Δημοκρατίας λάβαμε επιστολή με την οποία ορίζεται ως Κοινοβουλευτικός Εκπρόσωπος της Νέας Δημοκρατίας για τη συζήτηση αυτής της επερώτησης ο κ. Μιλτιάδης Βαρβιτσιώτης.
      Από τον Κοινοβουλευτικό Εκπρόσωπο του Κομμουνιστικού Κόμματος Ελλάδος κ. Ορέστη Κολοζώφ λάβαμε επιστολή με την οποία ορίζεται ως Κοινοβουλευτικός Εκπρόσωπος του Κόμματός του η κ. Βέρα Νικολαίδου.
      Ο δεύτερος επερωτών κ. Ρήγας έχει το λόγο: 
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, όσο και εάν δεν θέλετε  να το παραδεχτείτε, τα νησιά ξαναγυρίζουν σε ξεχασμένες εποχές απομόνωσης, περιθωριοποίησης και οικονομικής παρακμής. Ψευδεπίγραφα τιτλοφορείται το Υπουργείο σας, Υπουργείο Αιγαίου και Νησιωτικών Πολιτικών. Θα ήταν καλύτερο -και έτσι είναι στη συνείδηση των νησιωτών- να λέγεται Υπουργείο Αιγαίου και «νησιώτικης παρακμής», διότι αυτήν τη στιγμή που μιλάμε έχει ξεκινήσει ένας δραματικά βαρύς χειμώνας για το νησιωτικό χώρο και ειδικότερα για τα πολυνησιακά συμπλέγματα των Κυκλάδων και της Δωδεκανήσου, χωρίς να υπολείπονται σε προβλήματα και οι υπόλοιπες νησιωτικές περιοχές του Αιγαίου. Προφανώς και το Ιόνιο έχει τα δικά του, αντίστοιχα ή διαφορετικής μορφής, προβλήματα.
      Αυτήν τη στιγμή τα νησιά, από χώροι που τα τελευταία χρόνια τα επέλεγαν και νέοι άνθρωποι για να πάνε να φτιάξουν τη ζωή τους, για να εργαστούν εκεί, για να ασκήσουν την επιχειρηματική τους δραστηριότητα, τώρα πλέον δεν είναι χώροι ελκυστικοί ούτε για ζωή ούτε για εργασία ούτε για επιχειρηματικότητα. Και ένα μεγάλο, βασικό, το κυριότερο πρόβλημα που δημιουργεί αυτήν τη κατάσταση είναι η ποιότητα των ακτοπλοϊκών συγκοινωνιών. Αυτή τη στιγμή εσείς διαχειρίζεστε την θαλάσσια ενδοεπικοινωνία των νησιών. Είναι τομέας της ευθύνης σας. Βλέποντας τον χώρο των Κυκλάδων αυτήν τη στιγμή κανένα από τα δύο πλοία που εξυπηρετούν τα νησιά στην επικοινωνία μεταξύ τους δεν είναι στις γραμμές. Και τα δύο είναι εκτός λειτουργίας. Και το «ΠΑΝΑΓΙΑ ΤΗΝΟΥ» και το «ΧΟΖΟΒΙΩΤΙΣΣΑ». Δεν εκτελούνται τα δρομολόγια.
      Βρισκόμαστε, λοιπόν, σε μία κρίσιμη στιγμή. Αυτή η κατάσταση επιβεβαιώνει αυτό που σας λέμε. Δεν υπήρξε άλλοτε, στο παρελθόν, εποχή όπου και τα δύο πλοία που εκτελούν την ενδοεπικοινωνία στις Κυκλάδες να είναι απόντα. Τα νησιά δεν συνδέονται μεταξύ τους, έστω και με αυτά τα δύο πλοία, χαμηλών δυνατοτήτων και μειωμένων προδιαγραφών.
      Κύριε Υπουργέ, η προκήρυξη του διαγωνισμού που κάνατε είναι μία προσπάθεια να εμφανίσετε τη δυνατότητα, που υπάρχει σε όποιον επενδυτή θέλει να ασκήσει ακτοπλοΐα για οκτώ χρόνια με σύγχρονα πλοία. Ουσιαστικά όμως νομιμοποιείτε τη δυνατότητα τα πλοία που ξεπερνούν την εικοσαετία να κατοχυρώσουν τη γραμμή για τρία χρόνια. Δηλαδή τα ίδια πλοία που μέχρι σήμερα  -αυτά τα δύο που υπάρχουν- μόνο μέχρι έναν χρόνο μπορούσαν να εξυπηρετήσουν την γραμμή, έχουν την δυνατότητα να την εξυπηρετήσουν για τρία χρόνια.
Γιατί είναι πλοία πάνω από είκοσι ετών, είναι πλοία τα οποία ξεπερνούσαν ή  έφταναν την τριακονταπενταετία, σύμφωνα με το παλιό καθεστώς και σήμερα τέτοιο καθεστώς δεν υπάρχει. Υπάρχει, λοιπόν, η δυνατότητα σ’ αυτά τα πλοία, που μέχρι σήμερα μόνο για ένα χρόνο μπορούσαν να πάρουν τις γραμμές, να τις πάρουν για τρία χρόνια και να «εγκλωβίσουν» αυτή την γραμμή για τρία χρόνια και αν αυξήσουν και την ταχύτητά τους, να πάρουν τη γραμμή και για περισσότερα χρόνια.
      Οι νησιώτες δεν ζητούν αυτό το πράγμα. Οι νησιώτες ζητούν καλύτερες συγκοινωνίες. Ζητούν διασφάλιση της συνοχής της επικοινωνίας και της εξόδου από την απομόνωση.
      Κύριε Υπουργέ,  ξέρω ότι ως Κυβέρνηση -και οι Υπουργοί της- αρέσκεστε να χρησιμοποιείτε πάντοτε τον ενεστώτα διαρκείας και τον μέλλοντα «υλοποιούμε, θα φτιάξουμε, ενεργούμε, θα κάνουμε». Είναι δύο αγαπημένοι σας χρόνοι. Επιτέλους, οι κάτοικοι των νησιών περιμένουν να ακούσουν από εσάς κάτι που να έχει σχέση με τη χρησιμοποίηση ενός άλλου χρόνου που θα λέει «φτιάξαμε, υλοποιήσαμε, ενεργήσαμε και τελειώσαμε, ολοκληρώσαμε». Τίποτα από όλα αυτά δεν έχετε φτιάξει! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πρέπει, λοιπόν, σήμερα να μας απαντήσετε πειστικά στα ερωτήματα που θέτουμε: Αναβαθμίζονται οι συγκοινωνίες; Θα υπάρξει επικοινωνία μεταξύ των νησιών του Αιγαίου; Και σε ποια αναπτυξιακή στρατηγική εντάσσετε αυτό το σχέδιο ενδοεπικοινωνίας, το οποίο προκηρύσσετε με το συγκεκριμένο διαγωνισμό σας;
      Επειδή θεωρούμε ότι δεν κάνετε κάτι τέτοιο, η πρότασή μας είναι να μην προχωρήσετε σ’ αυτό τον διαγωνισμό δέσμευσης των νησιών και της ακτοπλοΐας για οκτώ χρόνια. Αρκεστείτε μέχρι που οι συνθήκες να είναι κατάλληλες για να κάνετε διαγωνισμούς για ένα χρόνο, για να μην «εγκλωβίσετε» και να μην δεσμεύσετε την επικοινωνία των νησιών μ’ αυτά τα πλοία, τα οποία σήμερα και απαξιωμένα είναι και δεν εξυπηρετούν τις ανάγκες των νησιωτών.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Το λόγο έχει ο συνάδελφος κ. Παρασκευάς.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Ειλικρινά το «δίδυμο» που είναι στο Υπουργείο Εμπορικής Ναυτιλίας και στο Υπουργείο Αιγαίου, ίσως αποτελεί και το πιο εκρηκτικό «δίδυμο» σ’ αυτήν εδώ την Κυβέρνηση. Κατάφεραν και οι δυο τους –και επειδή αγαπιούνται και μεταξύ τους- ο ένας τελικά να διαλύσει γενικώς την ακτοπλοΐα και να γίνει ουσιαστικά «υπηρέτης» των ακτοπλόων και των εφοπλιστών και ο δεύτερος να ασχολείται με όλα τα θέματα που αφορούν το Αιγαίο και τα νησιά -από νοσοκομεία, αεροδρόμια, σχολεία, Χ.Υ.Τ.Α.- και να δίνει μονίμως υποσχέσεις ότι όλα τελειώνουν, αλλά δυστυχώς να μην τελειώνει τίποτα.
      Εάν προσπαθούσε κάποιος να χαρακτηρίσει το τι συμβαίνει αυτή τη στιγμή στο Αιγαίο και ειδικότερα στην ακτοπλοΐα, η μόνη λέξη που περιγράφει την κατάσταση –κύριε Πρόεδρε, μην χαμογελάτε, γιατί δεδομένου ότι είστε ορεινός, δεν ξέρετε τελικά τι συμβαίνει- είναι το «αλαλούμ». Εάν προσπαθήσει κάποιος να μετακινηθεί, δεν μπορεί να το κάνει.
      Κύριε Υπουργέ, θα κάνω, λοιπόν, μια πρόταση. Θα πρέπει να βγάλετε μια υπουργική απόφαση, η οποία θα λέει: «Απαγορεύεται στην διάρκεια του χειμώνα να μετακινούνται νεφροπαθείς. Απαγορεύεται τελικά να υπάρχουν άρρωστοι. Απαγορεύεται στους κατοίκους των μικρών νησιών να έχουν δουλειές στις έδρες των επαρχιών. Απαγορεύεται στους κατοίκους να μετακινούνται στην πρωτεύουσα του νομού. Απαγορεύονται οι μετακινήσεις για κάθε είδους λόγο, γιατί ο χειμώνας που έρχεται και έτσι όπως έχει διαμορφωθεί η κατάσταση, θα έχει ένα και μόνο αποτέλεσμα. Θα φέρει, λέει, μια νύχτα ζοφερή, ασέληνο και αβάπορο». Αυτό είναι που έχετε πετύχει μέχρι στιγμή. 
      Ζητάμε, κύριε Υπουργέ –και επειδή είμαστε και φίλοι χρόνια- να αποσύρετε πάραυτα…
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Και καλοί φίλοι!
      ΙΩΑΝΝΗΣ ΠΑΡΑΣΚΕΥΑΣ: Ναι, κύριε Υπουργέ, είμαστε καλοί φίλοι εκτός Αιθούσης, αλλά με διαφορετικές πολιτικές κατευθύνσεις.
      Σας καλούμε, λοιπόν, να αποσύρετε πάραυτα αυτή την εκδήλωση ενδιαφέροντος απ’ αυτό το διαγωνισμό, γιατί ουσιαστικά μας θίγει όλους –και εσάς ειδικότερα- γιατί αποτελεί ένα διαγωνισμό φωτογραφικών διατάξεων και το ξέρετε και εσείς, το ξέρουμε και εμείς και το ξέρει όλο το Αιγαίο και όλα τα νησιά. Όσοι, λοιπόν, ασχολούνται και όσοι έχουν γνώση –και την ελάχιστη γνώση- όλων των καταστάσεων, καταλήγουμε στο ίδιο συμπέρασμα, να πάμε ουσιαστικά σ’ έναν άλλο διαγωνισμό.
      Τί συμβαίνει, κύριε Υπουργέ, με αυτό που κάνετε; 
      Πρώτον, ο κ. Κεφαλογιάννης δεν μας έχει δώσει ακόμη και δεν υπάρχουν γραμμές. Δεν ξέρουμε τι θα συμβεί το χειμώνα, ποιο πλοίο θα πάει πού, πότε και με ποιο τρόπο. 
      Αυτές οι ενδοσυγκοινωνίες και οι γραμμές δημοσίου συμφέροντος έχουν ουσιαστικά δύο στόχους: Ο ένας στόχος είναι να αίρεται η απομόνωση των μικρών νησιών και να υπάρχει δυνατότητα επικοινωνίας μεταξύ τους. Ο δεύτερος στόχος είναι να μπορεί ο κάτοικος να μετακινηθεί είτε προς τον Πειραιά είτε προς τις πρωτεύουσες των επαρχιών και την πρωτεύουσα του νομού. 
      Έτσι όπως γίνεται η εκδήλωση ενδιαφέροντος, δεν υπάρχει κανένας σχεδιασμός. Ούτε σχεδιασμός ούτως ώστε να μπορεί κάποιος κάτοικος να χρησιμοποιήσει αυτήν την ενδοσυγκοινωνία, ούτως ώστε να φθάσει όσο το δυνατόν γρηγορότερα και ασφαλέστερα στον προορισμό του. Από την άλλη μεριά, δεν λύνει το πρόβλημα της απομόνωσης που υπάρχει σε αυτά τα νησιά. 
      Θα ήθελα, όταν πάρετε το λόγο, να μου πείτε με ποιο τρόπο, παραδείγματος χάριν, η Πεντάνησος του βορείου συγκροτήματος -Κάλυμνος, Λέρος, Πάτμος, Λειψοί, Αρκιοί- μπορούν να συνδέονται μεταξύ τους. Με αυτό το σχεδιασμό που κάνατε, πώς είναι δυνατόν να υπάρξει οικονομική συνοχή ή πώς συνδέονται τα υπόλοιπα νησιά με τις έδρες των επαρχείων και με την πρωτεύουσα του νομού; Δεν υπάρχει απάντηση. Οτιδήποτε και αν πείτε, θα είναι ουσιαστικά πομφόλυγες. 
      Και έρχομαι επί της ουσίας. Συναινέσαμε ως ΠΑ.ΣΟ.Κ. για την αύξηση του χρόνου αυτού του είδους των συμβάσεων. Το κάναμε για ένα και μοναδικό λόγο: Για να υπάρχει η δυνατότητα να γίνουν σοβαρές επενδύσεις, ούτως ώστε να έχουμε καλύτερα σκάφη στην περιοχή. 
      Ξέρετε κάτι, κύριε Υπουργέ; Πάρτε όλες τις κατηγορίες. Να είμαστε ειλικρινείς μεταξύ μας. Φαλκιδεύσατε τη δυνατότητα του νόμου. Θα σας πω για ποιο λόγο. 
      Ας πάρουμε το παράδειγμα ενός πλοίου της κατηγορίας τρία (III), που υπογράφει μία πρώτη σύμβαση για τρία χρόνια. Σε αυτόν που θα υπογράψει αυτή τη σύμβαση λέτε ότι, εάν τυχόν κάνει αναβάθμιση και πάει στην κατηγορία ένα (Ι) ή δύο (ΙΙ), αυτή η σύμβαση επιμηκύνεται για άλλα πέντε χρόνια και φθάνει συνολικά στα οκτώ. Αυτό ξέρετε τι σημαίνει; Αυτός που έχει το σκάφος των δώδεκα μέτρων θα μας βάλει μία μηχανή που να πιάνει το είκοσι μίλια και με αυτή τη μηχανή, χωρίς να έχει υπάρξει καμία άλλη αλλαγή στο συγκεκριμένο σκάφος, θα μπορεί να έχει μία σύμβαση για οκτώ χρόνια. 
      Πείτε μου, κύριε Υπουργέ: Με αυτό το σκάφος των δώδεκα μέτρων και με αυτές τις συνθήκες που επικρατούν σε αυτά τα σκάφη, θα το διατηρήσουμε για άλλα οκτώ χρόνια, δηλαδή από το 2007 μέχρι το 2015; Αυτή είναι η αναβάθμιση που επιζητούσαμε και με την αλλαγή του νόμου ή με τα 12.500.000 ευρώ περίπου, που είναι αυτές οι επιδοτούμενες γραμμές; 
      Εάν τελικά σε αυτό το «αλαλούμ» το δικό σας προσθέσουμε και το «αλαλούμ» του κ. Κεφαλογιάννη, τότε από εκεί και πέρα το μόνο που μένει στους κατοίκους είναι να αγοράσουν σωσίβια, μπρατσάκια και να πάρουν και μια ατομική προπέλα ο καθένας, για να μπορούν να μετακινούνται από νησί σε νησί!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Θα ήθελα να υπενθυμίσω στους κυρίους συναδέλφους ότι, για να προλάβουν να μιλήσουν όλοι οι συνάδελφοι, ο επιπλέον χρόνος κρατείται από τη δευτερολογία. 
      ΙΩΑΝΝΗΣ ΠΑΡΑΣΚΕΥΑΣ: Κύριε Πρόεδρε, μονίμως η αυστηρότητά σας είναι μονομερής! Μια φορά δεν σας έχω ακούσει να μη δημιουργείτε αυτό το πρόβλημα. Εκτός και αν υπάρχει ιδιαίτερη συμπάθεια. 
      ΠΡΟΕΔΡΕΥΩΝ (Ιωάννης Τραγάκης): Γνωρίζετε ότι είμαι απόλυτα δίκαιος προς όλες τις πλευρές σε ό,τι αφορά το χρόνο. Απόλυτα δίκαιος!
      Ορίστε, κυρία Τσουρή. Έχετε το λόγο. 
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε. 
      Κατ’ αρχάς, πρέπει να επισημάνω, κύριε Υπουργέ, ότι η σημερινή συζήτηση γίνεται μέσα σ’ ένα δυσάρεστο, βεβαρημένο κλίμα για τους εργαζομένους στο χώρο της ναυτιλίας, οι περισσότεροι των οποίων προέρχονται από τα νησιά μας. Σύγχυση και αβεβαιότητα έχουν προκαλέσει οι τελευταίες εξαγγελίες του συναδέλφου σας Υπουργού Εμπορικής Ναυτιλίας, τόσο σχετικά με την ιδιωτικοποίηση των μεγάλων λιμένων της χώρας, όσο και με την προαναγγελθείσα εδώ και μήνες μείωση των οργανικών συνθέσεων στα ποντοπόρα πλοία. 
      Δεν θα επεκταθώ περισσότερο, μιας και δεν είναι το αντικείμενο της σημερινής συζήτησης. Όμως, δεν μπορώ να μην επισημάνω το σαφώς μονομερή και σε βάρος του δημοσίου συμφέροντος χαρακτήρα, τόσο των περιβόητων μεταρρυθμίσεων, όσο και της κυβερνητικής πολιτικής. Μεταρρυθμίσεις για μια ακόμη φορά προς όφελος των λίγων και ισχυρών, σε βάρος των εργαζομένων και των ασθενέστερων κοινωνικών ομάδων. Μεταρρυθμίσεις οι οποίες θίγουν τους πολλούς και ωφελούν τους λίγους. 
      Η αξιοποίηση της δημόσιας περιουσίας, κύριε Υπουργέ, για μια ακόμη φορά ταυτίζεται και συνεπάγεται την εκποίησή της. 
Λέξεις αρεστές, έννοιες και πρακτικές, θολό επιχειρηματικό και θεσμικό περιβάλλον, παραπλάνηση, αιφνιδιασμός, δημιουργία τετελεσμένων, άγνωστα μέσα και πρακτικές, κοινωνικός διάλογος, διασφάλιση κοινωνικής και εργασιακής ειρήνης, προστασία και ασφάλεια των άμεσα εμπλεκομένων. 
      Κύριε Υπουργέ, στο γνωστό ερώτημα «ή στραβός είναι ο γιαλός ή στραβά αρμενίζουμε» εσείς επί τριάντα δύο μήνες μας απαντάτε ότι αυτονόητα και αυταπόδεικτα ο γιαλός είναι στραβός, τόσο λοιπόν το χειρότερο για το γιαλό.
       Επί τριάντα δύο μήνες μας λέτε ότι παραλάβατε το Αιγαίο «αλίμενο και αβάπορο» -δικές σας οι εκφράσεις- η δική σας πολιτική, όμως, είναι εκείνη που τείνει να το καταστήσει και «ακάτοικο».
       Επί τριάντα δύο μήνες μας καταγγέλλετε το χάος που παραλάβατε από το κακό ΠΑ.ΣΟ.Κ., εσείς είστε όμως εκείνοι που απελευθερώσατε το χάος απελευθερώνοντας δρομολόγια, ναύλους και όρια ηλικίας. 
      Η πραγματικότητα, κύριε Υπουργέ, είναι ότι παραλάβατε από την προηγούμενη κυβέρνηση έναν ολοκληρωμένο σχεδιασμό, το οποίο αβλεπεί και ασυζητητί πετάξατε στο καλάθι των αχρήστων. «Το κράτος δεν γίνεται ακτοπλόος», ήταν η βαρύγδουπη δήλωσή σας αμέσως μόλις αναλάβατε τα καθήκοντά σας. Αυτό καταλάβατε ή εν πάση περιπτώσει αυτό θέλατε να καταλάβετε, χωρίς να σημαίνει ότι ισχύει. Αν όμως εκείνος ο σχεδιασμός είχε προχωρήσει, σήμερα νέα σύγχρονα και ασφαλή πλοία θα εξυπηρετούσαν τις άγονες γραμμές των νησιών μας. Και αν εν πάση περιπτώσει, δεν σας άρεσε ο σχεδιασμός τον οποίο παραλάβατε, πείτε μας τριάντα δύο μήνες μετά ποιος είναι ο δικός σας σχεδιασμός, ποια είναι η δική σας πολιτική σε αυτόν τον ιδιαίτερα νευραλγικό, για την οικονομική και κοινωνική ανάπτυξη των νησιών μας ,τομέα.
       Πείτε μας ποια μέτρα πήρατε για να αντιμετωπίσετε το πρόβλημα, πέρα από τη μείωση των δρομολογίων, τη μείωση του αριθμού των πλοίων και την αύξηση της τιμής των εισιτηρίων. 
      Πείτε μας πως αντιμετωπίζει το Υπουργείο Αιγαίου πολίτες του Αιγαίου οι οποίοι, βρίσκοντας κλειστές τις πόρτες και τα αφτιά όσων τους κυβερνούν, αναγκάζονται να καταφύγουν σε ευρωπαϊκά όργανα, στο Ευρωπαϊκό Δικαστήριο, προκειμένου να βρουν το δίκιο τους. 
      Κύριε Υπουργέ, προκηρύξατε έναν διαγωνισμό και το ότι γίνεται ο διαγωνισμός αυτός είκοσι μέρες  μετά από την έναρξη της δρομολογιακής περιόδου φαίνεται ότι δεν απασχολεί κανέναν σε αυτήν τη χώρα. Λεπτομέρειες είναι, τις έχουμε συνηθίσει εξάλλου, αλλά τα αποτελέσματα αυτού του διαγωνισμού τα γνωρίζουμε ήδη, τα ζήσαμε εξάλλου και από τον αντίστοιχο διαγωνισμό του Υπουργείου Εμπορικής Ναυτιλίας. Ακάλυπτες γραμμές σε πάμπολλες των περιπτώσεων. Και ακάλυπτες παραμένουν οι γραμμές, γιατί δεν υπάρχει ενδιαφέρον και γιατί για τα μεν νέα πλοία δεν υπάρχουν κίνητρα και τα δε παλαιά δεν επαρκούν.
       Σε ό,τι αφορά στα δρομολόγια «πλίνθοι και κέραμοι ατάκτως ερριμμένα», μια και δεν υπάρχει ούτε πρόβλεψη ούτε σχεδιασμός για την διασύνδεση του Αιγαιακού χώρου των νησιών μεταξύ τους, αλλά και με εμπορικά, οικονομικά κέντρα της ηπειρωτικής Ελλάδας, οι δεσμοί των οποίων με τα νησιά έχουν πολλαπλά οφέλη και για τα δύο μέρη. Τελικά, δεκάδες εκατομμύρια ευρώ σε επιδοτήσεις για πλοία ταλαιπωρημένα, υπερήλικα, τα οποία απέχουν μακράν από κάθε έννοια ασφάλειας, ποιότητας και παροχής σύγχρονων υπηρεσιών. 
      Γνωστά τα αποτελέσματα, κύριε Υπουργέ, γνωστοί και οι «γνωστοί», οι οποίοι θα εισπράξουν αυτές τις επιδοτήσεις με πλοία και για υπηρεσίες οι οποίες απλώς ανακυκλώνουν και δηλώνουν τα προβλήματα. 
      Κύριε Υπουργέ, ασφαλώς θα γνωρίζετε ότι η μετακίνηση Χίου-Τσεσμέ κοστίζει 15 ευρώ, η αντίστοιχη από Χίο για Μυτιλήνη κοστίζει κατά μέσο όρο 37 και για τον Πειραιά 55 ευρώ. Γίνεται, λοιπόν, σαφές από αυτά μόνο τα ενδεικτικά παραδείγματα, ότι η πολιτική σας είναι εκείνη η οποία απομονώνει τα νησιά μας από την υπόλοιπη Ελλάδα, είναι εκείνη η οποία οδηγεί τα νησιά σε αναζήτηση επικοινωνίας τουριστικής, οικονομικής, εμπορικής, με τα γειτονικά παράλια.
       Πιστεύω ότι όλα αυτά θα πρέπει να τα συνειδητοποιείτε και να αναλογίζεστε το μέγεθος και τη σημασία τους. Βέβαια, θα μου πείτε ότι δεν αρκεί να τα συνειδητοποιείτε εσείς ως Υπουργός Αιγαίου. Εκείνο το οποίο έχει σημασία είναι να τα συνειδητοποιεί ο Πρωθυπουργός και η Κυβέρνηση. 
      Θα σας απαντήσω, λοιπόν, ότι ο δρόμος βρίσκεται μπροστά σας, είναι ο δρόμος που χάραξε ο συνάδελφός σας, Υπουργός Δημόσιας Τάξης. Αν απειλήσετε κι εσείς, κύριε Υπουργέ, με παραίτηση, πιθανόν το Αιγαίο να πάρει ένα μέρος των όσων δικαιούται. Διαφορετικά, θα πρέπει να διαμηνύσετε στον Πρωθυπουργό ότι η τρικυμία που έχει ξεσπάσει στο Αιγαίο είναι τέτοια και τόση, που θα συμπαρασύρει πρόσωπα, πολιτικές και κυβερνήσεις. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Βαρβαρίγος έχει το λόγο.
     ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
     Κύριε Υπουργέ, μέσα στα πολλά πυροτεχνήματα που έριξε η Κυβέρνηση μετά τη νίκη της, ήταν και αυτό της μετονομασίας του Υπουργείου Αιγαίου σε Υπουργείο Αιγαίου και Νησιωτικής Πολιτικής. Όμως και αυτό το πυροτέχνημα κάηκε και έμειναν οι στάχτες και ο καπνός. 
     Αναρωτιέμαι ειλικρινά μέχρι σήμερα ποιες είναι οι πολιτικές που σχεδιάσατε για την ανάπτυξη των νησιών και αν υπάρχουν τέτοιες πολιτικές, που υλοποιήθηκαν, σε ποια φάση βρίσκονται. Παλιότερα θυμάμαι σας είχαμε υποβάλει ένα ερώτημα, να μας πείτε τις αρμοδιότητες που έχετε –απάντηση, βέβαια, δεν πήραμε- ως Υπουργός Αιγαίου και Νησιωτικής Πολιτικής. 
     Τα νησιά μας είναι ένα ζωντανό και ευαίσθητο κομμάτι της χώρας μας. Υπάρχει πρόνοια στο Σύνταγμά μας για την προσοχή της πολιτείας αναφορικά με την ενίσχυση της αναπτυξιακής τους δυνατότητας. Αυτό ισχύει, όχι μόνο στο δικό μας Σύνταγμα, αλλά και στα θεσμικά κείμενα της Ευρωπαϊκής Ένωσης. Στη Συνθήκη του Άμστερνταμ, στη Συνθήκη της Νίκαιας προβλέπονται τέτοιες ακριβώς δυνατότητες άσκησης πολιτικών κατ’ εξαίρεση για να μείνουν οι πληθυσμοί εκεί, για κοινωνικούς, εθνικούς, αναπτυξιακούς λόγους. Μέχρι σήμερα όμως τέτοια πολιτική δεν ασκήθηκε.
     Εγώ θα σας αναφέρω πολλές προτάσεις που υποβάλαμε στη διάρκεια των δυόμισι χρόνων, οι οποίες αφορούν συνολικά την κυβερνητική πολιτική για την οποία θα έπρεπε να είχατε λόγο ως Υπουργός Νησιωτικής Πολιτικής και δεν ξέρω ποιες ήταν ακριβώς οι δικές σας παρεμβάσεις.
     Θα σας θυμίσω μερικά στοιχεία. Πέρυσι «έτρεχε» ένα πρόγραμμα του Υπουργείου Ανάπτυξης για την ανταγωνιστικότητα, που ενίσχυε τις μικρές επιχειρήσεις. Εξαιρούσε τις οικογενειακές επιχειρήσεις. Έβαζε ως προϋπόθεση να απασχολούν ένα άτομο σε ετήσια βάση, κάτι που βέβαια οι περισσότερες επιχειρήσεις, επειδή έχουν και εποχικό χαρακτήρα, δεν είχαν τη δυνατότητα. Ζητήσαμε να εξαιρεθεί αυτός ο όρος, ώστε να μπορούν να χρηματοδοτηθούν οι μικρές επιχειρήσεις. Δεν βρήκαμε ανταπόκριση.
     Ζητήσαμε ειδικά στο Ιόνιο –γιατί αυτό έχει ξεχαστεί, δεν υπάρχει στις πολιτικές σας σαν νησιωτικό σύμπλεγμα- να μειωθεί ο Φ.Π.Α., όπως συμβαίνει και στο Αιγαίο, στο 13%. Πήραμε μια απάντηση από τον αρμόδιο Υπουργό ότι αυτό σχετίζεται με την Ευρωπαϊκή Ένωση και δεν μπορεί να γίνει.
     Όμως εδώ, κύριε Υπουργέ, θέλω να σας επισημάνω πως αν δείτε τις στατιστικές και τις μετρήσεις, ο δείκτης τιμών καταναλωτή στα νησιά είναι ο υψηλότερος. Έχουμε το υψηλότερο κόστος ζωής. Αυτό γιατί συμβαίνει; Γιατί υπάρχει τεράστιο κόστος στα δίκτυα, στις μεταφορές, στις συγκοινωνίες, στα πάντα. Πώς θα υπάρξει ανάπτυξη; Μιλάμε για ελεύθερη αγορά και ανταγωνιστικότητα. Πώς θα αρθούν οι μόνιμες μειονεκτικότητες που προβλέπουν οι συνθήκες που σας είπα; Με ποιες πολιτικές; Ποιες πολιτικές ασκήσατε;
     Θα σας πω και τον εξής παραλογισμό: Τα προϊόντα έρχονται στα νησιά επιβαρυμένα με μεγαλύτερο κόστος. Υπάρχει ο ενιαίος συντελεστής φορολόγησης Φ.Π.Α. για όλη τη χώρα. Εδώ επειδή έχουμε μεγαλύτερο κόστος, με τον ίδιο συντελεστή έχουμε μεγαλύτερη επιβάρυνση. Μα, είναι παράλογο! Πληρώνουμε ακόμα μεγαλύτερη φορολογία στα νησιά, επειδή έχουμε μεγαλύτερο κόστος. Αντί να υπάρξει η ακριβώς αντίθετη πολιτική, έχουμε μία επιπλέον επιβάρυνση.
     Ζητήσαμε να μην υπάρξει για τις επιχειρήσεις το μέτρο, που επέβαλε η Κυβέρνηση, αύξησης της παρακράτησης φόρου κατά 33% περίπου. Ζητήσαμε να υπάρξει μια εξαίρεση για τις νησιωτικές επιχειρήσεις που έχουν ιδιαίτερα προβλήματα. Υπήρξε άρνηση. Καμία ανταπόκριση.
     Υποβάλαμε ένα άλλο αίτημα των νησιωτικών επιχειρήσεων. Οι ανώνυμες εταιρείες και οι Ε.Π.Ε. υποχρεώνονται να δημοσιεύουν τους ισολογισμούς τους σε μια αθηναϊκή εφημερίδα αλλά και σε τοπικές. Να εξαιρεθούν. Γιατί να πληρώνουν το κόστος δημοσίευσης στην αθηναϊκή εφημερίδα; Να το κάνουν μόνο όσες είναι εισηγμένες στο Χρηματιστήριο. Το αίτημα δεν έγινε δεκτό.
     Ζητήσαμε να μην υπάρξει απελευθέρωση στις τιμές των ναύλων, που είναι ένα τεράστιο κόστος. Εδώ θα σας πω έναν ακόμα παραλογισμό: Το κόστος των εισιτηρίων, των ναύλων επιβαρύνεται με μία σειρά φόρων, που δεν ξέρω αν υπάρχει σε άλλο προϊόν και άλλες υπηρεσίες, όπως Φ.Π.Α., Λιμενικό Ταμείο, επίναυλος, φόροι υπέρ τρίτων. Και εδώ μιλάμε για ανάπτυξη και πολιτικές που ασκούνται υπέρ των νησιών. 
     Επίναυλος: Παίρνετε από τους νησιώτες ένα ποσό, για ποιο λόγο; Για να επιδοτηθούν άγονες γραμμές. Την ευθύνη της πολιτείας τη μεταφέρετε πάνω στους νησιώτες.
Με ποιες πολιτικές, λοιπόν, θα υπάρξει ανάπτυξη; Με ποιες πολιτικές θα συγκρατηθεί ο πληθυσμός στα νησιά;
      Κύριε Υπουργέ,  θέτω και ένα αίτημα ακόμα, που είναι νέο αίτημα από τις νησιώτικες περιοχές. «Τρέχει» αυτήν την ώρα ένα πρόγραμμα του Υπουργείου Ανάπτυξης. Είναι του Ε.Π.ΑΝ. -το Επιχειρησιακό Πρόγραμμα Ανταγωνιστικότητας- και αφορά τον ποιοτικό εκσυγχρονισμό μικρών καταλυμάτων. Είναι ελάχιστοι οι πόροι που έχουν διατεθεί. Οι αιτήσεις είναι πάρα πολλές και θα παρακαλούσαμε να ληφθεί  μέριμνα, να το λάβει υπ’ όψιν η Κυβέρνηση. Υπάρχουν λιμνάζοντα χρήματα, πιστώσεις στο αντίστοιχο πρόγραμμα σε άλλα μέτρα, που δεν χρησιμοποιούνται. Να μεταφερθούν, να υπάρξει και απορροφητικότητα, να ενισχυθούν και οι επιχειρήσεις. 
      Κύριε Πρόεδρε, τα υπόλοιπα θα τα πω στη δευτερολογία μου. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Να ακούσουμε και τον κύριο Υπουργό, για να έχετε πολλά να του πείτε μετά. 
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΡΑΣΚΕΥΑΣ: Θα τα διαβάσετε όλα αυτά, κύριε Υπουργέ;
      ΠΡΟΕΔΡΕΥΩΝ (Ιωάννης Τραγάκης): Πώς καταφέρατε όμως και είπαν όλοι ότι είναι φίλοι σας, κύριε Υπουργέ; Δεν το κατάλαβα. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αφού είναι!
      ΠΡΟΕΔΡΕΥΩΝ (Ιωάννης Τραγάκης): Ε, αφού είναι, λοιπόν, φίλια τα βέλη! Στείλτε και το αντίπαλον δέος τώρα! 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Με ρώτησε ο κ. Παρασκευάς εάν πρόκειται να τα χρησιμοποιήσω όλα αυτά. Κύριε συνάδελφε, θα σας αναφέρω ότι είχαμε στην Αίθουσα Βουλευτή από τις Κυκλάδες, τον μακαρίτη Βαγγέλη Ανερούση, ο οποίος κάθε φορά ανέβαινε στο Βήμα με όγκο εγγράφων, απειλών ότι εάν τα πράγματα δεν εξελιχθούν ομαλά, θα τα χρησιμοποιήσει όλα. Εγώ δεν χρησιμοποιώ εκείνη την τακτική, αλλά πάντως κάποια απ’ αυτά θα τα χρησιμοποιήσω, πρώτα απ’ όλα για να υποστηρίξω απόψεις δικές σας, καθόσον επί μία εικοσαετία ήσασταν κυβέρνηση -και σήμερα θυμηθήκατε την κατάσταση στο Αιγαίο περί την ακτοπλοΐα. Επαναλαμβάνω μετά θητεία είκοσι ετών στην κυβέρνηση!- ‘Ομως προηγουμένως θα ευχαριστήσω εσάς, κυρία Τσουρή και εσάς κύριοι συνάδελφοι, για την ευκαιρία που μου δίδετε να εμφανισθώ ενώπιόν σας στο Κοινοβούλιο, δεδομένου ότι η φύσις του Υπουργείου είναι τέτοια και η θέσις της έδρας του επίσης, που μου έχει στερήσει την εξαιρετική χαρά και τιμή να παρακολουθώ τις συνεδριάσεις του Σώματος και να μετέχω σ’ αυτές, όπως έκανα επί πολλά χρόνια.
      Κυρίες και κύριοι συνάδελφοι, η επερώτησή σας έχει δύο σκέλη. Θα περιοριστώ σ’ αυτό καθ’ εαυτό το κείμενο, για να έχει στο τέλος και μία ειδική κατάληξη, να βγάλουμε δηλαδή συμπεράσματα. 
      Το κείμενό σας λοιπόν, η επερώτηση, έχει δύο σημεία. Το ένα σημείο είναι το εξής. «Επερωτάται» –λέτε- «ο κύριος Υπουργός, διότι ο διαγωνισμός που θα διεξαχθεί στις 20 Νοεμβρίου του 2006, ο προκηρυχθείς στις 25 Σεπτεμβρίου, είναι αντιαναπτυξιακός και φωτογραφικός». Να τα πάρουμε ένα-ένα. 
      Αντιαναπτυξιακός. Γιατί αντιαναπτυξιακός; Διότι, όπως λέτε, το δίκτυο δεν είναι το κατάλληλο και οι προδιαγραφές των πλοίων, που ζητούνται, δεν είναι οι πρέπουσες. 
      Κυρία και κύριοι συνάδελφοι, εγώ όταν ανελάμβανα το Υπουργείο εδήλωσα ενώπιον του προκατόχου μου: «Όπου συμφωνούμε, η πρακτική σας εγκρίνεται και θα συνεχισθεί. Αλλά όπου δεν συμφωνούμε, δεν εγκρίνεται και θα την αλλάξουμε». Το καταλάβατε; Ε, λοιπόν, το δίκτυο ακτοπλοϊκών συγκοινωνιών που σχεδιάσατε και με τη συμβολή μας ενεκρίθη τότε, συνεχίζει να εγκρίνεται και ακολουθείται. Με κατακρίνετε για αντιαναπτυξιακό δίκτυο ακτοπλοϊκών συγκοινωνιών στο Αιγαίο. Μα, το δίκτυο αυτό είναι προϊόν δικού σας σχεδιασμού. Τον εαυτό σας να κατακρίνετε! Και σε όσα είπατε περί συμπεριφοράς έναντι του λαού του παρασυρθέντος, του εξαπατηθέντος, θα σας απαντήσω το εξής: Μα, τότε, βάσει αυτού του σκεπτικού, εσείς τον εξαπατήσατε, εσείς τον παρασύρατε.
        Επαναλαμβάνω, το δίκτυο ακτοπλοϊκών γραμμών, το οποίο σήμερα ακολουθείται είναι δίκτυο σχεδιασθέν επί κυβερνήσεως ΠΑ.ΣΟ.Κ. -φέρει την υπογραφή του Χρήστου Παπουτσή ως Υπουργού Εμπορικής Ναυτιλίας- και ανανεούται ανά έτος, σχεδόν το ίδιο. Οι αλλαγές είναι ασήμαντες και να σας τις πω. Επί των σαράντα τεσσάρων γραμμών –προσπάθησα να τις μαζέψω κάπως- που αναπτύσσονται στο Αιγαίο «ως άγονες γραμμές», οι περίφημες νέες γραμμές που, όπως ισχυρίζεσθε,  εξυπηρετούν «ημετέρους» είναι μόλις και μετά βίας οκτώ –με αυτές, δηλαδή, που θα προκηρυχθούν- και εκ των οποίων οι ενεργές βάσει των δύο διαγωνισμών των προηγουμένων ετών της θητείας μου, τέσσερις. Οι υπόλοιπες είναι γραμμές περιόδου ΠΑ.ΣΟ.Κ.. Γι’ αυτές λέτε ότι είναι αντιαναπτυξιακές; Τη δική σας εκείνη σχεδίαση, που δεν είναι κακή, αυτήν ακολουθώ. Δεν άλλαξε τίποτε. Πάρτε παράδειγμα ο καθένας τις εκλογικές περιφέρειες από τις οποίες προέρχεσθε.
        Κυρία Τσουρή, στις άγονες γραμμές τι άλλαξε; Το καραβάκι που φεύγει από τη Χίο, πάει στις Εγνούσες και επί ημερών σας και επί ημερών μας. Και τώρα με τις προδιαγραφές που βάλαμε, κυρία Τσουρή…
        ΕΛΠΙΔΑ ΤΣΟΥΡΗ:  Για τα Ψαρά πείτε μας τότε. 
        ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): ….. οι Εγνουσιώτες ενθαρρύνθηκαν και άλλαξαν καράβι. Θα έλθουν μεθαύριο οι Εγνουσιώτες με καράβι σαφώς βελτιωμένο έναντι του προηγουμένου. Αγόρασαν, κύριοι συνάδελφοι, καινούργιο καραβάκι. 
        ΠΑΝΑΓΙΩΤΗΣ ΡΗΓΑΣ: Δεν είναι επιδοτούμενο.
        ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Είναι επιδοτούμενο.
        ΕΛΠΙΔΑ ΤΣΟΥΡΗ:  Τώρα με τα νησιά. 
        ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Σας λέγω ότι με κίνητρο αυτές τις προδιαγραφές έχουμε το πρώτο παράδειγμα τις Εγνούσες που άλλαξαν καράβι.
        Πάμε στα Ψαρά που είπε η κ. Τσουρή. Εγώ σχεδίασα τη σύνδεση Χίος – Ψαρά; Εσείς τη σχεδιάσατε. Καλώς όμως πράξατε και γι’ αυτό τη συνεχίζουμε. Ο διαγωνισμός μεθαύριο προβλέπει πάλι αυτήν τη γραμμή. 
        ΕΛΠΙΔΑ ΤΣΟΥΡΗ:  Εμείς τουλάχιστον είχαμε πλοία.
        ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πού θέλετε να κατηφορίσουμε; Σε ποια άγονη γραμμή; Θέλετε να πάμε στο Αιγαίο, παρακάτω ή παραπάνω; Οι ίδιες γραμμές. Ώστε αυτές είναι οι αντιαναπτυξιακές παρεμβάσεις; Οι βελτιώσεις, μερικές βελτιώσεις οι οποίες δούλεψαν δύο χρόνια είναι αυτές που προσέφεραν καλύτερες υπηρεσίες στους νησιώτες. Αλλά πάντως μένω στον πρώτο λόγο για τον οποίο με ελέγχετε και έλεγε ότι το Υπουργείο υπό την ηγεσία του ομιλούντος ακολουθεί τακτική, καθόσον αφορά στις άγονες γραμμές, αντιαναπτυξιακή. 
        Το δεύτερο, λοιπόν, για το οποίο με κατακρίνετε –κατακρίνετε το Υπουργείο, το κατακρίνετε με την «πολιτική» έννοια- είναι ότι πρόκειται περί φωτογραφικού διαγωνισμού. Να το συζητήσουμε! Ελάτε, λοιπόν, να αναζητήσουμε το «φωτογράφο»! Ποιος ήταν ο «φωτογράφος»! Για να βγάλετε  φωτογραφία, θέλετε τη μηχανή, το «φωτογράφο» και το αντικείμενο. Αντικείμενο κάποια πλοία ή πλοιοκτήτες και έχουμε και το «φωτογράφο». Αγνοείτε ή θέλετε να αγνοείτε ότι προκειμένου να προκηρυχθεί ο διαγωνισμός, όπως και όλοι οι παρόμοιοι και επί ημερών σας και τώρα επί ημερών μας, ο νόμος προβλέπει και το νόμο τηρούμε, ότι αυτά τα εγκρίνει το Συμβούλιο Ακτοπλοϊκών Συγκοινωνιών. Και στο Συμβούλιο Ακτοπλοϊκών Συγκοινωνιών ποιοι μετέχουν;
        Πέραν των υπηρεσιακών παραγόντων των δύο Υπουργείων Εμπορικής Ναυτιλίας, Αιγαίου και Νησιωτικής Πολιτικής οι εκπρόσωποι της Ε.Ν.Α.Ε. με εκπρόσωπο, το διακηρύττει ο άνθρωπος, ως ελεύθερος πολίτης που είναι, κομματικά προσκείμενο στο ΠΑ.ΣΟ.Κ. ή κάπου στα πέριξ. Επίσης, εκπρόσωπο από την πρωτοβάθμια Τοπική Αυτοδιοίκηση δήμαρχο μη ανήκοντα στη Νέα Δημοκρατία . Το γνωρίζετε άλλωστε οι Κυκλαδίτες. Κάνει καλά τη δουλειά του ο άνθρωπος, συμφώνησε με το δίκτυο και τη διαδικασία και δόθηκε η έγκριση, όπως δόθηκε και από τα άλλα μέλη που είναι εκπρόσωποι των επιμελητηρίων, των εμπορικών και βιομηχανικών νησιωτικών επιμελητηρίων, των ξενοδοχειακών και άλλων παρόμοιων επιμελητηρίων. 
        Ώστε αυτοί είναι οι «φωτογράφοι»; Αν είναι αυτοί να τους το πείτε. Να τους πείτε ότι οι «φωτογράφοι» αυτοί τα έκαναν «πλακάκια» με τους εφοπλιστές και τους σχεδίασαν τέτοιο διαγωνισμό που μεθαύριο στις 20 του μηνός ό,τι βγει είναι προϊόν συνεννοήσεως των μελών του Συμβουλίου Ακτοπλοϊκών Συγκοινωνιών και των πλοιοκτητών!
      Ήμουν στη Σάμο χθες με τον Πρόεδρο της Δημοκρατίας, και μου δόθηκε η εμπειρία να συζητήσω τα της γραμμής από Σάμο, Ικαριά, Θίμενα, ή στα πέριξ ερωτώ: «Τα έχουν κάνει «πλακάκια» τα μέλη του Σ.Α.Σ. με τους πλοιοκτήτες αυτής της περιοχής; ‘Η μήπως συμβαίνει αυτό εις ό,τι κυκλοφορεί στα δικά σας τα μέρη, Θήρα, Θηρασιά με τους βαρκάρηδες, δηλαδή; 
      Σας λέγω: Παραλάβαμε από σας το δίκτυο, το βελτιώσαμε σημειακά και βάσει αυτού έγιναν οι διαγωνισμοί του 2004, του 2005 και τώρα του 2006 και με τους ίδιους «ημετέρους» οι οποίοι ήταν επί εποχής σας περίπου οι ίδιοι όπως είναι και επί εποχής μας. Αυτό είναι το δυναμικό που έχουμε. Οι «ημέτεροι» τους οποίους «ευνοεί» ο Παυλίδης είναι οι ίδιοι με αυτούς που ευνοούσατε εσείς. Από πού θέλετε να το πιάσω; Θήρα-Θηρασιά. Το πλοίο π.χ. «ΘΗΡΑ» το 2002 που άλλαξε -διότι από τότε άλλαξε -το σύστημα- παίρνει τον διαγωνισμό όπως  το 2003, το 2004, το 2005. Αυτό το παράδειγμα που αφορά στις Κυκλάδες.
      Επάνω ψηλά στην περιοχή σας, στον Άη Στράτη, κάθε χρόνο έχουμε το Αιολίς, με την όποια μορφή είτε δηλαδή, Ε/Γ-Ο/Γ είτε Φ/Γ-Ο/Γ. Το βρήκα, διαγωνισμός γίνεται, δεν εμφανίζεται άλλος, και έτσι έχομε το ίδιο καραβάκι. Εάν τα εκάματε «πλακάκια» εσείς με το «ΑΙΟΛΙΣ», τότε τα έκαμα «πλακάκια» κι εγώ!  Δεν είναι ορθή η τοποθέτησή σας περί «φωτογραφικού»! Οφείλετε να την ανακαλέσετε!
      Πού θέλετε να πάμε; Να πάρουμε και άλλη γραμμή, Οινούσσες-Χίος που είπα προηγουμένως. Ανήκει σε μία λαϊκής βάσεως εταιρεία –έτσι την αποκαλούν- η οποία εδώ και χρόνια κάνει την ίδια δουλειά είτε με το ΠΑ.ΣΟ.Κ., είτε με τη Νέα Δημοκρατία. Αυτοί λοιπόν, είναι οι «φωτογραφικοί» διαγωνισμοί τους οποίους ενέκρινε το Συμβούλιο Ακτοπλοϊκών Συγκοινωνιών, το Υπουργείο απεδέχθη την έγκρισή του και προκήρυξε διαγωνισμό χωρίς καμία μεταβολή. 
      Ποιο είναι τώρα το νέο στοιχείο στους διαγωνισμούς για το οποίο γίνεται μακρά συζήτηση και μάλιστα γίνεται και επιθετικά; Ότι αξιοποιώ διάταξη του νόμου… Ποια είναι η διάταξη; Ότι από φέτος η Βουλή διά της ψήφου της και διά της ψήφου Βουλευτών του ΠΑ.ΣΟ.Κ. ενέκρινε οι διαγωνισμοί να γίνονται με προοπτική υπογραφής συμβάσεων μεταξύ του κράτους μας δια των δύο Υπουργείων: -Εμπορικής Ναυτιλίας και Αιγαίου και Νησιωτικής Πολιτικής, και πλοιοκτητριών εταιρειών διαρκείας άνω του έτους. Έτσι όσοι αναδειχθούν ως αναλαμβάνοντες εκτέλεση «δημόσιας υπηρεσίας», όπως λέγονται οι άγονες γραμμές, θα δύνανται να υπογράφουν σύμβαση διαρκείας μέχρι δώδεκα έτη. Το Υπουργείο μας τα δώδεκα χρόνια για την ενδονησιωτική σύνδεση τα θεώρησε ως πολύ μακρά διάρκεια και περιορισθήκαμε στα οκτώ. Ο νόμος το επιτρέπει, το τονίζω. Ούτε ο Παυλίδης το επέλεξε, ούτε ο Κεφαλογιάννης, ούτε κανείς έτερος εκ των μελών της Κυβερνήσεως. Ο νόμος το επέλεξε και φθάσαμε σ’ αυτό το σημείο μετά από απαίτηση πολλών εκτός Κοινοβουλίου, αλλά και εντός Κοινοβουλίου από όλες τις πτέρυγες διότι ήταν ακατανόητο κάθε χρόνο διαγωνισμός, αβεβαιότης ποιος θα πάρει την «γραμμή» την επόμενη χρονιά και ως εκ τούτου μηδενική ελπίς βελτιώσεως της καταστάσεως των πλοίων. Ποιος θα κάμει επένδυση αν του χρόνου έχει την αβεβαιότητα μήπως εμφανισθεί κάποιος άλλος; 
      Έτσι, λοιπόν, κινηθήκαμε βάσει των νόμων που η Βουλή μας παρέδωσε και τους οποίους ψήφισαν μέλη του Κοινοβουλίου ανήκοντα και σε άλλες παρατάξεις πέραν της Νέας Δημοκρατίας. 
      Έξι φορές στο σύντομο κείμενο της επερώτησης μνημονεύεται η «oκταετία». Κύριοι συνάδελφοι, προς ενημέρωσή σας πότε ένα καράβι ή μία πλοιοκτήτρια εταιρεία μπορεί να συνάψει σύμβαση διαρκείας οκτώ ετών με το Υπουργείο Αιγαίου και Νησιωτικής Πολιτικής το οποίο σήμερα ελέγχετε; Πότε;
      Όταν αυτή η εταιρεία φέρει καράβι που θα είναι νεότευκτο –νεότευκτο, το τονίζω- ή ηλικίας μικροτέρας των δέκα ετών και με ταχύτητα είκοσι πέντε μίλια/ώρα! Γράφετε στο κείμενό σας ότι έτσι δεσμεύεται η περιοχή και δεσμεύεται η νησιωτική Ελλάδα, ότι σκλαβώνεται δηλαδή!
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Και με μήκος πόσο;
      ΠΡΟΕΔΡΕΥΩΝ (Ιωάννης Τραγάκης): Ωραίοι φίλοι είσαστε όμως! Φιλικά ξεκινήσατε, τώρα πάτε να το αγριέψετε!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αν λοιπόν αυτά τα χαρακτηριστικά –νεότευκτο πλοίο ή μέχρι δέκα ετών και με ταχύτητα είκοσι πέντε μίλια/ώρα- τα θεωρείτε δεσμά, παρακαλώ δεσμεύστε με! Αν τα θεωρείτε σκλαβιά, παρακαλώ σκλαβώστε με! 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πόσα μέτρα είναι;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Να έχω καινούργιο καράβι ή μέχρι δέκα ετών και με ταχύτητα είκοσι πέντε μίλια, σε σύγκριση με αυτά που μας παραδώσατε είκοσι χρόνια στο τιμόνι του σκάφους που λέγεται «ΕΛΛΑΣ», και να κάνω και κόνξες ηχεί τουλάχιστον περίεργα! 
      Κύριοι συνάδελφοι, μόνο τότε υπογράφεται η σύμβαση –διά της υπογραφής μου θα γίνει αυτό- διαρκείας μέχρι οκτώ χρόνια, να είναι δηλαδή νεότευκτο ή να είναι ηλικίας κάτω των δέκα ετών και να έχει ταχύτητα είκοσι πέντε μίλια!
      Καθόσον αφορά στα λοιπά τεχνικά χαρακτηριστικά, για τα οποία ακούσθηκαν διάφορα σχόλια –τα οκτώ, δώδεκα, δεκάξι ή άλλα μέτρα- αυτά προσδιορίζονται από την περιοχή. Κατ’ αρχάς οκτώ μέτρα οι προδιαγραφές όλου του διαγωνισμού δεν προβλέπουν για καμία περιοχή. Σε μικρές αποστάσεις είναι δώδεκα μέτρα το μίνιμουμ. 
      Κύριοι συνάδελφοι, αυτά είναι τα μίνιμουμ χαρακτηριστικά. Γιατί εδώ ανοίγω μια παρένθεση. Εδιάβασα το κείμενο και παραξενεύθηκα. Λέγω, μα το συνέταξαν αυτό νησιώτες Βουλευτές ή κάποιος υπάλληλος του κόμματος; Το κείμενο αυτό συνετάγη από νησιώτες Βουλευτές; 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Τα μήκη των σκαφών προσδιορίζονται από το περιβάλλον στο οποίο θα κινηθούν –ξεκαθαρισμένα πράγματα!- και είναι τα ίδια περίπου που ήσαν και επί ημερών σας. Τι θα κάμετε δηλαδή στο μπογάζι Κάρπαθος-Κάσος, Φρυ–Φοινίκι; Τι θα κάμετε; Το «QUEEN MARY» θα βάλετε; Τι θα κάμετε; Για να δούμε. Τόσα χρόνια τι κάνατε; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας ακούνε τώρα!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θήρα – Θηρασιά τι κάνατε, τι φέρνατε; Το «ΦΡΕΙΔΕΡΙΚΗ»; Τι είχατε τόσα χρόνια; Υπερωκεάνιο είχατε; Καλά επράξατε και είχατε τα μήκη που είχατε, πρακτικά, τα ξέρουν οι καπετάνιοι, τα ξέρουν οι θαλασσινοί. Αυτά χρειάζονται. 
      Λέγω το μίνιμουμ. Αν παρουσιασθεί κάτι καλύτερο, καλοδεχούμενο. Και οι προδιαγραφές του διαγωνισμού μας εκεί κατατείνουν. Λέμε στο διαγωνιζόμενο: Με αυτό που έχεις τώρα σε δεχόμαστε για κάποιο διάστημα, αλλά σου δίνουμε και ένα ισχυρό κίνητρο, αν βελτιώσεις τις ικανότητές σου εντός τακτού χρόνου, αυτόματα η σύμβασή σου με το δημόσιο επεκτείνεται μέχρι τα οκτώ χρόνια, αν πιάσεις το άριστο, ή μέχρι τα έξι, αν πιάσεις τα χαρακτηριστικά της δευτέρας κατηγορίας.
      Κλιμάκωση, αυτή ζητεί ο νησιώτης. Δώστε κίνητρα στους μικροεφοπλιστές μας. Δεν είναι δα όλοι Ωνάσηδες οι εφοπλιστές ή οι ασχολούμενοι με την ακτοπλοΐα. Εσείς οι νησιώτες Βουλευτές γνωρίζετε ποιοι είναι. Δώστε κίνητρα, όπως έδωσε το κράτος στη στεριανή επιχείρηση! Πώς γινήκαν οι ξενοδόχοι μας; Και αναφέρομαι σ’ αυτούς, επειδή το περιβάλλον μου το στεριανό, η περιφέρεια από την οποία προέρχομαι –έχω την τιμή να εκπροσωπώ στο Κοινοβούλιο τα Δωδεκάνησα- είναι τουριστικό περιβάλλον, και γνωρίζω κάλιστα ότι οι ξενοδόχοι μας ανεπτύχθησαν διά κινήτρων!
      Κύριοι συνάδελφοι, χωρίς αναπτυξιακό νόμο, κίνητρα δίδουμε! Η σύμβαση μακράς διαρκείας με εξασφαλισμένη την οικονομική ενίσχυση από το κράτος είναι κίνητρο και έπρεπε εσείς να το κάμετε αυτό στα είκοσι χρόνια που ήσασταν κυβέρνηση. 
      Και πάμε, λοιπόν, τώρα σε ορισμένα περίεργα διότι σήμερα τελώ ελαφρώς εν συγχύσει, με άλλα λόγια, μπερδεύθηκα σήμερα. Το Νομαρχιακό Συμβούλιο εις τη Ρόδο, στα Δωδεκάνησα δίδει εντολή να χρηματοδοτηθεί συγκεκριμένος πλοιοκτήτης. Εδώ οι συνάδελφοι στο Κοινοβούλιο με ελέγχουν διότι υποψιάζονται πως έκαμα κάτι τέτοιο. Τι τελικά από τα δυο πρέπει να γίνεται; 
      Απάντηση, λοιπόν, δική μου. Πρέπει να γίνεται ό,τι λέγουν οι νόμοι και είναι καθιερωμένο διά των πρακτικών των κυβερνήσεων, όχι μόνον της Κυβερνήσεώς μας, αλλά όλων των κυβερνήσεων. 
      Οι λεγόμενες «άγονες γραμμές» μάλιστα επεξετάθησαν επί ημερών σας με νόμο που περάσατε εδώ, κατά πλειοψηφία, μετά την άρση του καμποτάζ. Με νόμο επεκτείνατε το λεγόμενο «άγονο» στα 2/3 του Αιγαίου. Το καταστήσατε άγονο το Αιγαίο και δεσμεύσατε διά των συζητήσεων με την Ευρωπαϊκή Ένωση και τους διαδόχους σας, ημάς που πασχίζουμε τώρα να αποδεσμευθούμε. Η λεγομένη απελευθέρωση της ακτοπλοΐας, δηλαδή, η ελεύθερη διακύμανση τιμής τρίτης θέσεως, είναι προϊόν δική σας πρακτικής. Εσείς τα κάματε έτσι τα πράγματα. 
      Εμένα αν με ρωτήσετε το περί αποδεσμεύσεως, έχω να σας πω και εγώ τα δικά μου. Εγώ, ξέρετε, είμαι εγκατεστημένος στη Μυτιλήνη. Εκεί δραστηριοποιείτο μέχρι προ καιρού μία μόνο εταιρεία, η «ΝΕΛ». Κάποια στιγμή φάνηκε και μία δεύτερη εταιρεία, η «HELLENIC SEAWAYS», μ’ ένα πλοίο το «ΝΗΣΟΣ ΜΥΚΟΝΟΣ». 
      Και ξέρετε τι έγινε; Το γνωρίζετε βέβαια εσείς οι εκ Χίου, όπως και άλλοι συνάδελφοι, φαντάζομαι. Τα εισιτήρια της τρίτης θέσεως έπεσαν στο μισό ή όχι; Ανταγωνισμός …
      ΚΩΝΣΤΑΝΤΙΝΟΣ ΚΑΪΣΕΡΛΗΣ: ...
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Να το ξαναπώ; Τι εισιτήριο της τρίτης θέσεως έπεσε στο μισό ή όχι;. 
      Τώρα εγώ προκαλώ για να απαντήσουν οι συνάδελφοι. Έπεσε στο μισό. Ανταγωνισμός μεταξύ «ΝΕΛ» και «HELLENIC SEAWAYS».
      Αυτή, λοιπόν, η προσπάθεια που αναπτύσσεται τώρα με μεγάλη επιμονή, με πολλές δυσκολίες μέσα σ’ ένα νομοθετικό περιβάλλον σύνθετο που σιγά-σιγά το ξεδιαλύνουμε, πιστεύω βάσιμα ότι θα αποδώσει. 
      Ο διαγωνισμός που θα γίνει στις 20 του μηνός με νέες ορισμένες προδιαγραφές πλοίων, βελτιωμένες και με τη δυνατότητα συνάψεως συμβάσεων δημοσίου με πλοιοκτήτες μέχρι οκτώ χρόνια για ειδικά πλοία και με κίνητρα για όσους δεν έχουν αυτά τα θεωρούμενα ως «ειδικά πλοία», για να τα αναβαθμίσουν ή να τα αντικαταστήσουν. Αυτός ο διαγωνισμός, κύριοι συνάδελφοι, θα αποτελέσει και την απαρχή περαιτέρω βελτιώσεων. 
      Δηλώνω ότι δεν είμαι εξ αυτών που πιστεύουν ότι στις 20 του μηνός θα αλλάξει η μορφή της ακτοπλοΐας, αλλά ότι θα γίνει ένα βήμα και θα χρειασθεί κάποιος χρόνος ώστε αυτό το βήμα να σταθεροποιηθεί. Πιστεύω πάντως, βάσιμα ότι κάποιοι έστω και δειλά-δειλά θα βγουν στην επιφάνεια και θα μπουν στο σύστημα που έχει ανάγκη ανανεώσεως. 
      Με μελαγχολεί να ανεβαίνω στο Βήμα για να ομιλήσω περί ακτοπλοΐας εδώ στη χώρα που υπερηφανεύεται πως έχει τη μεγαλύτερη, την εντονότερη ναυτιλιακή δραστηριότητα στον κόσμο, που παρέχει υπηρεσίες θαλασσίων μεταφορών στα πέρατα της οικούμενης και δυσκολεύεται ακόμη να παράσχει παρόμοιες υπηρεσίες μέσα στο σπίτι μας, στο Αιγαίο και στο Ιόνιο ίσως, αλλά στο Αιγαίο προπάντων. 
      Αλλά αναζητώ και τον αίτιον. Ψάχνω να τον βρω και δεν τον βρίσκω ότι είναι ο αναλαβών την εξουσία στις 7 Μαρτίου του 2004. Ανατρέχω στο παρελθόν. Μου λέγουν: «Μα, είσθε δυόμισι χρόνια Κυβέρνηση». 
      Απάντηση: Είμεθα δυόμισι χρόνια. Κύριοι συνάδελφοι, είναι λίγα. Σας το λέγω φωναχτά εδώ, στην Αίθουσα του Κοινοβουλίου. Τα δυόμισι χρόνια είναι λίγα…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Καήκαμε ! 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Για να ξεπεραστούν αυτά που αφήσατε είκοσι χρόνια σίγουρα θα φάμε και τον επόμενο χρόνο. 
      Διακήρυξη: Σίγουρα θα φάμε και το επόμενο χρόνο, αλλά χαίρομαι γιατί η πολιτική μας φέρνει την ανανέωση με κάποιο ρυθμό, όχι ταχύ, αλλά με κάποιο καλό ρυθμό. 
      Είμαι προσκεκλημένος και πιστεύω και εσείς –κάποιοι από εσάς ίσως- μεθαύριο στην καθέλκυση ενός ακόμη νεότευκτου πλοίου της ακτοπλοΐας και φέρει, ωραία μου κυρία, το όνομα της ωραίας νήσου σας, το «ΝΗΣΟΣ ΧΙΟΣ».
      Ό,τι έγινε πριν από ενάμιση χρόνο με το «ΝΗΣΟΣ ΜΥΚΟΝΟΣ»! Ταχύπλοο, πάλιν! Εξαιρετικά πλοία και μάλιστα κατασκευασμένα στα ελληνικά ναυπηγεία, αυτά που τα καταδικάσατε στο μαρασμό και την εξαφάνιση. Πάντα ταύτα είναι προϊόν πολιτικής, ένα μέρος της οποίας είναι η νησιωτική πολιτική. Μεθαύριο θα δείτε να ναυπηγούνται στην Ελλάδα, σε ελληνικά ναυπηγεία, τα πλοία, τα οποία σήμερα διαφημίζονται πως θα εκτελούν τις easy cruises. 
      Και μ’ αυτές τις προδιαγραφές διαγωνισμού, φιλοδοξούμε να ενθαρρύνουμε να γίνουν ανανεώσεις πλοίων, να γίνουν πιθανώς και νέες κατασκευές, αλλά, προπάντων, να βελτιωθεί η κατάσταση, μία κατάσταση που δεν τη δημιουργήσαμε από τις 7 Μαρτίου 2004, αλλά την παραλάβαμε από εσάς.
      Κυρίες και κύριοι συνάδελφοι, έχω στοιχεία για τα ισχύοντα σε όλες τις περιοχές, στους πέντε νομούς που συνθέτουν το διοικητικά προσδιορισμένο Αιγαίο. Τονίζω, διοικητικά! Αναγνωρίζω την παρατήρηση την οποία έκαμε ο συνάδελφος από τις Κυκλάδες ότι σήμερα έχουμε πρόβλημα στις Κυκλάδες με την ακινησία δύο πλοίων.
      Προκηρύξαμε διαγωνισμό ταχυτάτων διαδικασιών και έχω την εντύπωση ότι αύριο που θα ολοκληρωθεί η όλη διαδικασία, θα έχουμε πλοίο για να εξυπηρετήσει την περιοχή.
      Καθ’ όσον αφορά τώρα στο ερώτημα του συναδέλφου από τα Ιόνια για το ποιες είναι οι αρμοδιότητες του Υπουργείου, έχω να πω το εξής: Κύριε συνάδελφε, εμένα ρωτάτε; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν ξέρετε;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Το Υπουργείο συμπλήρωσε φέτος ζωή είκοσι ετών. Δεκαοκτώ χρόνια στα χέρια σας, δύο χρόνια στα χέρια μου.
      (Θόρυβος-Διαμαρτυρίες από την πτέρυγα του ΠΑ.ΣΟ.Κ. )
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ήταν μόνο Αιγαίου. Τώρα είναι και νησιωτικής πολιτικής.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής) : Λοιπόν, σας λέγω ότι όποιες αρμοδιότητες είχε τότε, τις έχει και τώρα. Δεν άλλαξε καμία! 
      (Θόρυβος –Διαμαρτυρίες από την πτέρυγα του ΠΑ.ΣΟ.Κ.)
      Κύριοι συνάδελφοι, δεν άλλαξε καμία.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Κύριοι συνάδελφοι από τα Ιόνια, συγχωρείσθε γιατί δεν γνωρίζετε.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Ανεξάρτητα πάντως των του Υπουργείου Αιγαίου, σας είπα ότι όπου συμφωνούμε, δεν αλλάζει τίποτα. Όπου δεν συμφωνούμε, αλλαγές! Μάλιστα, αλλαγές για τις οποίες σήμερα λέτε ότι είμεθα και πολιτικά ένοχοι. 
      Σας λέγω, λοιπόν, το εξής: Καμία αλλαγή αρμοδιοτήτων! Αξιοποίηση εργαλείων, τα οποία προέβλεπε το ιδρυτικό διάταγμα, προέβλεπε ο ιδρυτικός νόμος και δεν τα είχατε αξιοποιήσει. Δεν έχετε πάρει είδηση ότι ως προς τα Ιόνια έχει εγγραφεί στο Π.Ε.Π. του Ιονίου πίστωση 8.000.000 ή 9.000.000 ευρώ για το πρόγραμμα των μικρών νησιών, με φορέα χρηματοδότησης το Υπουργείο Αιγαίου και Νησιωτικής Πολιτικής; 
      Δεν σας ενημέρωσε ο περιφερειάρχης σας; Δεν φροντίσατε εσείς να το μάθετε; Στο Ιόνιο αυτό μπορούσε να γίνει και επί προηγουμένης κυβερνήσεως, αλλά βαθιά μεσάνυχτα!
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Πάντοτε υπήρχαν αυτά.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ουδέποτε εστράφη το Υπουργείο προς το Ιόνιο!
      (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
      ΔΗΜΗΤΡΙΟΣ ΒΑΡΒΑΡΙΓΟΣ: Εμείς φταίμε γι’ αυτό;
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. Θα απαντήσετε. 
      Ολοκληρώστε, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θα πάρετε το λόγο, θα δευτερολογήσετε, εδώ είμαστε!
      ΙΩΑΝΝΗΣ ΠΑΡΑΣΚΕΥΑΣ: Δεν μας δίνει χρόνο ο Πρόεδρος.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Όσες ώρες θέλετε!
      ΠΡΟΕΔΡΕΥΩΝ (Σωτήρης Χατζηγάκης): Τι να σας κάνω; Τον Κανονισμό δεν τον έκανα εγώ! Τον βρήκα.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε συνάδελφε από τα Ιόνια νησιά, θα σας υποδείξω, εάν μου το επιτρέψετε, να μην ξαναθυμηθείτε το Άμστερνταμ και τη Νίκαια. Τόσο το ένα, όσο και το άλλο, είναι συνθήκες που υπεγράφησαν επί των ημερών σας. Είδε κανένας νησιώτης προϊόν εξ αυτών των συνθηκών που να προήλθε και από τα χέρια σας; Δεν εφαρμόσθηκαν ούτε το Άμστερνταμ ούτε τη Νίκαια επί ημερών σας.
      Ακούστε με εδώ τι φταίει. Φταίει το γεγονός ότι δεν αξιοποιήσατε τρεις Προεδρίες για να εισαγάγετε τη νησιωτική πολιτική στην καρδιά της Ευρωπαϊκής Ένωσης. Πλην των Μεσογειακών Ολοκληρωμένων Προγραμμάτων που και εκείνα τα κατασπαταλήσατε, καμία άλλη επέμβαση! 
      Ερχόμεθα σήμερα και βλέπουμε στο Δ΄ Κοινοτικό Πλαίσιο Στήριξης για πρώτη φορά εντυπωσιακά να προβάλλεται η νησιωτικότητα. Μεθαύριο που θα πάρετε στα χέρια σας και το εθνικό σχέδιο του 2007 μέχρι το 2013, θα κληθείτε να σχολιάσετε και να προτείνετε ίσως για τις περιφέρειές σας, για τις νησιωτικές περιφέρειες, κάτι που δεν εκάματε στο Γ΄ Κοινοτικό Πλαίσιο, γιατί δεν είχατε τη δυνατότητα αλλά και την διάθεση. Δεν σας την προσέφερε το σύστημα που η κυβέρνηση είχε στα χέρια της.
      Καταλήγω στο εξής: Ευχαριστώ για την επερώτηση για τον πρώτο λόγο που σας είπα και για το δεύτερο λόγο ότι μου δώσατε την ευκαιρία να αναφερθώ αποκλειστικά και μόνο στο περιεχόμενο και τη δομή του διαγωνισμού της 20ης Σεπτεμβρίου 2006 που υπό την παρούσα μορφή γίνεται για πρώτη φορά. 
      Κύριοι συνάδελφοι, έγινε αναφορά και σε άλλα θέματα τα οποία δεν είναι αρμοδιότητας του Υπουργείου μου. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε όμως κύριε Υπουργέ, σας παρακαλώ. Να μην μπούμε σε όλα τα θέματα όλων των Υπουργείων. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όσο για το Ε.Π.ΑΝ., κύριε συνάδελφε, θα μεταφέρω στον Υπουργό κ. Σιούφα ό,τι ακριβώς μου είπατε, διότι κυρίως εκείνος έχει τους μηχανισμούς του Προγράμματος της Ανταγωνιστικότητας. 
      ΔΗΜΗΤΡΙΟΣ ΒΑΡΒΑΡΙΓΟΣ: Για τις μικρές επιχειρήσεις. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ναι. Και αν δεν υπάρχει ειδικός λόγος, αλλά είναι μόνο θέμα γραφειοκρατίας να είσθε βέβαιος ότι η πρόταση που εκάματε –και είναι ρεαλιστική πρόταση- θα προχωρήσει. Γι’ αυτό τις προσεχείς  ημέρες και πάλι θα ξαναεπικοινωνήσουμε ώστε να σας ενημερώσω για τις εξελίξεις επ’ αυτού του θέματος. 
      Αυτά επί του παρόντος και είμαι στη διάθεσή σας στην δευτερολογία. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ. 
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Βασίλειος Κεγκέρογλου, έχει το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ο επερωτώμενος και εγκαλούμενος Υπουργός προκειμένου να αντλήσει επιχειρήματα επέστρεψε πάλι στο παρελθόν. Κάνει πως ξεχνά ότι έχει κοντά τρία χρόνια στη διακυβέρνηση της χώρας η Νέα Δημοκρατία. Οι νησιώτες όμως κύριε Υπουργέ, βιώνουν μια δεινή πραγματικότητα εντελώς διαφορετική από αυτή που περιγράψατε και οδηγούνται σε αβεβαιότητα για το αύριο. 
      Αλλά αφού υποστηρίξατε ότι συνεχίζετε το έργο του ΠΑ.ΣΟ.Κ όπου αυτό το θεωρείτε θετικό, δεν μας είπατε γιατί προσθέσατε στο τίτλο του Υπουργείου Αιγαίου τον τίτλο «και Νησιωτικών Περιοχών» αφού δεν έχετε ολοκληρωμένη νησιωτική πολιτική. Δεν μας είπατε γιατί πετάξατε στον κάλαθο των αχρήστων τη μελέτη του Υπουργείου Αιγαίου επί Νίκου Σηφουνάκη, που εμπεριείχε όλη την ευρωπαϊκή εμπειρία για τις ακτοπλοϊκές συγκοινωνίες. Δεν μας είπατε γιατί το σχεδιασμό αυτόν που παραλάβατε δεν το συνεχίσατε,  που προέβλεπε σημαντικό ρόλο της πολιτείας σε συνδυασμό με την ιδιωτική πρωτοβουλία. 
      Κύριε Υπουργέ, δικαιολογηθήκατε και σήμερα ότι μάλλον φταίει το κακό ΠΑ.ΣΟ.Κ., γνωρίζετε όμως πολύ καλά ότι οι δικαιολογίες  αυτές πλέον δεν αρκούν. Και δεν σας αρκούν γιατί τρία χρόνια τώρα ο νησιώτικος χώρος βιώνει μια πρωτοφανή αρνητική εμπειρία. Το αίσθημα της αποκοπής από την υπόλοιπη Ελλάδα έχει κυριεύσει τους νησιώτες. Η ραγδαία χειροτέρευση της κατάστασης των ακτοπλοϊκών συνδέσεων επιτείνει το πρόβλημα της απομόνωσης των νησιών και δημιουργεί στους νησιώτες ανασφάλεια για το αύριο. Η έλλειψη επαρκών ακτοπλοϊκών συνδέσεων, οι μεγάλες καθυστερήσεις, οι ματαιώσεις, οι συνεχείς βλάβες των πλοίων της ταλαιπωρίας, εκτός του ότι εξέθεσαν τη χώρα διεθνώς, επιβάρυναν τους ταξιδιώτες και επέδρασαν αρνητικά στην οικονομία των νησιών.
      Τρία χρόνια τώρα το Υπουργείο Αιγαίου, το Υπουργείο Εμπορικής Ναυτιλίας και η Κυβέρνηση συνολικά πειραματίζονται πάνω στους νησιώτες, τους τουρίστες, τους ταξιδιώτες και κυρίως στην οικονομική και κοινωνική ανάπτυξη τω νησιών, χωρίς συγκεκριμένο σχέδιο, χωρίς έγκυρο και έγκαιρο προγραμματισμό, αποκομμένοι από τους τοπικούς αναπτυξιακούς φορείς, αλλά όπως φαίνεται και χωρίς ιδιαίτερη συνεργασία του Υπουργείου σας με το Υπουργείο Εμπορικής Ναυτιλίας προχωρείτε σε αποσπασματικές παρεμβάσεις, αντιφατικές μεταξύ τους, οδηγώντας το νησιώτικο χώρο σε αδιέξοδο. 
      Παρά την τεράστια πρόοδο της τεχνολογίας και την αλματώδη αύξηση των ταχυτήτων σε όλους τους τομείς, το κάθε νησί τρία χρόνια μετά νιώθει πιο απόμακρο από τα άλλα νησιά, νιώθει πιο απόμακρο από τον Πειραιά και την Ηπειρωτική χώρα. Ταυτόχρονα το χάσμα ανάμεσα στην ανάπτυξη της Ηπειρωτικής χώρας και των νησιώτικων περιοχών συνεχώς διευρύνεται. 
     Οι προεκλογικές σας υποσχέσεις και δεσμεύσεις, χάριν των οποίων  υφαρπάξατε τη ψήφο ορισμένων νησιωτών που πίστεψαν τα λόγια σας, γρήγορα ξεχάστηκαν. 
     Στις προγραμματικές σας δηλώσεις το Μάρτιο του 2004 μιλήσατε για τα δέκα σημεία της πολιτικής σας και ανάμεσα στα άλλα αναφέρατε: Θαλάσσιες μεταφορές, ειδικός αναπτυξιακός νόμος για τα νησιά, δημόσια διοίκηση, υπηρεσίες υγείας και εκπαίδευσης, λειψυδρία, αξιοποίηση νέων τεχνολογιών και αναγνώριση της νησιωτικότητας, κατά τη διάρκεια της διακυβερνητικής.
     Κυρίες και κύριοι συνάδελφοι, οι νησιώτες περιμένουν ακόμη, αλλά εσείς μέχρι σήμερα δεν παρουσιάσατε, κύριε Υπουργέ, κανένα ολοκληρωμένο σχέδιο για την ανάπτυξη των νησιών. Κανένα σχέδιο, καμία ολοκληρωμένη πολιτική, σε κανέναν από τους τομείς που προανέφερα. Μεμονωμένες πρωτοβουλίες και ενέργειες, ναι. Όμως έτσι καταστήσατε και αυτές τις πρωτοβουλίες αναποτελεσματικές. 
     Οι θαλάσσιες συγκοινωνίες αποτελούν το βασικό εργαλείο και την απαραίτητη προϋπόθεση για την αντιμετώπιση των μόνιμων μειονεκτημάτων των νησιών που οφείλονται στο θαλάσσιο αποκλεισμό τους. Επαναλαμβάνω αυτή την αρχή, γιατί η Κυβέρνηση με την πολιτική της δεν φαίνεται να την ενστερνίζεται στην πράξη. Η κατάργηση της Ρ.Α.Θ.Ε., αμέσως μόλις αναλάβατε την Κυβέρνηση ξεκίνησε την αρχή του χάους για το Αιγαίο. Η Επιτροπή Ανταγωνισμού και πέρα από τα πρόσφατα γεγονότα με τους κουμπάρους, ουδέποτε παρενέβη, ουδέποτε εξέτασε ή έβγαλε πόρισμα για τις συνθήκες στην ακτοπλοΐα. 
     Η σαλαμοποίηση του ν. 2932 στον οποίο συνεχώς αναφέρεστε με τις αποσπασματικές και φωτογραφικές του τροποποιήσεις, οι οποίες προωθήθηκαν από την Κυβέρνηση, ανέτρεψε τις θετικές ρυθμίσεις του νόμου, πάντα εις βάρος της ποιότητας των θαλάσσιων μεταφορών, πάντα εις βάρος του ταξιδιώτη και του νησιώτη, πάντα, όμως, εις όφελος των πλοιοκτητών. 
     Με την πολιτική σας κατακερματίζετε την οικονομική και κοινωνική συνοχή των νησιών και οδηγείτε την προοπτική της ανάπτυξής τους στις καλένδες. Οι μικρές και οικογενειακές επιχειρήσεις στενάζουν κάτω από τον άνισο ανταγωνισμό. Τρία χρόνια χωρίς κανένα νέο λιμάνι, χωρίς κανένα νέο έργο διαχείρισης των υδάτων, που εσείς βρήκατε τη χρηματοδότη. Τρία χρόνια με συνεχή υποβάθμιση των υπηρεσιών στην υγεία και στην εκπαίδευση σε όλα σχεδόν τα νησιά. Ούτε λόγος να γίνεται για την αξιοποίηση των νέων τεχνολογιών. Παρά τις προειδοποιήσεις και τις παρεμβάσεις μας, δεν πράξατε απολύτως τίποτα έγκαιρα για να μη χαθούν πόροι από τη Δ΄ προγραμματική περίοδο για το Αιγαίο. 
     Δημιουργείτε τις υπερπεριφέρειες χωρίς συγκεκριμένο αναπτυξιακό πλαίσιο, προκαλώντας σύγχυση με την προσθήκη ενός ακόμα επιπέδου προγραμματισμού και ανάπτυξης, ενός νέου επιπέδου που θα είναι πάνω από το Υπουργείο Αιγαίου, αφού θα περιλαμβάνει, εκτός από το βόρειο ή το νότιο Αιγαίο και την Κρήτη. Πρωτοφανές και πρωτότυπο, αλλά ως Υπουργός Αιγαίου, κύριε Παυλίδη, θα είστε κάτω από τον υπερπεριφερειάρχη. Έτσι θα έχουμε χάριν του νέου διοικητικού μοντέλου που υποσχεθήκατε, τα εξής επίπεδα για το Αιγαίο και τα νησιά:
      Υπουργείο Οικονομίας και Οικονομικών, Υπερπεριφέρεια Νήσων και Κρήτης, Υπουργείο Αιγαίου, ενδιάμεσοι φορείς διαχείρισης των προγραμμάτων, περιφέρειες, πιο κάτω οι νομαρχίες, τα επαρχεία και ακόμα πιο κάτω οι δήμοι. Αν είναι δυνατόν! Αντί να μειώνονται τα επίπεδα λήψης των αποφάσεων και υλοποίησης των έργων και των δράσεων, αυξάνονται σε οκτώ. Διασφαλίζεται έτσι με σιγουριά η μέγιστη αναποτελεσματικότητα και η κατασπατάληση των διαθέσιμων πόρων. 
     Κυρίες και κύριοι συνάδελφοι, το μεγαλύτερο ολίσθημα της Κυβέρνησης εις βάρος των νησιωτών είναι αυτό για το οποίο επαίρεται ο κύριος Υπουργός και το έπραξε και προηγουμένως. Και ολίσθημα αποτελεί η προσθήκη των περιοχών της Ευρώπης με βιομηχανική μετάβαση. Δηλαδή ουσιαστικά όλη η Ευρώπη, μαζί με τις νησιώτικες περιοχές, στο ίδιο άρθρο, στις ίδιες διατάξεις, ούτως ώστε να αποτελούν μαζί περιοχές που χρειάζονται ειδικές παρεμβάσεις.
     Το ΠΑ.ΣΟ.Κ. είχε κατοχυρώσει τα νησιά -και δεν το αρνηθήκατε προηγουμένως, μόνο που είπατε ότι δεν εφαρμόστηκαν ποτέ- με τη Συνθήκη του Άμστερνταμ, ως περιοχές που απαιτούν ιδιαίτερα μέτρα για την οικονομική και κοινωνική συνοχή, λόγω του μόνιμου μειονεκτήματος του θαλάσσιου αποκλεισμού. 
      Με την προσθήκη που κάνατε εσείς, τα νησιά αποτελούν –και ιδιαίτερα τα μικρά νησιά του Αιγαίου και της χώρας μας- σταγόνα εν τω ωκεανώ της Ευρώπης. 
      Η Κυβέρνηση της Νέας Δημοκρατίας ουσιαστικά αχρήστευσε αυτήν την πρόνοια και διέγραψε τη διάταξη του ΠΑ.ΣΟ.Κ. που έδινε τη δυνατότητα για κρατικές ενισχύσεις στις νησιωτικές περιοχές. 
      Κύριε Υπουργέ, ο διαγωνισμός για τον οποίο σας εγκαλούμε, όπως ανέλυσε ο εισηγητής μας αλλά και οι άλλοι συνάδελφοι νησιώτες ομιλητές, με τις προδιαγραφές που περιλαμβάνει και το αβέβαιο αποτέλεσμα που αυτές προοιωνίζονται, δεν μπορεί να αποτελέσει την απάντηση για επαρκείς, αξιόπιστες και γρήγορες θαλάσσιες συγκοινωνιακές συνδέσεις που απαιτούνται στη σύγχρονη εποχή. Η μεγάλη διάρκεια των συμβάσεων χωρίς τα απαραίτητα εχέγγυα επιτυχίας θα καθηλώσει την ανάπτυξη των νησιών. Τα αρνητικά αποτελέσματά του θα δεσμεύσουν για οκτώ χρόνια ή μέχρι οκτώ χρόνια όλες τις παραγωγικές και αναπτυξιακές δυνάμεις των νησιών. 
      Κυρίες και κύριοι συνάδελφοι, οι νησιώτες μαζί με τους τοπικούς αναπτυξιακούς φορείς, τους δήμους, τις νομαρχίες, αγωνίζονται για να οδηγήσουν τα νησιά σε μια νέα τροχιά ανάπτυξης, στα πλαίσια του έντονου ανταγωνισμού που ζούμε. Η Κυβέρνηση αρνείται πεισματικά να τους στηρίξει σε αυτήν τους την προσπάθεια. Ο διαγωνισμός που προωθείτε θα εγκλωβίσει τις τοπικές παραγωγικές δυνάμεις των νησιών. Η μεγάλη αποτυχία του διαγωνισμού του Υπουργείου Εμπορικής Ναυτιλίας για τις γραμμές κορμού που ξεκίνησε με τις εξαετείς συμβάσεις, που έγιναν δωδεκαετείς –και θέλω εδώ, κύριε Υπουργέ, να σας διορθώσω και να σας πω ότι το ΠΑ.ΣΟ.Κ. δεν ψήφισε τη διάταξη για δωδεκαετείς συμβάσεις, παρ’ ότι συμφωνούσε στη λογική, επειδή δεν δεσμεύτηκε η Κυβέρνηση για το όριο της ηλικίας των πλοίων- και κατέληξαν, με την τελευταία τροπολογία που μας εισηγηθήκατε, σε τετράμηνες και εξάμηνες. Αυτή είναι η αποτυχία της πολιτικής σας στην πράξη, της πολιτικής που ξεκινήσατε χωρίς σχέδιο και χωρίς στόχο. Έτσι, αυτή η αποτυχία του διαγωνισμού του Υ.Ε.Ν. οδηγεί εκ των πραγμάτων και το διαγωνισμό του Υπουργείου Αιγαίου σε αδιέξοδο, χωρίς τα άλλα μειονεκτήματά του.
      Κύριε Υπουργέ, είσαστε βεβαίως χωριστά Υπουργεία, αλλά παίρνετε αποφάσεις για τον ίδιο ζωτικό χώρο, το Αιγαίο. Νομίζω ότι πρέπει να συνεργάζεστε πιο στενά με το Υπουργείο Εμπορικής Ναυτιλίας, αλλιώς τα διαφορετικά αποτελέσματα των επί μέρους πολιτικών θα οδηγούν σε αδιέξοδο. Φαίνεται όμως ότι αυτά τα διαφορετικά αποτελέσματα θα πιστοποιήσουν την έλλειψη ενιαίου σχεδιασμού και πολιτικής για την οποία μίλησα και εγώ και όλοι οι συνάδελφοί μου.
      Κυρίες και κύριοι συνάδελφοι, πώς να εμπιστευτούμε μια τέτοια πολιτική, μια πολιτική που αποφάσισε να δώσει δωρεάν τοπικά εισιτήρια, μετά βέβαια την καθιέρωσή τους από τους εξ ανατολών γείτονές μας, μια πολιτική που μου θυμίζει το δωρεάν εισιτήριο για το θέατρο, αλλά την καταβολή διπλού και τριπλού εξιτηρίου; Τι θα ωφεληθεί ο νησιώτης αν του χαρίσετε 5 ή 7 ευρώ για την τοπική θαλάσσια σύνδεση, μέχρι το νησί κορμό, αν στη συνέχεια καλείται να πληρώσει για τη μετακίνησή του στον Πειραιά ή στην ηπειρωτική χώρα τα διπλάσια και τριπλάσια, αφού με την απελευθέρωση των εισιτηρίων τα οδηγήσατε σε μεγάλη αύξηση, εις βάρος των ταξιδιωτών, εις βάρος των νησιωτών; Σας θυμίζω ότι η έκπτωση του 50% υπήρχε επί ΠΑ.ΣΟ.Κ. για όλα τα εισιτήρια μέχρι τον Πειραιά, όχι μόνον για τις τοπικές συνδέσεις. Πρέπει, λοιπόν, σήμερα η δωρεάν διάθεση εισιτηρίων για τους μόνιμους κατοίκους των νησιών να ισχύει για όλη τη διαδρομή και για τις γραμμές κορμού. Άλλως, δεν έχει νόημα. 
      Εκτός όμως, κύριε Υπουργέ, από τη δέσμευση για την οποία αναφερθήκαμε, για τα οκτώ χρόνια με πλοία που οι προδιαγραφές τους θα έχουν τότε παρέλθει, ο διαγωνισμός αυτός περιλαμβάνει και διατάξεις, όπως ακριβώς σας το είπαμε, με φωτογραφική αποτύπωση συγκεκριμένων πλοιοκτητών. 
    Λείπουν παντελώς τα κίνητρα για ποιοτική βελτίωση των θαλάσσιων συγκοινωνιών, παρά τα αντίθετα που είπατε. Ταυτόχρονα φαίνεται να αποκλείεται σημαντικός αριθμός σοβαρών πλοιοκτητών αλλά και νέων επενδυτών επειδή ίσως δεν έχουν τη σφραγίδα του «ημετέρου». Σε μια τέτοια εξέλιξη του διαγωνισμού και με βάση τα έγγραφα που κατέθεσε σήμερα ο κ. Καΐσερλης, που περιγράφονται σε ερώτηση που κατέθεσαν οι δωδεκανήσιοι συνάδελφοί μας, πώς θα αποδείξετε, κύριε Υπουργέ, ότι η οποιαδήποτε σχέση με ονόματα και κουμπαριές είναι εντελώς τυχαία και συμπτωματική; Σας έχουν καταθέσει την ερώτηση. Δεν την απαντήσατε. 
    Κύριε Υπουργέ, το ΠΑ.ΣΟ.Κ. θεωρεί ότι η παραχώρηση των γραμμών αυτών με απευθείας ουσιαστικά ανάθεση και η δέσμευση των σημαντικών πόρων της χώρας μας για διάστημα μέχρι οκτώ χρόνια οδηγεί πράγματι σε ένα αναπτυξιακό αδιέξοδο το νησιώτικο χώρο επιβαρύνοντας κυρίως τους μικρούς και αδυνάτους. Επιμένουμε ότι δεν διασφαλίζεται η δικτύωση των νησιώτικων συμπλεγμάτων και ανάλογες ανταποκρίσεις με τις γραμμές κορμού με αξιόπλοα, αξιόπιστα και ταχύπλοα σκάφη. 
    Με αυτές που πολιτικές που ακολουθείτε έχετε κλονίσει την εμπιστοσύνη των νησιωτών. Πώς να σας εμπιστευθούν; Και πώς να σας εμπιστευθούμε και εμείς όταν υπάρχουν παρόμοιες περιπτώσεις τις οποίες γνωρίζετε και για τις οποίες έχουν υπάρξει δημοσιεύματα και που λόγω των δημοσιευμάτων έχει υπάρξει και αυτεπάγγελτη εισαγγελική παρέμβαση για ανάκριση. Αφορά, όπως αναφέρουν τα δημοσιεύματα, στην απευθείας ανάθεση της γραμμής Κως, Νίσυρος, Τήλος, Σύμη και Ρόδο. 
    Επερωτάστε και εγκαλείσθε, κύριε Υπουργέ, για τις προδιαγραφές του διαγωνισμού, το αναπτυξιακό και φωτογραφικό περιεχόμενό τους. Και σας ζητούμε να ανακληθεί ο συγκεκριμένος διαγωνισμός. Είμαστε υπέρ των διάφανων λύσεων με προοπτική. Ζητούμε ξεκάθαρους κανόνες για όλους. Με το διαγωνισμό σας η ποιοτική βελτίωση των συγκοινωνιών δυστυχώς μετατίθεται για μετά από οκτώ χρόνια. Το μόνο που προωθείτε είναι η αύξηση της ταχύτητας, με μεγαλύτερες ίσως μηχανές αλλά στο ίδιο σκαρί, χωρίς κατ’ ανάγκη τις απαραίτητες βελτιώσεις. Με ό,τι αυτό πιθανόν να συνεπάγεται για την αξιοπιστία και την ασφάλεια των πλοίων. 
    Προτείνουμε να γίνει τώρα ο διαγωνισμός για να καλυφθούν οι τρέχουσες ανάγκες με ετήσια σύμβαση και ταυτόχρονα να ξεκινήσετε έναν ουσιαστικό διάλογο με τους αναπτυξιακούς φορείς, με στόχο εντός εύλογου χρόνου να έχουμε ένα σύγχρονο και πλήρες εθνικό σχέδιο θαλάσσιων συγκοινωνιών ενιαίο με αυτό του Υπουργείου Εμπορικής Ναυτιλίας. 
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, παρακαλώ.
    ΒΑΣΙΛΕΙΟΣ ΚΕΓΚΕΡΟΓΛΟΥ: Ολοκληρώνω, κύριε Πρόεδρε.
    Μέσα από ένα νέο διαγωνισμό να προσδιοριστούν και  να ανακοινωθούν έγκαιρα ο νέος σχεδιασμός των γραμμών, οι προδιαγραφές των πλοίων και όλες οι άλλες προϋποθέσεις του διαγωνισμού που πρέπει να συνάδουν με τους ευρύτερους αναπτυξιακούς στόχους για τη νησιώτικη χώρα. Μόνο έτσι θα υπάρξουν ξεκάθαροι κανόνες, ευχέρεια σχεδιασμού  και νέες επενδύσεις από τους επενδυτές για την πραγματική βελτίωση της ποιότητας των θαλάσσιων συγκοινωνιών. Και σ’ αυτόν το διάλογο μπορεί να παίξει σημαντικό ρόλο η Μόνιμη Διακομματική Επιτροπή Νησιώτικων Πολιτικών της Βουλής που σας έχουμε προτείνει εγγράφως αλλά μέχρι σήμερα δυστυχώς η Κυβέρνηση δεν έχει αποδεχθεί. Και καταθέτω ξανά την πρόταση αυτή. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Κεγκέρογλου, παρακαλώ ολοκληρώστε. 
    ΒΑΣΙΛΕΙΟΣ ΚΕΓΚΕΡΟΓΛΟΥ:  Έτσι θα υπάρξει η μέγιστη συναίνεση αλλά κυρίως η μέγιστη ωφέλεια για τους νησιώτες, τα νησιά και ολόκληρη τη χώρα. 
    Είναι προτιμότερο –και ολοκληρώνω- να προστεθεί ένας ακόμα χρόνος στους τρεις χαμένους της διακυβέρνησής σας παρά να δεσμεύσουμε τα νησιά στο δρόμο της υπανάπτυξης για οκτώ χρόνια ακόμη. Σας ζητούμε την ανάκληση αυτού του διαγωνισμού και να είστε σίγουρος, κύριε Υπουργέ, ότι αν δεν το πράξετε εσείς θα το πράξουν οι ίδιοι οι πολίτες στις επικείμενες εκλογές, που θα ανακαλέσουν την εντολή προς τη Νέα Δημοκρατία και την πολιτική που εφαρμόζει.
     (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, από το κλείσιμο και την υιοθέτηση μιας πρότασης από τον Κοινοβουλευτικό Εκπρόσωπο του ΠΑ.ΣΟ.Κ., κατάλαβα και το στόχο και την αιτία της επερώτησης. Τι θέλει να πετύχει το ΠΑ.ΣΟ.Κ.; Τι πιέζει να πετύχει σήμερα; Να διατηρηθεί ένα καθεστώς μη ικανοποίησης των κατοίκων του Αιγαίου από τις συνδέσεις που χρηματοδοτεί το Υπουργείο Αιγαίου, μπας και αποκομίσει έστω και ένα πολιτικό όφελος την τελευταία στιγμή. Γιατί, αλλιώς, οποιοσδήποτε θα έπαιρνε στα χέρια του αυτήν την προκήρυξη, δεν θα τολμούσε να κάνει επερώτηση, όχι να συζητήσει αυτά τα θέματα για τα οποία συζητάμε. 
      Σίγουρα το Αιγαίο έχει πολλές ανοιχτές πληγές, στις οποίες περίμενα τουλάχιστον οι Βουλευτές του Αιγαίου να αναφερθούν. Περίμενα να συζητήσουμε σ’ αυτήν την Αίθουσα το πώς αντιμετωπίζουμε τα προβλήματα της λειψυδρίας. Περίμενα να συζητήσουμε σ’ αυτήν την Αίθουσα το πώς θα υιοθετήσουμε νέες πολιτικές προστασίας του θαλασσίου περιβάλλοντος, ιδιαίτερα εν όψει της συζήτησης της Πράσινης Βίβλου για τις θάλασσες και τους ωκεανούς της Ευρωπαϊκής Ένωσης. Όμως, απέχετε στα μεγάλα, απέχετε στις συζητήσεις που χαρακτηρίζουν το μέλλον και μένετε προσκολλημένοι σ’ ένα παρελθόν το οποίο φτιάξατε. Θεωρείτε ότι, ενδεχομένως και με μια νότα αυτοκριτικής, όπως άκουσα από τον επερωτώντα κύριο Βουλευτή, θα μπορέσετε να λανσάρετε πάλι το ίδιο προϊόν.
      Νομίζω ότι κάνετε μεγάλο λάθος. Και κάνετε μεγάλο λάθος, γιατί αυτό το οποίο σήμερα εφαρμόζει η Κυβέρνηση, είναι μια πολιτική για την οποία πιέζαμε όλη την προηγούμενη περίοδο εδώ, σ’ αυτήν την Αίθουσα, τον προηγούμενο Υπουργό Αιγαίου, τον κ. Σηφουνάκη, να έλθει να απαντήσει σε ερωτήματα. Και τότε, για πρώτη φορά, εξήγγειλε αυτό το οποίο σήμερα εσείς κατηγορείτε την Κυβέρνηση ότι εφαρμόζει, δηλαδή τις μακράς διάρκειας συμβάσεις ακτοπλοϊκών συνδέσεων. 
      Και είναι τόσο φαύλος ο τρόπος με τον οποίο διανοείσθε να κάνετε την κριτική, αναφέροντας τα δωδεκάμετρα καΐκια, τη στιγμή που από τις τριάντα επτά συνδέσεις που προβλέπει η συγκεκριμένη προκήρυξη, πέντε αναφέρονται σε πλοία άνω των εκατόν είκοσι μέτρων και μόλις τρεις αναφέρονται σε καΐκια άνω των δεκατεσσάρων μέτρων.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Άνω ή κάτω;
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Άνω των δεκατεσσάρων μέτρων. Δεν υπάρχει «κάτω». Υπάρχει κατώτατο όριο. Αν δεν ξέρετε να το διαβάζετε, να το διαβάσετε καλύτερα εδώ πέρα, σ’ αυτό το κείμενο, που είναι σαφέστατο. Η προκήρυξη είναι υπόδειγμα προκήρυξης και πληρότητας, το βλέπετε τουλάχιστον ξεφυλλίζοντάς την. 
      Και κατηγορούμαστε γιατί; Για το ότι θέλουμε πλοία, τα οποία να έχουν ηλικία μέχρι δέκα χρόνια, δηλαδή πλοία που να εμπίπτουν σε όλους τους σύγχρονους κανόνες κατασκευής και λειτουργίας ενός σύγχρονου πλοίου και να φθάνουν τις ταχύτητες του υπερταχύπλοου, τους είκοσι πέντε κόμβους. Είκοσι πέντε κόμβοι πιάνει το υπερταχύπλοο σκάφος. Να ξέρουμε τι λέμε. Γιατί τα «ΔΗΜΗΤΡΟΥΛΑ» που επιδοτήθηκαν στη δεκαετία του ΄80, έπιαναν μετά βίας τους δεκατέσσερις με δεκαπέντε κόμβους. Και δίνουμε τη δυνατότητα δρομολόγησης σ’ αυτά μέχρι και οκτώ χρόνια. Γιατί δίνουμε τη δυνατότητα δρομολόγησης μέχρι οκτώ χρόνια σ’ αυτά τα υπερταχύπλοα σύγχρονα πλοία; Ακριβώς, για να δημιουργήσουμε το κίνητρο σε κάποιον να πάει να επενδύσει, για να αντικατασταθούν τα παλιά βαποράκια και σαπιοκάραβα που κυκλοφορούσαν. 
      Αντίστοιχα, σ’ αυτά τα οποία έχουν μέχρι είκοσι έτη, πληρούν όλες τις σύγχρονες προδιαγραφές και φθάνουν μέχρι είκοσι κόμβους, δίνουμε μέχρι έξι χρόνια. Και μετά, αν είναι είκοσι ετών και έχουν καθελκυστεί μετά την 1η Ιανουαρίου 1987, δίνουμε μέχρι τρία χρόνια δυνατότητα σύμβασης. Και αν πάμε στα παλιότερα, σ’ αυτά που θέλουμε να φύγουν, δίνουμε μέχρι δύο έτη δυνατότητα σύμβασης.
Κι αν, τέλος πάντων, σε κάποια γραμμή έχει μείνει ένα σκαφάκι και δεν υπάρχει άλλος να την εξυπηρετήσει, σ’ αυτόν δίνουμε δέκα μήνες, γιατί θέλουμε να αλλάξει.
      Με όλα τα άλλα, τα οποία αναφέρατε τόση ώρα -και με την ερώτηση, την οποία εσείς καταθέσατε- ονοματίζοντας εδώ διάφορους κυρίους, αλλά και μεγάλες εταιρείες, που επιτελούν σημαντικό μεταφορικό έργο στο Αιγαίο, όπως είναι η «ΑΝΕΚ», όπως είναι η «BLUE STAR», όπως είναι η «ANEΣ», τι λέτε; Κάνετε μία πρόβλεψη για το ποια καράβια θα πάνε πού. Κάνετε, δηλαδή, μία πρόβλεψη επιχειρηματικού ρίσκου. Και τι πιο λογικό, όταν φτάσαμε με το νόμο Παπουτσή να μην έχουμε επάρκεια καραβιών στη χώρα, να ξέρετε περίπου ποια είναι τα διαθέσιμα καράβια; Τι πιο λογικό; 
      Αν απέτυχε ο 2932, δεν ήταν γιατί έβαζε μόνο στον ασφυκτικό κλοιό της γραφειοκρατίας και ενός δυναστευτικού κράτους την επιχειρηματική δράση, της οποίας τα οφέλη τα βλέπουν οι νησιώτες του βορείου Αιγαίου με το άνοιγμα στον ανταγωνισμό των τιμών των δρομολογίων. Τα βλέπουν οι κάτοικοι της Κρήτης, όταν κλείνουν έγκαιρα τα εισιτήριά τους, όταν χρησιμοποιούν μεσοβδόμαδα τα πλοία, όταν ταξιδεύουν οικογενειακώς, όταν έχουν κάνει όλες αυτές τις ενέργειες, όπως συμβαίνει και με τα αεροπλάνα. Διότι και σήμερα, μπορείτε να κλείσετε εισιτήριο για να πάτε στο Ηράκλειο μετά από τρεις μήνες, πετώντας με οποιαδήποτε αεροπορική εταιρεία, με 19 ευρώ. Εάν, όμως, πάτε την τελευταία στιγμή, θα πληρώσετε 130, 140 ευρώ. Το ίδιο αρχίζει να λειτουργεί και στην ακτοπλοΐα. Και αυτό είναι προς όφελος του καταναλωτή. Και φαίνεται πόσο προς όφελός του είναι.
      Πού απέτυχε, όμως, ο νόμος Παπουτσή; Απέτυχε στο ότι δεν πείστηκε καμία από τις ακτοπλοϊκές εταιρείες να προβεί σε νέες επενδύσεις, με αποτέλεσμα σήμερα να συρρικνώνεται ο εθνικός ακτοπλοϊκός στόλος. Αυτό είναι το μεγάλο πρόβλημα. Στα πέντε χρόνια εφαρμογής του νόμου Παπουτσή, μέχρι να έρθουν οι διατάξεις περί απελευθέρωσης, που για εμένα καθυστερημένα υιοθετήθηκαν από την Κυβέρνηση, αλλά σωστά υιοθετήθηκαν, τι αποτέλεσμα είχαμε; Να μην κινηθεί κανένας προς νέες επενδύσεις. Και τώρα, δειλά-δειλά, αρχίζουν να δημιουργούνται νέες επενδύσεις, ιδιαίτερα αφ’ ης στιγμής άρχισε να λειτουργεί το ανταγωνιστικό πλαίσιο, για να μπορέσουμε να έχουμε επάρκεια καραβιών, για να μπορέσουμε να πούμε ότι σύγχρονα καράβια δρομολογούνται στο Αιγαίο.
      Εγώ, κυρίες και κύριοι συνάδελφοι, πιστεύω ότι μία συζήτηση για το Αιγαίο είναι πάντα χρήσιμη, είναι πάντοτε ωφέλιμη, είναι πάντοτε διαφωτιστική. Αρκεί να μη γίνεται υπό το κάτοπτρο ενός κομματισμού, αλλά με τη λογική του πώς θα αναπτύξουμε το Αιγαίο ακόμα περισσότερο, όχι, με τη διάσταση ότι το Αιγαίο είναι η γειτονιά μας, αλλά με το ότι είναι η μοναδική ευρωπαϊκή πολυνησία, ένα ιδιαίτερο περιβάλλον και πολιτιστικού χαρακτήρα και γεωγραφικής θέσης. Πάνω απ’ όλα, όμως, είναι ένα ιδιαίτερο περιβάλλον, διότι οι άνθρωποί του είναι ξεχωριστοί. Και αυτό δεν μπορεί σε καμία περίπτωση να το καπηλευθεί κανένας, κραυγάζοντας σ’ αυτήν την Αίθουσα.
      Αυτό το οποίο κι εγώ και όλοι περιμένουμε, είναι να συζητάμε για το Αιγαίο, για να δούμε πώς θα βελτιώσουμε τη ζωή των κατοίκων, πώς θα αναπτυχθεί περαιτέρω και πώς θα ενταχθεί, έτσι όπως σκοπεύουμε μέσα από τις υπερπεριφέρειες, σε αντίθεση με τα όσα είπε ο κ. Καΐσερλης πριν, για το «Στόχο 1» της Ευρωπαϊκής Ένωσης, που θα είναι οι γενναία επιδοτούμενες περιοχές.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Βαρβιτσιώτη.
      Η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Βέρα Νικολαΐδου έχει το λόγο.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, κυρία και κύριοι Βουλευτές, συζητάμε για τις ακτοπλοϊκές συγκοινωνίες, τη στιγμή που στα μεγαλύτερα λιμάνια της χώρας υπάρχουν δυναμικές κινητοποιήσεις των ναυτεργατών και άλλων εργαζομένων, προσπαθώντας να εμποδίσουν -και καλώντας την Κυβέρνηση να αποσύρει το διαγωνισμό που θα γίνει σε λίγες ημέρες- την παράδοση των λιμανιών -σε πρώτη φάση των μεγαλύτερων, του Πειραιά και της Θεσσαλονίκης, γιατί σίγουρα θα ακολουθήσουν και τα άλλα- στις πολυεθνικές, στο μεγάλο κεφάλαιο.
      Η Νέα Δημοκρατία, στο θέμα αυτό, ακολουθεί βέβαια το δρόμο που ξεκίνησε το ΠΑ.ΣΟ.Κ., μετατρέποντας τους οργανισμούς σε ανώνυμες εταιρείες και έρχεται τώρα να παραδώσει την καρδιά των λιμανιών, τους σταθμούς εμπορευματοκιβωτίων, στο μεγάλο κεφάλαιο. Ιδιαίτερα αυτό για τον Πειραιά, για τον οποίο έχω και άμεση εικόνα και γνώση, πραγματικά είναι εφιάλτης, όχι μόνο για τους εργαζόμενους του λιμένα, αλλά και άλλων κομματιών αυτής της ζώνης, όπως και για άλλους επαγγελματίες. Μόνο κανείς να σκεφθεί ότι από τη μία έρχεται αυτή η παράδοση μετά από τη μετατροπή της περιοχής του Παλατακίου σε εκθεσιακό κέντρο και τη μετατροπή σε διεθνές ναυτιλιακό κέντρο μιας ολόκληρης βιομηχανικής πρώην περιοχής, της Δραπετσώνας και του Κερατσινίου, μπορεί να φανταστεί τον εφιάλτη που θα υπάρχει σε λίγο στο χώρο του Πειραιά. Όλα αυτά, βέβαια, στο όνομα της ανταγωνιστικότητας, της εργασιακής ειρήνης, του λεγόμενου «κοινωνικού διαλόγου».
      Και τώρα έρχομαι στη συγκεκριμένη επερώτηση, που φέρνουν οι συνάδελφοι της Αξιωματικής Αντιπολίτευσης, κάνοντας κριτική και εγκαλώντας τον Υπουργό και το Υπουργείο για τη συγκεκριμένη προκήρυξη -λέγοντας ότι αυτό θα έχει ως αποτέλεσμα την επιδότηση για οκτώ χρόνια, μια δέσμευση ουσιαστικά- και για τους τύπους των σκαφών, δηλαδή για το ποια θα εξυπηρετήσουν. 
      Εγώ θα έλεγα ότι σε αρκετά σημεία δεν έχετε άδικο. Το μόνο βέβαια που δεν υπενθυμίζετε στην αναφορά σας, είναι σε ποιο νόμο στηρίζεται όλη αυτή η ιστορία και σε ποια οδηγία της Ευρωπαϊκής Ένωσης, γιατί, αγαπητοί συνάδελφοι της Αξιωματικής Αντιπολίτευσης, ο δικός σας νόμος είναι αυτός που τριχοτόμησε το Αιγαίο, ο ν.2932, σε επικερδείς, σε άγονες και σε άλλα σημεία, όπου υπάρχουν δημόσιες υπηρεσίες. Με πρόσχημα τις άγονες περιοχές, οι επιδοτήσεις -ιδιαίτερα τη φετινή χρονιά που ήταν οι μεγαλύτερες- έφθασαν τα 8.000 ευρώ με 10.000 ευρώ το δρομολόγιο. Αυτό είναι το αποτέλεσμα της πολιτικής που εσείς ξεκινήσατε και φυσικά η Νέα Δημοκρατία δικαιολογείται να συνεχίζει. Προηγουμένως ακούσαμε και τον κύριο Υπουργό, που ούτε λίγο ούτε πολύ σας είπε ότι συνεχίζει στον ίδιο δρόμο που χαράξατε εσείς. 
      Ποια ήταν η κατάσταση της τελευταίας τουριστικής περιόδου, για να μην εξετάσουμε και για να μη μιλάμε για χρόνους πιο ξεχασμένους; Υπήρξε κατ’ αρχήν -και ήταν κάτι που το παραδεχθήκατε όλοι και ιδιαίτερα εσείς, που είστε από τις νησιωτικές περιοχές- δραστική μείωση των δρομολογίων. Μόνο εβδομήντα επτά καράβια, αναγκασμένα να πιάνουν περισσότερα λιμάνια, ήταν αυτά που βρίσκονταν σε λειτουργία. Ο κατάλογος των καραβιών που είναι ακινητοποιημένος, νομίζω ότι είναι γνωστός και δεν χρειάζεται να σας τον πω, εννέα, δέκα καράβια και όλα τα ταχύπλοα. Και βέβαια είναι γνωστό ότι αυτή η κινητοποίηση τα τελευταία πέντε χρόνια, ουσιαστικά αφορά το 30% με 35% των πλοίων για επτά τουλάχιστον μήνες το χρόνο. Αυτά είναι τα αποτελέσματα της πολιτικής σας. 
      Και δεν είναι μόνο η μείωση των δρομολογίων και η ανεπαρκέστατη κάλυψη. Έχουμε πλοία γερασμένα, υποσυντήρητα –συχνές οι βλάβες  και τα προβλήματα που δημιουργούν σε όλα τα λιμάνια- και πανάκριβα εισιτήρια.
      Ειλικρινά δεν μπορώ να καταλάβω, κύριε Υπουργέ, πού βλέπετε ότι η τρίτη θέση μειώθηκε στο μισό, όταν τα κέρδη, τα τελευταία τουλάχιστον τρία χρόνια, έχουν ξεπεράσει το 250%.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ανέφερα συγκεκριμένη γραμμή.
      ΒΕΡΑ ΝΙΚΟΛΑΪΔΟΥ: Λιμενικές εγκαταστάσεις επικίνδυνες και υποβαθμισμένες: Νομίζω ότι καταλαβαίνετε την ευθύνη γι’ αυτήν την εικόνα. Το πιο σοβαρό, για το οποίο δεν έκανε κανείς σας λόγο μέχρι τώρα, είναι η όξυνση των εργασιακών σχέσεων. Δεν γίνεται καμία αναφορά στο ανθρώπινο δυναμικό όλου αυτού του μηχανισμού, στις συνθήκες «γαλέρας» -στην κυριολεξία- των ναυτεργατών και κάτω από την «μπλε επιστράτευση», μετά την «πράσινη» πριν από μερικά χρόνια. 
      Μαζικές απολύσεις και  την περίοδο του καλοκαιριού. Τα στοιχεία των μηνών Ιουλίου, Αυγούστου, Σεπτεμβρίου, που τα δίνει το ίδιο το Υπουργείο, δεν τα λέμε εμείς αυτά, είναι πολύ συγκεκριμένα. Χίλιοι οκτακόσιοι πενήντα πέντε εγγεγραμμένοι τον Ιούλιο, οκτακόσιοι δεκαεπτά απολυμένοι. Τον Αύγουστο χίλιοι επτακόσιοι εβδομήντα τέσσερις οι εγγεγραμμένοι και επτακόσιες τριάντα οι απολύσεις. Το Σεπτέμβρη, χίλιοι πεντακόσιοι τρεις εγγεγραμμένοι, εξακόσιοι ενενήντα ένας οι απολυμένοι. Φυσικά ο άνεργος ναυτεργάτης, μόνο για έξι μήνες θεωρείται άνεργος.
        Τελειώνει, όμως, η τουριστική περίοδος και οι μεν εφοπλιστές και οι άλλοι ιδιοκτήτες μετράνε τα κέρδη τους, που είναι πάρα πολλά -τουλάχιστον με βάση τα δημοσιεύματα των ιδίων- ενώ οι ναυτεργάτες μετράνε την ανεργία τους. 
      Ποια είναι η κατάσταση ακριβώς μετά το καλοκαίρι, που είναι και η πιο κρίσιμη; Επιδείνωση σε επικίνδυνο βαθμό για τους ναυτεργάτες, τους επιβάτες, τους νησιώτες. Η ακινητοποίηση των καραβιών συνεχίζεται. 
      Τα επιδόματα για τους ανέργους, εγώ θα τα χαρακτήριζα επιδόματα «ντροπής» και ίσως είναι και πολύ ήπιος χαρακτηρισμός, όταν δίνονται στον άγαμο 235 ευρώ και στον έγγαμο –εφόσον έχει οικογενειακά βάρη- 295 ευρώ. 
      Υπάρχει η κατάργηση του ορίου ηλικίας, κύριε Υπουργέ, που την ξεκινήσατε εσείς. Με αφορμή το τραγικό συμβάν του «ΣΑΜΙΝΑ», είχε τέλος πάντων κατακτηθεί, να είναι το όριο τα τριάντα χρόνια και εσείς το πήγατε σε περισσότερα. Σας έχουμε καταθέσει -αλλά δεν θα κουραστούμε και θα την καταθέσουμε ξανά- την απάντηση της Ευρωπαϊκής Ένωσης. Γιατί είχατε επικαλεστεί το ότι η Ευρωπαϊκή Ένωση το επιτάσσει με τις οδηγίες που έχει, δηλαδή ότι αυτό δεν είναι θέμα δικό της. Εδώ είναι η ερώτηση που είχε υποβάλει ο Ευρωβουλευτής κ. Τούσας και η απάντηση που πήρε από την Ευρωπαϊκή Ένωση.
      (Στο σημείο αυτό η Βουλευτής κ. Βέρα Νικολαΐδου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αιτία για όλη αυτήν την κατάσταση βέβαια είναι οι ακτοπλόοι και οι απαιτήσεις τους. Ποιος τους έχει κάνει τόσο απαιτητικούς, ώστε να απαιτούν δυναμικά; Οι μέχρι σήμερα κυβερνήσεις, που με λεφτά του ελληνικού κράτους τους έφεραν στην κατάσταση αυτή που βρίσκονται σήμερα, με κέρδη που πολλές φορές και οι ίδιοι δεν τα διαφημίζουν μόνο, αλλά απορούν και για το ύψος τους. Αυτό σημαίνει βέβαια ανταγωνιστικότητα στην ακτοπλοΐα, με τη δική σας λογική.
      Η επιδείνωση της κατάστασης στηρίζεται σε συγκεκριμένους νόμους. Ο ένας είναι ο ν.3577/92 και ο άλλος είναι ο ν.2932/01, ο οποίος εξελίσσεται προς το χειρότερο. Γιατί; Γιατί η ανάπτυξη, που στηρίζεται στο εφοπλιστικό κέρδος, δεν μπορεί να δώσει λύση που να μπορεί να είναι σε όφελος του νησιωτικού πληθυσμού, των επαγγελματιών, των ναυτεργατών και των λαϊκών στρωμάτων γενικότερα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Αυτές τις μέρες βέβαια, απ’ ό,τι φαίνεται, υπάρχει και ένα άλλο θέμα: καινούργιο πακέτο προνομίων για τους εφοπλιστές, επιδότηση ζεστού χρήματος, που ετοιμάζει η Κυβέρνηση για τις ασφαλιστικές εισφορές. Αυτό πιστεύουμε εμείς ότι θα είναι και μια τορπίλη για το Ν.Α.Τ.. Το πρόσχημα είναι ότι γίνεται για την προσέλκυση νέων πλοίων στην ελληνική σημαία και για μείωση της ανεργίας. Υποτίθεται βέβαια ότι γίνεται για μείωση της ανεργίας, γιατί στην ουσία οι ναυτεργάτες με συγκεκριμένα μισθολογικά και κοινωνικά δικαιώματα θα απολύονται και θα γίνεται αντικατάστασή τους από χαμηλόμισθους, χωρίς δικαιώματα και χωρίς συνδικαλιστική εκπροσώπηση.
      Να θυμίσω ότι το ΠΑ.ΣΟ.Κ. -που υπήρξε κάτι παρόμοιο υπό τον κ. Σουμάκη- είχε μειώσει στο 50% τους Έλληνες εργαζόμενους στα πλοία. Και για να γίνει κατανοητό το νούμερο αυτό, να σας πω ότι εάν ήταν σ’ ένα καράβι δεκατέσσερις Έλληνες εκείνη την εποχή, τώρα θα μείνουν από τρεις έως έξι. Αυτό είναι ένα κίνητρο, δήθεν, για να έρθουν νέα πλοία.
      Στο σημείο αυτό θα πρέπει να επισημάνουμε ότι το 1981 τα πλοία υπό ελληνική σημαία ήταν τρεις χιλιάδες επτακόσια δέκα και το 2005 έγιναν χίλια τετρακόσια ενενήντα έξι, που σημαίνει ότι χάθηκαν και εκατό χιλιάδες θέσεις εργασίας. Οι Έλληνες βέβαια ποντοπόροι, τους οποίους ο Υπουργός χαρακτήρισε όχι και μεγάλους εφοπλιστές, έχουν αυξήσει το στόλο τους σε τέσσερις χιλιάδες πλοία με ελληνική και ξένη σημαία. Και τα κέρδη τους δεν μπορούμε να τα υπολογίσουμε, γιατί κι αυτά που δίνουν στη δημοσιότητα και που ξεπερνάνε πολλές φορές και το 100%, είναι αρκετά μαγειρεμένα, γιατί είναι πολύ περισσότερα.
      Θα κλείσω αναφέροντας τις θέσεις του κόμματός μας, παρ’ ότι θα ήθελα να σταθώ και λίγο σ’ αυτό που είναι γνωστό…
      ΠΡΟΕΔΡΕΥΩΝ (Σωτήρης Χατζηγάκης): Κλείστε παρακαλώ. Έχετε υπερβεί το χρόνο σας.
      ΒΕΡΑ ΝΙΚΟΛΑΪΔΟΥ: Τηλεγραφικά να πω τις θέσεις μας. Βέβαια, έχουν ειπωθεί ξανά, αλλά καλό είναι να τις υπενθυμίσω.
      Εμείς λέμε ότι αυτήν τη στιγμή -και να συμφωνήσουμε όλοι- θα πρέπει να υπάρξει μείωση της τιμής κατά 50% και στα ατομικά εισιτήρια και στα οχήματα. Να υπάρξει δρομολόγηση πλοίων για όλη τη διάρκεια του χρόνου και σε όλα τα δίκτυα που συνδέουν την ηπειρωτική Ελλάδα, αλλά και μεταξύ των νησιών. Το επίδομα ανεργίας για τους ναυτεργάτες να φθάσει στα 1.050 ευρώ,  για όλους και για όσο χρονικό διάστημα είναι άνεργοι. Να υπάρχουν μέτρα που θα διασφαλίζουν μόνιμες και σταθερές θέσεις εργασίας σε ετήσια βάση. Και φυσικά, να μην έχουν ισχύ οι αντιλαϊκοί νόμοι που μέχρι τώρα υπάρχουν, αλλά και η κοινοτική νομοθεσία. 
   Κύριοι Βουλευτές, οι ακτοπλοϊκές συγκοινωνίες έχουν στρατηγική σημασία…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Νικολαίδου, έχει τελειώσει ο χρόνος σας. 
      ΒΕΡΑ ΝΙΚΟΛΑΪΔΟΥ: Συνδέονται με την ανάπτυξη των νησιών, με την εξυπηρέτηση του πληθυσμού και με την άμυνα της χώρας. Δεν μπορεί, λοιπόν, να είναι στα χέρια των εφοπλιστών. Πρέπει να βρίσκονται υπό κοινωνικό έλεγχο. Γι’ αυτό εμείς λέμε ότι απαιτείται εθνικός οργανισμός ακτοπλοϊκών συγκοινωνιών. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Καΐσερλης για να δευτερολογήσει. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, έχω αρχίσει να τα χάνω. Διάβασα τι είπε ο κύριος Πρωθυπουργός και τι υποσχέθηκε στον ελληνικό λαό. Και έρχεται ο Υπουργός του, μετά από τρία χρόνια και λέει ότι πράττει  αυτά που βρήκε να έχουν καλώς από το ΠΑ.ΣΟ.Κ.. Τελικώς άλλαξε η κυβέρνηση ή συνεχίζει να κυβερνά το ΠΑ.ΣΟ.Κ.; 
      Πέραν αυτού, έρχεται και ο Κοινοβουλευτικός Εκπρόσωπος της Νέας Δημοκρατίας και λέει ότι για όλα φταίει το ΠΑ.ΣΟ.Κ.. Φταίει το ΠΑ.ΣΟ.Κ., γιατί το 2000 είχε συγκεκριμένες ακτοπλοϊκές γραμμές τις οποίες επιδοτούσε ανά έτος. Να το δεχθούμε. Και έρχεται το 2004 ο κύριος Υπουργός, η Νέα Δημοκρατία  και επιδοτούν τις ίδιες γραμμές έως το 2014. Αλίμονο! Αυτή είναι η αναπτυξιακή προοπτική της χώρας μας; Έτσι θα στηριχθεί η ανάπτυξη των νησιών μετά από οκτώ χρόνια; «Θα είμαστε στάσιμοι, όπως ήμαστε το 2000;» Αυτό είπε ο Πρωθυπουργός της χώρας και αυτό υποσχέθηκε στον ελληνικό λαό για να εκλεγεί; 
      Και εντάξει, βρήκαν τα καλώς κείμενα του ΠΑ.ΣΟ.Κ. και τα εφαρμόζουν σήμερα. Όμως, λέει, φταίει και η νομοθεσία, διότι η ελληνική Βουλή ψήφισε τη δωδεκαετή σύμβαση των ελληνικών πλοίων. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν είπα ότι φταίει. Αξιοποιώ ό,τι η νομοθεσία επιτρέπει. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Το βρήκε από την ελληνική Βουλή. Δεν λέει, όμως, υποχρεωτικά για οκτώ χρόνια και δώδεκα χρόνια με συγκεκριμένα σκάφη. Λέει μέχρι οκτώ χρόνια. Μπορεί να είναι ένα, δύο, τρία, τέσσερα, όσα θέλει ο κύριος Υπουργός. Και βέβαια, μας είπε ότι αποδέχθηκε την εισήγηση του Συμβουλίου Ακτοπλοϊκών Συγκοινωνιών, όπου συμμετέχουν νομάρχες, δήμαρχοι. Άρα αποδέχθηκε, όπως θέλει να φανεί, την πρόταση των νομαρχών και των δημάρχων. Και την ίδια ώρα ξέρουμε πάρα πολύ καλά, γι’ αυτό και δεν υπάρχει εμπιστοσύνη, ότι ο κύριος Υπουργός ανακαλεί προκηρύξεις, μαγειρεύει προκηρύξεις, όποτε θέλει βάζει ένα σταθμό-αφετηρία και όποτε θέλει τον καταργεί, ανάλογα με τις δικές του διαθέσεις και όχι με βάση τις αντικειμενικές συνθήκες. Την ίδια ώρα και γι’ αυτό δεν τον εμπιστευόμαστε –αναφέρομαι σ’ αυτό για το οποίο ο εισαγγελέας έχει δώσει εντολή για ανάκριση- κάνει απευθείας αναθέσεις χωρίς τη νόμιμη διαδικασία. 
      Μα, πώς είναι δυνατόν να μην είναι αντιαναπτυξιακή η πρόταση για την οποία γίνεται δημοπρασία, που δεσμεύει τη χώρα για δώδεκα χρόνια, την οποία το ΠΑ.ΣΟ.Κ. είχε εφαρμόσει για τρία χρόνια; Άρα αυτή είναι μία απάντηση στον κύριο Υπουργό που είπε στον κύριο Υπουργό ότι: «Και σεις είχατε προγράμματα και συγκοινωνίες αντιαναπτυξιακές». 
      Κύριε Πρόεδρε, πριν από δεκαπέντε ημέρες, δεν προσήλθε κανένας πλοιοκτήτης για τις γραμμές του Υπουργείου Εμπορικής Ναυτιλίας, τις γραμμές «κορμού». Δεν υπάρχουν πλέον αυτές οι γραμμές, ενώ επί ΠΑ.ΣΟ.Κ. υπήρχαν, Πειραιάς-Πάτμος-Λέρος-Κάλυμνος-Κως-Ρόδος. Και πάνω σ’ αυτές τις γραμμές, αναπτύσσονταν οι τοπικές γραμμές, οι ενδονησιώτικες. Τώρα δεν υπάρχει τίποτα. Οι πλοιοκτήτες ψάχνουν να βρουν τα «φιλέτα», Πειραιάς-Ρόδος, Πειραιάς-Κως-Ρόδος. Η Κάλυμνος έχει μείνει απ’ έξω. Και μιλάω για τα Δωδεκάνησα, επειδή τα ξέρω καλύτερα, αλλά –δυστυχώς- το ίδιο συμβαίνει και στα υπόλοιπα νησιά μας. 
      Δεν υπάρχει, λοιπόν, προγραμματισμός των γραμμών «κορμού». Τα πάντα είναι στον αέρα. Πώς προχωράει ο κύριος Υπουργός την ανάθεση γραμμών ενδονησιώτικης συγκοινωνίας; Πάνω πού θα στηριχθεί; Δεν υπάρχει καμία σύνδεση; Δεν υπάρχει καμία πρόνοια; Αυτή είναι η αναπτυξιακή προοπτική και ο προγραμματισμός που κατατίθεται; Δεν υπάρχει σχέση του Υπουργείου Εμπορικής Ναυτιλίας με το Υπουργείο Αιγαίου; Πώς θα φεύγει ο κάτοικος των Λειψών να πάει στον Πειραιά; Θα σταματάει, θα πηγαίνει στη Λέρο, θα κοιμάται μια βραδιά, με το καϊκάκι θα πηγαίνει μετά στην Κάλυμνο, θα κοιμάται ξανά άλλη μια βραδιά, με άλλο καϊκάκι θα πηγαίνει στην Κω, μπας και βρει κανένα αεροπλάνο, γιατί η γραμμή «κορμού» ακόμη δεν έχει προσδιορισθεί; 
      Ερώτημα: Υπάρχει προγραμματισμός ανάπτυξης της Θεσσαλίας; Υπάρχει προγραμματισμός ανάπτυξης της Ανατολικής Μακεδονίας; Υπάρχει προγραμματισμός ανάπτυξης της Κρήτης, ώστε αυτές οι περιοχές και οι περιφέρειες να βρουν ζωτικό χώρο στα νησιά, αντί να παίρνουν τα εμπορεύματα από την Τουρκία; Ουδείς προγραμματισμός, γιατί δεν υπάρχουν πουθενά συγκοινωνίες από την Αλεξανδρούπολη, από το Βόλο ή από την Κρήτη για τα νησιά μας, που είναι ένας ελεύθερος, ανταγωνιστικός, ζωτικός χώρος και που θα τον εκμεταλλευτεί, όπως είπα, μετά από οκτώ χρόνια και με βάση αυτές τις συγκοινωνίες, η «γείτονα», δυστυχώς. Ήδη, ξεκίνησε με δωρεάν εισιτήρια και με φθηνά εμπορεύματα. 
      «Φωτογραφικός». Μπορεί να υποβάλει υποψηφιότητα ένας νέος επενδυτής στο διαγωνισμό που κάνατε, κύριε Υπουργέ; Μπορεί να υποβάλει υποψηφιότητα, κύριε Υπουργέ, ένας πλοιοκτήτης με τα σύγχρονα σκάφη που διαθέτει τώρα; Όχι, διότι εσείς με το σκεπτικό και με την τέχνη και με την μεθοδικότητα που είχατε, είπατε τον πρώτο χρόνο να έρθει όποιος και όπως θέλει. Μάλιστα, είπατε –και το ανέφερε και ο κ. Βαρβιτσιώτης- «Να έρθει ακόμα και το μικρό καϊκάκι». Και, βεβαίως, θα πάει το μικρό καϊκάκι να πάρει τις επιδοτήσεις της οκταετίας και να κάνει το καϊκάκι του ταξί. Τέρμα, λοιπόν, η γραμμή. Ποιος θα πάει; Θα πάει ο μεγάλος πλοιοκτήτης; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Καϊσερλη, πείτε το ξανά αυτό. Θερμή παράκληση! Δεν το κατάλαβα. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Το ξέρετε πολύ καλά, κύριε Υπουργέ. Το γνωρίζετε και το κάνατε έτσι εσείς! 
      Έχουμε, λοιπόν, μία δημοπρασία με πέντε κατηγορίες «άλφα», «βήτα», «γάμμα», «δέλτα», «έψιλον». Στην «έψιλον», που είναι για δέκα μήνες, μπορεί να υποβάλει υποψηφιότητα ο οποιοσδήποτε με οποιοδήποτε σκάφος -ακόμη και εκατό ετών- των δεκαοκτώ μέτρων, των εικοσιπέντε μέτρων για δέκα μήνες. Όμως, του δίνετε τη δυνατότητα, εάν αναπτύξει τα μίλια εκεί που πρέπει και εάν εκσυγχρονίσει το σκάφος, όπως λέτε, να το κρατήσει για οκτώ χρόνια. Πείτε μου, λοιπόν. Μπορεί να πάει άλλος; Όχι, δεν μπορεί να πάει άλλος!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν υπάρχει, λοιπόν, ανταγωνιστικότητα, δεν υπάρχουν ίσες ευκαιρίες για όλους τους πολίτες και θέλω να γνωρίζετε, κύριε Υπουργέ, ότι γι’ αυτόν και μόνο το λόγο, θα προσφύγουν οι ενδιαφερόμενοι στο Συμβούλιο της Επικρατείας και στα ευρωπαϊκά δικαστήρια. Γι’ αυτό –και πολύ σωστά- σας είπε ο Κοινοβουλευτικός μας Εκπρόσωπος, κύριε Υπουργέ, να σταματήσετε το διαγωνισμό. Κρατήστε τον για ένα χρόνο. Συζητήστε με τις κοινωνίες, συζητήστε με τους αναπτυξιακούς φορείς μας, με τα επιμελητήρια που φωνάζουν. 
      Και από κοινού με τη Βουλή καταθέστε μέσα σε έξι μήνες για να έλθουν επενδυτές νέοι με σύγχρονα σκάφη που να αντιμετωπίζουν το 2010, το 2014, καταθέστε μια νέα πρόταση και αφήστε ελεύθερο με καθαρούς κανόνες και ανοιχτά το διαγωνισμό. 
      Γι’ αυτό, κύριε Υπουργέ, σας εγκαλούμε και γιατί καταθέσατε και γιατί δημοπρατείτε αλλά και γιατί δεν σας εμπιστευόμαστε και γιατί ξέρουμε δυστυχώς –και αναφέρομαι στον Κοινοβουλευτικό Εκπρόσωπο της Νέας Δημοκρατίας- ότι η ίδια κατάσταση που επικρατεί το 2006, η ίδια κατάσταση που επικρατούσε το 2003, θα επικρατεί και το 2010 και το 2014. Και φυσικά στα νησιά μας δεν θα υπάρχουν πλέον πολίτες. Θα τα νέμονται ξένοι, Γερμανοί, ‘Αγγλοι και ξένοι μεγαλοεπενδυτές. Αυτός είναι ο κίνδυνος και γι’ αυτό σας το λέμε.
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Ρήγας έχει το λόγο. 
      ΠΑΝΑΓΙΩΤΗΣ ΡΗΓΑΣ: Ο κύριος Υπουργός με τα μάτια στραμμένα στο παρελθόν προσπάθησε με σοφίσματα να απαντήσει σε πολύ καθαρά ερωτήματα τα οποία τέθηκαν. Είπε ότι εν πάση περιπτώσει για ό,τι ίσχυε μέχρι τώρα ευθύνη έχει το ΠΑ.ΣΟ.Κ., το οποίο δεν φρόντισε όλα αυτά τα χρόνια να προετοιμαστεί για να γίνει κάτω από ευνοϊκούς όρους η απελευθέρωση των ακτοπλοϊκών συγκοινωνιών. 
      Δεν μου αρέσει να επιστρέφω στο παρελθόν, όμως θα ήθελα με μια λέξη να πω ότι το 1992, όταν γίνονταν οι διαπραγματεύσεις για την απελευθέρωση των ακτοπλοϊκών συγκοινωνιών, το μόνο πράγμα το οποίο εξασφαλίστηκε -και είναι ερώτημα εάν τελικά θα έπρεπε να γίνει έτσι- ήταν μια δωδεκαετής αναβολή εφαρμογής της απελευθέρωσης. Κανένας άλλος όρος, ο οποίος θα είχε να κάνει  με την ιδιαιτερότητα του ελληνικού νησιώτικου χώρου, δεν κατοχυρώθηκε, κανένα άλλο προνόμιο αντίστοιχο μ’ αυτό που κατοχύρωσαν οι Ισπανοί όσον αφορά στην απελευθέρωση των ακτοπλοϊκών συγκοινωνιών τους δεν κατακτήθηκε. Απλώς και μόνο η παράταση. 
      Το 1992, λοιπόν, όταν εσείς είχατε διαπραγματευτεί την απελευθέρωση των ακτοπλοϊκών συγκοινωνιών, δεν φροντίσατε να διασφαλίσετε με συγκεκριμένες δεσμεύσεις, με επιδοτήσεις ή με ευνοϊκούς όρους το καθεστώς της απελευθέρωσης των ακτοπλοϊκών συγκοινωνιών. Και ήλθαμε τώρα να κάνουμε έναν νόμο για την απελευθέρωση των ακτοπλοϊκών συγκοινωνιών, ο οποίος πραγματικά προσπάθησε να αξιοποιήσει το μάξιμουμ των περιθωρίων που του έδωσε η απελευθέρωση την οποία εσείς διαπραγματευτήκατε το 1992. 
      Μας λέτε σήμερα ότι στο θέμα των ενδοεπικοινωνιών δεν κάνετε τίποτε άλλο από το να ακολουθείτε αυτό που το ΠΑ.ΣΟ.Κ. έκανε.
       Δεν κάνατε αυτό. Γιατί στο ΠΑ.ΣΟ.Κ., -σας υπενθύμισε ο κ. Καϊσερλής-  δίπλα στο δίκτυο ενδοεπικοινωνιών υπήρχε το εθνικό δίκτυο δρομολογίων, ένα δίκτυο όπου πάνω σ’ αυτό οι πλοιοκτήτες κατέθεταν τις αιτήσεις δρομολόγησης. Υπήρχε, δηλαδή, ένα δίκτυο των κεντρικών γραμμών, των γραμμών κορμών όπως συνηθίζουμε να τους λέμε, και  πάνω σ’ αυτό ερχόταν και κούμπωνε ένα σύστημα ενδοεπικοινωνίας και εξυπηρέτησης. Σήμερα τέτοιο δίκτυο δεν υπάρχει. Κάτω από την απειλή που επισείει συνεχώς ο κ. Κεφαλογιάννης περί προσφυγής των εφοπλιστών στα ευρωπαϊκά δικαστήρια, καταργήσαμε αυτό το δίκτυο κι έτσι σήμερα δεν  ξέρουμε ποιες ουσιαστικά θα είναι οι συνδέσεις που θα ισχύσουν για τον επόμενο χρόνο.
       Με αυτόν, λοιπόν, τον τρόπο, κύριε Υπουργέ, κρατάτε ένα δίκτυο το οποίο προφανώς υπήρχε και στο παρελθόν. Δεν δίνετε καμία δυνατότητα προγραμματισμού με συγκεκριμένη λογική, η οποία θα εξυπηρετεί τις ανάγκες κίνησης μέσα στο νησιώτικο χώρο, γιατί οι ανάγκες είναι συγκεκριμένες. Πέρα από τις εξυπηρετήσεις των νησιωτών για διοικητικούς λόγους, υπάρχουν και άλλες κοινωνικές ομάδες οι οποίες κινούνται στα νησιά μας. Είναι οι αθλητικές ομάδες, οι ομάδες εμπορικών αντιπροσώπων, οι ομάδες διοίκησης. Όλες αυτές δεν λαμβάνονται υπ’ όψιν.
      Όλα αυτά, λοιπόν, κύριε Υπουργέ, σας υποχρεώνουν να ασκήσετε συγκεκριμένη πολιτική και κυρίως να φέρετε ένα επεξεργασμένο σχέδιο ενδοεπικοινωνίας στο νησιώτικο χώρο. Γι’ αυτό το σχέδιο να υπάρξει διάλογος, κοινωνική συναίνεση και διαβούλευση. Να περάσει από τη Βουλή. Ας περάσει και απ’ οποιοδήποτε Σ.Α.Σ.. Να είναι ένα προϊόν δουλειάς, μελέτης και συναπόφασης των φορέων του αιγαιακού χώρου. Πάνω σ’ αυτό το ολοκληρωμένο πρόγραμμα να έρθουμε και να αρθρώσουμε την ενδοεπικοινωνία στον αιγαιακό χώρο. Μόνο τότε θα έχουμε κάνει μια σοβαρή δουλειά. Μόνο τότε θα μπορέσει η οκταετία να έχει εφαρμογή και λόγο ύπαρξης. Μόνο τότε και εμείς δεν θα έχουμε καμία αντίρρηση για μια δωδεκαετή δέσμευση των ακτοπλοϊκών συγκοινωνιών στον αιγαιακό χώρο. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Παρασκευάς. 
      ΙΩΑΝΝΗΣ ΠΑΡΑΣΚΕΥΑΣ: Ερχόμενος εδώ, κύριε Υπουργέ, ήμουν βέβαιος ότι δεν θα πάρω καμία απάντηση. Δεν υπήρχε περίπτωση. Και επειδή είστε και εραστής της μουσικής, θα ήθελα να σας αφιερώσω με πολλή αγάπη ένα λαϊκό άσμα που λέει: «Τα ψεύτικα τα λόγια τα μεγάλα». Είναι σύνηθες το φαινόμενο κάθε φορά που απαντάτε, να αναφέρεστε ουσιαστικά σε πράγματα που δεν ισχύουν και να δίνετε απαντήσεις που δεν αντέχουν σε σοβαρή κριτική. 
      Θα πω το εξής, κύριε Υπουργέ: Δείτε τις κατηγορίες που έχει η προκήρυξη και δείτε πώς τελικά είναι διατυπωμένη. Θέλω να κάνω το εξής ερώτημα με πολύ μεγάλη σαφήνεια και καθαρότητα: 
      Έτσι όπως είναι διατυπωμένη, δίνει τη δυνατότητα του υγιούς ανταγωνισμού όσον αφορά την κατασκευή νέων σκαφών; Όχι. Θα σας εξηγήσω για ποιο λόγο. Είναι πολύ απλό. Πάρα πολύ απλό. 
      Εάν ο οποιοσδήποτε πλοιοκτήτης υπογράψει την οποιαδήποτε σύμβαση των κατηγοριών τρία (III), τέσσερα (ΙV), πέντε (V), από εκεί και πέρα και έτσι όπως είναι διατυπωμένη η εκδήλωση ενδιαφέροντος δεν δίνει τη δυνατότητα σε κανένα νέο επενδυτή να πει «εγώ θα ασχοληθώ και θα κατασκευάσω ένα νέο σκάφος, ούτως ώστε να μπω σ’ αυτή τη διαδικασία». Γιατί δίνει τη δυνατότητα μόνο σ’ αυτόν που θα έχει υπογράψει αυτή τη σύμβαση, εάν το θελήσει, να δημιουργήσει ένα νέο σκάφος, ούτως ώστε να πάρει την παράταση που αναφέρεται στη σύμβαση. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν καταλαβαίνω. Βρείτε μου πού τα λέει. 
      ΙΩΑΝΝΗΣ ΠΑΡΑΣΚΕΥΑΣ: Θα σας το εξηγήσω. Κατηγορία τρία (III). Λέει: «ηλικία μέχρι είκοσι έτη». Άρα, πάμε τελικά σε καράβια των είκοσι ετών. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): «Μέχρι». 
      ΙΩΑΝΝΗΣ ΠΑΡΑΣΚΕΥΑΣ: «Μέχρι». Πείτε μου τελικά με το «μέχρι» τι εννοεί. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Πάμε στα είκοσι; 
      ΙΩΑΝΝΗΣ ΠΑΡΑΣΚΕΥΑΣ: Σαφώς στα είκοσι θα πάω. Λέει: «διάρκεια μίσθωσης τρία χρόνια». Άρα, πάμε στα είκοσι τρία. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ναι. 
      ΙΩΑΝΝΗΣ ΠΑΡΑΣΚΕΥΑΣ: Από εκεί και πέρα λέει το εξής: «Εάν αντικατασταθεί αυτό το πλοίο με πλοία της κατηγορίας ένα (I) και δύο (II), θα πάρει άλλα πέντε χρόνια. Πείτε μου ποιος, εκτός του συγκεκριμένου που θα έχει υπογράψει τη σύμβαση, θα πάει να ξεκινήσει την οποιαδήποτε διαδικασία, για να κάνει ένα νέο καράβι, ούτως ώστε με τη λήξη της τριετίας να διεκδικήσει μια νέα σύμβαση, εάν και εφόσον ο συγκεκριμένος πλοιοκτήτης δεν κάνει κάτι άλλο. 
      Γι’ αυτό και λέμε το εξής, κύριε Υπουργέ: Ναι μεν σοφά εγώ συμφώνησα να πάμε σε εξαετείς –όχι σε δωδεκαετείς- συμβάσεις. Το είχαμε κουβεντιάσει και κατ’ ιδίαν αυτό το θέμα. Όμως, όχι και μ’ αυτή τη διατύπωση της εκδήλωσης ενδιαφέροντος. Θα μπορούσε, επειδή είναι η πρώτη εφαρμογή της και επειδή είναι η πρώτη εφαρμογή του νόμου που δίνει τη δυνατότητα για κατασκευή νέων σκαφών, να πάμε ουσιαστικά στον ένα χρόνο και να υπάρχει μια άλλη διατύπωση που να δημιουργεί το ενδιαφέρον για νέους επενδυτές στο συγκεκριμένο χώρο. Γιατί έτσι θα το διαπιστώσουμε και θα έρθουμε μετά από τρία χρόνια και θα πούμε: Μα, δεν φταίμε εμείς. Εμείς βάλαμε τις προδιαγραφές, αλλά δεν ήρθαν οι επενδυτές. Αυτή θα είναι η απάντησή σας. 
      Όμως, το περιβάλλον που διαμορφώνεται μ’ αυτήν εδώ τη σύμβαση δεν είναι ευνοϊκό για νέους επενδυτές. Ένα είναι αυτό. Οπότε καταργείται οποιαδήποτε έννοια του υγιούς ανταγωνισμού για προσέλκυση νέων ενδιαφερομένων στο συγκεκριμένο παραγωγικό χώρο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μια τελευταία παρατήρηση. Ζητώ συγγνώμη, κύριε Πρόεδρε.  
        Κάνατε μία εκτενέστατη αναφορά, κύριε Υπουργέ, ως προς το δίκτυο των γραμμών. Εγώ θα συμφωνήσω και θα πω ότι το δίκτυο αυτών των γραμμών κατά 90% είναι εκείνο που υπήρχε το 1995 ή το 1998 ή ακόμα και το 2000. Ξέρετε, σήμερα έχουμε 2006. Οι ανάγκες είναι διαφορετικές; Είναι διαφορετικές. Οι γραμμές κορμού είναι διαφορετικές; Είναι διαφορετικές. Οι συνθήκες είναι διαφορετικές; Είναι διαφορετικές. Οι στοχεύσεις μας είναι διαφορετικές; Είναι διαφορετικές. 
        Οι ανάγκες ουσιαστικά της ζωής, οι κοινωνικές διεργασίες, όλα τα νέα στοιχεία, που συνθέτουν ουσιαστικά το δεδομένο κοινωνικό περιβάλλον, είναι τελείως διαφορετικά. Δεν θα έπρεπε και αυτές οι γραμμές να έχουν άλλη λογική; Δεν θα έπρεπε να έχουν μία συγκεκριμένη στόχευση; 
        ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε. 
        ΙΩΑΝΝΗΣ ΠΑΡΑΣΚΕΥΑΣ:  Κλείνω, κύριε Πρόεδρε.
        Γι’ αυτόν το λόγο σας εγκαλούμε. Ουσιαστικά σας εγκαλούμε για δύο πράγματα. Κάτι το οποίο σχεδιάστηκε πριν από οκτώ χρόνια ή πριν από δέκα χρόνια, δεν σημαίνει ότι είναι συμβατό με τα σημερινά δεδομένα και δεν σημαίνει ότι αυτές τις προϋποθέσεις που θέτει το θεσμικό πλαίσιο δεν θα πρέπει να τις αξιοποιήσουμε κατά τον καλύτερο τρόπο.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
        Η κ. Τσουρή έχει το λόγο.
        ΕΛΠΙΔΑ ΤΣΟΥΡΗ:  Ευχαριστώ, κύριε Πρόεδρε.
        Κύριε Υπουργέ, το καλοκαίρι είχα πει στον Υπουργό Εμπορικής Ναυτιλίας, με αφορμή την κατάργηση του ορίου ηλικίας, να αποφεύγει το ψάρεμα στα θολά νερά, γιατί ενίοτε καιροφυλακτούν τσούχτρες.
        Σήμερα παρουσιάσατε μία νέα αντιμετώπιση του όλου προβλήματος. Ενώ μέχρι τώρα μας είχατε συνηθίσει στο γεγονός ότι για όλα τα κακά φταίει το «κακό» ΠΑ.ΣΟ.Κ., σήμερα υπήρξε αντιστροφή του ίδιου νομίσματος, λέγοντας ότι εσείς δεν κάνετε τίποτε άλλο από το να συνεχίζετε την πολιτική του ΠΑ.ΣΟ.Κ. σε βασικούς τομείς.
        Κύριε Υπουργέ, το θεσμικό πλαίσιο, το οποίο επικαλεστήκατε και στο οποίο στηρίζεται η πολιτική σας μέχρι και σήμερα, προεκλογικά το είχατε καταγγείλει και εντός και εκτός Ελλάδας. Είχατε δεσμευτεί ότι θα το καταργήσετε και τελικά ισχύει χωρίς να εφαρμόζεται ή εφαρμόζεται χωρίς να ισχύει, μια και με αλλεπάλληλες τροποποιήσεις, τροπολογίες, αλλαγές, στα μέτρα και στα σταθμά που σας εξυπηρετούν κατά καιρούς, το έχετε παραμορφώσει. 
        Δεν υπάρχει ουσιαστικά θεσμικό πλαίσιο του 2001, ο ν. 2932. Μία από τις βασικές προβλέψεις αυτού του νόμου ήταν και το όριο ηλικίας των πλοίων, μια δικλίδα ασφαλείας και ταυτόχρονα ένας ισχυρός λόγος για την ανανέωση του στόλου. Αν το όριο ηλικίας το οποίο καταργήσατε το περασμένο καλοκαίρι -εν κρυπτώ και παραβύστω- ίσχυε, το 2007 και το 2008 έπρεπε να υπάρξει ανανέωση του στόλου με σύγχρονα και ασφαλή πλοία. 
        Ταυτόχρονα, παραλείψατε να μας πείτε αυτό που είπα και στην πρωτολογία μου, ότι για τις άγονες γραμμές υπήρχε σχεδιασμός από το Υπουργείο Αιγαίου επί υπουργίας κ. Σηφουνάκη, συμφωνημένος με την Ευρωπαϊκή Ένωση, εγκεκριμένος από τα αρμόδια ευρωπαϊκά όργανα και χρηματοδοτημένος από την ελληνική πολιτεία. Αν ο διαγωνισμός αυτός είχε ολοκληρωθεί, θα είχαμε σήμερα νέα πλοία. Αυτόν τον απορρίψατε ασυζητητί.
        Μια που αναφερθήκατε για μια ακόμη φορά, κύριε Υπουργέ, στα Ψαρά, «λαγός τη φτέρη έσειε, κακό της κεφαλής του». Θα με αναγκάσετε, ως δείγμα της αξιοπιστίας και της συνέπειάς σας, για πέμπτη φορά μέσα σε δύο χρόνια και μέσα σ’ αυτήν την Αίθουσα να σας πω για το λιμάνι των Ψαρών, το οποίο έχει υποστεί φθορές από τις κακές καιρικές συνθήκες τον Ιανουάριο του 2005, αλλά και ένας άνθρωπος έχει χάσει τη ζωή του εκεί. 
        Παρά τις δικές σας αλλεπάλληλες δεσμεύσεις, έγγραφες και προφορικές, του κ. Σιούφα, τις αλλεπάλληλες παρεμβάσεις και οχλήσεις από τοπικούς φορείς, φτάσατε μόλις πριν από πέντε ημέρες στο σημείο να δεσμευτείτε για μία ακόμη φορά ότι το έργο θα χρηματοδοτηθεί. Ευχαριστούμε πολύ! Αν αυτό δεν λέγεται εμπαιγμός, τότε τι λέγεται;
        Κύριε Υπουργέ, εγώ δεν θα αναφερθώ σε ολοκληρωμένη νησιωτική πολιτική, γιατί σέβομαι τον εαυτό μου, σέβομαι αυτήν την Αίθουσα και πάνω απ’ όλα σέβομαι τους εντολοδόχους τους οποίους υπηρετώ. Απλά θα σας ρωτήσω ποια είναι η πολιτική την οποία το Υπουργείο Αιγαίου εφαρμόζει επί τριάντα δύο μήνες, αν εξαιρέσουμε τις επιχορηγήσεις σε κάποιους συλλόγους και σε κάποιους Οργανισμούς Τοπικής Αυτοδιοίκησης, με τη μερίδα του λέοντος βέβαια να ανήκει την εκλογική σας περιφέρεια. 
        Να μας πείτε πού είναι οι παρεμβάσεις για την προστασία του φυσικού και δομημένου περιβάλλοντος, το θεσμικό πλαίσιο το οποίο παραλάβατε, επίσης, από τον προκάτοχό σας. Να μου πείτε ποια είναι τα έργα στον τομέα του πολιτισμού και τις υποδομές. Να μας πείτε πού είναι οι χρηματοδοτήσεις για την πολιτική προστασία. Η Σάμος δεν έχει πάρει ένα τσακιστό ευρώ για τις θεομηνίες του 2005. 
        Πού είναι οι παρεμβάσεις του Υπουργείου Αιγαίου για τη στήριξη του εισοδήματος των αγροτών; Οι επιδοτήσεις για το λάδι, κύριε Υπουργέ, είναι 50% φέτος. Το «κακό» ΠΑ.ΣΟ.Κ. έδινε τις κακές χρηματοδοτήσεις του 60% που δεν σας άρεσαν και τις καταγγέλλατε.  
      Υπάρχει, κύριε Υπουργέ, μελέτη του Οικονομικού Πανεπιστημίου –πιστεύω να την ξέρετε- σύμφωνα με την οποία, προβλέπεται μείωση του πληθυσμού του Αιγαίου κατά 25% μέχρι το 2050. Η τρύπα στο νερό του Αιγαίου, που πέτυχε η πολιτική σας, έχει ήδη πληρωθεί πολύ ακριβά από τα νησιά μας. Πιστεύω ότι θα συνεχίσει να πληρώνεται για ένα πολύ μικρό χρονικό διάστημα ακόμη, μέχρι τις ερχόμενες εκλογές. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Τσουρή.
      Ο κ. Βαρβαρίγος έχει το λόγο.
	ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
	Κύριε Υπουργέ, ένας μακροχρόνιος σχεδιασμός με ορίζοντα οκταετίας, που αφορά την εσωτερική σύνδεση των νησιών του Αιγαίου, πιστεύω πως θα έπρεπε να λάβει υπ’ όψιν τον περιφερειακό σχεδιασμό, των περιφερειών του Αιγαίου, αλλά και τον εθνικό σχεδιασμό. Παράλληλα βέβαια, θα έπρεπε να λάβει υπ’ όψιν το διαρκώς μεταβαλλόμενο αναπτυξιακό γίγνεσθαι, τις ραγδαίες μεταβολές που συμβαίνουν και να αφήσει ανοικτές τις πόρτες για μια ανάπτυξη της περιοχής, για μια προοπτική, για ένα μέλλον, στο οποίο βάζετε φραγμό όταν ορίζετε ότι για μια οκταετία μπορούν πλοία παρωχημένης τεχνολογίας, ίσως μειωμένης ακτοπλοϊκής ικανότητας, να κάνουν αυτές τις γραμμές. 
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν έχετε δίκιο.
	ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υπουργέ, μη με διακόπτετε. Απαντήστε στην ομιλία σας μετά.
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τι να μη σας διακόπτω! Λυπηθείτε με!
	ΠΡΟΕΔΡΕΥΩΝ  (Σωτήρης Χατζηγάκης): Κύριε Υπουργέ, θα μιλήσετε μετά. Αφήστε το συνάδελφο. 
      Συνεχίστε, κύριε συνάδελφε. 
	ΔΗΜΗΤΡΙΟΣ ΒΑΡΒΑΡΙΓΟΣ: Εσείς μπορεί να λέτε ό,τι θέλετε, κύριε Υπουργέ. Υπάρχει ο διαγωνισμός και ο καθένας μπορεί να ερμηνεύσει τους όρους του, να δει και να καταλάβει. Άλλωστε και οι συνάδελφοι τα έχουν εξηγήσει αναλυτικά. 
	ΠΡΟΕΔΡΕΥΩΝ  (Σωτήρης Χατζηγάκης): Συνεχίστε, κύριε συνάδελφε. Χωρίς διακοπές, παρακαλώ. 
	ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υπουργέ, δεν κατορθώνετε να εξυπηρετήσετε το στοιχειώδες. Γίνεται μια σύνδεση των νησιών μ’ ένα περιφερειακό κέντρο, χωρίς να υπάρχει μεταξύ τους σύνδεση και χωρίς να υπάρχει σύνδεση με τα δρομολόγια κορμού. Εάν το δρομολόγιο του κορμού περάσει τη Δευτέρα και το εσωτερικό περάσει την Τρίτη, πώς θα εξυπηρετηθεί αυτός ο κάτοικος; Πώς θα φθάσει στον Πειραιά ή δεν ξέρω πού αλλού θέλει να πάει; Υπάρχει αυτή η μέριμνα, υπάρχει αυτή η πρόνοια;
	ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Υπάρχει. Πώς δεν υπάρχει!
	ΔΗΜΗΤΡΙΟΣ ΒΑΡΒΑΡΙΓΟΣ: Μα, δεν υπάρχει, κύριε Υπουργέ. 
	Πιστεύω ότι ο στόχος σας είναι μονοδιάστατος και υπηρετεί σκοπιμότητες αλλά όχι το σκοπό της ανάπτυξης της περιοχής, της προοπτικής επιβίωσής της και της ύπαρξής της στο Αιγαίο.
	Για το Ιόνιο, αν ήταν να ασχοληθείτε μ’ αυτόν τον τρόπο, δεν θα το θέλαμε, κύριε Υπουργέ, και ίσως είμαστε τυχεροί που δεν έχετε ασχοληθεί μέχρι σήμερα. Βέβαια όμως θα θέσω κάποια αιτήματα. Για το Ιόνιο δεν υπάρχει καμία μέριμνα σύνδεσης μεταξύ των νησιών. Εμείς ζητάμε να επιδοτηθεί μια γραμμή, να συνδέονται τα ιόνια νησιά μεταξύ τους. Δεν υπάρχουν συνδέσεις ούτε μεταξύ γειτονικών νησιών. Στη Ζάκυνθο υπάρχει μια γραμμή από την Πεσάδα στο λιμάνι του Αγίου Νικολάου, που επιδοτείται για έξι μήνες. Τους υπόλοιπους έξι, για να πάει κανείς στην Κεφαλονιά, πρέπει να πάει Ζάκυνθο-Κυλλήνη-Κεφαλονιά ή Ζάκυνθο- Πάτρα- Κεφαλονιά. 
	Κύριε Υπουργέ, οφείλετε να δείτε αυτά τα ζητήματα και να τα βάλετε σε προτεραιότητα. Εμείς δεν έχουμε ούτε αεροπορική σύνδεση πλέον. Είμαστε μια απομονωμένη περιοχή. Εμείς δεν αρρωσταίνουμε, δεν έχουμε αναπτυξιακές ανάγκες, δεν έχουμε, εν πάση περιπτώσει, καμία ισότιμη συμπεριφορά και ισότιμη μεταχείριση από το ελληνικό κράτος.
      Και επειδή αναφερθήκατε στο πρόγραμμα των μικρών νησιών, σας θυμίζω, κύριε Υπουργέ, ότι το Γ’ Κοινοτικό Πλαίσιο Στήριξης σχεδιάστηκε από το ΠΑ.ΣΟ.Κ. και το μέτρο εντάχθηκε, προγραμματίστηκε από το ΠΑ.ΣΟ.Κ. και δυστυχώς δεν υλοποιήθηκε από εσάς ή τουλάχιστον υλοποιήθηκε εν μέρει. Και να σας πω τις πολιτικές σας, το πρώτο που κάνατε το 2004 στη Ζάκυνθο; Καταργήσατε το Ταχυδρομικό Γραφείο Βολιμών, που είναι ορεινός δήμος στην ορεινή Ζάκυνθο, γιατί κοστίζει πολύ.
      Καταργήσατε το Τ.Α.Σ, το Τμήμα Αποκατάστασης Σεισμοπλήκτων. Σεισμόπληκτη η Ζάκυνθος. Ουδεμία μέριμνα μέχρι σήμερα. Επτακόσιοι άνθρωποι έχουν «κόκκινα» και «κίτρινα» σπίτια και κανένα πρόγραμμα ενίσχυσης ακόμη δεν έχει ενεργοποιηθεί και το Υπουργείο πήγε το Τ.Α.Σ στην Πάτρα. 
      Λιμάνι: Είχε ξεκινήσει μια μελέτη για νέο λιμάνι στη Ζάκυνθο. Το είχαν ζητήσει όλοι οι φορείς. Διακόσιες χιλιάδες ευρώ ήταν η προμελέτη και την κόψατε. Και ο Υπουργός απάντησε, όταν κατέθεσα γραπτό ερώτημα –το 2004 αυτά- ότι: «Η μελέτη» –λέει- «αυτή των 200.000 ευρώ, στο πλαίσιο της ιεράρχησης των αναγκών, είναι έξω από το όριο πληρωμών και θα πάει για το 2005 και να δούμε». Διακόσιες χιλιάδες ευρώ δεν ήταν στα όρια πληρωμών του Υπουργείου, για μια μελέτη για ένα λιμάνι, για την ανάπτυξη, για την προοπτική, για την επιβίωση;
      Κύριε Υπουργέ, τα νησιά μας βουλιάζουν, τα νησιά μας καταστρέφονται. Όλοι έχουν στραφεί στον τουρισμό με έναν άναρχο τρόπο. Η γη οικοπεδοποιείται, η γη «τσιμεντάρεται», η γη καταστρέφεται και η προοπτική για το μέλλον είναι θολή. Δεν υπάρχει καμία σχεδιασμένη παρέμβαση, καμία προστασία και καμία δυνατότητα προοπτικής και αυτά τα λέω για σας που είστε Υπουργός Νησιωτικής Πολιτικής.
      Για τα υπόλοιπα εμείς ζητούμε την ακύρωση του διαγωνισμού, να γίνει ένας διαγωνισμός με διαφάνεια για ένα έτος, όπως προέβλεπε ο νόμος του ΠΑ.ΣΟ.Κ. τον οποίον επικαλεσθήκατε και δεν ήταν οκταετής…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βαρβαρίγο.
      Κύριε Υπουργέ, έχετε το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: …για να μη βάλετε φραγμό στην προοπτική την ανάπτυξης.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ.
      Ο  κύριος Υπουργός έχει το λόγο για να δευτερολογήσει.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριοι συνάδελφοι, οφείλω να ομολογήσω ότι είναι χρήσιμες οι παρατηρήσεις σας. Με κάποιες απ’ αυτές συμφωνώ, με κάποιες δεν συμφωνώ. Δεν έχω κανένα δισταγμό όπου συμφωνώ να το διακηρύττω εντός και εκτός Κοινοβουλίου. 
      Επαναλαμβάνω και πάλι: Όσον αφορά στα ακτοπλοϊκά με τα οποία ασχολούμαι εδώ και περίπου τριάντα χρόνια υπό την ιδιότητα του μέλους του Κοινοβουλίου, με συναδέλφους που ανήκαμε σε διαφορετικά κόμματα σε προηγούμενες φάσεις συμφωνούσαμε. Κοινά είναι τα προβλήματα. Παρ’ όλο που είχαμε διαφορετική πολιτική αντίληψη και το διακηρύτταμε. 
      Όσο για το περίφημο δίκτυο, το δίκτυο σχεδιάστηκε για να συνδέει τα νησιά που όπως γνωρίζετε δεν αλλάζουν θέση. Αλλάζουν οι ανάγκες, αλλάζουν οι απαιτήσεις, συμφωνώ. Επί του δικτύου μπορεί να κάνει κανείς κάποιες παρεμβάσεις αλλά κατά την κρίση μου, περιορισμένης εκτάσεως. Αυτές που εμείς τουλάχιστον θεωρήσαμε ότι είναι απαραίτητες, τις εκάμαμε. 
      Πάμε τώρα σ’ αυτό καθ’ αυτό το θέμα μας, τον περίφημο διαγωνισμό που θα διεξαχθεί στις 20 Νοεμβρίου. Φοβούμαι ότι ή δεν τον έχετε μελετήσει πλήρως ή τον έχετε μελετήσει και επιχειρείτε να παρουσιάσετε τα πράγματα με τον παράδοξο τρόπο που ήδη το εκάματε.
      Κύριοι συνάδελφοι, δεν δεσμεύουμε το Αιγαίο υπογράφοντας με όποιον έλθει στο διαγωνισμό σύμβαση μαζί του διαρκείας οκτώ ετών. Θα το ξαναπώ: Δεν δεσμεύουμε τη γραμμή. Επαναλαμβάνω: Εάν έλθει πλοίο κάτω των δέκα ετών και με ταχύτητα είκοσι οκτώ κόμβων και έχον τα λοιπά ποιοτικά χαρακτηριστικά τα οποία υπήρχαν και σε προηγούμενους διαγωνισμούς, ναι! Οι προηγούμενοι διαγωνισμοί έβαζαν στην ίδια μοίρα. Θα κάμω μνεία ονόματος εταιρείας που έχει καλά καράβια, να μην το κρύβουμε. To  «BLUE STAR» με ένα καράβι τριάντα πέντε ετών και με υπηρεσίες τέτοιες που όλοι κατακρίνουμε. ‘Ηταν αποκλειστικά και μόνο μειοδοτικός διαγωνισμός. Αυτά ζούσαμε τόσα χρόνια. Στην ίδια μοίρα επί ημερών σας και μέχρι πέρσι επί ημερών μας ήταν τα δύο αυτά καράβια. Δεν πήρε τη γραμμή πλοίο με χαρακτηριστικά ποιότητος διότι ο ανταγωνιστής του με διαφορετικά χαρακτηριστικά -τα οποία δεν εκτιμούμε ιδιαίτερα οι ταξιδιώτες- έκανε προσφορά χαμηλότερη κατά 500 ευρώ. Μου λέτε για τον προκάτοχό μου ότι είχε σχέδιο, ότι είχε πρόγραμμα. Μα, εκείνο το σχέδιο που είναι πασίγνωστο δεν το ενέκρινε ο Υπουργός των Οικονομικών έχοντας, μάλλον, και τις πλάτες του Πρωθυπουργού της κυβερνήσεως του ΠΑ.ΣΟ.Κ.. 
      ΕΛΠΙΔΑ ΤΣΟΥΡΗ: Κάνετε λάθος. Είχε φτάσει σε διαγωνισμό, κύριε Υπουργέ. Ψεύδεστε.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν το ενέκρινε η κυβέρνηση ΠΑ.ΣΟ.Κ., το απέρριψε. Δεν τα ξέρετε, κύριοι συνάδελφοι, αυτά; Διαμαρτύρεται η κ. Τσουρή. Ακόμα και όταν διαμαρτύρεσθε είστε σε φάση ενδιαφέρουσα! Σας παρακαλώ, όμως, ενημερωθείτε, κυρία Τσουρή. Καλά, εσείς με το νομάρχη σας δεν μιλάτε; Συγχωρήστε με που σας ερωτώ έτσι.
      ΕΛΠΙΔΑ ΤΣΟΥΡΗ: Μιλάμε τακτικότατα.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κυρία Τσουρή, δεν σας είπε ο νομάρχης σας ή ο δήμαρχος των Ψαρών, δεν σας είπαν ότι υπεγράφη απόφαση και διά της Α.Ε.Π. 088/3  χρηματοδοτείται η αποκατάσταση των ζημιών στο λιμάνι των Ψαρών που μνημονεύσατε, διά του ποσού των 2,7 εκατομμυρίων ευρώ;
      ΕΛΠΙΔΑ ΤΣΟΥΡΗ: Δύο χρόνια μετά. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν το μάθατε, κυρία Τσουρή; Θα έρχεσθε εδώ μέσα να σας κάνουμε μάθημα; Εγώ θέλω να κάνω το δάσκαλο –άστε που είναι το ταλέντο μου αυτό- αλλά εσείς πια είσθε στη Χίο. Πόση είναι η Χίος; Σαν το νησί μου είναι. Τόση δά! είναι. Δυσκολία έχετε να συναντήσετε το νομάρχη να σας τα πει; Να πάρετε ένα τηλέφωνο το Μανώλη Αγαπούση, το Δήμαρχο στα Ψαρά. Ποσό 2,7 εκατομμύρια ευρώ …
      ΕΛΠΙΔΑ ΤΣΟΥΡΗ: Αυτά που λέτε εσείς τα είπα εγώ. Τα κάνατε δυο χρόνια μετά.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): ... υπέγραψε ο Φώλιας. Ήδη υπέγραψε ο Αλογοσκούφης να γίνει αυτό που φωνάζετε εσείς και να αποκατασταθεί μια ζημιά για την οποία επιχειρήθηκε κάποια επέμβαση αλλά πήγε στον άνεμο. Επιτέλους, βρέστέ τα μεταξύ σας. Ανήκετε και στο ίδιο κόμμα ... 
      ΕΛΠΙΔΑ ΤΣΟΥΡΗ: Δεν ντρέπεστε καθόλου; Δεν κοκκινίζετε; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τι να σας πω παραπάνω; Μου λέτε ότι όποια πλοία έρθουν της τελευταίας κατηγορίας με άνεση θα μπουν στο διαγωνισμό, θα τα κρατήσουν έντεκα μήνες μέχρι να τα αντικαταστήσουν. 
      Κύριοι συνάδελφοι, διαβάστε τη διακήρυξη. Όποιος έχει πεπαλαιωμένο, κατά την ηλικία πάντα, πλοίο για να μπει στο διαγωνισμό πρέπει αυτόματα, την ίδια στιγμή που κάνει την κατάθεση της προσφοράς, να έχει και τα πιστοποιητικά, τα δικαιολογητικά ότι θα αντικαταστήσει το πλοίο σε δέκα μήνες. 
      ΙΩΑΝΝΗΣ ΠΑΡΑΣΚΕΥΑΣ: Δεν αναφέρεται στην τελευταία περίπτωση.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Παρασκευά, πόσο θα με βασανίσετε ακόμα; 
      ΙΩΑΝΝΗΣ ΠΑΡΑΣΚΕΥΑΣ: Εσείς βασανίζετε το Αιγαίο και όχι εγώ εσάς.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κάθε πλοίο που δεν ανήκει στις παραπάνω κατηγορίες, δηλαδή το υπερήλικο, δύναται να συνάψει σύμβαση διαρκείας δέκα μηνών υπό την προϋπόθεση δηλώσεως δια της προσφοράς ότι το πλοίο θα αντικατασταθεί προ της λήξεως της σύμβασης με πλοίο κατηγορίας 1 ή 2 –οπότε αναλόγως και παρατείνεται αυτή η σύμβαση- και αφού καταθέσει εγγυητική επιστολή ύψους τριπλάσιο από το καθοριζόμενο εις ανάλογον περίπτωση. 
      Αυτές είναι οι δεσμεύσεις που αναλαμβάνονται από το μετέχοντα στο διαγωνισμό με υπέργηρο πλοίο σε δέκα μήνες μέσα. 
      Αλλά για να φτάσουμε εδώ πάμε κλιμακωτά. Ήρθε προσφορά με πλοίο πρώτης κατηγορίας; Σταματούμε εκεί, δεν εξετάζουμε άλλη προσφορά. Δεν το καταλάβατε αυτό; Ήρθε πλοίο μέχρι δέκα ετών και με είκοσι πέντε μίλια ταχύτητα στο διαγωνισμό; Δεν ανοίγεται άλλη προσφορά ... 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα δεν υπάρχει τέτοιο πλοίο. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν ανοίγεται. Ήρθε της Β’ κατηγορίας; Σταματούμε εκεί. Αυτά λέει η διακήρυξη, η οποία δεν σας αρέσει. 
      Κύριοι συνάδελφοι, δεν έχουμε παρά να περιμένουμε τη διεξαγωγή του διαγωνισμού. 
      Εγώ τώρα θα ήθελα να αναφερθώ και σε θέματα, τα οποία παρεισέφρησαν και θα μας επιτρέψετε, κύριοι συνάδελφοι, να πούμε λίγο τα δωδεκανησιακά μας. Πιστεύω, κύριε Πρόεδρε, να μας το επιτρέπετε. 
      Ήτο ωραία η τακτική να αναφερθεί η πρόσκληση του εισαγγελέως για εξέταση, καταρχήν υπό του κυρίου Κοινοβουλευτικού Εκπροσώπου, γλυκά-γλυκά, και μετέπειτα από εσάς τους συμπατριώτες μου Βουλευτές.
      Εμένα μ’ έχουν ξανακαλέσει οι εισαγγελείς εν τη εν ασκήσει των καθηκόντων μου. Πιστεύω ότι κι αυτό έχει τη χρησιμότητά του. Γιατί, δηλαδή, οι Βουλευτές να μη δίδουν ό,τι ζητεί ο εισαγγελέας; 
      Δηλώνω, όμως, και τώρα ότι για την «υπόθεση» διαγωνισμού για ανάθεση δημόσιας υπηρεσίας στο πλοίο «ΠΡΩΤΕΥΣ» είμαι πανέτοιμος, εντός και εκτός Κοινοβουλίου. Ό,τι νομίζει ότι πρέπει να κατατεθεί, είμαι πανέτοιμος, να το παρουσιάσω!. 
      Σ’ εσάς λέγω μόνο ότι η ανάθεση αυτής της δημόσιας υπηρεσίας έγινε κατόπιν διαγωνισμού στον οποίο έλαβαν μέρος τέσσερις πλοιοκτήτριες εταιρείες και κατέληξε η διαδικασία στο να ανατεθεί η υπηρεσία, κύριοι συνάδελφοι, εκτελόντας ό,τι επί χρόνια –και τώρα το είπατε- εδώ σ’ αυτήν την Αίθουσα, αλλά και σ’ άλλες προβάλλεται. Επέτυχα δηλαδή, να λειτουργήσει το σύστημα της ανταπόκρισης. Το πλοίο «ΠΡΩΤΕΥΣ» περιμένει στη Κω να έλθει το πλοίο του «κορμού», παίρνει τον επιβάτη και τη νταλίκα και τους μεταφέρει από την Κω στη Νίσυρο, στη Τήλο, στη Σύμη και στη Ρόδο.
      Για τα υπόλοιπα, ανά πάσα στιγμή, αν θέλετε, κάντε εδώ μια ειδική ερώτηση εσείς, κύριοι συνάδελφοι, για να συζητήσουμε αποκλειστικά και μόνο την περίπτωση του πλοίου «ΠΡΩΤΕΥΣ», το οποίο, όπως ξέρετε, έχει αναλάβει και εκτέλεση δημόσιας υπηρεσίας και προς το Καστελλόριζο. Περί αυτού, κανένα απολύτως κώλυμα.
      Αναφερθήκατε στην Κάλυμνο. Καλά, δεν έχετε πάρει είδηση ότι από την Κάλυμνο αυτήν τη στιγμή, σήμερα που μιλάμε, περνάνε οχτώ καράβια την εβδομάδα, δηλαδή οχτώ δρομολόγια, εκ των οποίων μάλιστα τα έξι τη συνδέουν με τη Ρόδο, ευθεία προς τα κάτω;
      Δεν γνωρίζετε ότι το πλοίο «ΚΑΛΥΜΝΟΣ» είναι επιδοτούμενο –τα άλλα είναι μη επιδοτούμενα, ελεύθερα- και τέσσερις φορές την εβδομάδα ξεκινά από την Αστροπαλιά και οργώνει όλο το βόρειο συγκρότημα του Νομού μας, χειμώνα-καλοκαίρι; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Επιτρέψτε μου, κύριε Πρόεδρε.
      Κάνατε και έναν υπαινιγμό –μάλλον ευθεία αναφορά- σε ερώτησή σας, διά της οποίας προβλέπετε ποιοι θα είναι οι ανάδοχοι των γραμμών κατά τον προσεχή διαγωνισμό. 
      Μα, κύριοι συνάδελφοι, είναι ανάγκη να κάνετε αναφορά; Ούτε σε χαρτορίχτρα χρειάζεται να πάτε ούτε σε καφετζού.
      Πού ζούμε, κύριε Καΐσερλη; Εσείς και εγώ δεν είμαστε από την Κω; Εσείς, κύριε Παρασκευά και εγώ δεν είμαστε στη Ρόδο; Ποιος θα έλθει στη γραμμή από την Κάλυμνο στην Ψέριμο; Εμένα, αν με ρωτήσετε, θα σας πω ότι ούτε διαγωνισμός δεν χρειάζεται.
      ΚΩΝΣΤΑΝΤΙΝΟΣ  ΚΑΪΣΕΡΛΗΣ: Εσείς το λέτε αυτό.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Εγώ σας το λέγω. Όσοι γνωρίζουν, ξέρουν ότι ούτε διαγωνισμός δεν χρειάζεται. Μακάρι, όμως, να υπήρχαν και άλλοι. 
      Και μ’ αυτές τις προδιαγραφές, πιθανώς, προϊόντος του χρόνου να ενθαρρυνθούν και άλλοι, να τις γνωρίσουν καλύτερα, να τις μελετήσουν και να τολμήσουν να κάμουν κάποια κίνηση.
      Σας λέγω πάντως ότι από τις δεκαεννέα γραμμές που μνημονεύει η επερώτησή σας, αν αφαιρέσει κανείς τις τέσσερις νέες γραμμές για τις οποίες δεν έχουμε στοιχεία, από τις υπόλοιπες δεκαπέντε, οι δέκα παρουσιάζουν το φαινόμενο να είναι επαναλαμβανομένων πλοιοκτητών. Και όταν μιλάμε για πλοιοκτήτες, κύριοι συνάδελφοι, όσοι είσθε σ’ αυτήν την Αίθουσα, εννοούμε ότι είναι καϊκτσήδες. Αυτό σας το λέγω, για να εξηγούμεθα. Καϊκτσήδες είναι, δεν είναι και ο Ωνάσης!
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Έτσι θα πάμε μέχρι το 2014; Με καϊκτσήδες θα πάμε μέχρι το 2014; Αυτό θέλετε;
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Καϊκτσήδες και επί των ημερών σας, οι οποίοι πάντως προσφέρουν υπηρεσίες, έχουν κάποιο σκαφάκι και τονίζω ότι μ’ αυτήν την προσπάθεια, θα μπορέσουν να βελτιώσουν την κατάσταση. Αυτό είναι πεποίθησή μου.
      ΠΡΟΕΔΡΕΥΩΝ (Σωτήρης Χατζηγάκης): Συντομεύετε, όμως, κύριε Υπουργέ.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Τελειώνω, κύριε Πρόεδρε.
      Πάμε, λοιπόν, και στο επόμενο ζήτημα για την περίφημη προδιαγραφή, η οποία αποκλείει τα μοντέρνα πλοία. Τώρα, αναφέρεσθε σε μία εταιρεία που δραστηριοποιείται στην περιοχή μας –για την οποία σήμερα έγινε συζήτηση ονομαστικά στο νομαρχιακό συμβούλιο- και την οποία δειλά-δειλά την ανέφερα στην πρωτολογία μου.
      Κύριοι συνάδελφοι, αυτή η εταιρεία έκαμε δήλωση στις 31.1.2006, περί αναλήψεως υποχρεώσεως να εκτελεί δρομολόγια «ελεύθερα», δηλαδή άνευ επιδοτήσεως, με έναρξη δρομολογίων την 1η Νοεμβρίου 2006 μέχρι του χρόνου στο τέλος Οκτωβρίου, ως προβλέπει ο νόμος.
      Καταθέτω στα Πρακτικά τα σχετικά έγγραφα.
      (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και αφού έκαμε τη δήλωση και έγινε η κατά το νόμο προβλεπομένη «αποδοχή» της δηλώσεως –υπεγράφη, δηλαδή, απόφαση από τότε- έρχεται τώρα και λέγει ότι τα δρομολόγια που εδήλωσα ότι τα εκτελώ ελευθέρως, θέλω να μου τα πληρώνετε ή ζητώ ή βάζω κάποιους να το ζητήσουν, είτε αυτοί έχουν το βαθμό του επάρχου ή της επαρχίνας είτε ο,τιδήποτε άλλο. 
      Αυτήν την πρακτική θέλετε να ακολουθήσουμε; Λυπούμαι –και το δηλώνω εδώ- αλλά είναι αδύνατον να ακολουθηθεί. Η νομοθεσία είναι αυστηρά, αυστηροτάτη και δεν ισχύουν οι πρακτικοί λόγοι που επικαλούνται κάποιοι, για να δοθεί κάποια ευκαιρία να αντιμετωπισθεί το θέμα με ελαστικότητα. 
      Δηλαδή, τι θέλετε; Τον κορμό, για τον οποίο μιλάτε τόσες φορές, από Ρόδο-Κω-Κάλυμνο-Λέρο-Πάτμο, να τον κηρύξουμε άγονη γραμμή;
      ΚΩΝΣΤΑΝΤΙΝΟΣ  ΚΑΪΣΕΡΛΗΣ: Αδιαφανείς κανόνες!
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αμ τότε, θα έλθουν και άλλοι.
     Αν αυτή είναι η σκέψη σας, λυπούμαι γι’ αυτούς που την κάνουν. Ξεκαθαρισμένα πράγματα και κατατεθειμένα τώρα εδώ. Οι «δηλώσεις» κατατίθενται στα Πρακτικά για να υπάρχουν. Δήλωση «αναλήψεως» υποχρεώσεως και «αποδοχή» υπό του Υπουργείου. Αυτή είναι ξεκαθαρισμένη υπόθεση.
     Εκείνο πάντως το οποίο έχω να σας πω είναι ότι ο περί ου ο λόγος διαγωνισμός θα προχωρήσει, όπως θα προχωρήσουν και άλλα πράγματα που πιθανόν να σας μελαγχολούν, να σας δυσαρεστούν. 
     Και επειδή κάματε γενική αναφορά εις τα του Αιγαίου, ερωτώ σας βλάπτει η δωρεάν μετακίνηση των μονίμων κατοίκων των νησιών κάτω των χιλίων κατοίκων; Είναι περίπου είκοσι τέσσερα με είκοσι πέντε νησιά που οι κάτοικοι μετακινούνται δωρεάν. Σας βλάπτει ότι εμπλουτίζονται οι δυνατότητες μετακινήσεως και δι’  άλλων μέσων; Σας έβλαψε η λειτουργία του αεροδρομίου της Καλύμνου; Σε δυο χρόνια μέσα κατεσκευάσθη, παρεδόθη, ετέθη σε λειτουργία και σήμερα με επιδοτούμενο εισιτήριο συνδέει την Κάλυμνο με την Αθήνα.
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Σε ποιον τα λέτε; Τα ξέρουμε. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Κύριοι συνάδελφοι, σας βλάπτουν αυτά; Σας βλάπτει το ότι μετά από λίγο, στην περιοχή μας, τα έργα τα οποία εγκαταλείψατε, θα δείτε ότι θα  είναι έργα ολοκληρωμένα θα τα χαίρεσθε και εσείς και ας μην το δείχνετε; 
     Κύριοι συνάδελφοι, σας αρέσει δεν σας αρέσει, αυτήν τη στιγμή στο Αιγαίο εξελίσσεται μια τιτάνια προσπάθεια να καλυφθούν τα κενά που αφήσατε, είτε αυτά αναφέρονται στην ακτοπλοΐα είτε αναφέρονται στο ενεργειακό είτε αναφέρονται σε αεροπορικές μεταφορές είτε αναφέρονται στις λιμενικές υποδομές στο αλίμενο Αιγαίο! Προπάντων παίρνονται μέτρα.
     Κύριε συνάδελφε από το Ιόνιο, δικαίως παραπονείσθε. Να ζητήσετε να υπάγεσθε και αλλέως πως στο Υπουργείο που συνέβαλε αποφασιστικά…
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, κλείστε παρακαλώ.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): …ώστε ο Φ.Π.Α., αυξηθείς κατά μία μονάδα σ’ όλη την Ελλάδα, να μην αυξηθεί στα νησιά του Αιγαίου, στο Υπουργείο που συνέβαλε ώστε ο Φ.Π.Α., ο εισαχθείς, για ειδικούς λόγους, κατά μεταβίβαση των οικοδομών, να εισαχθεί στα νησιά του Αιγαίου με δεκατρείς μονάδες, αντί δεκαεννέα της λοιπούς Ελλάδος. Έξι μονάδες διαφορά.
     ΔΗΜΗΤΡΙΟΣ ΒΑΡΒΑΡΙΓΟΣ: Στο Ιόνιο τι κάνατε; 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Αυτή είναι η πολιτική του Αιγαίου, την οποία φιλοδοξούμε να μεταφέρουμε και στο Ιόνιο υπό το πνεύμα και υπό τον τίτλο της νησιωτικής πολιτικής.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
     Κύριε Υπουργέ, είσθε, πράγματι, ο εμπνευστής της θεωρίας για αβάπορο και αλίμενο Αιγαίο. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Διαπίστωση, όχι θεωρία. Πρόκειται περί διαπιστώσεως.
     ΒΑΣΙΛΕΙΟΣ ΚΕΓΚΕΡΟΓΛΟΥ: Μετά, όμως, την τριετή διακυβέρνηση από τη Νέα Δημοκρατία και την υπουργία σας στο Υπουργείο Αιγαίου, διαπιστώνουμε και εμείς ότι πέσατε θύμα της ίδιας της θεωρίας σας, με μια προσθήκη μόνο. Είναι και χωρίς πολιτική πλέον το Αιγαίο.
     Αναφερθήκατε σε έργα, αναφερθήκατε και στο αεροδρόμιο της Καλύμνου. Κανένα νέο έργο με χρηματοδότηση που εξασφαλίσατε εσείς δεν ξεκίνησε στο Αιγαίο. Και για το αεροδρόμιο της Καλύμνου που αναφερθήκατε, η χρηματοδότηση και η δημοπράτηση έγιναν από την κυβέρνηση του ΠΑ.ΣΟ.Κ.. Έτσι, λοιπόν, δεν θα ήθελα να επεκταθούμε σ’ αυτό, γιατί, πραγματικά, η όλη αντιφατική πολιτική που ακολουθεί η Κυβέρνηση δεν προωθεί την αναπτυξιακή διασύνδεση με την ηπειρωτική χώρα και τις άλλες περιφέρειες της Ελλάδας και έτσι αφήνει ελεύθερο το πεδίο για τη μονομερή δράση και την οικονομική διασύνδεση με τα τουρκικά παράλια.
     Μήπως έχετε εκπονήσει, κύριε Υπουργέ, κανένα σχέδιο για την αναπτυξιακή διασύνδεση των νησιών με την Κρήτη, των νησιών με την ανατολική Μακεδονία και Θράκη, των νησιών με τη Στερεά και τη Θεσσαλία και δεν το γνωρίζουμε; Και αν το έχετε εκπονήσει, γιατί δεν το συνδυάζετε με νέες θαλάσσιες γραμμές, με νέες προδιαγραφές των πλοίων;
     Οι αποσπασματικές παρεμβάσεις και πρωτοβουλίες οδηγούν σε αδιέξοδο, όταν δεν εντάσσονται μέσα στα πλαίσια ενός συνεκτικού και ολοκληρωμένου σχεδίου. Τροφοδοτείτε τους νησιώτες με ανασφάλεια, ένα βήμα μπρος και τρία πίσω, τους τροφοδοτείτε με αβεβαιότητα για το αύριο.
      Κύριε Πρόεδρε, τα φθηνά εισιτήρια στα οποία αναφέρθηκε, ο κύριος Υπουργός και ο κ. Βαρβιτσιώτης είναι φαίνεται μόνο στη φαντασία τους. Καλή, βέβαια, είναι και η φαντασία, αλλά εκτός απ’ αυτήν υπάρχει και η δεινή πραγματικότητα, μια νέα πραγματικότητα όπως είπε ο Κοινοβουλευτικός Εκπρόσωπος της Νέας Δημοκρατίας που διαμόρφωσε νέες συνθήκες στο Αιγαίο, μόνο που πάντα αυτές οι νέες συνθήκες είναι υπέρ των ακτοπλόων, υπέρ των πλοιοκτητών και εις βάρος των νησιωτών και της οικονομικής ανάπτυξης και κοινωνικής συνοχής των νησιών. 
      Οι μεγάλες αυξήσεις των εισιτηρίων επιβαρύνουν το κόστος μεταφοράς επιβαρύνουν το τουριστικό ταξίδι, τους οικογενειακούς προϋπολογισμούς των νησιωτών και, κυρίως, το κόστος λειτουργίας των μικρών και οικογενειακών επιχειρήσεων που δεν αντέχουν άλλο τον άνισο ανταγωνισμό. Αντί να προχωρήσετε στη διαμόρφωση συνθηκών για λογικές τιμές εισιτηρίων με λογικό κέρδος των ακτοπλόων και την παράλληλη διασφάλιση της βελτίωσης της ποιότητας των θαλάσσιων μεταφορών, προσπαθείτε να φορτώσετε δια του Υπουργού Εμπορικής Ναυτιλίας όλα τα βάρη στους αχθοφόρους. Αχθοφόροι είπατε είναι, δεν θα διαμαρτυρηθούν! 
      Δεν σας φταίνε, όμως, κύριε Υπουργέ, οι οικογένειες των αχθοφόρων και δεν αποτελεί λύση η κατάργηση των όποιων εισφορών και η μετατροπή τους σε κέρδη των πλοιοκτητών. Εμείς είμαστε αντίθετοι μ’ αυτές τις λογικές. Πιστεύουμε στην αξιοποίηση όλων των δυνάμεων, όλου του ανθρώπινου δυναμικού προκειμένου να έχουμε καλύτερες υπηρεσίες για τους επιβάτες, καλύτερες θαλάσσιες μεταφορές. 
      Με την τελευταία επιστροφή στην αναφορά σας για την ερώτηση των δυο Βουλευτών μας από τα Δωδεκάνησα παραδεχθήκατε τη φωτογραφικότητα του διαγωνισμού και μας είπατε, συγκεκριμένα είναι τα καΐκια και μ’ αυτά θα πάμε μέχρι το 2014 αν δεν υπάρξει ανανέωση. Για ποια ποιοτική, όμως, βελτίωση μιλάμε, αν έτσι είναι τα πράγματα; Ρωτήσατε τους νησιώτες αν συμφωνούν με την προοπτική και το 2014 να έχουν τις ίδιες θαλάσσιες συγκοινωνίες; Σας αποδείξαμε ότι ο διαγωνισμός που προωθείται είναι διάτρητος. Με τις διατάξεις του η βελτίωση των θαλάσσιων συγκοινωνιών και η καλύτερη εξυπηρέτηση των νησιών μετατίθεται για οκτώ χρόνια. Προωθείται μόνο η αύξηση της ταχύτητας των πλοίων και με μια μηχανή μεγαλύτερη όπως σας είπα στο ίδιο σκαρί μπορεί αυτό να το πετύχουν, παραγνωρίζετε όμως την ανάγκη για τη βελτίωση της ποιότητας. Δεν διασφαλίζετε τον κοινωνικό χαρακτήρα των θαλάσσιων μεταφορών. Αποκλείετε τους εν δυνάμει νέους επενδυτές. Δεν προωθείτε τον υγιή ανταγωνισμό. Δεν είναι προς όφελος των νησιωτών και της ανάπτυξης των νησιών αυτός ο διαγωνισμός. 
      Το παράδειγμα που αναφέρατε για τη δυνατότητα της οκταετούς σύμβασης σε περίπτωση νεότευκτου πλοίου είναι ατυχές και δεν αποτελεί όλη την αλήθεια η έκφραση την οποία είπατε για το συγκεκριμένο θέμα και θα σας πω για ποιο λόγο. Η νεότητα μέσα στην ίδια κατηγορία δεν αποτελεί το κύριο κριτήριο, που σημαίνει ότι η χαμηλότερη τιμή θα είναι αυτή που θα δώσει την ανάθεση της συγκεκριμένης γραμμής. Έχουμε, λοιπόν, για παράδειγμα προσφορά μόνο στη δεύτερη κατηγορία. Στην πρώτη κατηγορία δεν υπήρξε κανένας, στη δεύτερη κατηγορία έχουμε δυο πλοία. Ένα που επειδή είναι κάτω από είκοσι κόμβους, είναι συγκεκριμένα δεκαεννέα κόμβους, ας είναι και λιγότερο από δέκα έτη, θα πάει στη δεύτερη κατηγορία. Και ένα που είναι είκοσι έτη με τις άλλες προδιαγραφές ίδιες. Είναι λογικό ότι για το γηραιότερο πλοίο θα δοθεί μικρότερη προσφορά και θα κατοχυρωθεί σ’ αυτό το γηραιότερο πλοίο των είκοσι ετών, ακόμη και αν είναι πέντε ετών το άλλο, αφού δεν υπερβαίνει τους είκοσι κόμβους και ανήκει στη δεύτερη κατηγορία, η γραμμή. Τι σημαίνει αυτό; Όχι μόνο δεν έχει τη δυνατότητα όπως είπατε, αλλά η σύμβαση αυτή παρατείνεται μέχρι δυο έτη. Θα υπάρξει, δηλαδή, παράταση αυτής της σύμβασης μέχρι την οκταετία εφόσον πάμε σε αντίστοιχες προδιαγραφές μόνο για την ταχύτητα. 
      Αυτό και μόνο που σας λέω, δείχνει ότι, πραγματικά, δεν διασφαλίζει ο συγκεκριμένος διαγωνισμός που προωθείται ταχύπλοα, αξιόπιστα και αξιόπλοα σκάφη για τις γραμμές, κάτι που χρειαζόμαστε σήμερα. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Επιτρέψτε μου να αναφερθώ στον Κοινοβουλευτικό Εκπρόσωπο, τον μόλις ομιλήσαντα. 
      Κύριε συνάδελφε, τα πράγματα δεν είναι τόσο απλά, όσο τα παρουσιάζετε. Είναι σύνθετη υπόθεση η ακτοπλοΐα. Συνθετότερη από ό, τι φαντάζεται κανείς. Και οι απλοποιήσεις που εκάματε τώρα δια της αναγνώσεως παραγράφων δεν οδηγούν στη λύση του προβλήματος. Εμείς εκάμαμε μία προσπάθεια, την οποία πιστεύω απόλυτα. Δώσαμε ευκαιρία βελτιώσεως της παρούσης καταστάσεως, με στόχο οι παρεχόμενες ακτοπλοϊκές υπηρεσίες στο επίπεδο πλοίων –δεν αναφέρομαι στους λιμένες- να είναι σαφώς καλύτερες από τις σημερινές. Και έχω την πεποίθηση ότι αυτό θα επιτευχθεί. 
      Κατά την πρωτολογία μου εδήλωσα, δεν έχω τη βεβαιότητα ότι στις 21 Νοεμβρίου θα αλλάξει η όψη της ακτοπλοΐας διότι θα εμφανιστούν σωρηδόν, θα κατατεθούν σωρηδόν προσφορές για πλοία κάτω των δέκα ετών –ηλικία- και ταχύτητα είκοσι πέντε κόμβοι. Δεν είμαι εξ αυτών που πετούν στα σύννεφα. Θα είναι, όμως, μία καλή ευκαιρία κάποιοι  να αρχίσουν να βλέπουν τις δυνατότητες που ανοίγονται για να εκσυγχρονίσουν πλοία ή να εισαγάγουν πλοία. Αυτή είναι η βεβαιότητά μου. Και βάσει της βεβαιότητος αυτής οι συνεργάτες μου και εγώ στο Υπουργείο Αιγαίου και Νησιωτικής Πολιτικής –και τους ευχαριστώ- λειτουργήσαμε, δουλέψαμε και συνθέσαμε τις προδιαγραφές αυτού του διαγωνισμού. 
      Τα σχόλια περί μη αναπτυξιακού του εγχειρήματος ή περί φωτογραφικής καταστάσεως, τα παραγνωρίζω πλέον. Τι συμπεραίνω από τη συζήτηση; Επιμένετε να αντιμετωπίζετε με επιπολαιότητα τα θέματα του Αιγαίου. Λυπούμαι που το λέγω. Επιμένετε, δεν θέλετε να δείτε, ότι επιτέλους κάτι γίνεται. Δεν θεωρώ ότι είναι το μέγα έργο το αεροδρόμιο της Καλύμνου! Μα, κύριοι συνάδελφοι, το είχατε είκοσι χρόνια στα χέρια σας! Το κτίσαμε, το παραδώσαμε, λειτουργεί σε δύο χρόνια. Στις 27 Ιουλίου του 2004 εθεμελιώθη, 9 Αυγούστου του 2006 άρχισε δρομολόγια η Ολυμπιακή, επιδοτούμενα δρομολόγια. Και συνεχίζουμε παρακάτω. 
      Είναι το εξαιρετικό παράδειγμα. Μπαίνουν νέα καράβια στο Αιγαίο. Δεν εισβάλλει στόλος, αλλά πάντως μπαίνουν καράβια. Μεθαύριο, καθελκύεται νέο πλοίο, ταχύπλοο, εξαιρετικών προδιαγραφών, βγαλμένο  από ελληνικά χέρια. Συνέβαιναν αυτά επί ημερών σας; Προσπαθώ να θυμηθώ τις περιόδους και βλέπω ότι είναι περίοδος βραχυτάτης διαρκείας. 
      (Θόρυβος στην Αίθουσα)
      Στα είκοσι χρόνια που κυβερνήσατε…
      ΠΑΝΑΓΙΩΤΗΣ ΡΗΓΑΣ: Η Νέα Δημοκρατία το έφτιαξε το πλοίο; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής):  Κύριοι συνάδελφοι, στο Αιγαίο, σας αρέσει, δεν σας αρέσει κλείνουμε πληγές. 
      Κύριοι συνάδελφοι, μας παραδώσατε το νότιο Αιγαίο, λέτε και είναι ο παράδεισος. Εκτός στόχου! Είναι έργο δικό σας, πρωτοφανές. Μας παραδώσατε το Αιγαίο, το νότιο Αιγαίο, να έχει στα χαρτιά κατά κεφαλήν εισόδημα πλέον του 75% του μέσου εισοδήματος του Ευρωπαίου. Είναι δυνατόν να συμβαίνουν αυτά; Και φθάσαμε στο σημείο σήμερα στο Δ΄ Κοινοτικό Πλαίσιο Στήριξης να έχουμε οργανώσει σύστημα που από το νότιο Αιγαίο δεν θα λείψει ούτε 1 ευρώ. Αυτή είναι η πραγματικότητα, πάνω σ’ αυτήν δουλέψαμε και αυτή είναι και η προοπτική που δίδουμε στου Αιγιάτες. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε πολύ τον κύριο Υπουργό.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ:  Κύριε Πρόεδρε, πράγματι το ΠΑ.ΣΟ.Κ. συνέβαλε αποφασιστικά, ούτως ώστε το νότιο Αιγαίο και πολλές περιφέρειες της χώρας να αυξήσουν το ακαθάριστο προϊόν σε πραγματικές τιμές, αλλά η Κυβέρνηση της Νέας Δημοκρατίας είναι αυτή που οδήγησε εκτός, γιατί δεν έπραξε τίποτα τα δυόμισι χρόνια, ούτως ώστε να γίνει η αναμόρφωση στο διοικητικό και αναπτυξιακό μοντέλο της χώρας. 
      Κύριε Πρόεδρε, ζητήσαμε την ανάκληση αυτού του διαγωνισμού και καταθέσαμε και συγκεκριμένη πρόταση για το πώς να προχωρήσει το Υπουργείο. Δεν την αποδέχθηκε ο Υπουργός και στο διάλογο που προτείναμε αντιτείνει την πυγμή. Δεν συμφωνούν, όμως, με την αδιάλλακτη στάση του ούτε οι νησιώτες ούτε οι πολίτες που ζητούν διάλογο για το πώς θα προχωρήσει η ανάπτυξη αυτού του τόπου. 
       Με το διαγωνισμό που προωθείτε δεν διασφαλίζετε τα εχέγγυα για τη διαφάνεια. Ζητούμε ξεκάθαρους κανόνες για όλους και όχι κολοβές ρυθμίσεις και ασάφειες για το όφελος των λίγων. Κατά πώς πολιτεύεστε θα αμειφθείτε και η Κυβέρνηση της Νέας Δημοκρατίας και ο Πρωθυπουργός, συνολικά όλη η Νέα Δημοκρατία, θα εισπράξετε το ανάλογο τίμημα με την πολιτική σας. Εάν νομίζετε ότι την θεωρούν θετική, αναμείνετε θετικές εξελίξεις. Εμείς σας προειδοποιούμε για άλλη μια φορά ότι αυτή η πολιτική δεν είναι προς το όφελος του τόπου, δεν είναι προς το όφελος των νησιών και των νησιωτών. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε κύριε Κεγκέρογλου.
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 31 Οκτωβρίου 2006, της Πέμπτης 2 Νοεμβρίου 2006 και της Παρασκευής 3 Νοεμβρίου 2006 και παρακαλώ το Σώμα  για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Τρίτης 31 Οκτωβρίου 2006, της Πέμπτης 2 Νοεμβρίου 2006 και της Παρασκευής 3 Νοεμβρίου 2006 επικυρώθηκαν.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε Πρόεδρε, παρακαλώ το λόγο για ένα λεπτό. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Κύριε συνάδελφε, Κοινοβουλευτικέ Εκπρόσωπε του ΠΑ.ΣΟ.Κ. αναφερθήκατε στο «θα», «θα». Στην πολιτική το σταθερότερο των δειγμάτων μετρήσεως της ανταποκρίσεως του λαού προς μία πολιτική, είναι η κάλπη. Η κάλπη της 7ης  Μαρτίου του 2004 είναι η σταθερότερη μέτρηση. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Εκεί σταματήσαμε; 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ξέρετε τι έβγαλε εκείνη η κάλπη; Θέλετε να το ξεχάσετε; Η κάλπη έβγαλε εννέα-τέσσερα. Εννέα Βουλευτές της Νέας Δημοκρατίας, Αιγιάτες, τέσσερις ΠΑ.ΣΟ.Κ.. Θα τα ξαναπούμε, λοιπόν, στο τέλος. Θα τα ξαναπούμε όταν ανοίξει η επόμενη κάλπη. 
      ΠΡΟΕΔΡΕΥΩΝ (Σωτήρης Χατζηγάκης): Κηρύσσεται περαιωμένη η συζήτηση επί της υπ’ αριθμόν 23/17/6-10-2006 επερώτησης Βουλευτών του ΠΑ.ΣΟ.Κ προς τον Υπουργό Αιγαίου και Νησιωτικής Πολιτικής, σχετικά με το μειοδοτικό διαγωνισμό για την εξυπηρέτηση δρομολογιακών γραμμών με σύναψη συμβάσεων δημόσιας υπηρεσίας. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 22.08’ λύεται η συνεδρίαση για αύριο ημέρα Τρίτη 14 Νοεμβρίου 2006 και ώρα 18.00’ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
       
ΣΥΝΕΔΡΙΑΣΗ ΟΛΟΜΕΛΕΙΑΣ 13-11-06 	ΣΕΛ. -1-

