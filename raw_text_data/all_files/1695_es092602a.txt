      Π Ι Ν Α Κ Α Σ   Π Ε Ρ Ι Ε Χ Ο Μ Ε Ν Ω Ν
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΣΥΝΕΔΡΙΑΣΗ ΜΒ΄
      Πέμπτη, 26 Σεπτεμβρίου 2002
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το 8ο Δημοτικό Σχολείο Πετρούπολης Αττικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1.Κατάθεση αναφορών, σελ.
      2.Συζήτηση επικαίρων ερωτήσεων
      α) Προς τον Υπουργό Υγείας και Πρόνοιας, σχετικά με τη δημιουργία Κέντρου Εξίσωσης Ευκαιριών για τα Άτομα με Ειδικές Ανάγκες, σελ.
      β) Προς τον Υπουργό Ανάπτυξης σχετικά με την αλλαγή του προϊσταμένου του Τομέα Εμπορίας Πελατών Περιφέρειας Νήσων, της Δημόσιας Επιχείρησης Ηλεκτρισμού κλπ., σελ.
      γ) Προς τον Υπουργό Δικαιοσύνης σχετικά με τις προθέσεις της Κυβέρνησης να κατοχυρώσει αντικειμενικά, με νόμο, την ανεξαρτησία της Δικαστικής Εξουσίας, με ορκωμοσία ενώπιον του Προέδρου της Δημοκρατίας, μετά την προαγωγή τους από το Υπουργικό Συμβούλιο, όπως γίνεται με την ηγεσία της Τράπεζας της Ελλάδος, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής της πρότασης νόμου αρμοδιότητας του Υπουργείου  Γεωργίας: «Για την αντιμετώπιση ιδιώνυμων εγκλημάτων που στρέφονται κατά του φυσικού δασικού και θαλάσσιου περιβάλλοντος», σελ.
      2. Κατάθεση Έκθεσης Διαρκούς Επιτροπής.
      Η Διαρκής Επιτροπή Δημόσιας Διοίκησης Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Συμμόρφωση της διοίκησης προς τις δικαστικές αποφάσεις και προαγωγή των δικαστικών των Τακτικών Διοικητικών Δικαστηρίων στο βαθμό του συμβούλου της Επικράτειας», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΘΑΝΟΣ Δ., σελ.
      ΘΕΟΔΩΡΟΥ Χ., σελ.
      ΚΕΔΙΚΟΓΛΟΥ Β., σελ.
      ΜΑΝΤΕΛΗΣ Α., σελ.
      ΠΕΤΣΑΛΝΙΚΟΣ Φ., σελ.
      ΤΑΤΟΥΛΗΣ Π., σελ.
      Β. Επί της πρότασης νόμου του Υπουργείου Γεωργίας:
      ΓΡΗΓΟΡΑΚΟΣ Λ., σελ.
      ΚΟΛΛΙΑ Μ., σελ.
      ΜΗΤΣΟΤΑΚΗΣ Κ., σελ.
      ΣΚΥΛΛΑΚΟΣ Α., σελ.
      ΣΤΡΑΤΗΛΑΤΗΣ Ν., σελ.
      ΧΑΤΖΗΜΙΧΑΛΗΣ Φ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Β΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
      ΘΕΡΟΥΣ 2002
      ΣΥΝΕΔΡΙΑΣΗ  ΜΒ΄
      Πέμπτη 26 Σεπτεμβρίου 2002
      
      Αθήνα, σήμερα στις 26 Σεπτεμβρίου 2002,  ημέρα Πέμπτη και ώρα 10.43΄συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Αναστάσιο Μαντέλη, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Στυρέων Εύβοιας ζητεί την άμεση αποχώρηση των λαθρομεταναστών από την περιοχή του λόγω της ακαταλληλότητας  του χώρου, όπου έχουν κατασκηνώσει.
      2) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία οι ιδιοκτήτες ακινήτων, που απαλλοτριώθηκαν για την κατασκευή της εθνικής οδού Αμφιλοχίας – Ιωαννίνων – τμήμα «Ευρεία Παράκαμψη Αγρινίου» ζητούν την πλήρη αποζημίωσή τους.
      3) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας ζητεί για τη χειμερινή περίοδο τη δρομολόγηση δύο πλοίων που να μπορούν να προσεγγίζουν και τα τέσσερα λιμάνια των Βορείων Σποράδων.
      4) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Συντονιστικό Συμβούλιο Ενώσεων Αποστράτων Αξιωματικών Στρατού – Ναυτικού – Αεροπορίας ζητεί την ικανοποίηση των μισθολογικών, ασφαλιστικών και συνταξιοδοτικών αιτημάτων του κλάδου.
      5) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δήμος Καλαμάτας Μεσσηνίας διαμαρτύρεται για την εισήγηση του Επιτρόπου Γεωργίας της Ευρωπαϊκής Ένωσης για σταδιακή κατάργηση των επιδοτήσεων.
      6) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Δικηγορικός Σύλλογος Καλαμάτας ζητεί την ίδρυση μόνιμου Εφετείου στην Καλαμάτα.
      7) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Ένωση Αποστράτων Αξιωματικών Στρατού, Παράρτημα Νομού Καρδίτσας, ζητεί την ικανοποίηση των μισθολογικών και συνταξιοδοτικών αιτημάτων των μελών της.
      8) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Εκτελεστική Γραμματεία της ΑΔΕΔΥ του Νομαρχιακού Τμήματος Λέσβου ζητεί πρόσθετη επιχορήγηση της Περιφέρειας Β. Αιγαίου για να αποτραπεί η καταγγελία σύμβασης από τα φαρμακεία του Νομού Λέσβου εις βάρος των ασφαλισμένων δημοσίων υπαλλήλων.
      9) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι Ενώσεις Αποστράτων Αξιωματικών Στρατού – Ναυτικού – Αεροπορίας ζητούν την ικανοποίηση των μισθολογικών και συνταξιοδοτικών αιτημάτων των μελών τους.
      10) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Ενώσεις Αποστράτων Αξιωματικών Στρατού – Ναυτικού – Αεροπορίας καθώς και τα Σώματα Ασφαλείας υποβάλλουν συνταξιοδοτικά, ασφαλιστικά και μισθολογικά αιτήματα.
      11) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύλλογος Γονέων και Κηδεμόνων του 162ου  Δημοτικού Σχολείου Αθηνών ζητεί να λειτουργήσει το καινούργιο κτίριο του σχολείου.
      12) Ο Βουλευτής Πρέβεζας κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία ο Σύλλογος Κατοίκων Δυτικής Πλευράς Οδού Νικοπόλεως Πρέβεζας «Ο Αγ. Γεώργιος Ιωαννίνων» ζητεί να παραχωρηθούν τα οικόπεδα της περιοχής  «Κινάκα» στους κατόχους τους.
      13) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία το 1ο Γυμνάσιο Σητείας της ΕΛΜΕ Λασιθίου ζητεί την αποκατάσταση του λάθους στους διορισμούς αναπληρωτών στο γυμνάσιο Σητείας και στα υπόλοιπα του Νομού Λασιθίου.
      14) Ο Βουλευτής Αθήνας κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία ο Δήμος Κυθήρων Αττικής ζητεί την τροποποίηση του Π.Δ. που αφορά στις λειτουργικές σχέσεις του Δήμου Κυθήρων και της Κοινότητας Αντικυθήρων με την Επιτροπή Εγχωρίου Περιουσίας.
      15) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία η Ένωση Αξιωματικών Αστυνομίας Δυτικής Μακεδονίας ζητεί η κατασκευή του νέου Αστυνομικού Μεγάρου Κοζάνης να ενταχθεί στον προϋπολογισμό του έτους 2003.
      16) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία η Επιτροπή Αγώνα για την αναβολή του Συνεδρίου και την οργανωτική εξυγίανση του Ποντιακού χώρου ζητεί να αναβληθεί για δύο έτη το συνέδριο για να τηρηθούν οι νόμιμες διαδικασίες και να θωρακισθεί η σοβαρότητα του θεσμού του Παγκόσμιου Ποντιακού Συνεδρίου.
      17) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ομοσπονδία Επαγγελματιών – Βιοτεχνών – Εμπόρων Εύβοιας ζητεί τη βελτίωση της ιατροφαρμακευτικής περίθαλψης των ασφαλισμένων μελών της και την πλήρη κάλυψη των εργαστηριακών εξετάσεων.
      18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Αποστράτων Αξιωματικών Στρατού Παράρτημα Εύβοιας ζητεί την ικανοποίηση των μισθολογικών αιτημάτων των μελών της.
      19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Συντονιστικό Συμβούλιο των Ενώσεων Αποστράτων Αξιωματικών Στρατού – Ναυτικού – Αεροπορίας ζητεί την ικανοποίηση των μισθολογικών, ασφαλιστικών, συνταξιοδοτικών αιτημάτων των αποστράτων αξιωματικών.
      20) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί την αποχώρηση των λαθρομεταναστών από το Δήμο λόγω της ακαταλληλότητας του χώρου, όπου έχουν κατασκηνώσει.
      21) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών και Μαθητριών Δημοτικού Σχολείου και Νηπιαγωγείου Χώρας Αμοργού ζητεί τη μετατροπή του πιο πάνω σχολείου σε ολοήμερο και την τοποθέτηση σ’ αυτό ενός ακόμη δασκάλου.
      22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί στα νέα φορολογικά μέτρα να συμπεριληφθούν ρυθμίσεις που να προβλέπουν την ιδιαίτερη μεταχείριση των εισοδημάτων που αποκτώνται από την επιχειρηματική δραστηριότητα στις νησιωτικές περιοχές.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Συντονιστική Επιτροπή Εργαζομένων Εκπαιδευτικών στις Σχολές των Σωμάτων Ασφαλείας Καρδίτσας, Γρεβενών και Διδυμοτείχου ζητεί να συμπεριληφθούν τα μέλη της στο υπό κατάρτιση Νομοσχέδιο για τη μοριοδότηση στις προσλήψεις.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Σύλλογος Ιεράπετρας Κρήτης «Ο ΗΣΙΟΔΟΣ» διαμαρτύρεται για τον τρόπο αντιμετώπισης των παραγωγών των Λαϊκών Αγορών.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Συνταξιούχων ΤΕΒΕ – ΤΑΕ – ΤΣΑ της επαρχίας Σητείας διαμαρτύρεται για τις παράνομες κρατήσεις που γίνονται από τις συντάξεις των μελών του.
      26) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Τροπαίων Αρκαδίας υποβάλλει προτάσεις σχετικά με την παράκαμψη του τμήματος της Εθνικής Οδού Τρίπολης – Αρχαίας Ολυμπίας παρά τα Λαγκάδια Αρκαδίας.
      27) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με  την οποία το Συντονιστικό Συμβούλιο Ενώσεων Αποστράτων  Αξιωματικών Στρατού – Ναυτικού – Αεροπορίας ζητεί την ικανοποίηση των μισθολογικών, συνταξιοδοτικών, ασφαλιστικών αιτημάτων των αποστράτων αξιωματικών.
      28) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Επιμελητήριο Εύβοιας ζητεί τη χορήγηση αποζημίωσης στα πληγέντα μέλη του από τα τελευταία ακραία καιρικά φαινόμενα, που έπληξαν το Νομό Εύβοιας.
      29) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάθεση της κατασκευής του νέου υπεραστικού Σταθμού του ΚΤΕΛ σε ξένη εταιρεία.
      30) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την ίδρυση  Περιφερειακού Πανεπιστημίου στην περιοχή του.
      31) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Μεσολογγίου Αιτωλ/νίας διαμαρτύρεται για τις ανακρίβειες κατά τη δεύτερη ανάρτηση του Εθνικού Κτηματολογίου.
      32) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία η Ένωση Αποστράτων Αξιωματικών Στρατού  - ΕΛ.ΑΣ. Αιτωλ/νίας ζητεί την ικανοποίηση των μισθολογικών και συνταξιοδοτικών αιτημάτων των μελών της.
      ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 172/4-7-2002 ερώτηση δόθηκε με το υπ’ αριθμ. 5441/25-7-2002 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της 172/4-7-2002 ερώτησης που κατέθεσε στη Βουλή ο Βουλευτής κ. Μιχάλης Καρχιμάκης, αναφορικά με το αίτημα του Συλλόγου Ατόμων με Ειδικές Ανάγκες και Φίλων Ιεράπετρας για παραχώρηση της χρήσης τμήματος του με Α.Β.Κ. 4 δημοσίου ακινήτου Ιεράπετρας, σας γνωρίζουμε τα εξής: Όπως μας ανέφερε η ΚΕΔ με το υπ’ αριθ. 7708/2172/Φ.31.3541/11.7.2002 έγγραφό της το αίτημα αυτό του εν λόγω Συλλόγου έφθασε στην Κ.Ε.Δ. την 5.7.2002 (αριθμός πρωτοκόλλου εισερχομένου Κ.Ε.Δ. 7503/05.07.2002) και στην αρμόδια Διεύθυνση της Κ.Ε.Δ. την 10.07.2002 με αριθμό πρωτοκόλλου εισερχομένου Διεύθυνσης 2115/10.7.2002. Με βάση την ακολουθούμενη διαδικασία σε όλες τις περιπτώσεις αιτημάτων παραχώρησης δημοσίων ακινήτων, το εν λόγω αίτημα θα διαβιβασθεί στο αρμόδιο Περιφερειακό Κλιμάκιο της Κ.Ε.Δ. στο Ηράκλειο Κρήτης, το οποίο αφού το εξετάσει και συμπληρώσει το φάκελο με όλα τα απαραίτητα στοιχεία, θα στείλει πρόταση – εισήγησή του, προκειμένου το θέμα να τεθεί στο Διοικητικό Συμβούλιο της Κ.Ε.Δ. για λήψη σχετικής απόφασης.
      Από μία πρώτη εξέταση του υπηρεσιακού φακέλου φαίνεται ότι η Κ.Ε.Δ. με την 17/11.5.2000/Ε 12 απόφαση του Διοικητικού της Συμβουλίου, παραχώρησε τη χρήση:
      α) Των γραφείων Νο 4, Νο 5 και Νο 6 του ισογείου του Β.Κ. 4 δημοσίου ακινήτου στο Υπουργείο Δικαιοσύνης – Ειρηνοδικείο Ιεράπετρας. Η παραχώρηση έγινε για αόριστο χρόνο και χωρίς αντάλλαγμα και εκδόθηκε το από 31.8.2000 σχετικό παραχωρητήριο της Κ.Ε.Δ.
      β) Των Γραφείων Νο 1, Νο 2 και Νο 3 στον Σύλλογο Εθελοντών Χριστιανών Αιμοδοτών «Ο ΕΛΕΗΜΩΝ».
      Σκοπός της παραχώρησης είναι η κάλυψη των στεγαστικών αναγκών του Συλλόγου. Η παραχώρηση έγινε για το χρονικό διάστημα μέχρι 31.12.2005 χωρίς αντάλλαγμα και εκδόθηκε το από 31.08.2002 σχετικό παραχωρητήριο της Κ.Ε.Δ.
      Δεδομένου ότι το υπόλοιπο τμήμα του ισογείου του Β.Κ. 4 δημοσίου ακινήτου χρησιμοποιείται από το Ειρηνοδικείο Ιεράπετρας, φαίνεται ότι δεν υπάρχει ελεύθερος χώρος στο ισόγειο του κτιρίου.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      2. Στην με αριθμό 184/4-7-2002 ερώτηση δόθηκε με το υπ’ αριθμ. 3185/26-7-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 184/4-7-2002 που κατατέθηκε στη Βουλή από τον Βουλευτή κ. Γεράσιμο Γιακουμάτο, σχετικά με το προαναφερόμενο θέμα, σας γνωρίζουμε τα ακόλουθα:
      1. Σχετικά με το πρόβλημα της έλλειψης διοικητικού προσωπικού στη Μονάδα Υγείας Αιγάλεω, σας γνωρίζουμε ότι έχουν διατεθεί από τη Μονάδα Ασφάλισης του Τοπικού Υποκαταστήματος επτά (7) διοικητικοί υπάλληλοι και ένας (1) κλητήρας, σύμφωνα με οδηγίες που έχουν δοθεί με σχετική εγκύκλιο της Διοίκησης του Ιδρύματος για τη διάθεση του 10% του διοικητικού προσωπικού από τη Μονάδα Ασφάλισης στη Μονάδα Υγείας προκειμένου να εξασφαλισθεί η ομαλή λειτουργία από πλευράς διοικητικής στήριξης των Μονάδων Υγείας.
      Όσον αφορά την έλλειψη προσωπικού καθαριότητας στην εν λόγω Μονάδα, πέραν του ότι τον καθαρισμό της Μονάδας Υγείας Αιγάλεω έχει αναλάβει συνεργείο καθαρισμού, έχουν διατεθεί επίσης από τη Μονάδα Ασφάλισης δύο (2) υπάλληλοι του κλάδου προσωπικού καθαριότητας για την ενίσχυση και την καλύτερη λειτουργία της Νομαρχιακής Μονάδας Υγείας ΙΚΑ  Αιγάλεω.
      Στα ανωτέρω ιατρεία ΙΚΑ, τα οποία ανήκουν στην Τοπική Μονάδα Υγείας ΙΚΑ Νίκαιας υπηρετούν οι παρακάτω γιατροί:
      ‘Ενας (1) γυναικολόγος
      ‘Ενας (1) δερματολόγος
      Δύο (2) καρδιολόγοι
      Δύο (2) οδοντίατροι
      Τέσσερις (4) οικογενειακοί γιατροί
      ‘Ενας (1) ορθοπεδικός
      Δύο (2) παιδίατροι
      ‘Ενας (1) πνευμονολόγος και
      ‘Ενας (1) ψυχίατρος
      Επιπλέον στο Κ.Ο.Π. (Κέντρο Οικογενειακού Προγραμματισμού) της Αγίας Βαρβάρας, υπηρετούν οι εξής γιατροί:
      ‘Ενας (1) γυναικολόγος
      Εννέα (9) οδοντίατροι και
      ‘Ενας (1) φυσίατρος
      Από τα προαναφερόμενα προκύπτει ότι ο αριθμός των υπηρετούντων γιατρών είναι επαρκής για τη σωστή εξυπηρέτηση των ασφαλισμένων του Ιδρύματος.
      Όσον αφορά το αίτημα για περαιτέρω προσλήψεις γιατρών ειδικοτήτων στα παραπάνω ιατρεία του ΙΚΑ, σας γνωρίζουμε ότι από τη Διοίκηση του Ιδρύματος θα εξετασθεί η δυνατότητα πρόσληψης περισσότερων γιατρών δεδομένου ότι στόχος είναι η καλύτερη εξυπηρέτηση των ασφαλισμένων του.
      2. Στους στόχους επίσης του Ιδρύματος στους οποίους επικεντρώνεται η προσπάθεια της Διοίκησης, είναι ο λειτουργικός και οργανωτικός εκσυγχρονισμός των Υπηρεσιών Υγείας για την καλύτερη εξυπηρέτηση των ασφαλισμένων.
      Στα πλαίσια αυτών των στόχων και για τον εκσυγχρονισμό των υπηρεσιών Υγείας εφαρμόζεται σταδιακά το νέο Σύστημα Διαχείρισης Ζήτησης Υπηρεσιών Υγείας (τηλεφωνικό ραντεβού) σε 18 Μονάδες Υγείας της Αττικής, 2 της Πάτρας, 7 της Θεσσαλονίκης, 6 της Κρήτης (Ηρακλείου και Χανίων) και 1 της Χαλκίδας.
      Σύμφωνα με το σύστημα αυτό οι ασφαλισμένοι έχουν τη δυνατότητα  με ένα τηλεφώνημα στο 184 να κλείνουν ραντεβού  με γιατρό της επιλογής τους, την ώρα και την ημέρα που επιθυμούν, ή με διαθέσιμο γιατρό της ίδιας ειδικότητας.
      Με την πλήρη εφαρμογή του συστήματος θα καταργηθεί το φαινόμενο της αναμονής των ασφαλισμένων από τα ξημερώματα έξω από  τα ιατρεία, καθώς και οι διαπληκτισμοί προκειμένου να πάρουν σειρά και να εξετασθούν από το γιατρό.
      Επιπλέον έχουν προβλεφθεί από το σύστημα κενά ραντεβού ώστε να εξυπηρετούνται τα έκτακτα και επείγοντα περιστατικά.
      Τέλος, σύμφωνα με την ειδική μελέτη αξιολόγησης που διενεργήθηκε από το Πανεπιστήμιο της Αθήνας, σχετικά με την εφαρμογή του νέου συστήματος, η ικανοποίηση των ασφαλισμένων ανέρχεται σε ποσοστό 82,9%.
      Μετά την επιτυχή εφαρμογή αυτού του συστήματος η Διοίκηση θα επεκτείνει σταδιακά το σύστημα και στις υπόλοιπες Μονάδες του ΙΚΑ.
      Το νέο σύστημα εφαρμόζεται ήδη στην Τοπική Μονάδα Υγείας ΙΚΑ  Νίκαιας, στην οποία υπάγονται τα Τοπικά Ιατρεία Κέντρου Οικογενειακού Προγραμματισμού και Αγ. Βαρβάρας.
      Με την επέκταση του συστήματος και στα Τοπικά Ιατρεία της Μονάδας θα εξαλειφθούν τα προβλήματα αναμονής των ασφαλισμένων.
      3. Αναμονή για Φυσικοθεραπεία:  Για την εξυπηρέτηση των ασφαλισμένων της περιοχής που έχουν ανάγκη φυσικοθεραπευτικής αγωγής λειτουργεί στο Κέντρο Οικογενειακού Προγραμματισμού του ΙΚΑ στην Αγ. Βαρβάρα πλήρες εξοπλισμένο φυσικοθεραπευτήριο, στο οποίο υπηρετούν 12 φυσικοθεραπευτές.  Για τα περιστατικά αποκατάστασης ο χρόνος αναμονής είναι δέκα (10) ημέρες.  Τα υπόλοιπα περιστατικά με δεδομένο το μη επείγοντα χαρακτήρα της Φυσικοθεραπείας προγραμματίζονται .
      Εκτός από το Φυσικοθεραπευτήριο του ΙΚΑ οι ασφαλισμένοι  έχουν τη δυνατότητα όταν η λίστα αναμονής στο ΙΚΑ είναι μεγάλη, να επισκέπτονται τους συμβεβλημένους ιδιώτες φυσικοθεραπευτές χωρίς οικονομική επιβάρυνση.
      Η Μονάδα Υγείας του ΙΚΑ Νίκαιας στην οποία υπάγεται το Κέντρο Οικογενειακού Προγραμματισμού έχει συμβληθεί με 15 ιδιώτες φυσικοθεραπευτές και έχει δυνατότητα εξυπηρέτησης συνολικά 225 ατόμων μηνιαίως.
      4. Οδοντιατρική περίθαλψη: Στο Κέντρο Οικογενειακού Προγραμματισμού Αγ. Βαρβάρας λειτουργεί Οδοντοπροσθετικό  Εργαστήριο του ΙΚΑ, στο οποίο  εκτελούνται προσθετικές εργασίες (οδοντοστοιχίες).
      Με δεδομένο ότι από το συγκεκριμένο εργαστήριο εξυπηρετούνται οι ασφαλισμένοι όλης της Δυτικής Αττικής, η ζήτηση υπηρεσιών είναι εξαιρετικά μεγάλη.
      Η Διοίκηση του ΙΚΑ γνωρίζει το πρόβλημα και σχεδιάζει παρεμβάσεις προκειμένου να εξομαλυνθεί η λειτουργία του εργαστηρίου.
      Η προγραμματισμένη μέσω ΑΣΕΠ πρόσληψη προσωπικού  (οδοντοτεχνιτών) θα λύσει οριστικά το πράγματι υπαρκτό πρόβλημα της λίστας αναμονής.
      5. Τέλος η Διοίκηση του Ιδρύματος έχοντας ιδιαίτερη ευαισθησία στις συνθήκες καθαριότητας των χώρων παροχής  υπηρεσιών υγείας έχει εκδόσει αυστηρές οδηγίες και εντολές και εφόσον διαπιστώνονται  παραβάσεις λαμβάνονται  όλα τα αναγκαία μέτρα.
      Ο  Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      3. Στην με αριθμό 226/5-6-02 ερώτηση δόθηκε με το υπ’ αριθμ. 30660/26-7-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης 226/5-7-02 του Βουλευτή κ. Παναγ. Ψωμιάδη, με το αντικείμενο του θέματος, και μετά από σχετικά έγγραφα της Περιφέρειας Κεντρικής Μακεδονίας και της Ν.Α. Θεσσαλονίκης, σας πληροφορούμε τα εξής:
      Αμέσως μετά τη θεομηνία ο Νομάρχης Θεσσαλονίκης επικεφαλής κλιμακίου μηχανικών της Ν.Α. Θεσσαλονίκης μετέβη στην καταστραφείσα γέφυρα στην Ν. Απολλωνίας.
      Σύμφωνα με εκτίμηση της Δ/νσης Τεχνικών Υπηρεσιών της Ν.Α. Θεσσαλονίκης για την εκτέλεση του έργου απαιτείται τουλάχιστον το ποσό των 900.000 ευρώ.
      Το αίτημα της Ν.Α. Θεσσαλονίκης για έγκριση πίστωσης κατασκευής της γέφυρας στην περιοχή της Ν. Απολλωνίας είναι σε διαδικασία προώθησης για την εξασφάλιση της χρηματοδότησης από την Περιφέρεια Κεντρικής Μακεδονίας.
      Επισημαίνεται ότι η καταστραφείσα γέφυρα δεν αποτελεί την μοναδική οδό επικοινωνίας της περιοχής με το Εθνικό οδικό δίκτυο, καθότι υπάρχει και άλλη συνδετήρια οδός, που συνδέει το Δήμο Απολλωνίας με την Εθνική οδό Θεσσαλονίκης – Καβάλας.
      Το άλλο θιγόμενο θέμα είναι αρμοδιότητας του συνερωτώμενου Υπουργείου Γεωργίας.
      Ο Υφυπουργός
      Λ. ΠΑΠΑΔΗΜΑΣ
      4. Στην με αριθμό 231/5-7-02 ερώτηση δόθηκε με το υπ’ αριθμ. 500/23-7-02  έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 231/5.7.2002 ερώτηση του Βουλευτή κ. Σωτήρη Κούβελα, σας γνωρίζουμε τα εξής:
      Το Υπουργείο Πολιτισμού σε συνεργασία με το Υπουργείο Εξωτερικών μεριμνούν για την προστασία των πολιτιστικών αγαθών που προέρχονται από την Ελλάδα και βρίσκονται σε άλλες χώρες ιδίως όταν τα σχετικά θέματα εμπίπτουν στο πεδίο εφαρμογής διεθνών συμβάσεων που αφορούν ειδικότερα τη χώρα μας.
      Σχετική πρόβλεψη περιλαμβάνεται πλέον στο άρθρο 1 παρ. 3 του ν. 3028/2002 «Για την προστασία των αρχαιοτήτων και εν γένει της πολιτιστικής κληρονομιάς».
      Αρμόδιο για τη χάραξη της εξωτερικής πολιτικής και τους συναφείς χειρισμούς είναι βέβαια το Υπουργείο Εξωτερικών.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      5. Στην με αριθμό 252/5-7-02 ερώτηση δόθηκε με το υπ’ αριθμ. 16091/23-7-02 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης 252/5-7-02 που κατατέθηκε από τους Βουλευτές κ. κ. Αντώνη Σκυλλάκο και Ορέστη Κολοζώφ και αφορά στο αντικείμενο του θέματος, σας γνωρίζουμε κατά λόγο αρμοδιότητας τα εξής:
      Με την έναρξη ισχύος του ν. 3013/02 (ΦΕΚ 102/Α/01-05-02) «Αναβάθμιση της πολιτικής προστασίας και λοιπές διατάξεις» όλες οι άδειες διαμονής παρατάθηκαν αυτοδικαίως μέχρι 31-12-2002. (άρθρο 25 παρ. 8). Επειδή η υπηρεσία μας έγινε δέκτης παραπόνων, εκδόθηκε και Φ. 63574/15375/2-7-2002 έγγραφό μας (φωτοαντίγραφο του οποίου επισυνάπτουμε) με θέμα: «Παράταση αδειών διαμονής αλλοδαπών» έτσι ώστε οι ενδιαφερόμενοι, στους οποίους το χορηγούμε να το μεταφράσουν επισήμως και να το επιδεικνύουν μαζί με την ήδη λήξασα άδεια διαμονής τους, στις αρμόδιες αρχές, εφόσον επιθυμούν να ταξιδέψουν στην πατρίδα τους.
      Ο Υφυπουργός
      Λ. ΠΑΠΑΔΗΜΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      6. Στην με αριθμό 260/8-7-02 ερώτηση δόθηκε με το υπ’ αριθμ.764/26-7-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση 260/8-7-2002 σχετικά με το θέμα της ασφάλισης των επαγγελματοβιοτεχνών Ν. Φθιώτιδας, οι οποίοι ασκούν την επαγγελματική τους δραστηριότητα σε περιοχές με πληθυσμό κάτω των 2000 κατοίκων, που κατατέθηκε στη Βουλή από το βουλευτή κ. Αθ. Χειμάρα, σας γνωρίζουμε τα εξής:
      Με τις διατάξεις του άρθρου 1 του ν.δ. 4435/64, όπως αντικαταστάθηκε με την παρ. 1 του άρθ. μόνου του ν.δ. 4521/66, ορίστηκε υποχρεωτική ασφάλιση στον ΟΑΕΕ (ΤΕΒΕ), των προσώπων που ασκούν επαγγελματική δραστηριότητα σε πόλεις, κωμοπόλεις ή χωριά με πληθυσμό άνω των 2000 κατοίκων και στον ΟΓΑ σε περιοχές κάτω των 2000 κατοίκων.
      Ως πληθυσμός για την εφαρμογή των ανωτέρω διατάξεων ελαμβάνετο υπόψη ο πληθυσμός της απογραφής του 1961 (παρ. 1, αρθ. 8 του ν. 4435/64).
      Οι διατάξεις της παρ. 1 του άρθρου 8 του ν. 4435/64 αντικαταστάθηκαν από το αρθ. 137 του ν. 2071/92 (ΦΕΚ 123 τ. Α, Ισχύς 15.7.92) και κριτήριο πλέον για την υπαγωγή στην υποχρεωτική ασφάλιση του ΤΕΒΕ ή του ΟΓΑ είναι ο πληθυσμός της απογραφής που ενεργείται πριν την έναρξη άσκησης του ασφαλιστέου επαγγέλματος.
      Αν μετά την υπαγωγή στην ασφάλιση του ΤΕΒΕ ενεργηθεί απογραφή του πληθυσμού και σύμφωνα με αυτή μειωθεί ο πληθυσμός του δήμου ή της κοινότητας, όπου ασκείται το επάγγελμα κάτω από 2000 κατοίκους, τα πρόσωπα που είχαν υπαχθεί στην ασφάλιση του ΤΕΒΕ, συνεχίζουν υποχρεωτικά την ασφάλιση τους, υπό την προϋπόθεση ότι συνεχίζουν να ασκούν επάγγελμα υπαγόμενο στην ασφάλιση του ΤΕΒΕ.
      Όπως μας γνώρισε ο ΟΑΕΕ-ΤΕΒΕ με το Α.Π. ΔΙΑΣΦ/Φ3/16/ 288765/16/7/2002 έγγραφό του, όλοι οι επαγγελματίες (π.χ. ηλεκτρολόγοι, υδραυλικοί, λογιστές κλπ) και γενικά επαγγέλματα παροχής υπηρεσιών που η δραστηριότητά τους επεκτείνεται και πέραν της δηλούμενης έδρας, σε περιοχές υποχρεωτικής ασφάλισης (πάνω από 2000 κατοίκους), εφόσον η εν λόγω επέκταση αποδεικνύεται από φορολογικά στοιχεία (τιμολόγια, δελτία παροχής υπηρεσιών) δεν απαλλάσσονται της υποχρεωτικής ασφάλισης του ΟΑΕΕ-ΤΕΒΕ.
      Το ΤΕΒΕ με το ανωτέρω έγγραφό του μας γνώρισε ότι κατά την απογραφή των ετών 1962, 1971, 1981, 1991, ο πληθυσμός της περιοχής του Δομοκού Φθιώτιδας ήταν 2.017, 1992, 1735 και 1939 οι κάτοικοι αντίστοιχα και συνεπώς επαγγελματίες και βιοτέχνες με έναρξη δραστηριότητας προ της ισχύος του ν. 2071/92 (ισχύς 15/7/92) εξακολουθούν να υπάγονται στην υποχρεωτική ασφάλιση το ΟΑΕΕ-ΤΕΒΕ, αφού σύμφωνα με την απογραφή του έτους 1961 ο πληθυσμός της περιοχής ήταν πάνω από 2000 κατοίκους και η μεταγενέστερη μείωση των ετών 1971, 1981, 1991 δεν επηρεάζει την ασφαλιστική τους σχέση (σχετική η Απόφαση Ολομελείας Αρείου Πάγου 536/81).
      Πάντως, από το Υπουργείο μας προωθείται διάταξη νόμου, η οποία συμπεριλαμβάνεται σε νομοσχέδιο, όπου ήδη κατατέθηκε στη Βουλή, με την οποία καθορίζεται ο τρόπος που θα ρυθμίζονται τα θέματα υπαγωγής στον ΟΑΕΕ, όσων ασκούν το επάγγελμά τους σε περιοχές με πληθυσμό κάτω των 2000 κατοίκων.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      ΠΡΟΕΔΡΟΣ (Απόστολος Κακλαμάνης): Εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη θα συζητηθεί η με αριθμό 42/23-9-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αναστασίου Μαντέλη προς τον Υπουργό Υγείας και Πρόνοιας, σχετικώς με τη δημιουργία Κέντρου Εξίσωσης Ευκαιριών για τα Άτομα με Ειδικές Ανάγκες. 
      Η επίκαιρη ερώτηση του κ. Βουλευτή συνοπτικά έχει ως εξής:
      «Καθημερινά προκύπτει η ανάγκη ύπαρξης ενός Κέντρου που θα ερευνά, θα προωθεί, θα συντονίζει και θα ελέγχει όλες τις προσπάθειες, για να εξισωθούν οι ευκαιρίες και να υπάρξει πρόσβαση των Α.Μ.Ε.Α. σε όλα τα επίπεδα. 
      Γι’ αυτό τον λόγο τον Οκτώβριο του 2001 μαζί με τους συναδέλφους Βουλευτές Παναγιώτη Κουρουμπλή και Φραγκλίνο Παπαδέλλη είχα καταθέσει πρόταση νόμου, η οποία συζητήθηκε στην Ολομέλεια της Βουλής στις 21-02-02 και υποστηρίχθηκε από όλα τα κόμματα. 
      Η Κυβέρνηση αναγνώρισε την αναγκαιότητα δημιουργίας ενός τέτοιου κέντρου και δεσμεύτηκε να συμπεριλάβει τις διατάξεις του προτεινόμενου νόμου σε νομοσχέδιο που θα κατέθετε άμεσα την περίοδο εκείνη. 
      Επειδή από τότε έχουν παρέλθει σχεδόν οκτώ μήνες και αντίστοιχο σχέδιο νόμου δεν έχει κατατεθεί στη Βουλής, ερωτάται: 
      1. Προτίθεστε και πότε να καταθέσετε το σχετικό νομοσχέδιο;
      2. Εάν όχι, συγκατατίθεστε να επανακατατεθεί η πρόταση νόμου, η οποία ομόφωνα είχε υποστηριχθεί;»
      Ο Υφυπουργός Υγείας και Πρόνοιας κ. Θάνος έχει το λόγο. 
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ, κύριε Πρόεδρε. 
      Θέλω να συμφωνήσω με την ανάγκη ύπαρξης ενός κέντρου για τα άτομα με αναπηρίες, όπως περιγράφεται στην ερώτηση του κυρίου συναδέλφου. Και αυτό γιατί ο σχεδιασμός και η εφαρμογή μιας σύγχρονης και αποτελεσματικής πολιτικής για τα άτομα με αναπηρίες, που θα συμβάλει στην εξίσωση των ευκαιριών στη ζωή, απαιτούν έρευνα, τεκμηρίωση, ορθολογική και επιστημονική προσέγγιση, μηχανισμούς αξιολόγησης, ώστε να αποφεύγονται οι αποσπασματικές και ευκαιριακές παρεμβάσεις. 
      Εξάλλου, οι διαρκείς εξελίξεις οι οποίες υπάρχουν στο χώρο της επιστήμης και της τεχνολογίας, η ανάγκη μιας σύγχρονης αντίληψης στην πολιτική μας για τα θέματα της αναπηρίας καθιστούν αναγκαία τη δημιουργία ενός τέτοιου κέντρου αποτελεσματικού, διεπιστημονικού και συντονιστικού για τα θέματα αυτά. 
      Έτσι, στο σχέδιο νόμου για την αναδιοργάνωση του Εθνικού Συστήματος Κοινωνικής Φροντίδας, το οποίο, αγαπητέ συνάδελφε, αυτές τις ημέρες συζητείται στην Κεντρική Νομοπαρασκευαστική Επιτροπή της Βουλής και αμέσως μετά θα κατατεθεί για συζήτηση και για ψήφιση, περιλαμβάνεται η ίδρυση εθνικού Παρατηρητηρίου για τα άτομα με ειδικές ανάγκες. 
      Η λειτουργία του εθνικού Παρατηρητηρίου αυτού προβλέπεται εδώ και δύο χρόνια και από το εθνικό σχέδιο δράσης για την κοινωνική ενσωμάτωση. Σύμφωνα με την προβλεπόμενη διάταξη αυτό το εθνικό Παρατηρητήριο είναι νομικό πρόσωπο ιδιωτικού δικαίου και εποπτεύεται από το Υπουργείο Υγείας και Πρόνοιας. Στους σκοπούς του περιλαμβάνονται η συστηματική έρευνα, ανάλυση και παρουσίαση των εξελίξεων και των τάσεων σχετικά με τα δικαιώματα των ατόμων με αναπηρίες στην Ελλάδα και διεθνώς, η προώθηση και ο έλεγχος της εφαρμογής μέτρων και προγραμμάτων για τα άτομα με αναπηρίες, ο έλεγχος της εφαρμογής προδιαγραφών και προτύπων σχετικών με την πρόσβαση των ατόμων με αναπηρίες, η υποστήριξη έρευνας και η ανάπτυξη τεχνολογιών και βοηθημάτων, η υποβολή προτάσεων και εκθέσεων για την εναρμόνιση της ελληνικής νομοθεσίας με τις συστάσεις της Ευρωπαϊκής Ένωσης και του Οργανισμού Ηνωμένων Εθνών, η επιστημονική υποστήριξη δημόσιων και ιδιωτικών φορέων που ασχολούνται με πολιτικές δράσεις και υπηρεσίες για τα άτομα με αναπηρίες.
      Η οργάνωση, η λειτουργία, η διοίκηση, η άσκηση και η κατανομή αρμοδιοτήτών, οι πόροι και η διαχείριση και κάθε ζήτημα σχετικό με την οργάνωση και λειτουργία του Παρατηρητηρίου αυτού θα ρυθμιστούν με προεδρικό διάταγμα που θα εκδοθεί με πρόταση του Υπουργού Υγείας και Πρόνοιας μετά την ψήφιση του σχετικού νομοσχεδίου.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, η απάντηση του κυρίου Υπουργού όσον αφορά την ανάγκη ύπαρξης ενός τέτοιου κέντρου, ενός τέτοιου ινστιτούτου, όπως και το γεγονός ότι διαβεβαίωσε την Βουλή ότι το νομοσχέδιο βρίσκεται στην Κεντρική Νομοπαρασκευαστική Επιτροπή και αναμένεται η άμεση κατάθεσή του, δεν μπορώ να πω παρά ότι με ικανοποιούν.
      Θα ήθελα μόνο να παρατηρήσω ότι η πρόταση νόμου για την οποία συζητάμε και για την οποία συμφωνεί το Υπουργείο ως προς το περιεχόμενό της ότι κάποια στιγμή πρέπει να γίνει νόμος του κράτους, συζητήθηκε για πρώτη φορά σε προκοινοβουλευτική διαδικασία στην κοινοβουλευτική ομάδα του ΠΑ.ΣΟ.Κ. και τότε το Υπουργείο Υγείας είχε δεσμευθεί –από το Μάιο του 2001- ότι θα προχωρήσει σε αυτή τη ρύθμιση. Επειδή δεν προχώρησε, κατατέθηκε η πρόταση νόμου τον Οκτώβριο του 2001 και συζητήθηκε τον Φεβρουάριο. Τότε η Κυβέρνηση και πάλι διαβεβαίωσε, όπως και σήμερα, ότι θα γίνει.
      Εγώ αναγνωρίζω ότι υπάρχουν δυσκολίες λόγω των οποίων δεν γίνεται στο επιθυμητό χρονικό διάστημα να ικανοποιηθούν οι ανάγκες της κοινωνίας. Εδώ όμως, όσον αφορά τα άτομα με ειδικές ανάγκες, πρέπει να θεωρήσουμε ότι υπάρχει άμεση προτεραιότητα και άμεση ανάγκη να προηγηθούν οι ρυθμίσεις αυτές, έναντι οποιασδήποτε άλλης κοινωνικής ανάγκης, που ξέρω ότι αντιμετωπίζει και έχει μπροστά του το Υπουργείο Υγείας και Πρόνοιας.
      Θα ήθελα, λοιπόν, απλώς να ζητήσω –επαναλαμβάνοντας ότι η απάντηση είναι ικανοποιητική- από το Υπουργείο Υγείας και Πρόνοιας και από την Κυβέρνηση να επισπεύσει τις διαδικασίες, διότι τα φαινόμενα με τα οποία καταστρατηγούνται βασικά δικαιώματα κίνησης και προσβασιμότητας των ατόμων με ειδικές ανάγκες είναι πολλά και τα άτομα αυτά υφίστανται μεγάλη ταλαιπωρία.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ένα μόνο σχόλιο θέλω να κάνω, κύριε Πρόεδρε.
      Συμμεριζόμαστε την ευαισθησία των συναδέλφων, οι οποίοι κατέθεσαν και παλαιότερα την πρόταση νόμου. Θέλω να γνωρίζετε ότι η Κυβέρνηση κινείται εδώ και δύο χρόνια στην ίδια κατεύθυνση έχοντας συμπεριλάβει το εθνικό Παρατηρητήριο ως επιλογή και στόχο στο εθνικό σχέδιο δράσης για την κοινωνική ενσωμάτωση, το οποίο για πρώτη φορά ως χώρα υποβάλαμε πριν από δύο χρόνια και το οποίο περιλαμβάνει μέτρα για τα άτομα με αναπηρίες σε ένα ευρύ φάσμα τομέων πολιτικής, όπως είναι η απασχόληση, η κατάρτιση, η εκπαίδευση, η πρόνοια, η υγεία, η στέγαση κλπ.
      Στόχος μας μέσα απ’ όλα αυτά είναι η πρόληψη και η καταπολέμηση του κοινωνικού αποκλεισμού, η καταπολέμηση των διακρίσεων για τα άτομα με αναπηρίες, προσφέροντας δυνατότητες ισότιμης συμμετοχής τους στην κοινωνική και οικονομική ζωή και καταξιώνοντας ταυτόχρονα ένα πραγματικά σύγχρονο κράτος ως προς την κοινωνική του αποστολή.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 43/23.9.2002 επίκαιρη ερώτηση του Βουλευτή της Νέας Δημοκρατίας κ. Πέτρου Τατούλη προς τον Υπουργό Ανάπτυξης, σχετικώς με την αλλαγή του προϊσταμένου του Τομέα Εμπορίας Πελατών Περιφερείας Νήσων, της Δημόσιας Επιχείρησης Ηλεκτρισμού κλπ.
      Η επίκαιρη ερώτηση του κ. Τατούλη έχει ως εξής:
      «Κατόπιν ερώτησής μου και αίτησης κατάθεσης εγγράφων –που αφορούσε σε έγγραφη καταγγελία της πρώην προϊσταμένης του Τομέα Εμπορίας Πελατών της Διεύθυνσης Περιφερείας Νήσων (ΔΠΝ) της Δ.Ε.Η., κας Μανωλουδάκη Σωτήρας για παράνομη, φατριαστική και καταχρηστική απομάκρυνσή της από την προαναφερόμενη θέση της και υποβιβασμό της- ζήτησα από τον κύριο Υπουργό να ενημερώσει τη Βουλή πάνω στα καταγγελλόμενα με ταυτόχρονη κατάθεση των αιτουμένων εγγράφων στοιχείων και ειδικότερα 
      1. Τι έχει να απαντήσει στις καταγγελίες αυτές;
      2.Με ποια κριτήρια έγινε η επιλογή της κας Τσόγκα ως τομεάρχη Εμπορίας ΔΠΝ Δ.Ε.Η.;
      3.Να κατατεθούν στη Βουλή όλα τα σχετικά έγγραφα, πτυχία και λοιπά δικαιολογητικά, βάσει των οποίων έγινε η επιλογή αυτή.
      4.Ποια μέτρα πρόκειται να ληφθούν για την αποκατάσταση της ιεραρχικής τάξης και της αξιοκρατίας στη Δ.Ε.Η. και για την εξάλειψη του παράνομου και απαράδεκτου φαινομένου του παροπλισμού καταξιωμένων στελεχών, που ζημιώνει οπωσδήποτε και την επιχείρηση;
      5.Ποια μέτρα πρόκειται να ληφθούν, προκειμένου οι επιλογές των προϊσταμένων να γίνονται με κριτήρια διαφάνειας, αξιοκρατίας, καθώς επίσης και για την αποκατάσταση όλων εκείνων που αδικήθηκαν από τις φατριαστικές επιλογές του διευθύνοντα συμβούλου και του γενικού διευθυντού διανομής;
      Όμως αντί αυτών ο κύριος Υπουργός αρκέσθηκε απλώς στη διαβίβαση στη Βουλή ενός αορίστου και γενικόλογου εγγράφου της Δ.Ε.Η., το οποίο επιμελώς δεν απαντά στα συγκεκριμένα ως άνω ερωτήματά μου και παράλληλα αποφεύγεται η κατάθεση στη Βουλή των αιτηθέντων σχετικών εγγράφων.
      Εν όψει αυτής της κατάστασης καλείται ο κύριος Υπουργός, με την παρούσα επίκαιρη ερώτησή μου, να ενημερώσει προσωπικά τη Βουλή για το όλο θέμα».
      Αγαπητοί συνάδελφοι, κι εσείς με τη μακρά πείρα, κύριε Τατούλη, πρέπει να ακολουθούμε στο θέμα των επικαίρων ερωτήσεων τις διατάξεις του Κανονισμού. Η επίκαιρη αυτή ερώτηση αναφέρεται σε θέμα μη κατάθεσης εγγράφων και μη ικανοποιητικής απάντησης σε ερώτηση που είχε κατατεθεί. Ο Κανονισμός προβλέπει την υποβολή επερώτησης για μη κατάθεση εγγράφων, η οποία μάλιστα συζητήθηκε κατά προτεραιότητα. Το θέμα προφανώς δεν είναι επίκαιρο, για να έρχεται με τη διαδικασία των επικαίρων ερωτήσεων. Τα ερωτήματα ουσιαστικά που επανυποβάλλονται είναι πέντε, ενώ ο Κανονισμός λέει για δύο ερωτήματα. Προφανώς έχετε ενδιαφέρον για το θέμα και είναι δικαιολογημένο, αλλά εγώ παρακαλώ και πάλι την υπηρεσία και τους δύο Αντιπροέδρους, που ασχολούνται με τα θέματα των επικαίρων ερωτήσεων, να τηρείται ο Κανονισμός.
      Ο Υφυπουργός Ανάπτυξης κ. Θεοδώρου έχει το λόγο.
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, η Δ.Ε.Η. μετά την απελευθέρωση της αγοράς ηλεκτρικής ενέργειας και τη μετατροπή της σε ανώνυμη εταιρία, για να προσαρμοστεί στο νέο θεσμικό πλαίσιο και να ανταποκριθεί στο νέο ανταγωνιστικό περιβάλλον, υποχρεώθηκε εκ των πραγμάτων να προβεί σε ριζική αναδιοργάνωση και αναδιάρθρωση όλων των δραστηριοτήτων της. Προς τούτο με την υπ΄ αριθμόν 207/13.12.2000 απόφαση του Δ.Σ. και τις εν συνεχεία σχετικές αποφάσεις του διευθύνοντος συμβούλου, προσδιορίστηκε το νέο οργανωτικό σχήμα και καθορίστηκε η πυραμιδοειδής διάρθρωση της επιχείρησης σε νέες επιχειρησιακές μονάδες, διευθύνσεις, τομείς, ενώ συγχρόνως περιγράφτηκε και καθορίστηκε με λεπτομέρεια το νέο υπηρεσιακό αντικείμενο των διαφόρων μονάδων, οι αρμοδιότητες και οι στόχοι τους.
       Όλες οι θέσεις διευθυντών, βοηθών διευθυντών και τομεαρχών για τη στελέχωση όλων των υπηρεσιακών μονάδων του νέου πλέον οργανογράμματος προκηρύχθηκαν σε διαδοχικά βήματα με διαδικασία επιλογής και τοποθέτησης, που έχει θεσμοθετηθεί με τις αποφάσεις και έχει εφαρμοστεί με όλες τις αναθέσεις καθηκόντων, χωρίς να αμφισβητηθεί ατομικά ή συλλογικά μέχρι σήμερα.
      Ο ουσιαστικός στόχος της συνολικής αυτής αξιολόγησης ήταν η αξιοκρατική επιλογή στελεχών, ικανών να ανταποκριθούν στις ανάγκες της απελευθερωμένης αγοράς και του ανταγωνισμού, αφού σε αυτά θα στηριζόταν και η ανασυγκρότηση της επιχείρησης και η μετατροπή από δημόσια μονοπωλιακή σε ανώνυμη εταιρία, ικανή να λειτουργήσει κερδοφόρα σε συνθήκες ελεύθερης αγοράς. 
      Γι αυτό στις σχετικές προκηρύξεις προβλεπόταν πως, πέρα των βασικών τυπικών προσόντων, οι προκηρυσσόμενες θέσεις θα καλύπτονταν από στελέχη της Δ.Ε.Η., τα οποία θα επιλέγονταν με κριτήρια τη δυναμική τους προσωπικότητα και την ικανότητά τους να επιλύουν προβλήματα, να αναλαμβάνουν πρωτοβουλίες, να αντιμετωπίζουν κινδύνους, να ανταποκρίνονται σε νέες απαιτήσεις και καινοτομίες και να φέρνουν αποτελέσματα. 
      Η διαδικασία επιλογής έγινε με πλήρη διαφάνεια και με συμμετοχή εκπροσώπων των συνδικαλιστικών οργανώσεων. Στηρίχθηκε δε σε αντικειμενικά, αξιοκρατικά και απρόσωπα κριτήρια. Από τις δέκα συνολικά θέσεις διευθυντών, βοηθών διευθυντών και τομεαρχών της Διεύθυνσης Περιφερείας Νήσων, που προκηρύχθηκαν μέχρι σήμερα, στις επτά από αυτές επελέγησαν και τοποθετήθηκαν νέα στελέχη. 
      Είναι γεγονός ότι για κάθε προκηρυγμένη θέση υπήρξαν πολλοί, ικανοί και αξιόλογοι υποψήφιοι, από τους οποίους έπρεπε να επιλεγούν οι πλέον κατάλληλοι. Έτσι, με βάση την προκήρυξη και τις άνω ισχύουσες διαδικασίες επελέγησαν, μεταξύ πολλών ικανών και αξιόλογων υποψηφίων, οι καταλληλότεροι για την εξυπηρέτηση των τεθέντων στόχων. Τα πολύ καλά οικονομικά αποτελέσματα των τελευταίων δύο ετών -που αποτελούν και το μόνο ουσιαστικό κριτήριο αξιολόγησης των επιλογών της διοίκησης μιας επιχείρησης στην ελεύθερη αγορά- καθώς και η υλοποίηση όλων των στόχων που είχαν τεθεί, αποδεικνύουν ότι έγιναν οι σωστές επιλογές. 
      ΠΡΟΕΔΡΟΣ (Απόστολος Κακλαμάνης): Ο κ. Τατούλης έχει το λόγο. 
      ΠΕΤΡΟΣ ΤΑΤΟΥΛΗΣ: Κύριε Πρόεδρε, νομίζω ότι έχετε δίκιο σε αυτό που είπατε. Υπήρξε μία ενσυνείδητη παρατυπία εκ μέρους μου, αλλά υπάρχει και μία αγωνία. Συνεχώς  υποβάλλουμε ερωτήσεις και οι απαντήσεις σε αυτές τις ερωτήσεις έχουν να κάνουν με μία λογική του ότι αποδεχόμαστε την οποιαδήποτε αιτιολόγηση της οποιασδήποτε υπηρεσίας, έστω και μέσα στην γενικότερη έννοια του εποπτικού ελέγχου, με αποτέλεσμα να δημιουργείται…
      ΠΡΟΕΔΡΟΣ (Απόστολος Κακλαμάνης): Ελάτε στο θέμα όμως, κύριε Τατούλη. 
      Εγώ σας είπα ότι υπάρχει η διαδικασία των επερωτήσεων, που σημαίνουν εντονότερο έλεγχο. Αφού, όπως λέτε, ο Υπουργός κακώς δικαιολογεί την υπηρεσία, πρέπει όχι απλώς να τον ρωτήσετε αλλά να τον ελέγξετε. Να καταθέσετε επερώτηση. 
      Ελάτε όμως στο θέμα τώρα, για να μην χάσετε το χρόνο σας. 
      ΠΕΤΡΟΣ ΤΑΤΟΥΛΗΣ: Μάλιστα, κύριε Πρόεδρε. 
      Κύριε Υπουργέ, εδώ υπάρχει ένα συγκεκριμένο πρόβλημα. Παραγκωνίστηκε μία υπάλληλος με είκοσι έξι χρόνια προϋπηρεσία, πέντε χρόνια με την ιδιότητα του τομεάρχη και πτυχίο νομικής και επελέγη μία πολύ νεότερη υπάλληλος, με οκτώ χρόνια προϋπηρεσίας και πτυχίο Γαλλικής Ακαδημίας. 
      Δεν θέλω να κάνω κανένα άλλο σχόλιο. Το μόνο που ήθελα να πω είναι ότι η διαφάνεια, και όλες οι νομοθετικές ρυθμίσεις που γίνονται, ουσιαστικά αποδυναμώνονται μέσα από τη λογική των ήδη υφισταμένων τρόπων λειτουργίας των εν λόγω υπηρεσιών. Αυτό θα ήθελα να το δείτε εσείς προσωπικά. 
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει κάτι να προσθέσει; 
       ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Όχι, κύριε Πρόεδρε, ευχαριστώ.
      ΠΡΟΕΔΡΟΣ (Απόστολος Κακλαμάνης): Η με αριθμό 44/23-9-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τους Υπουργούς Εσωτερικών- Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, σχετικώς με τις απεργιακές κινητοποιήσεις των εργαζομένων στο Αριστοτέλειο Πανεπιστήμιο Θεσσαλονίκης, την ένταξή τους στο μόνιμο προσωπικό του ιδρύματος κ.λ.π., διαγράφεται λόγω κωλύματος, του αρμοδίου Υπουργού, ο οποίος -όπως με πληροφορεί η υπηρεσία- βρίσκεται εκτός Αθηνών σε περιοδεία του Πρωθυπουργού στη Θεσσαλία. 
      Επόμενη είναι η με αριθμό 45/23-9-2002 επίκαιρη ερώτηση του Ανεξάρτητου Βουλευτή κ. Βασίλη Κεδίκογλου προς τον Υπουργό Δικαιοσύνης, σχετικώς με τις προθέσεις της Κυβέρνησης να κατοχυρώσει αντικειμενικά με νόμο, την ανεξαρτησία της Δικαστικής Εξουσίας, με ορκωμοσία ενώπιον του Προέδρου της Δημοκρατίας, μετά την προαγωγή τους από το Υπουργικό Συμβούλιο, όπως γίνεται με την ηγεσία της Τράπεζας της Ελλάδος. 
      Το θέμα έχει την επικαιρότητά του λόγω της προσφάτου επιλογής της ηγεσίας, άλλως είναι και αυτό ένα θέμα που θα έπρεπε να έρθει εδώ με άλλη διαδικασία. 
      Η επίκαιρη ερώτηση του κ. Κεδίκογλου έχει  ως εξής:
      «Το πολίτευμα της χώρας μας είναι Προεδρευόμενη Κοινοβουλευτική Δημοκρατία και μεταξύ των χαρακτηριστικών της είναι: 1. Η διάκριση των εξουσιών (λειτουργιών) εκτελεστικής-δικαστικής-νομοθετικής. 2. Το κράτος δικαίου. 3. ιεραρχία των κανόνων δικαίου κ.λ.π.
      Κατά το Άρθρο 87 του Συντάγματος οι δικαστές απολαμβάνουν «λειτουργική και προσωπική ανεξαρτησία», ενώ κατά το Άρθρο 90 «οι προαγωγές και οι τοποθετήσεις στην ηγεσία της δικαιοσύνης ενεργούνται με το προεδρικό διάταγμα που εκδίδεται  ύστερα από πρόταση του Υπουργικού Συμβουλίου».
      Με τη διαδικασία αυτή δηλωτικό προς το λαό στοιχείο της ανεξαρτησίας των δικαστών δεν υπάρχει. Εμφανίζονται υφιστάμενοι της εκτελεστικής εξουσίας.
      Έκπληκτοι πληροφορούμαστε ότι μετά την προαγωγή και τοποθέτησή τους επισκέπτονται τον Υπουργό Δικαιοσύνης τελευταίως δε και τον Πρωθυπουργό «προς εθιμοτυπικήν επίσκεψη», ο καθένας όμως αντιλαμβάνεται τι σημαίνει αυτό.
      Την στάση αυτή ως γνωστόν, δεν ετήρησε ο αείμνηστος πρόεδρος του Αρείου Πάγου Α. Ζηλίμονας. Απεναντίας, στηριζόμενος στη διάκριση των εξουσιών αρνήθηκε να επισκεφθεί τον τότε Πρωθυπουργό Ελευθέριο Βενιζέλο και αντιστρόφως τον επεσκέφθη ο Ελευθέριος Βενιζέλος.
      Δηλωτικό στοιχείο της ανεξαρτησίας, κυρίως δε της διάκρισης των εξουσιών αλλά και της ιεραρχίας των κανόνων δικαίου θα αποτελούσε η ανάληψη των καθηκόντων της δικαστικής ηγεσίας με ορκωμοσία ενώπιον του ρυθμιστού του πολιτεύματος, όπως ακριβώς συμβαίνει με τον διοικητή και τους υποδιοικητές της Τράπεζας της Ελλάδας.
      Ερωτάται ο κύριος Υπουργός Δικαιοσύνης:
      Εάν είναι στις προθέσεις της Κυβέρνησης η προώθηση νόμου προς θέσπιση των προηγουμένων».
      Ο Υπουργός Δικαιοσύνης κ. Πετσάλνικος έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
      Θα ήθελα πρώτα από όλα να υπογραμμίσω κάτι που είναι βέβαια γνωστό αλλά να το ξαναθυμίσω, ότι στην χώρα μας το συνταγματικό πλαίσιο που ισχύει διασφαλίζει κατά τρόπο πολύ πιο προηγμένο, προχωρημένο και πιο απόλυτο, θα έλεγα, από τα Συντάγματα άλλων ευρωπαϊκών και όχι μόνο χωρών, την ανεξαρτησία της δικαιοσύνης.
      Η Ελλάδα πράγματι, όταν κανείς συγκρίνει τα Συντάγματα και των άλλων χωρών, διαπιστώνει ότι έχει απόλυτη διασφάλιση της ανεξαρτησίας και δεν υπάρχει καμία δυνατότητα παρέμβασης της πολιτικής ηγεσίας σε ό,τι αφορά την όλη λειτουργία του συστήματος. Θυμίζω επίσης ότι οι Κυβερνήσεις του ΠΑ.ΣΟ.Κ. είναι αυτές που καθιέρωσαν και την αυτοδιοίκηση, πριν από μερικά χρόνια, την πλήρη αυτοδιοίκηση των δικαστηρίων με τις εκλογές των τριμελών συμβουλίων διοίκησης. Θέματα υπηρεσιακά, θέματα προαγωγών, θέματα μεταθέσεων, θέματα αποσπάσεων των δικαστικών λειτουργών είναι θέματα πλήρους αυτοδιοίκησης της δικαστικής εξουσίας και των οργάνων που προβλέπονται από το Σύνταγμα και τους σχετικούς νόμους.
      Σε ό,τι αφορά το άλλο θέμα που θίγετε ως προς την ορκωμοσία και τον τρόπο ορκωμοσίας των δικαστικών λειτουργών θα ήθελα να θυμίσω ότι σύμφωνα με το άρθρο 34 παράγραφος 4 και 5 του ν.1756 του 1978, δηλαδή του Κώδικα Οργανισμού Δικαστηρίων και Κατάστασης Δικαστικών Λειτουργών, η δημόσια υπηρεσιακή σχέση του δικαστικού λειτουργού καταρτίζεται με το διορισμό και την αποδοχή του, η οποία δηλώνεται με την ορκωμοσία για την οποία συντάσσεται το πρακτικό.
      Περαιτέρω, στην παράγραφο 6 του ιδίου άρθρου ορίζεται ότι ο διοριζόμενος δικαστικός λειτουργός ορκίζεται μετά το χρόνο της δοκιμασίας του με τον τύπο του όρκου που ορίζεται στην παράγραφο 7 ενώπιον του δικαστηρίου στο οποίο τοποθετείται ως ισόβιος, σε δημόσια συνεδρίασή του. Από τις διατάξεις αυτές σαφώς συνάγεται ότι ο όρκος αυτός ισχύει για όλο το διάστημα της υπηρεσίας του ισόβιου δικαστικού λειτουργού και δεν επαναλαμβάνεται ύστερα από κάθε προαγωγή ή οποιαδήποτε άλλη υπηρεσιακή μεταβολή, αφού δεν αλλάζει κατά το Σύνταγμα η άσκηση των καθηκόντων του ούτε και το υπηρεσιακό καθεστώς, όπως αυτό ειδικότερα καθορίζεται στο άρθρο 88, παράγραφος 1. 
      Επομένως, δεν τίθεται και θέμα διαφορετικού τρόπου ορκωμοσίας κάθε φορά που υπάρχει μια προαγωγή, θα λέγαμε, των δικαστικών λειτουργών, αλλά ο όρκος, που όπως είπα γίνεται ενώπιον του δικαστηρίου, ισχύει για όλη τη διάρκεια της θητείας του ισόβιου δικαστικού λειτουργού.
      ΠΡΟΕΔΡΟΣ (Απόστολος Κακλαμάνης):  Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
      Κύριε Πρόεδρε, η απάντηση του Υπουργού της Δικαιοσύνης, πολιτικού κοινοβουλευτικώς πολύ εντάξει, δεν με εξέπληξε πλην όμως με κατέθληψε. Εθλίβην βαθύτατα. Ουδεμία σχέση έχει η εξέλιξη ενός υπηρεσιακού παράγοντος και η ορκωμοσία του ως προς την υπηρεσία αυτή με την τοποθέτησή του στην ηγεσία. Πείτε μου ποιο είναι το δηλωτικό στοιχείο που βεβαιώνει την ανεξαρτησία. Γιατί γίνεται αυτό με την Τράπεζα της Ελλάδος; Αυτό που ζητώ. Δηλαδή θα χρειαστεί να προσφύγουμε στην Ευρωπαϊκή Ένωση για να κατοχυρώσουμε μια δημοκρατική διαδικασία, η οποία υπάρχει σε πολλές χώρες;
      Κύριε Πρόεδρε, υπήρξαν κρούσματα σχετικά με το θέμα αυτό, γι’ αυτό και ήρθε η ερώτηση. Και υπήρξαν κρούσματα και προ και μετά την Αναθεώρηση του Συντάγματος.
      Είχαμε εκείνη την επίσκεψη του αλήστου μνήμης εισαγγελέα του Αρείου Πάγου στον Πρωθυπουργό τις παραμονές ενάρξεως των ανακρίσεων για το ΣΑΜΙΝΑ. 
      Στη συνέχεια είχαμε τη διαρροή της απόφασης του ανωτάτου ειδικού δικαστηρίου σε υπόθεση που αφορούσε κυβερνητικό Βουλευτή. Την Τετάρτη 26/6 είχε οριστεί η συνεδρίαση και τη Δευτέρα 1/7 η ημερομηνία κατάθεσης των δικογράφων και μετά από δύο ημέρες διέρρευσε στο Αθηναϊκό Πρακτορείο Ειδήσεων το αποτέλεσμα της σύσκεψης, δηλαδή ουσιαστικά η απόφαση.
      Παρά ταύτα το Ειδικό Δικαστήριο με διαβεβαίωσε ότι το θέμα τελεί εν συσκέψει και ότι ακόμα δεν έχει ληφθεί απόφαση. Εδώ όμως έχει ληφθεί και απλώς δεν ανακοινώνεται! Θα ήθελα να ξέρω ποια θα είναι τότε η απάντηση του Υπουργού, όταν επαναληθευθεί αυτή η διαρροή. Δηλαδή, έχουν φθάσει σ’ ένα σημείο να διαρρέει μια απόφαση, διότι επίκεινται εκλογές ηγεσίας και θέλουν να είναι αρεστοί!
      Με δύο κουβέντες, κύριε Πρόεδρε, η ανεξαρτησία της δικαστικής λειτουργίας θα επέλθει! Αυτό που ζήτησα θα γίνει! Και επαναλαμβάνω μια φράση που είπε εδώ ο μακαρίτης Κώστας Λουλές: «Και θα είναι ντάλα μεσημέρι»!
      Σήμερα μ’ αυτές τις εξελίξεις δεν υπάρχει ανεξαρτησία. Ουδέποτε Πρωθυπουργός ή Υπουργός Δικαιοσύνης –πλην του Σταθόπουλου- επεσκέφθη τον Άρειο Πάγο. Απεναντίας διαβάζουμε ότι τον επεσκέφθησαν για λόγους εθιμοτυπικούς. 
      Επαναλαμβάνω, λοιπόν, ότι αυτό δεν με εξέπληξε. Εθλίβην, όμως, διότι στερούμεθα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Απόστολος Κακλαμάνης): Καλώς.
      Ορίστε, κύριε Υπουργέ.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Κύριε Πρόεδρε, κύριοι συνάδελφοι, δεν συμφωνώ καθόλου με τις εκτιμήσεις του κ. Κεδίκογλου. Κυρίως, εάν είχε την εμπειρία του Υπουργού Δικαιοσύνης, και ο ίδιος θα αντιλαμβανόταν ότι όλα αυτά που κατά καιρούς εκ του πονηρού λέγονται περί μη ανεξαρτησίας δεν ανταποκρίνονται καθόλου στην αλήθεια.
      Εξήγησα προηγουμένως ότι το Σύνταγμα, όπως επίσης και το πλέγμα νόμων αυτών των Κυβερνήσεων του ΠΑ.ΣΟ.Κ., αποτελούν εγγύηση σε ό,τι αφορά την απόλυτη διασφάλιση της ανεξαρτησίας της δικαιοσύνης από την εκτελεστική εξουσία. 
      Μετά, κύριε συνάδελφε, μην ξεχνάτε ότι και οι ίδιοι οι λειτουργοί της δικαιοσύνης είναι επίσης σε θέση να περιφρουρούν την ανεξαρτησία της. Δεν κινδυνεύει και δεν κινδύνευσε η ανεξαρτησία τους από κανέναν Υπουργό Δικαιοσύνης και από καμία Κυβέρνηση του ΠΑ.ΣΟ.Κ. και –θα έλεγα- όχι μόνο του ΠΑ.ΣΟ.Κ.
      Επίσης, σε ό,τι αφορά την εθιμοτυπική επίσκεψη, εδώ πράγματι θυμίζετε κάτι που συνέβη πριν από εβδομήντα χρόνια με τον αείμνηστο Ζηλίμονα, Πρόεδρο τότε του Αρείου Πάγου, και τον Ελευθέριο Βενιζέλο. Έχουν αλλάξει πολλά, κύριε Κεδίκογλου, σ’ αυτά τα εβδομήντα – ογδόντα χρόνια.
      ΒΑΣΙΛΗΣ ΚΕΔΙΚΟΓΛΟΥ: Για φανταστείτε, λοιπόν…
      ΠΡΟΕΔΡΟΣ (Απόστολος Κακλαμάνης): Παρακαλώ να μην γράφονται διακοπές!
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Και ξέρετε πού έχουν αλλάξει; Στο επίπεδο των ανθρωπίνων και κοινωνικών σχέσεων. 
      Η δημοκρατία και οι θεσμοί μας λειτουργούν. Οι ρόλοι είναι απόλυτα διακριτοί σ’ αυτή τη δημοκρατία. Οι εθιμοτυπικές επισκέψεις δεν αποτελούν –και δεν είναι δυνατό να αποτελέσουν- υποβολή διαπιστευτηρίων!
      Αλλά σαφώς υπάρχουν και οι ανθρώπινες και οι κοινωνικές σχέσεις κλπ. Οι δικαστές κινούνται μέσα στην κοινωνία. Όπως αντιλαμβάνεστε, εκείνες οι συνήθειες είναι εκείνων των εποχών και εάν συνέκρινα τη σημερινή εποχή με την προ ογδόντα ετών εποχή, τότε κι εγώ από πλευράς νοοτροπίας θα ανήκα στο παρελθόν. Όχι! Είμαι ένας σχετικά νέος άνθρωπος, ένας άνθρωπος του εικοστού πρώτου αιώνα και όχι των αρχών του περασμένου αιώνα! Άλλο, λοιπόν, η δυνατότητα των ανθρωπίνων σχέσεων και άλλο η άψογη λειτουργία των θεσμών. Και οι θεσμοί λειτουργούν άψογα σ’ αυτόν τον τόπο!
      Επίσης, θα ήθελα να σας θυμίσω ότι σ’ αυτό το διάστημα των έντεκα μηνών υπηρεσίας μου στο Υπουργείο Δικαιοσύνης έχω επισκεφθεί πάρα πολλά και άλλων βαθμίδων δικαστήρια και όχι μόνο τον Άρειο Πάγο, για να ακούσω από πρώτο χέρι τις απόψεις και τις αγωνίες των δικαστών για την καλύτερη λειτουργία κλπ της δικαιοσύνης. Οι θεσμοί λειτουργούν άψογα!
      (Θόρυβος στην Αίθουσα)
      ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των επικαίρων ερωτήσεων.
      
      ΠΡΟΕΔΡΟΣ (Απόστολος Κακλαμάνης): Εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα συζητηθεί πρόταση νόμου αρμοδιότητας του Υπουργείου Γεωργίας «Για την αντιμετώπιση ιδιώνυμων εγκλημάτων που στρέφονται κατά του φυσικού δασικού και θαλάσσιου περιβάλλοντος».
      Το λόγο έχει ο εισηγητής της Πλειοψηφίας κ. Νικόλαος Στρατηλάτης.
      ΝΙΚΟΛΑΟΣ ΣΤΡΑΤΗΛΑΤΗΣ: Κύριε Πρόεδρε, κυρίες και κύριοι συνάδελφοι, συζητούμε σήμερα την πρόταση νόμου για την αντιμετώπιση ιδιώνυμων εγκλημάτων που στρέφονται κατά του φυσικού, δασικού και θαλάσσιου περιβάλλοντος που υπογράφεται από τρεις συναδέλφους, από τον Παναγιώτη Κρητικό, τον Λεωνίδα Γρηγοράκο και τον Ευάγγελο Βλασσόπουλο, ο οποίος δυστυχώς δεν είναι ανάμεσά μας. Μια πρόταση νόμου που έχει να κάνει με ευαισθησίες που τις είχε ο εκλιπών συνάδελφος και όλοι μας πιστεύω για όλα όσα συμβαίνουν γύρω μας και ασχημίζουν και δεν μας αρέσουν και μας προκαλούν. 
      Είναι αλήθεια, κύριοι συνάδελφοι, ότι ένα από τα πιο υποτιμημένα θέματα της πολιτικής μας ζωής, αποτελεί η εξέταση των σοβαρών κινδύνων που απειλούν την οικολογική ισορροπία του φυσικού μας περιβάλλοντος και οι οποίοι προέρχονται σε μεγάλο βαθμό από την αλόγιστη και καταστροφική πολλές φορές ανθρώπινη συμπεριφορά. Τον τελευταίο καιρό γίναμε όλοι μάρτυρες τεράστιων καταστροφών στην κεντρική Ευρώπη και σε άλλες περιοχές του πλανήτη από ακραία καιρικά φαινόμενα, τα οποία πλέον αποδίδονται ευθέως στην υπέρβαση κάθε ανεκτού ορίου επιβάρυνσης του περιβάλλοντος, αλλά και στην ανεπάρκεια των κρατών να λάβουν τα ενδεδειγμένα μέτρα για την αποφυγή τέτοιων φαινομένων και τέτοιας έκτασης καταστροφών.
      Βεβαίως, αυτή η συζήτηση τυχαίνει να γίνεται συγκυριακά σε μια περίοδο μετά την παγκόσμια Διάσκεψη για το περιβάλλον του Γιοχάνεσμπουργκ και σε μια περίοδο που νομίζω ότι οι λαοί σε όλο τον πλανήτη ανησυχούν για το πού πάμε. Γνωρίζουμε άλλωστε ότι η εξάντληση των φυσικών πόρων, θα αποτελέσει στο άμεσο μέλλον μια από τις κύριες απειλές για την επιβίωση στον πλανήτη μας. Απέναντι σ’ αυτήν την κατάσταση δεν γίνεται παρά να συνειδητοποιήσουμε την σοβαρότητα των κινδύνων που εγκυμονεί η επιβάρυνση του φυσικού περιβάλλοντος και να ενδιαφερθούμε πιο εντατικά για τη διασφάλιση των συνθηκών που θα επιβραδύνουν την κατάρρευση της οικολογικής ισορροπίας.
      Με βάση αυτές τις σκέψεις, θα μπορούσε κανείς εύκολα να διαπιστώσει ότι η εξεταζόμενη πρόταση νόμου, κινείται στο πνεύμα μιας περισσότερο προστατευτικής για το περιβάλλον πολιτικής. Η διαφύλαξη του δασικού και του θαλάσσιου περιβάλλοντος, συνιστά πράγματι μια σημαντική προϋπόθεση για τη συνολική διατήρηση της οικολογικής ισορροπίας. Άλλωστε η ύπαρξη αυστηρού νομικού πλαισίου που θα τιμωρεί τους εμπρηστές και αυτούς που ρυπαίνουν τη θάλασσα μπορεί να λειτουργήσει ως ένα βαθμό αποτρεπτικά και ίσως παιδευτικά για όσους έχουν διαπράξει τα αντίστοιχα εγκλήματα, αλλά και για τον καθένα που με την πρακτική του εμφανίζεται αδιάφορος ως προς τα πολύτιμα αγαθά που αυτές οι διατάξεις διαφυλάσσουν. 
      Παρ’ όλα αυτά, κυρίες και κύριοι συνάδελφοι, θα πρέπει να είμαστε πολύ προσεκτικοί σε ό,τι αφορά τη  διαμόρφωση μιας συνεκτικής πολιτικής για την προστασία του περιβάλλοντος. Το ζήτημα αυτό νομίζω ότι χρήζει μιας βαθύτερης και πιο εξαντλητικής αντιμετώπισης από το Κοινοβούλιο από την αποσπασματική εισαγωγή ρυθμίσεων. Κατ’ αρχάς, το ζήτημα αυτό θα έπρεπε να απασχολήσει και θα πρέπει στο μέλλον να απασχολήσει την Ολομέλεια σε περισσότερες συνεδριάσεις και να μη δοθεί η εντύπωση στην κοινή γνώμη ότι μας απασχολεί αυτό το μεγάλο θέμα περιστασιακά. Είναι ίσως ανάγκη να επανεξετάσουμε το νομικό πλαίσιο προστασίας του περιβάλλοντος στο σύνολό του. Εξάλλου και η εισηγούμενη από τους συναδέλφους μας πρόταση νόμου, θα πρέπει να ειδωθεί υπό το πρίσμα των ήδη υπαρχουσών διατάξεων, για να εξακριβώσουμε αν πράγματι προσθέτει κάτι καινούριο ή αντίθετα αν το υπάρχον νομικό πλαίσιο επαρκεί, αλλά το πρόβλημα βρίσκεται στην εφαρμογή του. Νομίζω ότι συμβαίνει το δεύτερο, κύριοι συνάδελφοι. Αν κοιτάξει κανείς το σύνολο της νομοθεσίας, που αφορά στην προστασία του περιβάλλοντος, μπορεί να καταλήξει και να πει ότι διαθέτουμε ένα πλήρες σύστημα νομοθετικής προστασίας.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Αυτό, όμως, που λείπει είναι η συνεπής εφαρμογή αυτού του πλαισίου, πράγμα το οποίο δεν οφείλεται μόνο σε αδράνεια ή ανεπάρκεια της κρατικής μηχανής, αλλά κάποιες φορές και στη μειωμένη αίσθηση ευθύνης των πολιτών και σ΄ ένα γενικότερο κλίμα αδιαφορίας.
      Ασφαλώς, η υπάρχουσα νομοθεσία χρειάζεται βελτιώσεις σε μία σειρά επιμέρους ζητημάτων. Για παράδειγμα, θα πρέπει να δούμε και να αντιμετωπίσουμε στη χώρα μας το ζήτημα της διαχείρισης των απορριμμάτων. Κυρίες και κύριοι συνάδελφοι, είναι αλήθεια πως σχεδόν όλη η χώρα είναι ένας απέραντος σκουπιδότοπος! Εδώ, βέβαια, οι ευθύνες δεν επιμερίζονται μόνο στην Κυβέρνηση ή στην κεντρική εξουσία, αλλά θέλω να πιστεύω ότι έχουν σοβαρές ευθύνες οι αποκεντρωμένες εξουσίες που δίδονται από τις τοπικές κοινωνίες, δηλαδή η Αυτοδιοίκηση πρώτου και δευτέρου βαθμού.
      Μάλιστα, ενώ υπάρχουν διαθέσιμοι πόροι για τη διαχείριση των απορριμμάτων συνολικά, δεν «περπατάει» τίποτα, κυρίως στην περιφέρεια. Όλα είναι αφημένα στην τύχη τους! Είμαστε μάρτυρες μίας κατάστασης που αισθητικά προσβάλλει τον άνθρωπο, μας προσβάλλει όλους! 
      Μάλιστα, αυτή η κατάσταση δεν μας προσβάλλει μόνο αισθητικά, αλλά μας απασχολεί και ως ζήτημα επικινδυνότητας. Πάρα πολλά απορρίμματα, τα οποία είναι επικίνδυνα για τον άνθρωπο, μπαίνουν στο διατροφικό κύκλο και δημιουργούν τεράστια προβλήματα στην υγεία των πολιτών!
      Ένα άλλο θέμα, το οποίο νομίζω ότι αποτελεί συλλογικό αδίκημα, είναι η διαχείριση των υδάτινων πόρων. Βέβαια μιλάω για συλλογικό αδίκημα, γιατί στη χώρα μας, στην προσπάθεια της γεωργικής ανάπτυξης τα τελευταία χρόνια, δαπανήσαμε τεράστιους πόρους –δημόσιους και ιδιωτικούς- για να λύσουμε το πρόβλημα της άρδευσης. 
      Το αποτέλεσμα βέβαια είναι τραγικό, διότι σε πάρα πολλές περιοχές της χώρας τα υπόγεια νερά υφαλμύρισαν. Είναι μία ανεπανόρθωτη ζημιά στο περιβάλλον, είναι ένα συλλογικό αδίκημα που αφορά όλη την κοινωνία, όλους μας και, όμως, δεν είδαμε έγκαιρα έναν άλλο τρόπο διαχείρισης των υδάτινων πόρων, όπως αυτό που έκαναν οι αδελφοί μας Κύπριοι, οι οποίοι έλυσαν το πρόβλημά τους με τα φράγματα.
      Τώρα τελευταία, πράγματι γίνεται προσπάθεια μέσα από τα προγράμματα του Γ΄ Κοινοτικού Πλαισίου Στήριξης –θα έλεγα και του Β΄ Κοινοτικού Πλαισίου Στήριξης- να ενταχθούν διάφορα έργα, όπως μικρά φράγματα στην περιφέρεια.
      ΒΑΣΙΛΗΣ ΚΕΔΙΚΟΓΛΟΥ: Δεν προβλέπονται στο Γ΄ Κοινοτικό Πλαίσιο Στήριξης έργα γεωργικής ανάπτυξης!
      ΠΡΟΕΔΡΕΥΩΝ (Κωνσταντίνος Γείτονας): Γιατί διακόπτετε, κύριε Κεδίκογλου; Μπορείτε να πάρετε το λόγο στη συνέχεια και να μιλήσετε! Έχετε το δικαίωμα να πάρετε το λόγο μετά αν τον ζητήσετε! 
      Σας παρακαλώ, λοιπόν!
      Συνεχίστε, κύριε Στρατηλάτη.
      ΝΙΚΟΛΑΟΣ ΣΤΡΑΤΗΛΑΤΗΣ: Κύριε συνάδελφε, έχουν ενταχθεί και κατασκευάζονται.
      Ας δούμε, όμως, τις προτεινόμενες διατάξεις: Με το άρθρο 1 της πρότασης νόμου, ορίζεται ότι η από πρόθεση πρόκληση πυρκαγιάς σε δασική, δασώδη ή υπό αναδάσωση έκταση, τιμωρείται με κάθειρξη μέχρι είκοσι χρόνων και με χρηματική ποινή μέχρι εκατό εκατομμύρια δραχμές. Κατά τον Ποινικό Κώδικα, στο άρθρο 265, ο εμπρησμός σε δάση συνιστά ήδη ιδιαίτερο έγκλημα. 
      Η διάταξη του Ποινικού Κώδικα είναι πανομοιότυπη με την προτεινόμενη, με τη μόνη διαφορά ότι εκεί η ποινή κάθειρξης φτάνει μέχρι τα δέκα χρόνια και το χρηματικό πρόστιμο μέχρι τα πενήντα εκατομμύρια. Σ’ αυτό το άρθρο του Ποινικού Κώδικα, ορίζεται βέβαια ότι, εάν η πράξη του εμπρησμού τελέσθηκε από ιδιοτέλεια ή κακοβουλία και η έκταση που κάηκε είναι ιδιαίτερα μεγάλη -δηλαδή σε όλες σχεδόν τις περιπτώσεις που έχουμε εμπρησμό δασών στην Ελλάδα- τότε η ποινή θα πρέπει να είναι τουλάχιστον δέκα ετών και μπορεί να φτάσει μέχρι τα είκοσι χρόνια.
      Μ’ αυτήν την έννοια, νομίζω ότι η προτεινόμενη διάταξη δεν προσθέτει τίποτα, εκτός βέβαια από το να αυξάνει το πρόστιμο και να τονίζει ξανά τη μεγάλη σημασία που έχει για την προστασία του περιβάλλοντος, η αυστηρή ποινική τιμωρία των εμπρηστών δασικών εκτάσεων.
      Κυρίες και κύριοι συνάδελφοι, τα τελευταία χρόνια, με την καλή οργάνωση των υπηρεσιών που ασχολούνται με την πυρόσβεση, καθώς και με τον υλικοτεχνικό εξοπλισμό αυτών των υπηρεσιών σε μηχανήματα και μέσα, νομίζω ότι τα αποτελέσματα είναι πολύ καλά, γιατί δεν έχουμε τα φαινόμενα προηγούμενων ετών με τις μεγάλες πυρκαγιές στη χώρα.
      Η επαγρύπνηση όλων -τόσο της πολιτείας όσο και των πολιτών αυτής της χώρας- θα πρέπει να θεωρείται ως η ασφαλέστερη εγγύηση για τον περαιτέρω περιορισμό αυτού του φαινομένου.
      Για το άρθρο 2 της προτεινόμενης ρύθμισης, το οποίο αφορά στην κατάσχεση των μέσων που χρησιμοποιεί ο δράστης του εμπρησμού, δεν θέλω να αναφέρω τίποτα, παρά μόνο ότι κατά την εκτίμησή μου και πάλι το γενικό πλαίσιο της δήμευσης στον Ποινικό Κώδικα, άρθρο 76, είναι αρκούντος ικανοποιητικό.
      Ασφαλώς, ένας σημαντικός όρος για την αποθάρρυνση των εμπρηστών είναι η πιστή τήρηση της δασικής νομοθεσίας και η πιστή τήρηση της απαγόρευσης μετατροπής δασικών εκτάσεων σε οικόπεδο προς οικιστική ή κάθε άλλου είδους αξιοποίηση.
      Νομίζω ότι και εδώ το πρόβλημα δεν βρίσκεται τόσο στο υπάρχον νομικό πλαίσιο, όσο στην αυστηρή τήρησή του. Με σειρά διατάξεών του ο ν. 998/79 ρυθμίζει τα ζητήματα που τίθενται στα άρθρα 3 έως 6 της παρούσας πρότασης νόμου. Για παράδειγμα και εκεί προβλέπονται ποινές για όσους επιχειρούν να συνάψουν δικαιοπραξίες, που αφορούν σε δασική έκταση που έχει καεί. Και εκεί επίσης η κήρυξη εκτάσεων που έχουν καεί ως αναδασωτέων είναι υποχρεωτική και ασφαλώς οι παραβάτες της υποχρέωσης αυτής τιμωρούνται για παράβαση καθήκοντος.
      Αλλά και τα ελληνικά δικαστήρια και ιδίως το πέμπτο τμήμα του Συμβουλίου της Επικρατείας έχουν παρουσιάσει μία ιδιαίτερα προστατευτική προς το περιβάλλον νομολογία. 
      Δεν κρίνω, λοιπόν, ότι το πρόβλημα έγκειται σε νομοθετικές ελλείψεις στην περίπτωση αυτή ή στο ύψος των προβλεπόμενων ποινών, εφόσον μάλιστα και με την ήδη ισχύουσα νομοθεσία ο δικαστής μπορεί να επιβάλει αυξημένες ποινές σε όποιον επιχειρεί να πουλήσει εκτάσεις που είχαν καεί. 
      Τα ίδια πάνω-κάτω φρονώ ότι ισχύουν και σε ό,τι αφορά την προστασία του θαλάσσιου περιβάλλοντος. Και εκεί με ένα ευρύ πλέγμα νομοθετικών διατάξεων με το ν. 743/77, με τις διεθνείς συμβάσεις που έχει κυρώσει η χώρα μας και με τους νόμους 1147/81 και 2252/94, αλλά και με το γενικό νόμο, περί προστασίας του περιβάλλοντος ν. 1650/86, το νομοθετικό πλαίσιο εμφανίζεται επαρκές.
      Αυτό που προσθέτουν οι προτεινόμενες ρυθμίσεις είναι κατ’ αρχάς μια αύξηση των προβλεπόμενων ποινών και προστίμων. Έτσι στο άρθρο 7 της πρότασης νόμου ορίζεται ότι όποιος από πρόθεση ρυπαίνει με πλοίο ή άλλο πλωτό μέσο ανοικτές ή κλειστές θάλασσες, τιμωρείται με κάθειρξη τουλάχιστον δέκα ετών.
      Στη μέχρι σήμερα ισχύουσα νομοθεσία, η προβλεπόμενη ποινή για σοβαρή ρύπανση της θάλασσας είναι φυλάκιση τουλάχιστον τριών μηνών, άρθρο 9 του ν.1147/81. Η απόκλιση που εμφανίζεται μεταξύ της ισχύουσας νομοθεσίας και της προτεινόμενης ρύθμισης είναι τεράστια και για δικαιοπολιτικούς λόγους δεν είναι σκόπιμη η εκτίναξη της ποινής χωρίς μέτρο. Ειδικότερα θα έπρεπε ίσως να γίνει μία διαβάθμιση ποινών, ανάλογα με την έκταση της προσβολής που επέρχεται στο θαλάσσιο περιβάλλον και να επιβάλλεται η ποινή της κάθειρξης μόνο σε εξαιρετικά σοβαρές περιπτώσεις που θα προβλέπονται ειδικά. Διαφορετικά κινδυνεύουμε να επιβάλουμε αδιάκριτα ποινή κάθειρξης πάνω από δέκα έτη, ακόμη και σε περιπτώσεις ελάχιστης προσβολής του θαλάσσιου περιβάλλοντος από ρυπογόνες ουσίες που δεν προκαλούν τόσο μεγάλες καταστροφές.
      Νομίζω ότι η προτεινόμενη ρύθμιση στο σημείο αυτό έρχεται σε αντίθεση προς τη συνταγματική απαίτηση για αναλογία μεταξύ ποινής και της βαρύτητας του εγκλήματος και θα πρέπει για το λόγο αυτό να τύχει μιας πιο προσεκτικής επεξεργασίας.
      Σε ό,τι αφορά τα πρόστιμα, το άρθρο αυτό της πρότασης νόμου εισάγει δύο διαφοροποιήσεις. Πρώτον, αυξάνει το μέγιστο ύψος τους με βάση την ισχύουσα νομοθεσία, άρθρο 5 του ν. 1147/81, όπως τροποποιήθηκε με το προεδρικό διάταγμα του 1997. Το πρόστιμο μπορεί να φτάσει τα 250 εκατομμύρια, ενώ με την προτεινόμενη ρύθμιση μπορεί να φτάσει τα 500 εκατομμύρια.
      Επίσης στην ισχύουσα νομοθεσία τόσο μεγάλα πρόστιμα μπορεί να επιβάλει μόνο ο Υπουργός Εμπορικής Ναυτιλίας και όχι οι λιμενικές αρχές, οι οποίες μπορούν να επιβάλουν μικρότερα πρόστιμα για μικρότερες παραβάσεις. Εδώ βλέπουμε να εμφανίζεται το ίδιο πρόβλημα που εξέθεσα παραπάνω, δηλαδή η έλλειψη των αναγκαίων διακρίσεων ανάλογα με το μέγεθος της παράβασης, το δε ύψος του προστίμου μπορεί να αυξάνει κάθε φορά με προεδρικά διατάγματα. Το θέμα αυτό μπορεί να αποτελέσει αντικείμενο ειδικής εισήγησης προς τους αρμόδιους Υπουργούς.
      Σε ό,τι αφορά στη διαδικασία της κατάσχεσης, προκειμένου να εξασφαλιστεί η είσπραξη του προστίμου, νομίζω ότι δεν προσθέτει τίποτα στην ήδη υπάρχουσα νομοθεσία, η οποία απαγορεύει τον απόπλου του πλοίου μέχρι την καταβολή του προστίμου ή την κατάθεση ισόποσης εγγυητικής επιστολής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ να μου δώσετε λίγο περιθώριο χρόνου.
      Νομίζω ότι και η ήδη υπάρχουσα ρύθμιση εξασφαλίζει την είσπραξη των προστίμων. Η πιστή τήρησή της εγείρει άλλα ζητήματα.
      Τέλος για το άρθρο 13 της πρότασης νόμου, που αφορά τη διάθεση των ποσών, τα οποία εισπράττονται από τα πρόστιμα που θα επιβληθούν, οφείλω να παρατηρήσω ότι ούτε και αυτή αποτελεί κάποια καινοτομία. Ήδη από το ν.743/1977, όπως τροποποιήθηκε μεταγενέστερα, ορίζεται με πολύ λεπτομερειακό τρόπο η διαδικασία με βάση την οποία τα παραπάνω ποσά διατίθενται ακριβώς για την πρόληψη και την εξουδετέρωση της ρύπανσης της θάλασσας. 
      Συμπερασματικά παρατηρώ ότι οι προτεινόμενες διατάξεις στο σύνολό τους συνιστούν επιμέρους τροποποιήσεις της ήδη υπάρχουσας νομοθεσίας. 
      Ανέφερα και παραπάνω ότι απαιτείται ίσως μία συνολική επανεξέταση του νομοθετικού πλαισίου. Αρμόδια γι’ αυτό το ζήτημα είναι πρωτίστως περισσότερα του ενός Υπουργεία, που θα πρέπει να καταθέσουν συνολικά τις προτάσεις τους για το σοβαρό αυτό θέμα. 
      Στο σημείο αυτό θέλω να υπογραμμίσω ότι δεν πρόκειται για ζήτημα ενός Υπουργείου, όπως για παράδειγμα του Υπουργείου Γεωργίας, αλλά και του ΠΕΧΩΔΕ και άλλων Υπουργείων. Είναι ζήτημα γενικής πολιτικής, που ανάγεται στο ευρύτερο δημόσιο συμφέρον.
      Κυρίες και κύριοι συνάδελφοι, με όσα εξέθεσα παραπάνω, προτείνω τη μη ψήφιση της πρότασης νόμου. Πιστεύω ότι αυτή η συζήτηση στο Κοινοβούλιο απετέλεσε και αποτελεί ένα σοβαρό ερέθισμα και προς την κοινή γνώμη, αλλά και προς την κοινωνία, με σκοπό στο μέλλον προοπτικά να δούμε πιο σοβαρά όλα αυτά τα ζητήματα, τα οποία δεν αφορούν μόνο τη χώρα μας, αλλά συνολικά την Ευρώπη και όλο τον κόσμο.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η εισηγήτρια της Νέας Δημοκρατίας κ. Μαρία Κόλλια-Τσαρουχά, έχει το λόγο.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Ευχαριστώ, κύριε Πρόεδρε.
      Κύριοι συνάδελφοι, η προσπάθεια των συναδέλφων μας, και του αειμνήστου και των ζώντων, είναι σίγουρα αξιέπαινη. Καταθέτουν και αυτοί την αγωνία τους, όχι μόνο καταγγέλλοντας την αδιαφορία του Κυβέρνησης, του κράτους, αλλά και της κοινωνίας, που παραμένει αδρανής θεατής, ενώ παράλληλα προτείνουν: Η καταστροφή του περιβάλλοντος, η ατμοσφαιρική ρύπανση, η ρύπανση των θαλασσών και η καταστροφή των δασών είναι ανάμεσα στα μεγαλύτερα προβλήματα της χώρας, για τα οποία οι πολίτες θεωρούν ότι θα πρέπει η πολιτεία να στρέψει το ενδιαφέρον της άμεσα.
       Όλοι συμφωνούμε ότι το πρόβλημα της προστασίας του περιβάλλοντος όχι μόνο είναι από τα μεγάλα προβλήματα της εποχής μας, αλλά έχει και παγκόσμια διάσταση. Δεν είναι βέβαια καινούριο με την έννοια ότι πάντοτε οι ενέργειες του ανθρώπου, άμεσα ή έμμεσα, είχαν κάποιον αντίκτυπο στο φυσικό του χώρο, στο χώρο, που τον περιέβαλλε.
       Σήμερα η υποβάθμιση και η καταστροφή του περιβάλλοντος αποτελούν μία εκτεταμένη και γεμάτη κινδύνους πραγματικότητα. Οι αλόγιστες παρεμβάσεις του ανθρώπου στο περιβάλλον, η καταχρηστική χρησιμοποίηση και εκμετάλλευση του φυσικού πλούτου οδηγούν, αν όχι αμέσως, όμως μεσοπρόθεσμα ή και μακροπρόθεσμα, σε ολέθριες συνέπειες. Υποβαθμίζονται, καταστρέφονται ή εξαφανίζονται πρωταρχικά για τη ζωή αγαθά, θεωρούμενα μέχρι πρότινος ανεξάντλητα ή αναλλοίωτα, όπως είναι το καθαρό νερό και ο καθαρός αέρας.
      Η συνειδητοποίηση των παραπάνω κινδύνων συντελείται με αργό ρυθμό. Μιλάμε για το περιβάλλον, για τους κινδύνους που το απειλούν, για την ανάγκη της προστασίας του κύρια μετά από ορισμένες μεγάλες καταστροφές, ορισμένα συνταρακτικά γεγονότα, όπως ναυάγια γιγαντιαίων πετρελαιοφόρων, σοβαρά ατυχήματα, μεγάλες πυρκαγιές. 
      Οι κύριοι συνάδελφοι με το υπό συζήτηση σχέδιο νόμου, παρά το ότι όσα αυτό προβλέπει γενικά ρυθμίζονται από την ισχύουσα νομοθεσία, επιτυγχάνουν με την πρόταση αυτή το αυτονόητο: Να επιταχύνουν δηλαδή την αφύπνιση όλων μας, αλλά και να προβάλλουν την άκρως επιτακτική ανάγκη να ληφθούν ή να εφαρμοστούν επιτέλους μέτρα. 
      Σήμερα μπορεί να είμαστε ή να λέμε ότι είμαστε ευαισθητοποιημένοι γύρω από τα θέματα του περιβάλλοντος. Δυστυχώς, όμως, στην πράξη δεν κάνουμε τίποτα απολύτως. 
      Σαφέστατα θα πρέπει να ληφθούν μέτρα για την ανεργία, την οικονομία, την άμυνα, την παιδεία, αλλά επιβάλλεται να μην παραλείψουμε αυτά, που απαιτούνται και για την προστασία του περιβάλλοντος. Πρέπει να ληφθούν μέτρα συντονισμένα σε ευρύτερα διεθνή ή και παγκόσμια κλίμακα, γιατί όχι μόνο το φυσικό περιβάλλον είναι ενιαίο και αδιαίρετο, αλλά και γιατί η ρύπανση ή η υποβάθμιση του περιβάλλοντος δεν γνωρίζουν εθνικά σύνορα.
      Ξέχωρα από τις προτάσεις θα πρέπει να επιδιώξουμε να εδραιώσουμε μία νέα αντίληψη για τα προβλήματα του περιβάλλοντος και να προχωρήσουμε στη διαμόρφωση ενός ενιαίου στρατηγικού σχεδίου δράσης, αντίληψη η οποία δεν θα απαιτεί μόνο την επιστημονική, τεχνοκρατική, πολυδιάστατη προσέγγιση και τον συνυπολογισμό των οικονομικών παραμέτρων, αλλά το κυριότερο θα απαιτεί συνείδηση ευθύνης των πολιτών.
      Η προστασία του περιβάλλοντος που συμβαδίζει με την ποιοτική και ελεγχόμενη ανάπτυξη –τη βιώσιμη ανάπτυξη- αποτελεί θεμελιώδη προϋπόθεση για την επιβίωση του ανθρώπου, τόσο σ΄ ένα δεδομένο εθνικό χώρο, όσο και σε παγκόσμια κλίμακα. Λόγω της κρισιμότητας δε και του οικουμενικού χαρακτήρα του προβλήματος χάρη στην ολοένα και αυξανόμενη συνειδητοποίηση από όλους μας των κινδύνων που απορρέουν από την υποβάθμιση και την καταστροφή του, αναπτύσσονται τόσο σε κάθε χώρα ξεχωριστά όσο και στο πλαίσιο διεθνών κοινοτήτων ή και ακόμη ευρύτερα σε παγκόσμια κλίμακα, πολύπλευρες δράσεις για την προστασία του.
      Από την άποψη της συντελούμενης προόδου στον επίμαχο τομέα, αξιομνημόνευτο είναι το έργο που παράγεται στο πλαίσιο της Ευρωπαϊκής Ένωσης. Σημειώνονται εξελίξεις, θεσμικές αλλαγές, νέοι στόχοι, ιδέες και πολιτικές, πλούσια νομοθετική παραγωγή. Η σημασία τους για τα κράτη-μέλη της Ένωσης είναι καθοριστική. Οι επιτυχίες αυτές οδηγούν στην προώθηση της εναρμόνισης, αλλά και της εξέλιξης εσωτερικών τους νομοθεσιών. Η χώρα μας, ως κράτος μέλος της Ένωσης, οφείλει να αξιοποιήσει επωφελώς τις προσφερόμενες δυνατότητες και όχι να βρίσκεται κάτω από τον έλεγχο των αρμοδίων υπηρεσιών της Κοινότητας, για παραβιάσεις των οδηγιών της Ευρωπαϊκής  Ένωσης.
      Βασική αρχή για την αντιμετώπιση της υποβάθμισης της ποιότητας ζωής μας είναι η εναρμόνιση της αναπτυξιακής με την περιβαντολλογική πολιτική. Στην προσπάθεια αυτή αξιοσημείωτο ρόλο οφείλει να κατέχει η αξιοποίηση των οποίων δυνατοτήτων για την επίτευξη της απαραίτητης κοινωνικής συναίνεσης προς όφελος της προστασίας του περιβάλλοντος και του φυσικού και του αστικού, καθώς και ο ειλικρινής διάλογος μεταξύ όλων των κοινωνικών εταίρων, ενώ συγχρόνως επιβάλλεται η άσκηση μιας συστηματικής περιβαλλοντικής εκπαίδευσης  με τελικό αποδέκτη ολόκληρη την ελληνική κοινωνία. 
      Κύριε Πρόεδρε και κύριοι συνάδελφοι, αν μιλάμε για αντιμετώπιση του προβλήματος της μόλυνσης του περιβάλλοντος, πιστεύω ότι θα πρέπει να σταθούμε ξεχωριστά σε κάθε νομό και σε κάθε περιοχή της χώρας μας. Διότι μπορεί να προτείνεται η αντιμετώπιση των ιδιώνυμων εγκλημάτων, όπως συζητούμε με τη σημερινή πρόταση νόμου των αγαπητών και αξιότιμων συναδέλφων που στρέφονται κατά του φυσικού, δασικού και θαλάσσιου περιβάλλοντος, αλλά θα πρέπει και να στιλιτεύσουμε την απουσία νέων διακρατικών συμφωνιών που αφορούν τη μόλυνση διεθνών ποταμών της χώρας μας, όπως είναι ο Στρυμόνας και ο Αξιός, και να καυτηριάσουμε την ανύπαρκτη πολιτική στο μείζον πρόβλημα της διαχείρισης των απορριμμάτων που ειδικά στην περιοχή στις Σέρρες πελαγοδρομεί, ανάμεσα στην ανευθυνότητα  και στο πολιτικό κόστος. Η πολιτεία μέχρι σήμερα έχει αποτύχει στην οικολογική ευαισθητοποίηση των πολιτών.
      Καθημερινά διαπιστώνουμε τη βάναυση μεταχείριση που επιφυλάσσει η κοινωνία μας στο περιβάλλον. Ακτές γεμάτες σκουπίδια, καμένα δάση, μπαζωμένα ρέματα, ανεξέλεγκτη διάθεση αποβλήτων και απορριμμάτων πληγώνουν την εικόνα της σύγχρονης Ελλάδας, υποβαθμίζοντας το περιβάλλον και την ποιότητα της ζωής μας.
      Πολιτεία και πολίτης πιστεύω ότι έχουν χρέος να επιδεικνύουν ολοένα και μεγαλύτερο ενδιαφέρον για την προστασία του περιβάλλοντος, δομημένου και φυσικού, σε ολόκληρο τον Ελλαδικό χώρο. Είναι δεδομένο ότι έχουμε να διανύσουμε πολύ δρόμο. Όλα, όμως, εξαρτώνται από την ευαισθητοποίηση καθενός από εμάς, αλλά και της πολιτείας η οποία έχει την υποχρέωση να διαμορφώσει τους σημερινούς της νέους σε αυριανούς ενήλικες με απόλυτο ενστερνισμό αξιών και πλήρη συνείδηση ευθυνών προς την κοινωνία. 
      Όπως είπαμε και στην επιτροπή, κύριε Πρόεδρε, όταν συζητούσαμε με τους συναδέλφους το προτεινόμενο σχέδιο νόμου, καταψηφίζουμε αυτήν την πρόταση, γιατί θεωρούμε, όπως και ο αγαπητός προλαλήσας συνάδελφος της κυβερνητικής Πλειοψηφίας –με τον οποίο συμφωνώ απόλυτα και στις επιμέρους νομικές παρεμβάσεις και  παρατηρήσεις που έκανε-  ότι είναι αποσπασματικός ο νόμος και ότι δεν εναρμονίζεται με τις διατάξεις του ισχύοντος Δασικού Κώδικα -το ν. 998/79-  για την προστασία δασών και των δασικών εν γένει εκτάσεων της χώρας.
      Θα πρέπει να πω ότι ο Δασικός Κώδικας έχει αντίστοιχες διατάξεις στα άρθρα 70 και 71, που ρυθμίζουν το ίδιο αντικείμενο με πληρότητα. Η διαφορά μπορεί να εντοπισθεί μόνο στο ύψος των τιμών, που και αυτό είναι ένα υπό συζήτηση θέμα. Η προκείμενη ρύθμιση προβλέπει μεγαλύτερες ποινές, που ενδεχόμενα να έχουν αντίθετα αποτελέσματα.
      Έτσι, λοιπόν, προτείνω την καταψήφιση της πρότασης νόμου των συναδέλφων μου και για τον επιπρόσθετο λόγο ότι η αναθεώρηση και η προσαρμογή του Δασικού Κώδικα στα νέα κοινωνικά δεδομένα, δεδομένου ότι πρόκειται για έναν κατεξοχήν θεσμικό νόμο (άρθρο 24 του Συντάγματος), πρέπει να γίνει οπωσδήποτε με πρωτοβουλία της Κυβέρνησης που θα έχει πρόσφατη λαϊκή εντολή και οπωσδήποτε στην Ολομέλεια.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός θα πάρει τώρα το λόγο και μετά θα μιλήσει ο κ. Σκυλλάκος.
      Ορίστε, κύριε Υφυπουργέ, έχετε το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
      Θα ήθελα και εγώ κατ’ αρχάς να εξάρω τη συμβολή των τριών συναδέλφων μας, του εκλιπόντος και αείμνηστου Βαγγέλη Βλασσόπουλου και των άλλων δύο συναδέλφων, σε μία προσπάθεια να επανατοποθετηθεί το θέμα της προστασίας του περιβάλλοντος. Με τις προτάσεις που έκαναν οι συνάδελφοι στο προτεινόμενο σχέδιο νόμου, προβλέπεται να αυστηροποιηθούν κάποιες διαδικασίες. 
      Νομίζω ότι η προσπάθεια όλων, του ελληνικού Κοινοβουλίου αλλά και όλων των φορέων και των πολιτών, πρέπει να κατατείνει στον ίδιο στόχο, δηλαδή στην προστασία του περιβάλλοντος. Αυτή είναι μία πολύ γενική έννοια. Θα έλεγα ότι πολλές φορές επιδέχεται αυθαίρετες ερμηνείες, όμως, είναι μία ζωτική ανάγκη. Ζωτικής σημασίας είναι και η ολοκληρωμένη αντιμετώπιση των προβλημάτων, που παρατηρούμε σήμερα και των επιβαρύνσεων, που υπάρχουν στο περιβάλλον και που προέρχονται κυρίως από αλόγιστες δράσεις και παρεμβάσεις των ανθρώπων.
      Βεβαίως μια τέτοια συζήτηση δεν μπορεί να γίνει στην ολοκληρωμένη της διάσταση, όπως είναι απαραίτητο, με αφορμή το σχέδιο νόμου που κατατέθηκε. Επίσης, πιστεύω ότι το κυρίαρχο δεν είναι η επιβολή ποινών ή η αυστηροποίηση αυτών των ποινών.
      Σε μία προσπάθεια για την προστασία του περιβάλλοντος, πρέπει να υπάρχει ένα θεσμικό πλαίσιο. Αυτό το θεσμικό πλαίσιο υπάρχει στη χώρα μας. Αυτό το θεσμικό πλαίσιο χρειάζεται κατά καιρούς εκσυγχρονισμό και εκσυγχρονίζεται. Χρειάζονται παρεμβάσεις σε εθνικό αλλά και σε διεθνές επίπεδο. 
      Θα έλεγα ότι η χώρα μας πρωτοστατεί στον παγκόσμιο αγώνα για την προστασία του περιβάλλοντος. Κυρίως, όμως, χρειάζεται η διαμόρφωση μιας συγκεκριμένης συνείδησης στους πολίτες, σε κάθε κοινωνία, σε κάθε χώρα, σε ολόκληρο τον πλανήτη. Η διαμόρφωση αυτής της συνείδησης δεν γίνεται μέσα από σχέδια νόμου, δεν γίνεται μέσα από διατάξεις, ρυθμίσεις ή ποινές, αλλά είναι ένα ευρύτερο θέμα, που έχει συζητηθεί πολλές φορές στο ελληνικό Κοινοβούλιο.
      Σχετικά με τους τομείς, που αναφέρονται στο σχέδιο νόμου, θα ήθελα να πω κάποια πράγματα και να απαντήσω σε μία παρέμβαση κάποιου συναδέλφου. Υπάρχουν σημαντικές παρεμβάσεις και ολοκληρωμένες πολιτικές του Υπουργείου Γεωργίας και άλλων συναρμόδιων Υπουργείων, που έχουν σχέση με την προστασία των υδάτινων πόρων και τη σωστή διαχείρισή τους, αλλά και με την προστασία, την ανάπτυξη και την αξιοποίηση των δασών και των δασικών εκτάσεων της χώρας μας. 
      Αγαπητοί συνάδελφοι, πρέπει να σας ενημερώσω ότι ήδη ολοκληρώνεται το καινούριο δασικό σχέδιο νόμου, που προέρχεται από την ανάγκη να προσαρμοστούμε στις συνταγματικές αλλαγές και ιδιαίτερα στην αλλαγή του άρθρου 24 του Συντάγματος. Αυτό το σχέδιο νόμου προέρχεται βεβαίως και από την ανάγκη να αντιμετωπίσουμε σοβαρά προβλήματα που έχουν η ελληνική ύπαιθρος και η ελληνική περιφέρεια και ιδιαίτερα τα προβλήματα που αντιμετωπίζουν οι συμπολίτες μας στις ορεινές και μειονεκτικές ή στις νησιωτικές περιοχές. 
      Όπως επίσης στόχος μας είναι να προστατεύσουμε τα δάση μας και τις δασικές εκτάσεις , με απόλυτο τρόπο επαναλαμβάνω, να λύσουμε προβλήματα, να  αξιοποιήσουμε να αναπτύξουμε , να εκμεταλλευτούμε το δασικό πλούτο της χωρας.
      Πολύ σύντομα, κύριε Πρόεδρε, θα κατατεθεί το συγκεκριμένο σχέδιο νόμου για συζήτηση στη Βουλή. Επίσης πρέπει να πω ότι ετοιμάζεται σχέδιο νόμου για τη δημιουργία του ενιαίου φορέα διαχείρισης των υδατικών πόρων, στα πλαίσια της οδηγίας 2060 της Ευρωπαϊκής Ένωσης και της ανάγκης προσαρμογής και της χώρας μας σ’ αυτήν την οδηγία. Μια ανάγκη που γίνεται επιτακτική στη χώρα μας επειδή ήδη και σε μας σε κάποιες περιοχές της χώρας ιδιαίτερα έντονα αρχίζουν να εμφανίζονται φαινόμενα ερημοποίησης, αρχίζουν να εμφανίζονται προβλήματα ανεπάρκειας των υδατικών πόρων και είναι γνωστό ότι εδώ και παρά πολλά χρόνια ιδιαίτερα στον αγροτικό τομέα αλλά όχι μόνο η διαχείριση των υδατικών πόρων ήταν μια διαχείριση που είχε πίσω της την αντίληψη, ότι οι υδατικοί πόροι είναι ανεξάντλητοι. Αποδεικνύεται σε ολόκληρο τον πλανήτη και όχι μόνο στη χώρα μας ότι οι υδατικοί πόροι δεν είναι ανεξάντλητοι και ότι χρειάζεται ένα σωστό κατ’ αρχάς θεσμικό πλαίσιο, που θα προσδιορίζει τον τρόπο με τον οποίο θα οργανώνεται η διαχείριση των υδατικών πόρων και η αξιοποίησή τους. Ταυτόχρονα θα πρέπει να διαμορφώσουμε και μια διαφορετική συνείδηση στους ίδιους τους πολίτες, στους ίδιους τους χρήστες των υδατικών πόρων με επισπεύδον Υπουργείο το ΥΠΕΧΩΔΕ. Ολοκληρώνεται, λοιπόν, αυτό το σχέδιο νόμου που θα κατατεθεί σύντομα στη Βουλή. Στόχος είναι η δημιουργία του ενιαίου φορέα διαχείρισης των υδατικών πόρων και ταυτόχρονα των αποκεντρωμένων φορέων σε κάθε περιφέρεια ή σε κάθε λεκάνη απορροής, ώστε να μπορέσουμε με συντεταγμένο τρόπο συστηματικά να αντιμετωπίσουμε ένα πρόβλημα το οποίο η χώρα μας δεν αντιμετωπίζει ιδιαίτερα έντονα σε σχέση με άλλες χώρες της Ευρωπαϊκής Ένωσης ή του πλανήτη, αρχίζουν όμως φαινόμενα ερημοποίησης ή ανεπάρκειας υδατικών πόρων, εμφανίζονται με έντονο τρόπο σε κάποιες περιοχές και της Ελλάδας. Η Ελλάδα βεβαίως έχει το προνόμιο να έχει επαρκείς υδατικούς πόρους αρκεί να τους διαχειριστεί σωστά και έχει το προνόμιο όχι μόνο να έχει επάρκεια σε ποσοτικούς δείκτες, αλλά και σε ποιοτικούς. Η ποιότητα των υδατικών πόρων της χώρας μας είναι πολύ καλή και γι’ αυτό θα πρέπει να προστατευθεί.
      Θα έλεγα, όμως, ότι αυτή η συζήτηση είναι μια συζήτηση που γίνεται με αφορμή την πρόταση του σχεδίου νόμου των τριών συναδέλφων, θα έπρεπε, όμως, και με αφορμή και τα σχέδια νόμου που προτίθεται η Κυβέρνηση να καταθέσει αλλά και άλλες αφορμές να συζητήσουμε ευρύτερα το πρόβλημα του περιβάλλοντος και της προστασίας. 
      Θα ήθελα επίσης να απαντήσω σε μια παρέμβαση που έκανε κάποιος συνάδελφος. Υπάρχει ειδικό πρόγραμμα για την κατασκευή αρδευτικών έργων στη χώρα μας. Η Ευρωπαϊκή Ένωση δεν επιτρέπει έργα που επεκτείνουν τις αρδευόμενες εκτάσεις, επιτρέπει κατασκευή έργων μέσω του Γ΄ Κοινοτικού Πλαισίου Στήριξης, έργων που εκσυγχρονίζουν ή κάνουν πιο αποτελεσματική την άρδευση σε συγκεκριμένες εκτάσεις και εκσυγχρονίζουν τα δίκτυα, ταυτόχρονα, όμως, πρέπει να υπενθυμίσω ότι το Υπουργείο Γεωργίας στα πλαίσια της προσπάθειας και του προγράμματος για την ολοκληρωμένη ανάλυση της υπαίθρου χρηματοδοτεί σε πολλές περιοχές ιδιαίτερα στις ορεινές και μειονεκτικές περιοχές της χώρας μας, στα πλαίσια των μελετών ολοκληρωμένης ανάπτυξης αυτών των περιοχών αρδευτικά έργα. 
      Δεν θα ήθελα να συνεχίσω σ’ αυτό, θα ήθελα να μείνω στην πρόταση του σχεδίου νόμου. Είναι μια πρόταση, που, όπως είπα, προσπαθεί να κάνει πιο αυστηρές κάποιες ποινές. Κατά τη γνώμη μου είναι μια θετική προσπάθεια, υπάρχει, όμως, μεγάλος κίνδυνος να δημιουργηθεί σύγχυση σ’ ένα νομοθετικό πλαίσιο το οποίο έχει αδυναμίες. Είναι πλήρες αλλά είναι δαιδαλώδες. 
      Το πρόβλημα που αντιμετωπίζουμε σήμερα δεν είναι η έλλειψη νομοθετικού πλαισίου και αυτό πρέπει να το πούμε με ειλικρίνεια. Το πρόβλημα που αντιμετωπίζουμε σήμερα είναι η εφαρμογή της νομοθεσίας και σ’ αυτό θα πρέπει να επιμείνουμε και επιμένουμε από την πλευρά τουλάχιστον του Υπουργείου Γεωργίας.
      Βεβαίως, πολλές από τις ρυθμίσεις που υπάρχουν στα άρθρα του νομοσχεδίου είναι ρυθμίσεις που θα μπορούσαν να γίνουν αποδεκτές από το Υπουργείο Γεωργίας και από την Κυβέρνηση. Πολλές άλλες ρυθμίσεις που προτείνονται είναι ρυθμίσεις επικαλυπτόμενες από άρθρα πολλών νόμων. Θα μπορούσα να αναφέρω ενδεικτικά ότι στο άρθρο 1 όλες οι διατάξεις καλύπτονται από το άρθρο 29 του ν. 2081/92 και από το άρθρο 116 του ν. 1892/90. Το άρθρο 2 για τις πυρκαγιές και για τη θήρα καλύπτονται από το άρθρο 69 του ν. 998/79 κ.ο.κ.
      Δεν θέλω να επεκταθώ περισσότερο, γιατί θα χρειαστεί μια πολύ εξειδικευμένη τοποθέτηση. Θεωρώ ότι το σχέδιο νόμου που κατατέθηκε είναι μια καλή πρόταση. Κάποια στοιχεία αυτής της πρότασης μπορεί να αξιοποιήσουμε κατά τη συζήτηση του δασικού νομοσχεδίου που σύντομα θα έλθει στη Βουλή. Κάποιες άλλες, όμως, διατάξεις καλύπτονται από άλλα νομοσχέδια και θα δημιουργούσαν πρόβλημα και σύγχυση και επομένως ουσιαστικά προβλήματα στη λειτουργία των ελεγκτικών μηχανισμών που αντιμετωπίζουν ήδη σημαντικά προβλήματα. 
      Το πρόβλημα της προστασίας του περιβάλλοντος επαναλαμβάνω ότι είναι πρόβλημα κυρίως διαμόρφωσης συνείδησης. Και σ’ αυτό το σχέδιο νόμου και η συζήτηση σήμερα πιστεύω ότι συμβάλλει θετικά. 
      Το δεύτερο πρόβλημα που πρέπει να αντιμετωπίσουμε είναι το πρόβλημα όχι του ελλιπούς θεσμικού ή νομοθετικού πλαισίου –γιατί αυτό το πλαίσιο υπάρχει- αλλά της σωστής εφαρμογής αυτού του πλαισίου. Και εδώ υπάρχει ένα πρόβλημα ελεγκτικών μηχανισμών, αλλά και ένα πρόβλημα συνείδησης. Δεν μπορούμε να στηριζόμαστε σε μια κοινωνία η οποία αποτελείται στην ουσία μόνο από ελεγκτικούς μηχανισμούς, από ελεγκτές και από ελέγχοντες τους ελεγκτές κ.ο.κ. Πρέπει να στηριχθούμε στη διαμόρφωση και εκεί να κατατείνουν όλες οι προσπάθειές μας, στη διαμόρφωση δηλαδή μιας κοινωνίας που έχει συνείδηση, ξέρει τι πρέπει να προστατεύσει και πώς θα το προστατεύσει.
      Σε αυτήν την κατεύθυνση, το σχέδιο νόμου που κατατέθηκε από τους συναδέλφους βοηθά και γι’ αυτό τους ευχαριστούμε. 
      ΠΡΟΕΔΡΕΥΩΝ (Κωνσταντίνος Γείτονας): Ο επίτιμος Πρόεδρος της Νέας Δημοκρατίας κ. Μητσοτάκης, έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το θέμα που σήμερα συζητάμε είναι μέγα και δεν πρόκειται να μπω σε λεπτομέρειες. Θα ήθελα μόνο να θέσω ένα συγκεκριμένο ερώτημα στον κύριο Υπουργό.
      Είπε ο κύριος Υπουργός ότι θα φέρει σύντομα το νομοσχέδιο για τα δάση και τις δασικές εκτάσεις που είναι απαραίτητο, ιδίως μετά την ψήφιση του νέου Συντάγματος. Θέλω, όμως, να του εφιστήσω την προσοχή στο ότι το Κτηματολόγιο κινδυνεύει να τιναχθεί στον αέρα εξ ολοκλήρου από την καθυστέρηση του κράτους, της Κυβέρνησης να ξεκαθαρίσει τι είναι δασική έκταση.
      Όπως είναι γνωστό, κύριε Πρόεδρε, το 49% του ελληνικού εδάφους είναι δασική έκταση. Και η δασική έκταση κατά τεκμήριο ανήκει στο κράτος. Όταν συζητούσαμε το Κτηματολόγιο είχα ρωτήσει επανειλημμένως, τι θα κάνετε με αυτήν τη δέσμευση, με αυτήν την καρμανιόλα. Το κράτος θα διεκδικήσει την ιδιοκτησία ναι ή όχι;
      Δεν ξέρω αν κατάλαβε η Κυβέρνηση ότι σε ορισμένες περιοχές της Ελλάδος οι δασικές υπηρεσίες διεκδικούν τη μισή έκταση γης ως κρατική ιδιοκτησία. Και τι θα γίνει από κει και πέρα; Δημιουργείται ένα τραγικό κοινωνικό αδιέξοδο και ταυτόχρονα τινάζεται στον αέρα το Κτηματολόγιο, το οποίο είναι ήδη ταλαιπωρημένο από αστοχίες κυβερνητικές και δεν πρόκειται ποτέ του να τελειώσει με αυτήν την τακτική η οποία ακολουθείται.
      Είχα από την αρχή πει ότι η στοιχειώδης λογική απαιτεί πρώτα να γίνει το δασολόγιο, μετά να ξεκαθαρίσει η έννοια της δασικής έκτασης ορθολογικά και όχι να θεωρείται η μισή Ελλάς δασική έκταση και παράλληλα τότε μπορούμε να προχωρήσουμε στο Κτηματολόγιο. Σήμερα δημιουργείται ένα αδιέξοδο και επωφελούμαι της ευκαιρίας, κύριε Πρόεδρε, να το τονίσω. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αν μου επιτρέπετε, κύριε Πρόεδρε, για μισό λεπτό να δώσω μία απάντηση στον κ. Μητσοτάκη. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ. 
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, έχετε δίκιο ότι σε ολόκληρη την Ελλάδα δημιουργούνται σοβαρά προβλήματα με δασικές εκτάσεις ή καλύτερα θα έλεγα με δασοθέντες αγρούς. Προκύπτει, όμως, το τεκμήριο της κυριότητας του ελληνικού δημοσίου -και πολλές φορές δασικές υπηρεσίες κάνουν χρήση αυτού του τεκμηρίου- με βάση τη νομοθεσία και κυρίως θα έλεγα με βάση τη νομολογία του Συμβουλίου της Επικρατείας και ιδιαίτερα του Ε΄ Τμήματος.
      Γνωρίζετε πολύ καλά ότι η προσπάθεια για το Κτηματολόγιο είναι μία έντονη προσπάθεια που αρχίζει και αποδίδει καρπούς και ταυτόχρονα υπάρχει σε εξέλιξη η δημιουργία του «δασικού κτηματολογίου», της κατάρτισης των δασικών χαρτών που συμπληρώνουν το Κτηματολόγιο. Αυτή, λοιπόν, η διαδικασία προωθείται, όπως επίσης και το δασικό νομοσχέδιο που ανέφερα προηγουμένως και το οποίο δασικό νομοσχέδιο θα αντιμετωπίσει ακριβώς τέτοια προβλήματα, προβλήματα των δασοθέντων αγρών, του τεκμηρίου κυριότητας και κυρίως τη διάκριση -όπως συζητήσαμε και κατά την επεξεργασία του Συντάγματος και την τελική ψήφισή του στο συγκεκριμένο άρθρο που είναι το άρθρο 24- την αξιοποίηση των αρχών, των εννοιών, των όρων της επιστήμης για τη διάκριση των δασών, των δασικών εκτάσεων, τη χρήση τους κλπ.
      Επομένως νομίζω ότι αυτά τα προβλήματα, που όντως είναι προβλήματα που αντιμετωπίζει κυρίως η ελληνική ύπαιθρος, θα αντιμετωπιστούν. Μόνο που θέλω να επιμείνω στην επισήμανση ότι είναι προβλήματα που δημιουργήθηκαν όχι από αδυναμίες της νομοθεσίας ή από κυβερνητικές ελλείψεις, αλλά κυρίως από τη νομολογία του Συμβουλίου της Επικρατείας του Ε΄ Τμήματος και τη λογική -που γνωρίζετε πολύ καλά και συζητήθηκε και στη Βουλή- που αποτυπώνονταν στην έκφραση «άπαξ δάσος, πάντα δάσος». Αυτό δημιούργησε σοβαρά προβλήματα στην ελληνική περιφέρεια. Και αυτά τα προβλήματα αναλάβαμε να τα λύσουμε και θα τα λύσουμε. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σκυλλάκος, Κοινοβουλευτικός Εκπρόσωπος του Κομμουνιστικού Κόμματος Ελλάδος. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αν μου επιτρέπετε …
      ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, να προηγηθεί ο κ. Σκυλλάκος. Είπα, επειδή μίλησε ο κ. Μητσοτάκης και δεν είχε ακουστεί ούτε ως ειδικός αγορητής ο κ. Σκυλλάκος, να ακουστεί και το Κομμουνιστικό Κόμμα Ελλάδος. 
      ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, έχω συνεννοηθεί με τον κ. Σκυλλάκο και συμφωνεί να προηγηθώ.
      ΠΡΟΕΔΡΕΥΩΝ (Κωνσταντίνος Γείτονας): Καλώς. 
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε, και ευχαριστώ και τον κ. Σκυλλάκο.  
      Εκ μέρους της Νέας Δημοκρατίας θα ήθελα να διευκρινίσω ότι μπορεί να μην ψηφίζουμε την πρόταση νόμου, χαιρετίζουμε όμως και την πρωτοβουλία και το μήνυμα το οποίο εκπέμπει.
      Πρώτα-πρώτα να διευκρινίσουμε ότι ως κραυγή αγωνίας για τις ελλείψεις και τα προβλήματα που υπάρχουν σε θεσμικό επίπεδο, σε ό,τι αφορά την προστασία του περιβάλλοντος, την πρωτοβουλία των συναδέλφων όχι απλώς και μόνο την υιοθετούμε, αλλά τη θεωρούμε σαν ένα πρότυπο το οποίο θα πρέπει να ακολουθούμε πολλές φορές. 
      Το ζήτημα δεν είναι μόνο τι γίνεται κατά τη θέσπιση συγκεκριμένων διατάξεων, αλλά ποιες είναι οι ευαισθησίες οι οποίες διαμορφώνονται μέσα στη Βουλή. Και από την άποψη αυτή επίσης θέλω να τονίσω ότι τέτοιες πρωτοβουλίες αναβαθμίζουν το ρόλο του ίδιου του Κοινοβουλίου το οποίο, σε ό,τι αφορά τη νομοθετική πρωτοβουλία, έχει το δικό του ρόλο να διαδραματίσει. 
      Κυρίες και κύριοι συνάδελφοι, γνωρίζετε ότι από το 1974 ως σήμερα ελάχιστες προτάσεις νόμων έχουν γίνει δεκτές, πολύ λίγες. Γι’ αυτό και η νομοθετική πρωτοβουλία εκπορεύεται συνήθως από την Κυβέρνηση. Θα πρέπει όμως να αναβαθμισθεί ο ρόλος της Βουλής. Και οι συζητήσεις πάνω σε τέτοια ζητήματα ή πρωτοβουλίες σαν και αυτή αναβαθμίζουν αυτόν το ρόλο.
      Θα ήθελα εδώ με την ευκαιρία να τονίσω ότι μας συγκινεί ιδιαίτερα και το ότι αυτή η πρόταση υπογράφεται από έναν εκλιπόντα συνάδελφο, το Βαγγέλη το Βλασσόπουλο. Μετά θάνατον ακριβώς τιμούμε εδώ την ευαισθησία του Βαγγέλη Βλασσόπουλου σε ένα μείζον ζήτημα, όπως είναι αυτό της προστασίας του περιβάλλοντος.
      Η Νέα Δημοκρατία δεν ψηφίζει την πρόταση νόμου όχι διότι ο σκοπός στον οποίο κατατείνει δεν είναι ορθός -κάθε άλλο- αλλά γιατί θέλουμε η σχετική πρωτοβουλία για τη θέσπιση των διατάξεων, οι οποίες αφορούν την προστασία του περιβάλλοντος, να είναι πιο ολοκληρωμένη. Και αν ψηφίζαμε αυτήν την πρόταση θα ήταν σαν να είμαστε ικανοποιημένοι από το πλαίσιο μέσα στο οποίο μένει. Το τονίζω: Σαν στόχος είναι σωστή η πρόταση, αλλά παρουσιάζει δύο σημαντικά προβλήματα. 
      Το πρώτο είναι ότι η πρόταση αυτή είναι ελλιπής. Το ζήτημα των κυρώσεων, που αφορούν την παραβίαση των διατάξεων για την προστασία του περιβάλλοντος, είναι σύνθετο. Οι κυρώσεις αυτές δεν μπορεί να είναι μόνο ποινικές. Οι κυρώσεις αυτές πρέπει να είναι και διοικητικές, σημαντικές διοικητικές κυρώσεις. 
      Και μην υποτιμούμε, κυρίες και κύριοι συνάδελφοι, τις διοικητικές κυρώσεις. Πολλές φορές οι διοικητικές κυρώσεις είναι πολύ πιο ουσιώδεις, πολύ πιο αποτελεσματικές και από τις ποινικές κυρώσεις. Δεν είναι, όμως, μόνον αυτό. Είναι ότι εκτός από το πλέγμα των κυρώσεων, που πρέπει να υπάρξει, είναι ανάγκη να υπάρξουν και οι μηχανισμοί για την εφαρμογή αυτών των κυρώσεων.
      Κύριε Πρόεδρε, κυρίες και κύριοι συνάδελφοι, το μεγαλύτερο πρόβλημα στον Τόπο μας, και σε ό,τι αφορά την προστασία του περιβάλλοντος, δεν είναι τόσον η έλλειψη των κυρώσεων όσο η μη εφαρμογή τους. Παρατηρούμε στην πράξη ότι ιδίως οι δίκες, οι σχετικές με τις ποινικές κυρώσεις, είτε κρατούν πολλά χρόνια –πολλές φορές καλύπτονται από την παραγραφή- είτε υπάρχουν πολλά προβλήματα στην αποδεικτική διαδικασία. Πολύ περισσότερο αυτό το παρατηρούμε σε ό,τι αφορά τις σχετικές δίκες που γίνονται ενώπιον των διοικητικών δικαστηρίων πάνω σε ζητήματα που αφορούν την προστασία του περιβάλλοντος. 
      Έτσι, παραδείγματος χάριν, δίκες ενώπιον του Συμβουλίου της Επικρατείας που αφορούν την προστασία δασών και δασικών εκτάσεων κρατούν χρόνια ολόκληρα. Στο μεταξύ, και επειδή δεν υπάρχει η επίβλεψη που θα έπρεπε να υπάρχει, δάση καταπατούνται συνεχώς, ξεφυτρώνουν αυθαίρετα μέσα στα δάση και αυτό είναι ένα τεράστιο πρόβλημα. Δεν υπάρχει δηλαδή πολλές φορές ούτε η απαραίτητη εποπτεία –προληπτική- για να μη συντελείται καταπάτηση, για να μην αναπτύσσεται η παράνομη δράση μέσα στα δάση. Και -το τονίζω- δεν υπάρχουν και οι μηχανισμοί εκείνοι οι οποίοι τις κυρώσεις οι οποίες υπάρχουν να τις επιβάλλουν, να τις εφαρμόζουν. 
      Το μεγαλύτερο, δηλαδή, πρόβλημα στην Ελλάδα είναι ότι δεν λειτουργούν οι κυρωτικοί μηχανισμοί προληπτικά. Ξέρει ο άλλος ο οποίος θα προσβάλει το περιβάλλον ότι έχει πολλές δυνατότητες να διαφύγει. Και αυτό είναι το μεγάλο ζήτημα. Αυτό η πρόταση νόμου, περιορισμένη κατ’ ανάγκη, δεν το καλύπτει.
      Είναι όμως και ένα άλλο πρόβλημα το οποίο εμφανίζει. Οι διατάξεις, ουσιαστικού Ποινικού Δικαίου και οι δικονομικές διατάξεις παρουσιάζουν προβλήματα. Οι διατάξεις του ουσιαστικού Ποινικού Δικαίου, μολονότι καθιερώνουν σημαντικές ποινές, εντούτοις πάσχουν σε ό,τι αφορά το ορισμένο του χαρακτήρα του εγκλήματος. Ξέρετε ότι μία από τις βασικές παραμέτρους, σε ό,τι αφορά την καθιέρωση ποινικών κυρώσεων, είναι ότι η αντικειμενική υπόσταση του κάθε εγκλήματος πρέπει να είναι καθορισμένη επακριβώς ώστε να ανταποκρίνεται στη βασική επιταγή του Συντάγματος σύμφωνα με την οποία nullum crimen, nulla poena sine lege certa. Δηλαδή θα πρέπει ο ποινικός νόμος να είναι ακριβής, ορισμένος, έτσι ώστε να οριοθετείται το πεδίο εφαρμογής του, να οριοθετείται η αντικειμενική υπόσταση του εγκλήματος.
      Παρά τη φιλότιμη προσπάθεια των συντακτών της πρότασης νόμου υπάρχει μεγάλο πρόβλημα σε ό,τι αφορά αυτό το ορισμένο. 
      Πέραν δε τούτου, οι ποινικές δικονομικές διατάξεις τις οποίες περιέχει είναι ιδιαιτέρως ατελείς και θα έπρεπε να συμπληρωθούν, ιδίως σε ό,τι αφορά την αποδεικτική διαδικασία η οποία επιβάλλεται να υπάρχει. 
      Ακριβώς, λοιπόν, επειδή υπάρχουν αυτές οι ελλείψεις δεν μπορούμε να ψηφίσουμε την πρόταση νόμου, τονίζοντας όμως ότι είναι αξιέπαινη η προσπάθεια να αναδειχθεί το ζήτημα. Γιατί αυτό; Διότι όπως και να το κάνουμε η νομοθεσία την οποία έχουμε σήμερα και ελλιπής είναι και ξεπερασμένη. Δεν είναι μόνο ότι το έχουν αποδείξει τα ίδια τα πράγματα. Είναι ότι πλέον και η Αναθεώρηση του Συντάγματος έχει αναδείξει το ότι πρέπει να έχουμε καινούρια νομοθετική διαδικασία, καινούριο νομοθετικό πλαίσιο και, επιπλέον, είναι -το τονίζω- η νομολογία του Συμβουλίου της Επικρατείας η οποία κατά πολύ έχει ξεπεράσει την ισχύουσα νομοθεσία.
      Αν κοιτάξει κανείς το ν. 998/1979, που είναι η βασική νομοθεσία παραδείγματος χάριν για τα δάση και τη νομολογία του Συμβουλίου της Επικρατείας, θα δει ότι η νομολογία έχει υπερκεράσει το νόμο αυτό σε πολλά πράγματα, δεδομένου ότι αρκετές από τις διατάξεις αυτές τις έχει καταστήσει ανενεργές ως αντισυνταγματικές. Αλλά και εν όψει της Αναθεώρησης του Συντάγματος και εν όψει της πορείας της νομολογίας του Συμβουλίου της Επικρατείας είμαστε υποχρεωμένοι να διαμορφώσουμε ένα νέο πλαίσιο σχετικά με την προστασία του περιβάλλοντος.
      Προσωπικά, κύριε Υπουργέ, και από πλευράς της Νέας Δημοκρατίας θεωρούμε ότι πρέπει να υπάρξει μία συγχρονισμένη αναθεώρηση του συνόλου του πλαισίου που αφορά τις θεσμικές βάσεις για την προστασία του περιβάλλοντος, όλο το θεσμικό πλαίσιο για την προστασία του περιβάλλοντος.
      Είναι λάθος στην Ελλάδα να θεωρούμε ότι πρέπει κάθε Υπουργείο να έχει την πολιτική του για την προστασία του περιβάλλοντος, π.χ. άλλη πολιτική για το θαλάσσιο, άλλη για το δασικό περιβάλλον. Πρέπει να υπάρχει ένας συνολικός νόμος για την προστασία του περιβάλλοντος και να υπάρξει συνεργασία των αρμόδιων φορέων. Δεν μπορεί να γίνει διαφορετικά. Ο κατακερματισμός των σχετικών διατάξεων δημιουργεί τεράστια προβλήματα γιατί όλα αυτά αλληλοσυνδέονται και το ξέρουμε. Αλλά, εν πάση περιπτώσει, αυτό που προέχει είναι το θεσμικό πλαίσιο για το δασικό πλούτο της χώρας. Η Αναθεώρηση του Συντάγματος, όπως είπα πριν, αλλά, ταυτοχρόνως, και η νομολογία του Συμβουλίου της Επικρατείας, δημιουργούν τις προϋποθέσεις για ένα νέο θεσμικό πλαίσιο.
      Ξέρετε, κύριε Υπουργέ, ότι έχουμε καθυστερήσει σε ό,τι αφορά το θεσμικό αυτό πλαίσιο. Οι εξαγγελίες του κυρίου Πρωθυπουργού ειδικά με τους εκτελεστικούς νόμους του Συντάγματος, μεταξύ των οποίων και γι’ αυτόν, έχουν πέσει στο κενό. Βρισκόμαστε ήδη αρκετούς μήνες ελλειμματικοί σε ό,τι αφορά το θεσμικό αυτό πλαίσιο. Θα έπρεπε ήδη να έχει έλθει στη Βουλή. Και θα πρέπει να έλθει στη Βουλή. Και θα πρέπει να έλθει στη Βουλή το συντομότερο δυνατό. 
      Και κάτι άλλο: Θα έχετε παρατηρήσει επί των προκατόχων σας –αλλά η ευθύνη είναι κοινή στην πορεία- ότι εδώ και χρόνια θρυλείται κάθε καλοκαίρι και ένα δασικό σχέδιο νόμου, που πρόκειται, δήθεν, να κατατεθεί στη Βουλή. Χρόνια ολόκληρα. Και βλέπουμε να διαρρέουν στις εφημερίδες διάφορα σχέδια εν είδη δημοσκοπήσεων για να υπάρξει τεστ της κοινής γνώμης. Δεν μπορεί να συνεχιστεί άλλο αυτή η κατάσταση. Η Κυβέρνηση πρέπει να δεσμευθεί χρονικά πότε θα φέρει το σχετικό σχέδιο νόμου στη Βουλή, έτσι ώστε να τελειώσει αυτή η ιστορία. Μη διανοηθεί η Κυβέρνηση πάντως να φέρει σχέδιο νόμου παραμονές εκλογών και να πει «δεν προλαβαίνω για τις επόμενες εκλογές». Διότι συνηθίζεται αυτό το πράγμα, έχουμε δει πολλά σχέδια νόμου ή πολλές φήμες που κυκλοφορούν κάθε φορά και υπάρχει ένα απαράδεκτο εμπόριο ελπίδων. Πρέπει όλοι να αναλάβουμε τις ευθύνες μας σ’ αυτήν τη Βουλή. Να αναλάβουμε τις ευθύνες μας, όταν θα έλθει η ώρα σχετικά με την προστασία του περιβάλλοντος γενικά και του δάσους και των δασικών εκτάσεων γενικότερα.
      Κάτω, λοιπόν, από αυτές τις προϋποθέσεις εμείς θεωρούμε ότι, πρώτον, πρέπει να υπάρξει συνολική παρέμβαση σε ό,τι αφορά την προστασία του περιβάλλοντος. Και από πλευράς προληπτικών μέτρων και από πλευράς κατασταλτικών, και ιδίως ποινικών και διοικητικών κυρώσεων. Πλέγμα ρυθμίσεων σχετικά με την εφαρμογή των κυρώσεων αυτών και ιδίως νόμος αμέσως, το συντομότερο δυνατόν, για την προστασία των δασών και των δασικών εκτάσεων. 
      Μπορεί τα τελευταία χρόνια –και αυτό είναι ένα ευτύχημα- οι πυρκαγιές να έχουν κοπάσει, η απώλεια του δασικού πλούτου εξ αιτίας των πυρκαγιών να είναι λιγότερη από άλλες χρονιές ή σχεδόν μηδαμινή π.χ. για φέτος. Και αυτό το τονίζω, είναι παρήγορο. Αλλά τα δάση καταστρέφονται και από άλλες αιτίες. Και θα έλεγα μάλιστα ότι εκτός από τις πυρκαγιές οι άλλες αιτίες είναι πολύ σοβαρότερες μερικές φορές, γιατί δημιουργούν ανεπανόρθωτες καταστάσεις. Γιατί η πυρκαγιά πολλές φορές, ιδίως εκείνη που γίνεται αθέλητα, έστω και μερικώς αντιμετωπίζεται με την αναδάσωση. Ενώ όταν καταπατούνται τα δάση και όταν δημιουργούνται τα αυθαίρετα μέσα στα δάση, από εκεί και πέρα καμία αναδάσωση δεν είναι δυνατή στην πράξη.
      Έτσι, λοιπόν, έχω την εντύπωση ότι αυτές τις αιτίες πρέπει να εξαλείψουμε. Και ιδίως προς αυτήν την κατεύθυνση πρέπει να κατατείνει και το σχέδιο νόμου το οποίο θα φέρει η Κυβέρνηση, ένα σχέδιο αυστηρό και ρεαλιστικό. 
      Τονίζω, λοιπόν, ότι μία ακόμα από τις ευκαιρίες που μας παρέχει η σχετική πρόταση των συναδέλφων, κύριε Υπουργέ, είναι να διευκρινίσει η Κυβέρνηση όχι αορίστως αλλά συγκεκριμένα. Εμείς θα θέλαμε η Κυβέρνηση να δεσμευθεί, όπως ακριβώς προκύπτει και από τη δέσμευση του κυρίου Πρωθυπουργού πέρσι τον Οκτώβρη μέσα στη Βουλή με την απάντηση που μας έστειλε όταν τον ρωτήσαμε για το χρονοδιάγραμμα των εκτελεστικών νόμων -ότι πρέπει μέχρι τις 31 Δεκεμβρίου του τρέχοντος έτους να έχει κατατεθεί στη Βουλή το σχέδιο νόμου εκείνο που αφορά τα δάση και τις δασικές εκτάσεις. Και να υπάρξει και ένας διάλογος ουσιαστικός, ιδίως εντός και εκτός Κοινοβουλίου, σχετικά με το πώς θα διαμορφωθεί το σχέδιο αυτό. 
      Ευχαριστούμε, λοιπόν, τους συναδέλφους, καίτοι δεν ψηφίζουμε την πρόταση, για το ότι αναδεικνύουν μέσα από την πρόταση αυτή και την επικαιρότητα και τη σοβαρότητα του προβλήματος. Και πιστεύουμε ότι μέσω και του κοινοβουλευτικού ελέγχου θα στέρξει η Κυβέρνηση να φέρει τις σχετικές θεσμικές προτάσεις και με βάση το Σύνταγμα και με βάση τη νομολογία του Συμβουλίου της Επικρατείας, έτσι ώστε να αντιμετωπισθούν τα θέματα περιβάλλοντος που τόσο πολύ έχουν αποκτήσει την επικαιρότητα σήμερα και τόσο πολύ αφορούν και την ελληνική κοινωνία αλλά, ταυτοχρόνως, και τους θεσμούς. Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα «180 χρόνια από την Ελληνική Επανάσταση», μαθητές και μαθήτριες, καθώς και συνοδοί δάσκαλοι από το 8ο Δημοτικό Σχολείο Πετρούπολης Αττικής. 
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Όταν μιλάμε για το περιβάλλον και ειδικότερα για τα δάση και από την πλευρά της Κυβέρνησης και της Νέας Δημοκρατίας εμφανίζονται ως οικολόγοι οι ομιλούντες. 
      ΠΡΟΕΔΡΕΥΩΝ (Κωνσταντίνος Γείτονας): Οικολόγοι και οικολογούντες!
      ΑΝΤΩΝΗΣ ΣΚΥΛΛΑΚΟΣ: Και όταν πάμε στην πράξη είτε στο τι μέτρα παίρνονται ή ποια νομοθεσία ψηφίζεται  ή πως εφαρμόζεται αυτή η νομοθεσία, εφαρμόζονται ακριβώς τα αντίθετα.
      Απλώς θα ήθελα να επισημάνω ότι υπάρχει κερδοσκοπικό ενδιαφέρον σε βάρος των δασών. Γι’ αυτό καίγονται τα δάση. Και η μόλυνση στη θάλασσα οφείλεται πάλι στο κέρδος των εφοπλιστών, βιομηχάνων και ξενοδόχων που ρυπαίνουν τις θαλάσσιες περιοχές, για να χαμηλώσουν και το κόστος λειτουργίας των επιχειρήσεών τους. 
      Το 1997 με σύμφωνη γνώμη της ελληνικής Κυβέρνησης συμφωνήθηκε στην Ευρωπαϊκή Ένωση η προσαρμογή της ευρωπαϊκής δασικής πολιτικής στην οικονομία της αγοράς. Αυτή η λογική επιταχύνει και δυναμώνει τις προσπάθειες και των δύο μεγάλων κομμάτων, εκείνων των δυνάμεων που λένε «όλα για την αγορά, όλα για το κέρδος», με αποτέλεσμα να παίρνονται μέτρα εις βάρος των δασών και του περιβάλλοντος.
      Επί δύο χρόνια δουλέψαμε και εγώ και άλλοι συνάδελφοι από άλλα κόμματα για το πόρισμα για τα δάση. Πέρασε και από την Ολομέλεια της Βουλής και ψηφίστηκε ομόφωνα. Η Κυβέρνηση το πέταξε στον κάλαθο των αχρήστων. Και έρχεται ο κύριος Υφυπουργός να μας πει ότι είναι ξεπερασμένο το πόρισμα. Δεν μας εξήγησε όμως πού είναι ξεπερασμένο, στο πόσοι πόροι θα χρειάζονται, για να αποκαταστήσουμε τα δάση ή να τα προστατεύσουμε; Σε ποια σημεία είναι ξεπερασμένο, στο ότι χρειάζεται προσωπικό το οποίο είναι κατά το ήμισυ καλυμμένο και σε εργατοτεχνίτες και σε επιστήμονες;
      Αν δούμε τους προϋπολογισμούς και επί ΠΑΣΟΚ και επί Νέας Δημοκρατίας., είναι ελάχιστα τα χρήματα που πάνε στα δάση και γενικότερα στο περιβάλλον. Μόνο την τρέχουσα χρονιά έχουμε μειωμένα κονδύλια για οδικό δίκτυο μέσα στα δάση και για καθαρισμό των δασών κατά 30%. Αλλά κι αυτά τα μειωμένα κονδύλια δεν εκτελούνται. Εκτελείται ένα μέρος από αυτά τα ποσά του προϋπολογισμού.
      Την ίδια στιγμή το 5% των πυρκαγιών καίει το 76% των δασών. Τι σημαίνει αυτό; Σημαίνει ότι είναι εμπρησμοί. Αυτό λένε οι δασολόγοι. Με βάση την πολιτική προσαρμογής στην οικονομία της αγοράς και με τη λογική ότι επιδίωξη είναι να κάνουμε και δασικά χωριά και να υπάρχει διαχείριση και από ιδιώτες έχουμε τις πρώτες πυρκαγιές, ιδιαίτερα σε περιοχές που υπάρχει επιχειρηματικό ενδιαφέρον. Το 2000 είχαμε τέτοιες πυρκαγιές και το ξέρουμε, κύριε Υφυπουργέ.
      Αποτέλεσμα αυτής της προσαρμογής στην αγορά είναι η τροποποίηση του άρθρου 24 του Συντάγματος. Τώρα μας προειδοποιήσατε τι εκτελεστικός νόμος του Συντάγματος θα έρθει σε σχέση με τα δάση και τις δασικές εκτάσεις. Απαντώντας στον κ. Μητσοτάκη μιλήσατε για την απόλυτη υπεράσπιση των δασικών εκτάσεων. Η υπεράσπιση των δασικών εκτάσεων δεν είναι απόλυτη, γιατί πάντα υπάρχει η δυνατότητα αποχαρακτηρισμού και έχουν αποχαρακτηριστεί και δάση και δασικές εκτάσεις με αποφάσεις των υπηρεσιών με βάση τη νόμιμη διαδικασία. Υπήρχε αντίσταση που κρατούσαν ο κόσμος, οι οικολογικές οργανώσεις, κόμματα και το πέμπτο Τμήμα του Συμβουλίου της Επικρατείας. Θα το ανατρέψετε. Αυτό είπατε και μάλιστα χαρακτηρίσατε τις δασικές εκτάσεις σαν δασωθέντες αγρούς. Οι δασωθέντες αγροί είναι ελάχιστοι μπροστά στις δασικές εκτάσεις και την τεράστια περιουσία του δημοσίου που πρέπει να προστατεύσετε. Μας προϊδεάζετε, λοιπόν, τι είδους νόμος θα είναι αυτός.
      Έχουν δει σαν διαρροές το φως της δημοσιότητας σχέδια αυτού του νόμου που ετοιμάζετε. Ουσιαστικά, ό,τι θεωρούνταν αντισυνταγματικό και απορρίφθηκε εμποδίστηκε να εφαρμοστεί σε προηγούμενους νόμους από το Συμβούλιο της Επικρατείας πάτε ξανά από την αρχή να το νομιμοποιήσετε. Αυτή είναι η πολιτική σας και του ΠΑΣΟΚ και της Ν.Δ.. Υπάρχει, λοιπόν, περισσή υποκρισία, όταν λέτε ότι θέλετε να προστατεύσετε το περιβάλλον. 
      Οι συνάδελφοι που κάνουν την πρόταση ξεκινούν πιστεύω καλοπροαίρετα από μία πρόθεση, έστω και σε επιμέρους ζητήματα, να προστατεύσουμε ό,τι μπορούμε να προστατεύσουμε. Εμείς λοιπόν βλέπουμε θετική αυτήν την πρωτοβουλία και δεν είμαστε αντίθετοι με την ψήφιση αυτών των διατάξεων. Έχουμε διαφωνίες σε επιμέρους πλευρές, αλλά στη γενική λογική δεν είμαστε αντίθετοι. Όχι ότι δεν είναι αποσπασματικές οι ρυθμίσεις, αλλά δεν είναι εύκολο ένας δυο Βουλευτές να μπορέσουν να κάνουν συνολική ρύθμιση, συνολική πρόταση νόμου για τα δάση ή για όλο το περιβάλλον. Εκ των πραγμάτων οι δυνατότητες που έχουμε ο καθένας ατομικά είναι περιορισμένες και σε επιμέρους ζητήματα. Θα είναι λοιπόν αποσπασματικές οι προτάσεις. Δεν είναι εύκολη δουλειά για ένα Βουλευτή να κάνει ολοκληρωμένη πρόταση νόμου.
      Εμείς λοιπόν λέμε ότι δεν είμαστε αντίθετοι στην αύξηση των ποινών, αν και θεωρούμε ότι το φάρμακο δεν είναι η αύξηση των ποινών. Παρ’ όλα αυτά δεν θα ήταν σε αρνητική κατεύθυνση αυτό. Μόνο που στην επιβολή ορισμένων ποινών χρειάζεται μια ελαστικότητα, ώστε να μην πληρώνουν τα σπασμένα και αυτοί που το αδίκημά τους ήταν μικρής σημασίας. Και μιλάω για την κάθειρξη τουλάχιστον δέκα ετών όταν ρυπαίνεται η θάλασσα από ένα φτωχό ψαρά από ένα πολύ μικρό σκάφος. Θα έπρεπε, λοιπόν, να είναι ελαστική και να αφήνετε περιθώριο στο δικαστήριο να υπάρχει ανώτατο όριο ποινής. 
      Οι άλλες διατάξεις, οι οποίες έχουν σχέση με την κατάσχεση των μέσων με τα οποία πήγε κάποιος και έβαλε φωτιά μέσα στο δάσος ή χρησιμοποίησε μηχανήματα, εργαλεία, αυτοκίνητα, η άλλη διάταξη που αφορά στις αναδασώσεις και στις υποχρεώσεις με αυστηρές κυρώσεις όταν δεν λαμβάνονται τα μέτρα που χρειάζονται για τις αναδασώσεις κι ακόμα και εκείνη η διάταξη, η οποία προσπαθεί να παρεμποδίσει τις δικαιοπραξίες που αφορούν πώληση δάσους ή δασικής έκτασης, είναι θετικές και συνεισφέρουν στην υπόθεση προστασίας των δασών.
      ( Στο σημείο αυτό την Προεδρική Έδρα καταλαμβάνει η Δ’ Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ ) 
      Όσον αφορά τώρα στις δικονομικές διατάξεις εμείς δεν θα ήμασταν αντίθετοι εκτός από την περίπτωση εκείνη όπου θα παραβιάζεται το δεκαοκτάμηνο της κράτησης, ότι θα μπορεί δηλαδή να κρατείται και πέραν των δεκαοκτώ μηνών. Αυτό είναι μια αρχή προστασίας των κατηγορουμένων από άδικες κατηγορίες. Δεν χρειάζεται να καμφθεί αυτή η ρύθμιση ούτε όταν πρόκειται για το περιβάλλον.
      Τελειώνοντας, θέλω να πω ότι παρά την αποσπασματικότητα εμείς θεωρούμε ότι θα μπορούσε να ψηφιστεί επί της αρχής και θα μπορούσαμε να κάνουμε πιο συγκεκριμένη συζήτηση για τα άρθρα.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γρηγοράκος ως προτείνων την πρόταση νόμου.
      ΛΕΩΝΙΔΑΣ ΓΡΗΓΟΡΑΚΟΣ: Κυρία Πρόεδρε, κυρίες και κύριοι συνάδελφοι, με τους αγαπητούς συναδέλφους και με τον εκλιπόντα αγαπητό συνάδελφό μου γιατρό Βλασσόπουλο, όταν συντάσσαμε αυτήν την πρόταση είχαμε σκεφτεί ότι πολλές φορές το περιβάλλον, το οποίο μας αναζωογονεί, μας δίνει ό,τι καλύτερο υπάρχει για μας, την ίδια μας τη ζωή. Τα τελευταία όμως χρόνια έχει υποστεί ένα πάρα πολύ μεγάλο βιασμό.
      Υπήρχαν μεγάλες συνάξεις πολιτικών ηγετών τα τελευταία χρόνια για το περιβάλλον. Είχαμε τη συνάντηση του Κιότο, είχαμε τις μεγάλες συναντήσεις στη Νότιο Αμερική. Είδαμε ότι παρά τις μεγάλες αποφάσεις που πάρθηκαν για το περιβάλλον σε παγκόσμιο επίπεδο, δυστυχώς κάποιες μεγάλες δυνάμεις αρνούνται να υπογράψουν τα πρωτόκολλα. Είχαμε τελευταία τη μεγάλη συνάντηση στο Γιοχάνεσμπουργκ. Πάλι εκεί είδαμε ότι τα συμφέροντα πιθανόν και η παγκοσμιοποίηση ήταν ένα εμπόδιο σε κάποιες συμφωνίες των ανθρώπων για την προστασία του περιβάλλοντος. Εμείς δεν ήρθαμε και δεν είχαμε την πρόθεση να φέρουμε κάτι διαφορετικό ή κάτι ανατρεπτικό στη Βουλή. Είχαμε την πρόθεση να προστατεύσουμε ένα περιβάλλον που ειδικά για την Ελλάδα είναι ό,τι καλύτερο μπορεί να έχει κανείς αυτήν τη στιγμή σαν κάτι που στηρίζει την εθνική μας οικονομία και τη ζωή μας. Το περιβάλλον για την Ελλάδα είναι επένδυση, είναι ανάπτυξη και οφείλουμε όλοι εμείς να το προστατεύσουμε όσο το δυνατόν περισσότερο, ειδικά οι Έλληνες Βουλευτές. 
      Η αφορμή που δόθηκε μαζί με τους συναδέλφους ήταν ότι θα πρέπει να πάμε σε ανανεώσιμες πηγές ενέργειας. Θα πρέπει να μπούμε σε αυτές τις ανανεώσιμες πηγές ενέργειας, αλλά σίγουρα αυτές δεν θα πρέπει να παραβιάζουν το περιβάλλον και τους νόμους που έχει ήδη θεσπίσει το κράτος, κύριε Υπουργέ.
      Αυτή, λοιπόν, την ευαισθησία μας θέλαμε να την περάσουμε στο Ελληνικό Κοινοβούλιο και να πούμε ότι παρά τις καλές προθέσεις της Κυβέρνησης και όλων ανεξαρτήτως των Ελλήνων πολιτών, χάριν κάποιων συμφερόντων δεν γίνονται οι ανάλογες νομοθετικές ρυθμίσεις, δηλαδή τους νόμους μερικές φορές έχουν την ευκαιρία κάποιοι, επειδή δεν είναι πολύ αυστηροί, να τους παραβιάζουν προς ίδιον όφελος. 
      Το λέμε αυτό, γιατί το περιβάλλον, η θάλασσα, ο φυσικός πλούτος της χώρας μας πάρα πολλές φορές μέσα από κάποια κενά που υπάρχουν στους νόμους, έχουν πραγματικά παραβιαστεί.
      Εμείς πιστεύουμε ότι η καταστροφή του φυσικού πλούτου της Ελλάδος δεν είναι κάτι απλό. Είναι κάτι που θα βρουν τα παιδιά μας και οι επόμενες γενιές. Μέσα απ’ αυτήν την πρόταση νόμου πρέπει να τιμωρούνται αυστηρά αυτοί αποτελεί ένα που καταστρατηγούν τους νόμους –να αποτελεί ιδιώνυμο αδίκημα- οι οποίοι προστατεύουν το φυσικό πλούτο, τη θάλασσα, τους υδάτινους πόρους και το δασικό πλούτο της χώρας μας. Πιστεύω ότι είναι μια πρόταση με καλές προθέσεις και εμείς θα τη στηρίξουμε ανεπιφύλακτα.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υπουργός έχει το λόγο για να κλείσει τη συζήτηση.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριοι συνάδελφοι, αναφέρθηκα και στην πρωτολογία μου στην ανάγκη το ελληνικό Κοινοβούλιο να μπορεί σε πολύ συχνά χρονικά διαστήματα να έχει τις ευκαιρίες να συζητά για θέματα που έχουν σχέση με την προστασία του περιβάλλοντος. Πολύ περισσότερο αναφέρθηκα στην ανάγκη να υπάρχει ένα ενιαίο και ολοκληρωμένο θεσμικό πλαίσιο, που θα καλύπτει όλες τις πτυχές του προβλήματος.
      Κυρίως, όμως, επέμεινα –πιστεύω ότι αυτό έχει ιδιαίτερη σημασία- στην ανάγκη να διαμορφώσουμε μία συνείδηση στους Έλληνες πολίτες για την προστασία του περιβάλλοντος. 
      Προς αυτήν την κατεύθυνση έγιναν και γίνονται πολλά και θα εξακολουθήσουν να γίνονται όσο υπάρχουν φωνές ευαισθησίας, που απαιτούν αυτήν την προστασία του περιβάλλοντος, θεωρώντας ότι είναι μια υποχρέωση απέναντι στις επόμενες γενιές, που πρέπει να παραλάβουν ένα περιβάλλον όπως τους αξίζει.
      Η πρόταση νόμου φιλοδοξεί να συμβάλλει προς αυτήν την κατεύθυνση και γι’ αυτό πιστεύω ότι αξίζουν συγχαρητήρια στους συναδέλφους που τη στήριξαν. Αξίζει δε μια διαρκής αναφορά στον εκλιπόντα συνάδελφο Βαγγέλη Βλασσόπουλο, που γνωρίζαμε όλοι όσοι τον ζήσαμε την ευαισθησία του, αλλά και τη μαχητικότητά του όχι μόνο σε αυτά τα θέματα, αλλά σε όλα τα θέματα κοινωνικής ευαισθησίας.
      Όμως, θεωρούμε ότι η πρόταση αυτή μπορεί να δημιουργήσει συγχύσεις, επειδή έχει πάρα πολλές αλληλεπικαλύψεις με νόμους και διατάγματα που υπάρχουν μέσα στο πλαίσιο που έχει δημιουργηθεί από τη Βουλή τις προηγούμενες δεκαετίες. Γι’ αυτό και δεν κάνουμε δεκτή αυτήν την πρόταση, διαβεβαιώνοντας όμως ότι πολλά από τα θετικά σημεία αυτής της πρότασης θα τα ενσωματώσουμε στο βασικό νομοσχέδιο στο οποίο αναφέρθηκα στην πρωτολογία μου.
      Η αναφορά αυτή στο δασικό νομοσχέδιο δημιούργησε κάποιες παρεξηγήσεις, ηθελημένες ή αθέλητες. Πιστεύω ότι με σκοπιμότητα δομήθηκε η τοποθέτηση του συναδέλφου κ. Σκυλλάκου. Εξέφρασε έναν αρνητισμό, που είναι ένδειξη μιας βαθύτατα συντηρητικής αντίληψης. Το λέω αυτό, γιατί δεν μπορεί κάθε φορά να κάνουμε το άσπρο μαύρο σε μια πολιτική που εφαρμόζεται και που δεν πρέπει να έχει διαχωριστικές γραμμές, όπως η πολιτική για την προστασία του περιβάλλοντος. Δεν μπορεί να ισοπεδώνουμε τα πάντα!
      Θα ήθελα να κάνω κάποιες συγκεκριμένες αναφορές γι’ αυτό. Υπάρχει ένα σαφέστατο πλαίσιο προστασίας του δασικού πλούτου της χώρας, αλλά υπάρχει και μια συνειδητή πολιτική όχι μόνο για την προστασία, αλλά και για την ανάπτυξη και αξιοποίηση των δασών. Αυτήν την πολιτική δεν μπορούμε να τη μηδενίζουμε, όπως επίσης δεν μπορούμε με λάθος στοιχεία να επιμένουμε για να δικαιολογήσουμε τα επιχειρήματά μας.
      Αναφέρθηκε σε μειωμένους πόρους για τη δασική οδοποιία. Πρέπει να του υπενθυμίσω, παρ’ότι δεν είναι παρών αυτήν τη στιγμή στην Αίθουσα, ότι η Ελλάδα έχει το μεγαλύτερο σε αναλογία δασικό οδικό δίκτυο απ’ όλη την Ευρωπαϊκή Ένωση.
      ΚΥΡΙΑΚΟΣ ΣΠΥΡΙΟΥΝΗΣ: Το διπλάσιο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Όσο περισσότερους δασικούς δρόμους κάνουμε, τόσο μεγαλύτερες ευκαιρίες δίνουμε για καταπατήσεις ή για καταστροφές του δασικού μας πλούτου. 
      Επομένως, το Υπουργείο Γεωργίας, κι αυτό είναι και μια προσωπική μου δήλωση, δεν προτίθεται να αυξήσει αυτό το δασικό οδικό δίκτυο. Προτίθεται όμως να το διατηρήσει πλήρες, να το εκσυγχρονίζει κάθε φορά και να το συντηρεί. Δεν πρόκειται να το επεκτείνουμε άκριτα, αλόγιστα, απλώς και μόνο για να προσθέτουμε στατιστικά δεδομένα και να έχουμε υποτίθεται επιχειρήματα ότι δαπανούμε πόρους του ελληνικού δημοσίου, για να διασφαλίσουμε τα δάση μας. Δεν τα διασφαλίζουμε μ’ αυτόν τον τρόπο. 
      Τα δάση μας θα τα διασφαλίσουμε μόνο αν τα προστατεύσουμε όλοι μας. Η νέα γενιά της πατρίδας μας δεν έχει επαφή με το δασικό πλούτο της χώρας. Έχουμε ένα σύνθημα στο Υπουργείο Γεωργίας: Οι νέοι πρέπει να γνωρίσουν, να αγαπήσουν, για να μπορέσουν να προστατεύσουν στη συνέχεια τα δάση. Και για να μπορέσουν οι νέοι άνθρωποι της πατρίδας μας να γνωρίσουν τα δάση και να τα αγαπήσουν, προχωρούμε σε ένα φιλόδοξο πρόγραμμα δημιουργίας δασικών χωριών, όπως τα ονομάζουμε. Είναι ξύλινοι οικίσκοι, απόλυτα προσαρμοσμένοι στο περιβάλλον, οι οποίοι μπορούν να φιλοξενούν ογδόντα φιλοξενούμενους, ογδόντα νέους ανθρώπους, οι οποίοι θα διαμένουν για ένα μικρό χρονικό διάστημα κοντά στο δάσος, θα ενημερώνονται γι’ αυτό, θα το γνωρίζουν, θα το αγαπούν. Στη συνέχεια, επομένως, θα το προστατεύουν. 
      Είναι ένα φιλόδοξο πρόγραμμα. Ο κ. Σκυλλάκος το ισοπέδωσε, λέγοντας ότι το παραχωρούμε στους ιδιώτες και στα μεγάλα συμφέροντα. Αυτή η διαστρέβλωση μιας αντίληψης ή μιας πολιτικής πρακτικής δεν μπορεί να συνεχίζεται επ’ αόριστον. Γι’ αυτό μίλησα όχι μόνο για αρνητισμό, αλλά για μια βαθύτατα συντηρητική αντίληψη, η οποία υπονομεύει κάθε προσπάθεια να προστατεύσουμε το περιβάλλον. Κι αυτήν τη συντηρητική αντίληψη, επενδεδυμένη με το μανδύα του προοδευτικού ή της πολιτικής που συγκρούεται με συμφέροντα, τη συναντούμε δυστυχώς καθημερινά μπροστά μας. 
      Δεν θέλω να επιμείνω σ’ αυτό, γιατί στόχος της τοποθέτησής μου δεν είναι η αναφορά του κ. Σκυλλάκου. Θέλω να ευχαριστήσω τους συναδέλφους για την κατάθεση αυτής της πρότασης. Θέλω να πω ότι θα μας διευκολύνουν -και μας διευκολύνουν- στο έργο μας και ενισχύουν την απόφασή μας με κάθε τρόπο να προστατεύσουμε το περιβάλλον. 
      Έγιναν λάθος αναφορές στο δασικό σχέδιο νόμου που πρόκειται να καταθέσει η Κυβέρνηση. Ζητήθηκαν και συγκεκριμένες δεσμεύσεις. Η δέσμευση είναι ότι αυτό το δασικό νομοσχέδιο θα προστατεύει απολύτως τα δάση και τις δασικές εκτάσεις της χώρας μας.
      ΚΥΡΙΑΚΟΣ ΣΠΥΡΙΟΥΝΗΣ: Και την ιδιοκτησία των πτωχών ανθρώπων.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας):  Θα προστατεύει το δασικό της πλούτο της χώρας μας. Θα λύνει προβλήματα συμπολιτών μας, που θα έπρεπε να τα υπερασπίζεται ο κ. Σκυλλάκος. Την περίοδο του εμφυλίου πολέμου ή την περίοδο της κατοχής αγροί εγκαταλείφθηκαν, δασώθηκαν και στη συνέχεια προέκυψε από κάποιες δασικές υπηρεσίες το τεκμήριο της κυριότητας υπέρ του δημοσίου. 
      ΚΥΡΙΑΚΟΣ ΣΠΥΡΙΟΥΝΗΣ: Οι επιτήδειοι τα παίρνουν, κύριε Υπουργέ.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Εμείς θεωρούμε απαράδεκτο να επεμβαίνει το ελληνικό δημόσιο μ’ αυτόν το βάναυσο τρόπο και ουσιαστικά να βοηθάει στην απερήμωση της υπαίθρου. 
      Το Υπουργείο Γεωργίας και η ελληνική Κυβέρνηση θέλει να αναπτύξει την ύπαιθρο, ιδιαίτερα τις ορεινές και μειονεκτικές περιοχές. Και για να αναπτυχθεί η ύπαιθρος, πρέπει οι κάτοικοι, οι συμπολίτες μας που ζουν εκεί, να παραμείνουν εκεί. Και για να παραμείνουν εκεί, πρέπει να έχουν παραγωγική δραστηριότητα. Και για να έχουν παραγωγική δραστηριότητα, δεν πρέπει να τους αφαιρέσουμε τα δικαιώματα που είχαν, τα δικαιώματα στην παραγωγή και στην επιβίωση. Αυτό ήθελα να πω στον κ. Σκυλλάκο ότι είναι προοδευτική αντίληψη και όχι αυτή που εξέφρασε. Το δασικό σχέδιο νόμου ολοκληρώνεται και θα κατατεθεί σύντομα στη Βουλή.
      Και βεβαίως πρέπει να δηλώσω στο ελληνικό Κοινοβούλιο ότι δεν έχει καμία σχέση ό,τι διαρρέει προς τα έξω ως δασικό νομοσχέδιο με το σχέδιο νόμου που ετοιμάζουμε. Δεν έχει δοθεί σε κανέναν, δεν υπάρχει καμιά διαρροή συνειδητή ή ασυνείδητη από το Υπουργείο Γεωργίας. Δεν εκφράζει το δασικό νομοσχέδιο οτιδήποτε βλέπει το φως της δημοσιότητας. Είναι παλιά σχέδια νόμου ή πιθανόν είναι προθέσεις ή εκτιμήσεις των συντακτών τους. Δεν έχουν σχέση με το δασικό νομοσχέδιο του Υπουργείου Γεωργίας. 
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Θα ήθελα να κάνω μια ανακοίνωση προς το Τμήμα.
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης «Συμμόρφωση της Διοίκησης προς τις δικαστικές αποφάσεις και προαγωγή των δικαστών των τακτικών διοικητικών δικαστηρίων στο βαθμό του Συμβούλου Επικρατείας». 
      Κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Γεωργίας «Για την αντιμετώπιση ιδιώνυμων εγκλημάτων που στρέφονται κατά του φυσικού, δασικού και θαλάσσιου περιβάλλοντος». 
      Οι αποδεχόμενοι την αρχή της πρότασης παρακαλώ να εγερθούν. 
      (Εγείρονται οι αποδεχόμενοι την πρόταση νόμου)
      Δεν ηγέρθη ο απαιτούμενος και προβλεπόμενος από τον Κανονισμό της Βουλής αριθμός Βουλευτών και η πρόταση νόμου «Για την αντιμετώπιση ιδιώνυμων εγκλημάτων που στρέφονται κατά του φυσικού, δασικού και θαλάσσιου περιβάλλοντος», απορρίπτεται.
      Έχουν διανεμηθεί τα Πρακτικά της Παρασκευής 13 Σεπτεμβρίου 2002 και παρακαλώ το Τμήμα για την επικύρωσή τους.
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Συνεπώς τα Πρακτικά της Παρασκευής 13 Σεπτεμβρίου 2002 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 12.30΄ λύεται η συνεδρίαση για αύριο ημέρα Παρασκευή 27 Σεπτεμβρίου 2002 και ώρα 10.30΄, με αντικείμενο εργασιών του Τμήματος κοινοβουλευτικό έλεγχο, συζήτηση της υπ’ αριθμ. 4/3/3.9.2002 επερώτησης Βουλευτών της Νέας Δημοκρατίας προς τον Υπουργό Εσωτερικών Δημόσιας Διοίκησης και Αποκέντρωσης, σχετικώς με τους εκλογικούς καταλόγους. 
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



3


