Σελίδα 2639 

Π Ρ Α Κ Τ Ι Κ Α    Β Ο Υ Λ Η Σ


Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΜΒ'

Πέμπτη 4 Δεκεμβρίου 1997


Αθήνα, σήμερα στις 4 Δεκεμβρίου 1997, ημέρα Πέμπτη και ώρα 10.25', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα της Βουλής κ. Αχιλλέα Κανταρτζή, Βουλευτή Τρικάλων, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο ζητείται η λήψη μέτρων για τη στήριξη των ορυζοπαραγωγών του Νομού Σερρών.

2) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο ζητείται η άμεση πληρωμή των καπνοπαραγωγών της περιοχής Ξηρομέρου Αιτωλ/νίας από εταιρείες στις οποίες ήδη έχουν παραδώσει τα καπνά τους.

3) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Συνταξιούχων Σιδηροδρομικών Ελλάδος ζητεί την επίλυση ασφαλιστικών και συνταξιοδοτικών προβλημάτων των μελών της.

4) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Συνταξιούχων Σιδηροδρομικών Μακεδονίας - Θράκης ζητεί την επίλυση συνταξιοδοτικού προβλήματος των μελών του.

5) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Νομαρχιακή Αυτοδιοίκηση Δράμας - Καβάλας - Ξάνθης ζητεί την ανάκληση της υπουργικής απόφασης για την κατάργηση των παραρτημάτων ΙΓΜΕ.

6) Ο Βουλευτης 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία τα Συνεταιριστικά Εκκοκιστήρια "'Εβρος" Α.Β.Ε.Ε. ζητούν την άμεση λειτουργία των εκκοκιστηρίων στο Νομό 'Εβρου.

7) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία η Κοινότητα Κυπρίνου του Νομού 'Εβρου ζητεί τη χορήγηση αποζημίωσης στους αγρότες της περιοχής της, που ζημιώθηκαν από τους παγετούς.

8) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Εμπορικός Σύλλογος Θεσ/νίκης υποβάλλει προτάσεις εκσυγχρονισμού του ελληνικού εμπορίου.

9) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Επαγγελματιών του Ιστορικού Κέντρου της Θεσσαλονίκης ζητεί την εκτέλεση έργων ανάπλασης στην περιοχή του κέντρου καθώς και νέες φορολογικές ρυθμίσεις.

10) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Μ.Γαλανάκης, κάτοικος Αθήνας, υποβάλλει προτάσεις σχετικά με τη ρύθμιση του ιδιοκτησιακού καθεστώτος των οικοδομών με πιλοτές.

11) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Ελληνοποντίων Ζυγού Καβάλας "Το Μέλλον" ζητεί την επίλυση του στεγαστικού προβλήματος των μελών του.

12) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Οικοδομικών Επιχειρήσεων Βορείου Ελλάδας ζητεί νέες νομοθετικές ρυθμίσεις βάσει των οποίων θα καθορίζονται οι εισφορές στο ΙΚΑ για τους εργατοτεχνίτες οικοδόμους.

13) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Ομοσπονδία Συλλόγων γονέων παιδιών με νεανικό διαβήτη υποβάλλει προτάσεις για τη νομοθετική ρύθμιση της εισαγωγής των πασχόντων παιδιών στην Τριτοβάθμια Εκπαίδευση.

14) Οι Βουλευτές κύριοι ΛΕΩΝΙΔΑΣ ΛΥΜΠΕΡΑΚΙΔΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Δικαίων του Νομού 'Εβρου ζητεί τη χορήγηση αποζημίωσης στους αγρότες της περιοχής της που υπέστησαν ζημιές από την πρόσφατη κακοκαιρία.

15) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι εργαζόμενοι στους Οργανισμούς ΟΥΘ, ΟΑΘ υποβάλλουν προτάσεις για την ενοποίησή τους.

16) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύνδεσμος


 

  

Σελίδα 2640 

Ιδιοκτητών Φροντιστηρίων Ξένων Γλωσσών Νομού Εύβοιας διαμαρτύρεται γιατί το ΑΣΕΠ αναθέτει στις ξένες πρεσβείες την αναγνώριση πιστοποιητικών απόδειξης επαρκούς γνώσεως ξένης γλώσσας.

17) Οι Βουλευτές κύριοι ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Πολιτικών Συνταξιούχων Νομού Εύβοιας ζητεί η ημερομηνία έναρξης για την αναπροσαρμογή των πολιτικών συντάξεων να οριστεί η 1.1.1997.

18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Νομάρχης Εύβοιας ζητεί την άμεση κατασκευή της παρακαμπτήριας οδού Χαλκίδας - Ψαχνά - Πολιτικά - Λίμνη Εύβοιας.

19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Οξυλίθου Εύβοιας ζητεί να μη μειωθούν οι ώρες λειτουργίας του γραφείου ΕΛΤΑ Οξυλίθου.

20) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Υπαλλήλων Ελληνικού Οργανισμού Τουρισμού υποβάλλει προτάσεις του σχετικές με την αλλαγή του οργανωτικού σχήματος του κρατικού φορέα τουρισμού.

21) Ο Βουλευτής Εύβοιας κ. ΙΩΑΝΝΗΣ ΚΑΛΑΜΑΚΙΔΗΣ κατέθεσε αναφορά με την οποία ο Δήμος Χαλκιδέων ζητεί να επιλυθεί το πρόβλημα της στέγασης του 3ου Δημοτικού Σχολείου στην περιοχή του.

22) Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΙΚΟΣ κατέθεσε αναφορά με την οποία η Ομοσπονδία Επαγγελματιών Βιοτεχνών Φθιώτιδας ζητεί νέες ρυθμίσεις φορολόγησης του κλάδου.

23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας με το οποίο ζητείται να υπάρξει καταμερισμός ευθυνών για τις χωρίς άδεια λειτουργία εκκοκιστηρίων.

24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η λήψη μέτρων για τη διατήρηση της έδρας ελληνικής αρχαιολογίας στο Πανεπιστήμιο MANNEHEIM.

25) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Ελληνικός Οργανισμός Γάλακτος ζητεί τη ρύθμιση οφειλής του για υπέρβαση στην παραγωγή αγελαδινού γάλακτος για το έτος 1995-96.

26) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Εργατοϋπαλληλικό Κέντρο Γιαννιτσών Νομού Πέλλας ζητεί την εφαρμογή του 35ώρου χωρίς μείωση αποδοχών.

27) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατικό Κέντρο Αγρινίου ζητεί ουσιαστικές αυξήσεις σε μισθούς και μεροκάματα.

28) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία ο Σύνδεσμος Συνταξιούχων ΤΕΒΕ Πειραιώς και Νήσων δηλώνει την αντίθεσή του προς τον κρατικό προϋπολογισμό 1998.

29) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου ζητεί την πραγματοποίηση εκπαιδευτικών σεμιναρίων.

30) Οι Βουλευτές κύριοι ΣΤΡΑΤΗΣ ΚΟΡΑΚΑΣ, ΑΠΟΣΤΟΛΟΣ ΤΑΣΟΥΛΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου ζητεί την ίδρυση και λειτουργία ολοήμερων σχολείων στη Λήμνο με ευθύνη και δαπάνες του κράτους.

31) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Εργατοϋπαλληλικό Κέντρο Νάουσας ζητεί να μην υπάρξουν αλλαγές στους τομείς της κοινωνικής ασφάλισης και συνταξιοδότησης.

32) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Επιμελητήριο Χίου αναφέρεται στο θέμα της επαγγελματικής στέγης και ειδικά στην απελευθέρωση των μισθώσεων που συμπλήρωσαν 12ετία.

33) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Α' Γεωργικός Πιστωτικός Συνεταιρισμός Σίνδου Θεσ/νίκης διαμαρτύρεται για τις δικαστικές διώξεις των αγωνιζομένων αγροτών.

34) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου ζητεί την αύξηση των οργανικών θέσεων των εκπαιδευτικών ειδικοτήτων.

35) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία τα Συνταξιουχικά Σωματεία του ΤΕΒΕ ζητούν να μην εφαρμοσθεί η νέα δομή του ΝΑΤΟ.

36) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η 'Ενωση Συνταξιούχων ΤΕΒΕ Αθηνών και Περιχώρων ζητεί την αύξηση των συντάξεων του ΤΕΒΕ.

37) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου εκφράζει τη συμπαράστασή του στους απεργούς πείνας - εκπαιδευτικούς Δ.Κούγκακα και Ε.Παλιοτζήκα, που μ' αυτό τον τρόπο, δηλώνουν την αντίθεσή τους στην κατάργηση της επετηρίδας των εκπαιδευτικών.

38) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου καταγγέλλει την τεχνική εταιρεία "Ι.Κοροντζής" για την απόλυση του συνδικαλιστή οικοδόμου Γ.Κυριαζή.

39) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Σύλλογος Διπλωματούχων Μηχανικών Νομού Κοζάνης διαμαρτύρεται την κατάργηση των κλαδικών επιδομάτων 6ο/οο και 7ο/οο που χορηγήθηκαν τα τελευταία χρόνια στους διπλωματούχους μηχανικούς που εργάζονται στο Δημόσιο, τα Ν.Π.Δ.Δ. και τους ΟΤΑ.

40) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία ο Σύνδεσμος Εργαζομένων της ΑΣΠΡΟΦΟΣ Α.Ε. ζητεί την άμεση υπαγωγή της ΑΣΠΡΟΦΟΣ στη Γενική Τεχνική Διεύθυνση του νέου σχήματος της ΔΕΠ.

41) Η Πανελλήνια 'Ενωση Αξιωματικών Αστυνομίας και η 'Ενωση Αξιωματικών Πυροσβεστικού Σώματος με υπομνήματα τα οποία κατέθεσαν στον κύριο Πρόεδρο της Βουλής των Ελλήνων ζητούν την επίλυση θεσμικών, οικονομικών και λοιπών αιτημάτων των κλάδων τους.


 

  

Σελίδα 2641 

Προσυπογράφει ο Βουλευτής κ. ΝΙΚΟΛΑΟΣ ΓΚΕΛΕΣΤΑΘΗΣ.

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 42/2.7.97 ερώτηση δόθηκε με το υπ' αριθμ. 10711/8.10.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση στην ερώτηση 42/2.7.97 των Βουλευτών κυρίων Ο. Κολοζώφ, Α. Τασούλα σας γνωρίζουμε τα εξής:

1) ΗΓΓΕΤ είχε προτείνει την εγγραφή στο Π.Δ.Ε. ποσού δρχ. 50 εκ. για την κάλυψη των μετακιήσεων προς το CERN των Ελλήνων Επιστημόνων προκειμένου να συμμετάσχουν στα πειράματα που πραγματοποιούνται εκεί. Αρμόδιο για να σας ενημερώσει για το Πρόγραμμα Επενδύσεων είναι το ΥΠΕΘΟ, στο οποίο διαβιβάζουμε την ερώτηση αυτή.

2) Η ΓΓΕΤ στα πλαίσια της ερευνητικής πολιτικής που ακολουθεί και μεταξύ των επιστημονικών τομέων που υποστηρίζει, πρωτεύουσα σημασία αποδίδει στη φυσική υψηλών ενεργειών.

Προσπαθεί δε τόσο μέσω του Κοινοτικού Πλαισίου Στήριξης όσο και μέσω του Προϋπολογισμού Δ.Ε. να στηρίξει την έρευνα στον κλάδο αυτό.

Η Υπουργός

Β. ΠΑΠΑΝΔΡΕΟΥ"

2. Στην με αριθμό 99/2.7.97 ερώτηση δόθηκε με το υπ' αριθμ. 4641/29.10.97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην πιο πάνω σχετική ερώτηση που κατέθεσε στη Βουλή η Βουλευτής κ. Ανδριανή Λουλέ και η οποία διαβιάσθηκε στην υπηρεσίας μας από το Υπουργείο Υγείας και Πρόνοιας, σχετικά με τη σύσταση μονάδας του ΙΚΑ στην Κοινότητα Πυργετού Λάρισας, σας πληροφορούμε τα εξής:

1. Για τη σύσταση μονάδας του Ιδρύματος σε οποιαδήποτε περιοχή πρέπει τα ασφαλιστικά μεγέθη της (αριθμός ασφαλισμένων, επιχειρήσεων κλπ.) να δικαιολογούν την πλήρη απασχόληση δύο τουλάχιστον υπαλλήλων και παράλληλα να υπάρχουν προβλήματα σοβαρά στην εξυπηρέτηση των κατοίκων της περιοχής από τις υπάρχουσες μονάδες του Ιδρύματος, λόγω των υφισταμένων συγκοινωνιακών και άλλων συνθηκών.

2. Η Κοινότητα Πυργετού Λάρισας υπέβαλε σχετικό αίτημα το οποίο εξετάσθηκε από την Διοίκηση του ΙΚΑ και κρίθηκε ότι προς το παρόν δεν δικαιολογείται σύσταση διοικητικής μονάδας στην εν λόγω περιοχή.

3. Τέλος σημειώνεται ότι το εν λόγω αίτημα θα επανεξετασθεί στα πλαίσια των εργασιών για την κατάρτιση του νέου Οργανισμού του Ιδρύματος, σύμφωνα με τις διατάξεις του ν.2903/97.

Ο Υφυπουργός

ΝΙΚΟΣ ΦΑΡΜΑΚΗΣ"

3. Στην με αριθμό 190/4.7.97 ερώτηση δόθηκε με το υπ' αριθμ. 1470/31.10.97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 190/4.7.97 ερώτησης που κατέθεσε ο Βουλευτής κ. Δ. Κωστόπουλος στη Βουλή των Ελλήνων, σας γνωρίζεται ότι:

Το Ελληνικό Γραφείο Αποζημιώσεων ΝΑΤΟ Δεχομένου Κράτους είναι αρμόδιο να δέχεται αιτήσεις αποζημιώσεως, που υποβάλλονται κατά τις διατάξεις του 'Αρθρου 8 παρ.5 και 6 του ν.2799/54 "Περί κυρώσεως της εν Λονδίνω υπογραφείσης την 19ην Ιουνίου 1951 Συμβάσεως μεταξύ των Κρατών-Μελών της Συνθήκης του Βορείου Ατλαντικού, επί του Νομικού Καθεστώτος των δυνάμεων αυτών και του εν Παρισίοις υπογραφέντος την 28ην Αυγούστου 1952 Πρωτοκόλλου επί του νομικού καθεστώτος των διεθνών στρατιωτικών Αρχηγείων των εγκαθιδρυομένων, συμφώνως με τη Συνθήκη του Βορείου Ατλαντικού". Η Συνθήκη αυτή καθορίζει και τη διαδικασία εξώδικης αποζημίωσης τρίτων που ζημιώθηκαν από αδικοπραξία μέλους δυνάμεως του ΝΑΤΟ.

Σε ότι αφορά τα αίτια του αεροπορικού ατυχήματος και κατά συνέπεια τον προσδιορισμό της ευθύνης της ξένης δυνάμεως, δηλαδή του Βελγικού Κράτους είχε συσταθεί επιτροπή της Βέλγικής Πολεμικής Αεροπορίας, βοηθούμενη από αντίστοιχη της Ελληνικής Πολεμικής Αεροπορίας, για τη διερεύνηση του θέματος.

Η ύπαρξη του σχετικού πορίσματος είναι απαραίτητη για να προχωρήσει περαιτέρω η διαδικασία εφαρμογής του άρθρου 8 παρ.5 της Συμβάσεως του ΝΑΤΟ. Ωστόσο, μέχρι σήμερα δεν έχει αποσταλεί το πόρισμα της Βελγικής Επιτροπής με τις σχετικές επίσημες απόψεις του Βελγικού Κράτους. Παρά ταύτα ο κύριος Υπουργός Εθνικής 'Αμυνας, αναγνωρίζοντας το δίκαιο των πληγέντων αγροτών και προκειμένου να αποκατασταθούν το συντομότερο δυνατόν, ανάθεσε την αρμοδιότητα για την αποζημίωση τους στο Γενικό Επιτελείο Αεροπορίας, προκειμένου αυτό να προβεί στη διάθεση του σχετικού κονδυλίου (8 ετατομμυρίων δραχμών περίπου), έως ότου ολοκληρωθούν οι σχετικές διαδικασίες, που προαναφέρθηκαν.

Ο Υπουργός

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ"

4. Στην με αριθμό 469/18.7.97 ερώτηση δόθηκε με το υπ' αριθμ. 2810/31.10.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 469/18.7.97 των Βουλευτών κυρίων Μ. Κωστόπουλου και Μπ. Αγγουράκη που κατατέθηκε στη Βουλή των Ελλήνων σχετικά με την προκήρυξη διεθνούς πλειοδοτικού διαγωνισμού για την αξιοποίηση της έκτασης του ΕΟΤ στην περιοχή Β' Αλιπέδου Βούλας, σας γνωρίζουμε τα εξής:

1. Οι λουτρικές εγκαταστάσεις του ΕΟΤ στη Βούλα, οι οποίες σημειωτέον λειτουργούν από 30ετίας, μέχρι σήμερα χρησιμοποιήθηκαν κυρίως για τις αθλητικές τους εγκαταστάσεις, παρά για την ακτή αυτή καθεαυτή. Συγκεκριμένα, η ζήτηση για τη συγκεκριμένη ακτή ανέρχεται περίπου στο 25% περίπου της ζήτησης των άλλων ακτών (68.000 άτομα το 1996 έναντι π.χ. 480.000 άτομα της Βουλιαγμένης κ.ο.κ.) Το γεγονός αυτό σε συνδυασμό με την απειλούμενη επιδείνωση των προβλημάτων της έκτασης με την κατασκευή αγωγού ομβρίων για την αποχέτευση της περιοχής, ανάγκασε τον ΕΟΤ να προγραμματίσει την ανανέωση των εγκαταστάσεών του, στην περιοχή, μέσα από ένα συγκεκριμένο επενδυτικό σχέδιο.

Η εγκατάσταση που προγραμμάτισε ο ΕΟΤ ήταν Θεματικό Πάρκο Νερού, δηλαδή ένα σύνολο εγκαταστάσεων αστικής αναψυχής, που ενώ περιλαμβάνει όλες τις εξυπηρετήσεις των "λουτρικών εγκαταστάσεων" παλαιού τύπου, τις συνθέτει και τις προσφέρει με ένα τρόπο σύγχρονο και ολοκληρωμένο, ώστε πράγματι να προσελκύσουν ζήτηση όλων των ηλικιών. Στόχος ήταν ο πλειοδότης, με βάση τις αναγκαίες μελέτες και δη τη Μελέτη Περιβαλλοντικών Επιπτώσεων, να αντιμετωπίσει και τα προβλήματα της περιβαλλοντικής υποβάθμισης της έκτασης.

Δεδομένου ότι, ο ΕΟΤ είχε ενδιαφέρουσες προτάσεις για επενδύσεις σε υδροψυχαγωγικά πάρκα, απευθύνθηκε από τα τέλη του 1994, σε συνεννόηση και με το Δήμο Βούλας στον Οργανισμό Ρυθμιστικού Σχεδίου Αθήνας, που είναι αρμόδιος για το σχεδιασμό των χρήσεων γης στην παραλιακή ζώνη της Αττικής και ζήτησε τη χωροθέτηση του Πάρκου στο Β' Αλίπεδο Βούλας. Η πρόταση έγινε αποδεκτή από τον ΟΡΣΑ το Σεπτέμβρη του 1995 (εναλλακτικά για Θεματικό Πάρκο Νερού ή Ενυδρείο). Στη συνέχεια η ΕΟΤ, στα πλαίσια και του όλου προγράμματος αξιοποίησης της περιουσίας του, προκήρυξε το σχετικό διαγωνισμό ειδοποιώντας τον ΟΡΣΑ και ενσωματώνοντας τις παρατηρήσεις του ΟΡΣΑ ως όρους στην προκήρυξη.


 

  

Σελίδα 2642 

2. Προκειμένου να δοθεί χρόνος να γίνει σαφές προς κάθε κατεύθυνση το σχέδιο αξιοποίησης της έκτασης και γενικότερα της παραλίας, αποφασίσθηκε η ακύρωση του εν λόγω πλειοδοτικού διαγωνισμού.

Η Υπουργός

ΒΑΣΩ ΠΑΠΑΝΔΡΕΟΥ"

5. Στην με αριθμό 507/22.7.97 ερώτηση δόθηκε με το υπ' αριθμ. 1489/5.11.97 έγγραφο από τον Υπουργό Εθνικής 'Αμυνας η ακόλουθη απάντηση:

Σε απάντηση της 507/22.7.97 ερώτησης που κατέθεσαν οι Βουλευτές κυρίους Μ. Αγγουράκης και Ο. Κολοζώφ, σας γνωρίζονται τα εξής:

Με το ν. 732/77 επιτρέπεται η παραχώρηση, άνευ ανταλλάγματος, κατά κυριότητα, στους Δήμους Αθηναίων και Ζωγράφου, έκτασης 965 στρεμμάτων των Στρατοπέδων Γουδίου, ιδιοκτησίας ΤΕΘΑ-ΑΟΟΑ (Ταμείο Εθνικής 'Αμυνας-Αυτόνομος Οικοδομικός Οργανισμός Αξιωματικών), με σκοπό τη δημιουργία χώρου πρασίνου δεδομένου ότι μόνο το 10% αυτής μπορεί να χρησιμοποιηθεί για ανέγερση κτιρίων πολιτιστικών, αθλητικών και γενικά ψυχαγωγικών εκδηλώσεων. Προϋπόθεση για την ισχύ του Νόμου τέθηκε η έγκριση, με προεδρικό διάταγμα, της οικιστικής ανάπτυξης περιοχών του ΑΟΟΑ.

Ο συγκεκριμένος Νόμος είναι δυνητικός (οι διατάξεις του δεν δημιουργούν υποχρέωση αλλά παρέχουν δικαίωμα) και η υλοποίηση του συναρτάται ευθέως με την έγκριση της οικιστικής ανάπτυξης του ΑΟΟΑ. Η ενεργοποίησή του έγινε το 1979, με την έκδοση σχετικού π.δ., το οποίο στη συνέχεια, μετά από προσφυγή του Δήμου Παπάγου στο Σ.τ.Ε., ακυρώθηκε με αποτέλεσμα ο ν.732/77 να καταστεί ανενεργός.

Μέχρι σήμερα από τα 965 στρέμματα των Στρατοπέδων ΓΟΥΔΙΟΥ έχουν αποδεσμευθεί και αποδοθεί στους Δήμους 435 στρέμματα. Στην εναπομένουσα έκαση και ειδικότερα σε τμήματα αυτής αποτελούμενο από 335 στρεμ. δημιουργείται από τη Στρατιωτική Υπηρεσία το 'Αλσος Ελληνικού Στρατού, ένας πολύλειτουργικός χώρος πρασίνου, αναψυχής και πολιτιστικών δρατηριοτήτων. Το υπόλοιπο τήμα κατέχεται από δύο Στρατόπεδα που στεγάζουν σημαντικές στρατιωτικές υπηρεσίες και είναι αδύνατο να μεταφερθούν αν δεν προηγηθεί η εξεύρεση κατάλληλου χώρου μεταστέγασης και η εξασφάλιση της σοβαρής χρηματοδότησης που απαιτείται για τη δημιουργία νέων εγκαταστάσεων και έργων υποδομής.

Πρέπει ωστόσο να καταστεί σαφές ότι, το 'Αλσος Ελληνικού Στρατού, μετά την ολοκλήρωσή του και την απόδοσή του στο Κοινό, θα αποτελέσει ένα πνεύμονα πρασίνου και ζωής για τους κατοίκους του Λεκανοπεδίου Αττικής.

Ο Υπουργός

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ"

6. Στην με αριθμό 740/1.8.97 ερώτηση δόθηκε με το υπ' αριθμ. 17389/31.10.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 740/1.8.97 που κατατέθηκε στη Βουλή των Ελλήνων από το Βουλευτή κ. Ηλία Βεζδρεβάνη σας πληροφορούμε τα εξής:

Το έργο φυσικού αερίου καθορίστηκε έτσι ώστε να είναι οικονομικά βιώσιμο. Κατά συνέπεια και ιδίως στην πρώτη φάση, περιλαμβάνει την τροφοδότηση των περιοχών με τις μεγαλύτερες ενεργειακές καταναλώσεις. Αυτό εξάλλου ήταν απαραίτητο για την εξασφάλιση και της σχετικής χρηματοδότησης από την Ευρωπαϊκή 'Ενωση (επιδοτήσεις-δάνεια), η οποία καλύπτει το 70% περίπου της συνολικής επένδυσης. Αυτός είναι και ο λόγος για τον οποίο δεν έχει περιληφθεί στο σημερινό προσδιορισμό του έργου η τροφοδότηση της Ηπείρου με φυσικό αέριο.

Μετά το πέρας της κατασκευαστικής περιόδου του παρόντος έργου, η ΔΕΠΑ θα μπορέσει να εξετάσει την επέκταση της τροφοδοσίας με φυσικό αέριο και σε άλλες πεοιρχές, στα πλαίσια των δυνατοτήτων της, συνεκτιμώντας και τις δυνατές καταναλώσεις κατά περίπτωση.

Η Υπουργός

ΒΑΣΩ ΠΑΠΑΝΔΡΕΟΥ"

7. Στην με αριθμό 873/7.8.97 ερώτηση δόθηκε με το υπ' αριθμ. 3157/5.11.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 873/7.8.97 η οποία κατατέθηκε στη Βουλή των Ελλήνων από τον Βουλευτή, κ. Μάνο, σας γνωρίζουμε ότι, στη συνεδρίαση της Κυβερνητικής Επιτροπής της 1.8.1997, αποφασίστηκενα ανατεθεί στην Ε.Τ.Ε.Β.Α. το έργο της διατύπωσης των χαρακτηριστικών, τα οποία πρέπει να διακρίνουν τον οίκο που θα αναλάβει το έργο της εκτίμησης της ανταγωνιστικότητας των όρων της επίμαχης Σύμβασης, του περιεχομένου της εντολής σ'αυτόν, καθώς και της διεκπεραίωσης όλων των σχετικών διαδικασιών προκήρυξης πρόσκλησης εκδήλωσης ενδιαφέροντος, επιλογής του οίκου, υπογραφής της σχετικής σύμβασης, εποπτείας της υλοποίησης του έργου, παραλαβής της τελικής έκθεσης του οίκου, κ.ο.κ.

Ως προς το ερώτημα του κ. Μάνου αν στον οίκο που θα επιλεγεί για να κάνει τον έλεγχο της σύμβασης για τη Φλώρινα θα ισχύσουν όσα ισχύουν για τους συντάκτες του ενημερωτικού φυλλαδίου για την αύξηση του μετοχικού κεφαλαίου της Εθνικής Τράπεζας, η απάντηση είναι όχι. Και αυτό διότι ουδεμία σχέση έχουν τα δύο αντικείμενα μεταξύ τους.

Σύμφωνα με την κείμενη Νομοθεσία, την αστική ευθύνη έναντι των επενδυτών που απέκτησαν κινητές αξίες μέσω δημόσιας εγγραφής φέρει ο ανάδοχος της έκδοσης, για την πληρότητα και ακρίβεια του ενημερωτικού δελτίου. Η ευθύνη αυτή ανάγεται στην υποχρέωση του αναδόχου να εκθέσει όλα εκείνα τα πραγματικά γεγονότα, που είναι σε θέση να γνωρίζει ή οφείλει να μάθει (κατόπιν προσηκόντως επιμελούς νομικού και οικονομικού ελέγχου), τα οποία έχουν έχουν αντίκτυπο στην τιμή διάεθεσης των κινητών αξιών. Η ευθύνη αυτή λοιπόν υφίσταται σε περίπτωση απόκρυψης η παραποίησης ουσιαστικών στοιχείων, καθώς και για τη διενέργεια πλημμελούς ελέγχου.

Σύμφωνα με πάγια διεθνή πρακτική την οποία εφαρμόζει και η Ευρωπαϊκή 'Ενωση για αναθέσεις σε αναγνωρισμένους σχετικούς οίκους, έργων παροχής συναφών υπηρεσιών γνωμάτευσης, οι αντίστοιχοι οίκοι δεν φέρουν αστική ευθύνη και δεν υποχρεούνται σε παροχή, εγγυήσεων για το αποτέλεσμα της γνωμάτευσής τους. Παρέκκλιση από αυτήν τη διεθνή πρακτική θα συνεπάγεται την αδυναμία προσέλκυσης των οίκων εκείνων που έχουν τα εχέγγυα για να φέρουν σε πε'ρας το εν λόγω έργο.

Η ΕΤΕΒΑ έχοντας εμπειρία συμβούλου έχει προχωρήσει με διαφανείς διαδικασίες στην πρόσκληση ενδιαφέροντος, που δημοσιεύθηκε ευρύτατα σε ελληνικές και ξένες εφημερίδες, στην ανακοίνωση των ονομάτων των ενδιαφερομένων οίκων που υπέβαλλαν εκδήλωση ενδιαφέροντος καθώς και στην ανακοίνωση των οίκων που επελέγησαν προς τους οποίους απεστάλησαν τα σχετικά τεύχη (termς of reference).

Θα πρέπει εδώ να τονισθεί ότι η ΕΤΕΒΑ στα πλαίσια της εντολής της έχει ζητήσει ανεξάρτητος εκτιμητής, αφού λάβει γνώση της συμβάσεως και της μεθοδολογίας που ακολούθησε η ΔΕΗ κατά τις διαπραγματεύσεις οι οποίες κατέληξαν στο συγκεκριμένο τίμημα, να υποβάλλει προσφορά στην οποία είναι ελεύθερος να ακολουθήσει τη δική του μεθοδολογία για να οδηγηθεί στο όποιο τίμημα θεωρεί αυτός ανταγωνιστικό.

Είναι αυτονόητο ότι ο οίκος που θα επιλεγεί θα πρέπει να αφεθεί ελεύθερος, χωρίς να επηρεαστεί από κανέναν, να εκφράσει τη γνώμη του και να υποβάλει το τεκμηριωμένο αποτέλεσμα της πραγματογνωμοσύνης του.

Μετά την υποβολή της πρότασης αυτής, η πραγματογνωμοσύνη θα είναι δημοσιεύσιμη και η Κυβέρνηση θα προχωρήσει στις αποφάσεις της ανάλογα με το αποτέλεσμα.

Η Υπουργός

ΒΑΣΩ ΠΑΠΑΝΔΡΕΟΥ"


 

  

Σελίδα 2643 

8. Στην με αριθμό 892/7.8.97 ερώτηση δόθηκε με το υπ' αριθμ. 5069/3.11.97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Σχετικά με την ερώτηση 892/7.8.97 που κατέθεσε στη Βουλή των Ελλήνων ο Βουλευτής κ. Ηλίας Βεζδρεβάνης και αφορά στον καθορισμό των κατωτέρω ορίων αμοιβών οδοντοτεχνικών εργασιών σας γνωρίζουμε ότι σχετικό αίτημα διαβιβάστηκε προς το ΚΕΣΥ για την από τις διατάξεις του άρθρου 8 του ν.1666/86, καθοριζόμενη γνωμοδότησή του.

'Ηδη έχουν συγκροτηθεί οι αρμόδιες Επιτροπές κοστολόγησης του ΚΕΣΥ και αναμένεται η επί του ως άνω γμωμοδότηση.

Μετά την έκδοση αυτής και την αποδοχή της το Υπουργείο θα προχωρήσει στην κατάρτιση και έκδοση της προβλεπομένης, από τις προαναφερόμενες διατάξεις αποφάσεις.

Ο Υφυπουργός

ΕΜΜΑΝΟΥΗΛ ΣΚΟΥΛΑΚΗΣ"

9. Στην με αριθμό 1028/20.8.97 ερώτηση δόθηκε με το υπ' αριθμ. 1512/31.10.97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 1028/20.8.97 ερώτησης που κατέθεσε ο Βουλευτής κ. Η. Βεζδρεβάνης στη Βουλή των Ελλήνων, σας γνωρίζεται ότι:

Η πρόληψη των ασθενειών και των ατυχημάτων στους Στρατευμένους είναι ένας τομέας, ο οποίος για την ηγεσία του ΥΠΕΘΑ αποτελεί τη βάση πάνω στην οποία οικοδομείται ένα αξιόμαχο και αποτελεσμαστικό Στράτευμα. Οι ενέργειες του Υγειονομικού Σώματος στον τομέα της πρόληψης βρίσκονται σε υψηλότατο επίπεδο, ενώ καταβάλλονται συνεχείς προσπάθειες επέκτασης του συστήματος πρόληψης.

Συγκεκριμένα ο Νεοσύλλεκτοι όταν κατατάσσονται στα Κέντρα Εκπαίδευσης Νεοσύλλεκτων (ΚΕΝ) εξετάζονται από τους ιατρούς την πρώτη ημέρα της κατάταξής τους. Στη συνέχεια προγραμματίζονται για εμβολιασμούς, ακτινογραφία θώρακος, ταυτοποίηση ομάδα αίματος, στοματολογικό-οδοντιατρικό έλεγχο και ότι άλλο χρειασθεί κατά περίπτωση. 'Ολες οι παραπάνω πληροφορίες καταγράφονται στο ατομικό βιβλιάριο υγείας του κάθε Στρατευμένου. Ακόμη, ο ψυχολόγος και ο Διοικητής Υπομονάδας λαμβάνουν συνέντευξη από τον Νεοσύλλεκτο.

'Οσον αφορά τον καρκίνο και τις καρδιοπάθειες, πρόκειται για ιδιοπαθείς ασθένειες, σπάνιες στην ηλικία των Στρατευμένων, οι οποίες αν παρουσιασθούν, διαγιγνώσκονται έγκαιρα και αντιμετωπίζονται κατάλληλα. Εάν είναι γνωστή η ύπαρξη τέτοιου είδους πάθησης, προ της στράτευσης, ανάλογα με τη βαρύτητα της κάθε περίπτωσης χορηγείται αναβολή κατάταξης ή και ακαταλληλότητα μεταγενέστερα, αλλά σε άλλες ηπιότερες περιπτώσεις κρίνεται η σωματική ικανότητα του Στρατεύσιμου ως 1/2, 1/3, 1/4 και του παρέχεται στη συνέχεια η πλέον κατάλληλη θεραπευτική αντιμετώπιση, εφόσον ήθελε χρειασθεί. Σχετικά με τα ατυχήματα, τις αυτοκτονίες ή άλλες αιφνίδιες παθήσεις, όπως τα λοιμώδη νοσήματα των οποίων η εμφάνιση είναι τυχαία, εφαρμόζεται δοκιμασμένο σύστημα πρόληψης.

Κατά τη διάρκεια της παραμονής των Στρατιωτικών στα ΚΕΝ πραγματοποιούνται ενημερωτικές ομιλίες και διαλέξεις από ειδικούς (ψυχιάτρους, ψυχολόγους, κοινωνικούς λειτουργούς ιατρούς και άλλους) με ποικιλία θεμάτων όπως: ατομική υγιεινή, διατροφή, αλκοόλ, κάπνισμα, ναρκωτικά, ατυχήματα, καρκίνος, AIDS και άλλα μεταδοτικά νοσήματα. Επίσης για τα περισσότερα θέματα διανέμονται ενημερωτικά φυλλάδια.

Αλλά και στις Μονάδες στις οποίες υπηρετούν οι Στρατευμένοι συνεχίζεται η προληπτική ιατρική φροντίδα τους. 'Ολες οι Μονάδες καλύπτονται από ιατρό, ο οποίος ολοκληρώνει το πρόγραμμα εμβολιασμού, εξετάζει κάθε δίμηνο, προληπτικά, όλους τους στρατιώτες και ενημερώνει τα ατομικά βιβλιάρια κατά περίπτωση.

Επιπροσθέτως, εξετάζει τους μαγείρους και όσους ασχολούνται με την παρασκευή και διάθεση φαγητού ή άλλων τροφίμων και εδών ΚΨΜ και προγραμματίζει τις ειδικές εργαστηριακές εξετάσεις τους ανά τρίμηνο. Ακόμη διενεργεί τον υγειονομικό έλεγχο των εγκαταστάσεων, του ύδατος των τροφίμων και των ατομικών και δημοσίων εδιών.

Στην εκπλήρωση των καθηκόντων του αυτών έχει την αμέριστη συμπαράσταση των Υγειονομικών Αξιωματικών του Σχηματισμού.

Ακόμη, η Διεύθυνση Υγεινομικού κάθε Κλάδου οργανώνει και υλοποιεί προγράμματα ενημέρωσης και εκπαίδευσης των μονίμων στελεχών σε θέματα υγείας και πρόληψης σε ομιλίες, σεμινάρια, ημερίδες κτλ. Κατ' αυτόν τον τρόπο επιτυγχάνεται η επιμόρφωση και ευαισθητοποίηση των μονίμων στελεχών, σε ζωτικής σημασίας θέματα υγείας και προληπτικής υγιεινής.

Πέραν των ανωτέρω, οι Διευθύνσεις Υγειονομικού επιδιώκουν διαρκώς τη βελτίωση του συστήματος πρόληψης. Στα πλαίσια αυτά σχεδιάζεται η δημιουργία ειδικού Κέντρου Προληπτικής Ιατρικής στο 414 ΣΝΕΝ για το άμεσο μέλλον, ενώ επεκτείνεται το φάσμα της ανοσοποίησης των Στρατευμενων με εμβολιασμό κατά της μηνιγγίτιδας.

Η λειτουργία του συστήματος προληπτικής ιατρικής στο Στρατό είναι μία από τις πλέον σύγχονες και η αξιοπιστία της αποδεικνύεται καθημερινά από την αποτελεσματικότητά της.

Εν κατακλείδι, η προληπτική ιατρική στο Στράτευμα έχει τέτοια παράδοση, δομή και επιτυχία, που όμοιά της δεν ανευρίσκεται σε άλλες πληθυσμιακές ομάδες. Η διαβίωση των νέων στο Στρατό είναι αναλογικά η πλέον ασφαλής, σε σχέση με άλλες δραστηριότητές τους.

Ο Υπουργός

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ"

10. Στην με αριθμό 1067/22.8.97 ερώτηση δόθηκε με το υπ' αριθμ. 33181/3.11.97 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση 1067/22.8.97 που κατέθεσε στη Βουλή ο Βουλευτής κ. Γιάννης Κουράκης, σχετικά με τα αντιπλημμυρικά έργα περιοχών της πόλεως Ηρακλείου (ποταμός Γιόφυρος) και η οποία μας κοινοποιήθηκε από το ΥΠΕΧΩΔΕ, σας πληροφορούμε για τα θέματα της αρμοδιότητάς μας, ότι:

στο Π.Δ.Ε 1997 και ειδικότερα στη ΣΑΕ-057/2, που περιλαμβάνει έργα που εκτελεί ο ΟΑΝΑΚ, έχει περιληφθεί το έργο 9557500 "Διευθέτηση κοίτης χειμ. Γιοφύρου από Λεωφ. 62 Μαρτύρων μέχρι θάλασσα" με προϋπολογισμό 784 εκατ. δρχ. και φετεινή πίστωση 450 εκατ. δρχ., το οποίο περιλαμβάνεται στο Κ.Π.Σ. 1994-99 (Περιφερειακό σκέλος) και το οποίο εκτελείται χωρίς χρηματοδοτικά προβλήματα.

Ο Υφυπουργός

ΧΡΗΣΤΟΣ ΠΑΧΤΑΣ"

11. Στην με αριθμό 1101/26-8-97 ερώτηση δόθηκε με το υπ' αριθμ. 22417/31-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1101/26.8.97, που κατατέθηκε στη Βουλή των Ελλήνων από τον Βουλευτή κ. Μανώλη Κεφαλογιάννη σας γνωρίζουμε τα κάτωθι:

1. Αντιμετώπιση των άμεσων αναγκών

1.1. Η ΔΕΗ έγκαιρα είχε υπογράψει από 01.08.95 Σύμβαση για την προμήθεια και εγκατάσταση δύο αεριοστροβιλικών Μονάδων, ισχύος 59 MW η καθεμία, στο Σταθμό Χανίων, με σύντομους χρόνους παράδοσης προκειμένου να αντιμετωπισθμούν τα φορτία αιχμής του θέρους του 1996.

Σύμφωνα με την υπογραφείσα Σύμβαση η πρώτη Μονάδα θα ετίθετο σε λειτουργία την 01.06.96 και η δεύτερη την 01.09.96.

1.2. Εξαιτίας αντιδράσεων κατοίκων και φορέων της περιοχής του Σταθμού, η κατασκευή του έργου διεκόπη επί μακρό χρονικό διάστημα, αποτέλεσμα το θέρος του 1996 και του 1997 η Κρήτη να στερηθεί της ηλεκτρικής ενέργειας, που θα μπορούσαν να συνεισφέρουν οι δύο αυτές Μονάδες.

1.3. Μετά από πολλές προσπάθειες όλων των ενδιαφερομένων


 

  

Σελίδα 2644 

μερών και μετά από σύσκεψη των φορέων του Νομού Χανίων που πραγματοποιήθηκε την 10.1.97 στην Αθήνα υπό την Προεδρία της Υπουργού Ανάπτυξης, κατέστη δυνατή η συνέχιση των εργασιών εγκατάστασης των δύο νέων Αεριοστροβίλων.

Ο πρώτος Αεριοστρόβιλος αναμένεται να τεθεί σε λειτουργία το Φεβρουάριο και ο δεύτερος το Μάϊο του 1998, με συνέπεια το θέρος του 1998 να υπάρχει αρκετή εφεδρεία για την κάλυψη της ζήτησης ηλεκτρικής ενέργειας στην Κρήτη.

2. Αντιμετώπιση των μακροχρόνιων αναγκών

'Οσον αφορά στην αντιμετώπιση των μακροχρόνιων αναγκών ηλεκτροδότησης, σύμφωνα με την ομόφωνη απόφαση του Περιφερειακού Συμβουλίου Κρήτης, για την επίλυση του ενεργειακού προβλήματος, της Νήσου, η ΔΕΗ εκτός του ως άνω 'Εργου, ήδη προχωρεί με ταχείς ρυθμούς: στην εκπόνηση των απαιτούμενων μελετών για την υλοποίηση του 'Εργου του νέου ΑΗΣ ΚΡΗΤΗΣ στον Αθερινόλακκο Λασιθίου, και στην εξέταση της καταλληλότητας πιθανών υποψηφίων θέσεων εγκατάστασης νέου Σταθμού ηλεκτροπαραγωγής στο Νομό Ρεθύμνης, για την αντιμετώπιση των μακροπρόθεσμων αναγκών (μετά το 2006) της Νήσου.

3. Τα ανωτέρω προωθούνται με παράλληλη δραστηριοποίηση της Επιχείρησης στον τομέα της ορθολογικής χρήσης και εξοικονόμησης ενέργειας, όπως η δανειοδότηση των καταναλωτών για μαζική αντικατάσταση των λαμπτήρων πυρακτώσεως με ηλεκτρονικούς λαμπτήρες χαμηλής κατανάλωσης, ώστε σε συνδυασμό με την αύξηση της συμβολής των Ανανεώσιμων Πηγών Ενέργειας, στα πλαίσια των διατάξεων του ν.2244/94, να επιτευχθεί η βέλτιστη αντιμετώπιση του ενεργειακού προβλήματος της Κρήτης.

4. Επιπλέον σας γνωρίζουμε ότι στο Επιχειρησιακό Πρόγραμμα Ενέργειας έχουν ενταχθεί μέχρι 30.9.1997, 129 έργα με συνολικό προϋπολογισμό 204,7 δισεκατομμυρίων δραχμών.

Από τα έργα αυτά:

- 3 έργα αφορούν ισάριθμους σταθμούς της ΔΕΗ την 5η Μονάδα Αγ. Δημητρίου στην Πτολεμαϊδα, το Μικρό Λαύριο και την μονάδα Φυσικού Αερίου στην Κομοτηνή, συνολικού προϋπολογισμού 150,8 δισεκατομμυρίων δραχμών

- 57 έργα αφορούν ιδιωτικές ενεργειακές επενδύσεις που ενισχύονται από το ΕΠΕ σε ποσοστό από 30 έως 55% του προϋπολογισμού τους ανάλογα με την εφαρμοζόμενη ενεργειακή τεχνολογία. Ο συνολικός προϋπολογισμός των έργων αυτών ανέρχεται σε 39,9 δισεκατομμύρια δραχμές, με ποσοστό προϋπολογισμού σε έργα εκτός Αττικής 74,2%. Τέσσερα από τα έργα αυτά αφορούν στην Κρήτη, συνολικού προϋπολογισμού 4,8 δισεκατομμυρίων δραχμών ή ποσοστού 12% του συνολικού προϋπολογισμού των ιδιωτικών επενδύσεων. Τα έργα αυτά θα συμβάλλουνστον περιορισμό προβλημάτων αιχμών ηλεκτρικής ζήτησης στην Κρήτησ κατά την τουριστική περίοδο.

- 57 έργα αφορούν ανάπτυξη εργαστηριακής υποδομής, επιδεικτικά έργα εφαρμογών ανανεώσιμων πηγών ενέργειας στις περιοχές Αττικής, Μεσσηνίας και Θεσσαλονίκης, και επί τόπου έρευνα και αποτίμηση του δυναμικού όλης της χώρας σε στερεά καύσιμα, γεωθερμία, ουράνιο και υδάτινους πόρους, συνολικού προϋπολογισμού 11 δισεκατομμυρίων δραχμών.

- 9 έργα αφορούν μελέτη εξειδικευμένων θεμάτων όπως η διαμόρφωση θεσμικού πλαισίου για τη Χρηματοδότηση από Τρίτους, η εκπόνηση Προδιαγραφών Ενεργειακών Επιθεωρήσεων και Επιθεωρητών, η διαμόρφωση νομοθεσίας και η ανάπτυξη διαχειριστικού συστήματος εκμετάλλευσης γεωθερμικών πεδίων, κλπ ή διοργάνωση ημερίδων και άλλων εκδηλώσεων για την ενημέρωση του κοινού στα παραπάνω θέματα και γενικά για τα επενδυτικά κίνητρα του ΕΠΕ. Ο συνολικός προϋπολογισμός των έργων αυτών ανέρχεται σε 191 εκατομμύρια δραχμές. Τρία (3) τέλος έργα αφορούν στην τεχνική υποστήριξη και παρακολούθηση του προγράμματος.

Σε ότι αφορά τον εναπομένοντα προς εξειδίκευση προϋπολογισμό του Επιχειρησιακού Προγράμματος Ενέργειας, αυτός ανέρχεται σε 116,5 δισεκατομμύρια δραχμές. Υλοποιείται η ακόλουθη κατανομή του προϋπολογισμού με επιλέξιμη όλη την ελληνική επικράτεια:

- 76,3 δισεκατομμύρια δραχμές σε ιδιωτικές ενεργειακές επενδύσεις. 'Εχει ήδη πραγματοποιηθεί ο δεύτερος κύκλος δημόσιας προκήρυξης για υποβολή προτάσεων μέχρι 31 Οκτωβρίου 1997.

- 16,8 δισεκατομμύρια δραχμές σε ιδιωτικές ενεργειακές επενδύσεις σε Μικρομεσαίες Επιχειρήσεις. 'Εχει ήδη πραγματοποιηθεί ο πρώτος κύκλος δημόσιας προκήρυξης για υποβολή προτάσεων μέχρι 31 Οκτωβρίου 1997.

- 20,9 δισεκατομμύρια δραχμές σε ιδιωτικές ενεργειακές επενδύσεις. Ο ακριβής καθορισμός του αντικειμένου των επενδύσεων αυτών είνα υπό ολοκλήρωση και σύντομα θα υπάρξει σχετική δημόσια προκήρυξη.

- 2,5 δισεκατομμύρια δραχμές σε επιπρόσθετα επιδεικτικά έργα στην περιφέρεια και έργα ανάπτυξης υποδομής σε όλη τη χώρα για τη συλλογή ενεργειακών δεδομένων και ανάπτυξης πληροφοριακών συστημάτων εξειδικευμένης ενεργειακής πληροφόρησης για επενδυτές και διαμόρφωσης θεσμικού πλαισίου για την ενέργεια λαμβάνονται υπόψη και την απελευθέρωση της ευρωπαϊκής αγοράς ηλεκτρικής ενέργειας.

Με βάση τα παραπάνω δεν υπάρχει η παραμικρή αμφιβολία για τον έντονα περιφερειακό χαρακτήρα του Επιχειρησιακού Προγράμματος Ενέργειας. Αυτός έχει εκφρασθεί και στην περίπτωση των κριτηρίων αξιολόγησης των μεγάλων ιδιωτικών ενεργειακών επενδύσεων με πριμοδότηση της βαθμολογίας εκείνων των επενδύσεων που εφαρμόζονται στην Θράκη και στα μη διασυνδεδεμένα νησιά της χώρας, όπως η Κρήτη.

Κανένα από τα ενταχθέντα έργα του Επιχειρησιακού Προγράμματος Ενέργειας δεν έχει ανατεθεί με την αναφερόμενη στην ερώτηση διαδικασία "προγραμματικών συμβάσεων προμηθειών και δημοσίων έργων", ούτε η διαδικασία αυτή πρόκειται να εφαρμοσθεί στα υπό ένταξη νέα έργα. Η ένταξη όλων των έργων πραγματοποιείται με τη σύμφωνη γνώμη της Ευρωπαϊκής Επιτροπής και στην αρμόδια για τη σχετική απόφαση Επιτροπή Παρακολούθησης συμμετέχουν και μη κρατικοί φορείς όπως ο Σύνδεσμος Ελληνικών Βιομηχανιών, το Τεχνικό Επιμελητήριο Ελλάδος, και άλλοι.

Επιπρόσθετα, οι μελέτες που εκπονούνται ή θα εκπονηθούν στο πλαίσιο του Επιχειρησιακού Προγράμματος Ενέργειας δεν προβλέπεται να υπερβούν σε ποσοστό επί του συνολικού προϋπολογισμού του Προγράμματος τα δύο τοις χιλίοις (2%ο).

Η Υπουργός

ΒΑΣΩ ΠΑΠΑΝΔΡΕΟΥ"

12. Στις με αριθμό 1149/27-8-97, 1539/19-9-97 ερωτήσεις δόθηκε με το υπ' αριθμ. 4094/4-11-97 έγγραφο από τον Υπουργό Υγείας και Πρόνοιας η ακόλουθη απάντηση:

"Απαντώντας στις ερωτήσεις 1149/27.8.97 και 1539/19.9.97, που κατέθεσε στη Βουλή, ο Βουλευτής κ. Ν. Τσιαρτσιώνης και μας διαβιβάσθηκαν από το Υπουργείο Δημόσιας Τάξης, σχετικά με την Επαιτεία ανηλίκων παιδιών και την εκμετάλλευση αυτών από ενηλίκους, σας πληροφορούμε τα ακόλουθα:

Τα τελευταία χρόνια με την πληθυσμιακή εισροή στη χώρα μας (λαθρομεταναστών, προσφύγων κλπ.), παρατηρείται έξαρση του φαινομένου της Επαιτείας ανηλίκων παιδιών αλλά και άλλων αναξιοπαθούντων ατόμων, που καθημερινά κατακλύζουν τους μεγάλους οδικούς κόμβους, τους συρμούς και τις εγκαταστάσεις των Η.Σ.Α.Π., τις αφετηρίες των μέσων μαζικής μεταφοράς, καθώς και άλλα κεντρικά σημεία της πόλης.

Το Υπουργείο Υγείας και Πρόνοιας, στα πλαίσια των αρμοδιοτήτων του και μέσω των Εποπτευομένων των Προνοιακών Φορέων (ΠΙΚΠΑ - Εθνικό Οργανισμό Πρόνοιας - ΜΗΤΕΡΑ) και των κατά τόπους Νομ/κών Αυτ/σεων (Δ/νσεις Πρόνοιας, Τμήματα Πρόνοιας) για την προστασία των Παιδιών της παραπάνω κατηγορίας εφαρμόζει μια σειρά μέτρων όπως:

α) Η χορήγηση επιδομάτων προνοιακού χαρακτήρα (πρόγραμμα ενίσχυση απροστάτευτων παιδιών), η εξυπηρέτησή τους από Ιδρύματα κλειστής και ανοικτής περίθαλψης, η τοποθέτηση σε ανάδοχες οικογένειες ακόμη και η προώθησή τους για υιοθεσία, εφόσον ακολουθηθεί η από το νόμο


 

  

Σελίδα 2645 

προβλεπόμενη διαδικασία.

β) Στα πλαίσια του Β' Κοινοτικού Πλαισίου Στήριξης εγκρίθηκε στο Υπουργείο μας το Επιχειρησιακό Πρόγραμμα "ΥΓΕΙΑ- ΠΡΟΝΟΙΑ".

Στον τομέα της Πρόνοιας εντάχθηκε η δημιουργία των Ειδικών Κέντρων 'Αμεσης Κοινωνικής Βοήθειας, στις δραστηριότητες των οποίων περιλαμβάνονται υπηρεσίες για τη συνεχή επικοινωνία με πολίτες, που αντιμετωπίζουν επείγοντα κοινωνικά προβλήματα σε 24ωρη διάρκεια με ακοινή τηλεφωνική γραμμή SOS, καθώς και κέντρα υποδοχής, ενημέρωσης και συμβουλευτικής υποστήριξης.

Επίσης, η λειτουργία Κοινωνικών ξενώνων για μονογονεϊκές οικογένειες, ξενώνες παιδιών και μητέρων, καθώς και παιδιών που για διαφόρους λόγους πρέπει να απομακρυνθούν από το οικογενειακό τους περιβάλλον.

Οι παρεχόμενες υπηρεσίες θα αφορούν βραχεία και μεταβατική φιλοξενία οικογενειών σε κρίση, παροχή υπηρεσιών στέγασης, σίτισης, ένδυσης, συμβουλευτικής ενημέρωσης, κοινωνικής και νομικής προστασίας, εκπαίδευσης και αποκατάστασης.

Το προσωπικό που θα στελεχώσει τόσο τα Κέντρα υποδοχής και συμβουλευτικής υποστήριξης, όσο και τους ξενώνες φιλοξενίας (ψυχολόγοι - Κοιν. Λειτουργοί κλπ.), θα είναι εξειδικευμένοι στην ψυχοθεραπεία, συμβουλευτική, δυναμική της ομάδας, κοινωνική εργασία στο δρόμο και σε θέματα προστασίας Δικαιωμάτων του ανθρώπου.

Τέλος, σας πληροφορούμε ότι, από πλευράς των Υπηρεσιών του Υπουργείου μας, καταβάλλεται προσπάθεια για τη σωστή πληροφόρηση και την εν γένει στήριξη της Ελληνικής Οικογένειας, ώστε να μην προκαλούνται τα παραγωγικά αίτια που ωθούν τα παιδιά στην επαιτεία.

Ο Υπουργός

Κ. ΓΕΙΤΟΝΑΣ"

13. Στην με αριθμό 1346/9-9-97 ερώτηση δόθηκε με το υπ' αριθμ. 1524/31-10-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της από 1346/9.9.97 ερώτησης που κατέθεσε ο Βουλευτής κ. Ν. Τσιαρτσιώνης στη Βουλή των Ελλήνων, με θέμα το δημοσίευμα της εφημερίδας "ΕΠΕΝΔΥΤΗΣ" σχετικά με τα αίτια προκλήσεως αυτοκινητιστικών ατυχημάτων στο στράτευμα, σας γνωρίζεται ότι σύμφωνα με τα στοιχεία που τηρούνται από το αρμόδιο Τμήμα Στατιστικής Υπηρεσίας του Στρατού Ξηράς κατά την περίοδο των τριών τελευταίων ετών 1994, 1995, 1996 προκύπτει μείωση των εν λόγω ατυχημάτων σε ποσοστό 75,5% σε σχέση με το παρελθόν και ως εκ τούτου τα αναφερόμενα στο εν λόγω δημοσίευμα δεν - ανταποκρίνονται στην πραγματικότητα. Η μεγάλη ομολογουμένως μείωση του ποσοστού αυτοκινητιστικών ατυχημάτων στο Στρατό, οφείλεται κατά μεγάλο μέρος στην αυστηρή εφαρμογή των ισχυουσών διαδικασιών επιλογής, εκπαιδεύσεως και αξιολογήσεως των υποψηφίων οδηγών.

'Οσον αφορά την κατανομή των υπηρεσιών, οι οποίες εκτελούνται από τους οδηγούς στις Μονάδες, γίνεται ανάλογα με τις υποχρεώσεις και τις ανάγκες κάθε Μονάδας, έχοντας πάντα ως μέλημα και πρωταρχικό σκοπό την ασφάλεια του προσωπικού και εφαρμόζοντας απαρέγκλιτα και αυστηρά τις ισχύουσες διαταγές και κατευθύνσεις της ιεραρχίας.

Φυσικά η επάνδρωση του στρατεύματος με 50.000 επιπλέον άτομα θα βελτίωνε το αξιόμαχο του, πλην όμως είναι σ' όλους γνωστό το πρόβλημα της υπογεννητικότητας στην πατρίδα μας και ως εκ τούτου η οροφή των Ενόπλων Δυνάμεων είναι δεδομένη και οι δυνατότητες της πλήρους επανδρώσεως των Μονάδων σε καιρό ειρήνης είναι περιορισμένες. Προκειμένου, ωστόσο, να αντιμετωπισθεί αυτή η δυσάρεστη πραγματικότητα το Υπουργείο Εθνικής 'Αμυνας προέβει στην στελέχωση των Μονάδων με Εθελοντές Πενταετούς Υπηρεσίας (ΕΠΥ), οι οποίοι τοποθετούνται και ως οδηγοί των Στρατιωτικών Οχημάτων, συμβάλλοντας έτσι στην μείωση των τροχαίων ατυχημάτων.

Τέλος, σας πληροφορούμε ότι κατόπιν εμπεριστατωμένων μελετών και επίπονων προσπαθειών έχει επιτευχθεί η ορθολογική και σύμφωνα με τις απαιτήσεις των σχεδίων του Αμυντικού μας Δόγματος κατανομή του διατιθέμενου προσωπικού, με ιδιαίτερη βαρύτητα στην επάνδρωση των Μονάδων του 'Εβρου και των Νήσων του Αιγαίου. Οι Μεραρχίες στις οποίες αναφέρεται ο κύριος Βουλευτής, έχουν διαφορετική αποστολή εν καιρώ ειρήνης από ότι σε πολεμική περίοδο. Μάλιστα, τα ποσοστά επανδρώσεώς τους εν καιρώ ειρήνης είναι υπεράνω των προβλεπομένων.

Ο Υπουργός

ΑΠ. ΑΘ. ΤΣΟΧΑΤΖΟΠΟΥΛΟΣ"

14. Στην με αριθμό 1373/10-9-97 ερώτηση δόθηκε με το υπ' αριθμ. 1525/31-10-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 1373/19-9-97 ερώτησης που κατέθεσαν οι Βουλευτές κύριοι Δ. Κωστόπουλος και Μπ. Αγγουράκη με θέμα τις προτάσεις που υπέβαλε η αρμόδια Επιτροπή στο πόρισμα της για την Αμυντική Βιομηχανία και ειδικότερα για την ΠΥΡΚΑΛ, σας γνωρίζονται τα εξής:

Η εξυγίανση και αναδιοργάνωση της εν λόγω Εταιρείας αλλά και της Εγχώριας Αμυντικής Βιομηχανίας συνολικά, αποτελούν βασικές προτεραιότητες της Ηγεσίας του Υπουργείου ΕΘνικής 'Αμυνας.

Συγκεκριμένα, στο πλαίσιο υλοποίησης του Ε.Μ.Π.Α.Ε. (1996-2000), η Κυβέρνηση επιδιώκει την αναβάθμιση της Ελληνικής Αμυντικής Βιομηχανίας. Με την εξέλιξη αυτή θα επιδιωχθεί η βελτίωση της ανταγωνιστικότητας των Αμυντικών Βιομηχανιών και μέσω αυτής θα επιτευχθεί η εξυγίανση και η βιωσιμότητά τους. Για την κάλυψη των αναγκών του Στρατού, Ναυτικού και Αεροπορίας σε εξοπλισμούς, θα επιδιωχθεί ο μέγιστος δυνατός συντονισμός των παραγωγικών δυνάμεων στον χώρο της Αμυντικής Βιομηχανίας.

Προς την κατεύθυνση αυτή, τα Υπουργεία Εθνικής 'Αμυνας, Ανάπτυξης και Εθνικής Οικονομίας συγκρότησαν Διϋπουργική Επιτροπή συντονισμού και υποστήριξης της λειτουργίας των Κρατικών Μονάδων (ΕΑΒ, ΕΒΟ, ΠΥΡΚΑΛ, ΕΛΒΟ και Ναυπηγεία Σκαραμαγκά) με σκοπό την δημιουργία των απαραίτητων προϋποθέσεων.

Επιπροσθέτως, το Υπουργείο μας, αποδεικνύοντας για μία ακόμη φορά το ενδιαφέρον του για το μέλλον της Αμυντικής Βιομηχανίας και προκειμένου να αυξηθεί ο κύκλος εργασιών των Κρατικών Αμυντικών Βιομηχανιών, ενημερώνει τις Βιομηχανίες αυτές για τα εξοπλιστικά προγράμματα του ΕΜΠΑΕ και συνεργάζεται μαζί τους για την εμπλοκή τους σε όλα από αυτά υπάρχει τεχνολογική δυνατότητα. Στόχος του ΥΠΕΘΑ είναι ν' αυξηθεί το ποσοστό συμμετοχής της Ελληνικής Αμυντικής Βιομηχανίας στις προμήθειες των Ενόπλων Δυνάμεων, από 4% που είναι σήμερα σε 15%. Επίσης, προσπαθεί να καλύψει τις ανάγκες τους για εκσυγχρονισμό του εξοπλισμού τους και αναβάθμιση της τεχνολογικής τους βάσης, μέσω των αντισταθμιστικών ωφελημάτων από την προμήθεια των εξοπλιστικών προγραμμάτων του ΕΜΠΑΕ, ώστε να είναι σε θέση να εμπλακούν σε συμπαραγωγές στις οποίες δεν έχουν μέχρι σήμερα δυνατότητες. Ακόμη, υπογράφει προγραμματικές συμφωνίες (συμβάσεις πλαίσιο) με τις Κρατικές Βιομηχανίες για την παραγωγή υλικών, πυρομαχικών και ανταλλακτικών για τα οποία υπάρχουν επαναλαμβανόμενες ανάγκες, ενώ επιδιώκει να τις εμπλέξει σε διεθνή ερευνητικά και αναπτυξιακά προγράμματα, συμμετέχοντας στην χρηματοδότηση αυτών.

Οι προθέσεις της Κυβέρνησης, όπως ποικιλοτρόπως έχουν διατυπωθεί, για τα εργοστάσια της Ελευσίνας και του Λαυρίου είναι να εκσυγχρονισθούν και να αναπτυχθούν κατά τρόπο που να επιφέρουν θετικά αποτελέσματα στην συνολική πορεία της Εταιρείας. Απτό παράδειγμα των προθέσεων αυτών είναι ο εκσυχρονισμός των εγκαταστάσεων που γίνεται αυτή την περίοδο στο εργοστάσιο του Λαυρίου.

Επιπροσθέτως, σας γνωρίζω, ότι στο σχεδιασμό για την απρόσκοπτη και αποδοτική λειτουργία της ΠΥΡΚΑΛ δεν


 

  

Σελίδα 2646 

υπάρχει καμία πρόθεση για παραγωγική και αριθμητική συρρίκνωση του προσωπικού της.

Ο Υπουργός

ΑΠ. ΑΘ. ΤΣΟΧΑΤΖΟΠΟΥΛΟΣ"

15. Στην με αριθμό 1513/18-9-97 ερώτηση δόθηκε με το υπ' αριθμ. 1685/4-11-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην 1513/18-9-1997 ερώτηση που κατατέθηκε στη Βουλή από τον Βουλευτή κ. Παρασκευά Παρασκευόπουλο, σχετικά με καταστρατηγήσεις συμβεβλημένων με το ΤΑΞΥ γιατρών, φαρμακοποιών κλπ., σας πληροφορούμε τα εξής:

'Ομως μας γνώρισε η αρμόδια υπηρεσία του Ταμείου, κλιμάκιο του αποτελούμενο από υπηρεσιακούς παράγοντες και μέλη του Δ.Σ. προέβησαν σε ελέγχους λογαριασμών γιατρών, φαρμακείων κλπ. στα τοπικά παραρτήματα Ρόδου, Κω και Ηρακλείου όπου προέκυψαν παράτυπες και παράνομες ενέργειες σε βάρος του Ταμείου.

Το Δ.Σ. του ΤΑΞΥ με αλλεπάλληλες αποφάσεις του διέκοψε άμεσα τη συνεργασία με όλους τους εμπλεκομένους γιατρούς, φαρμακοποιούς κλπ. ανέστειλε την πληρωμή των επίμαχων λογαριασμών, έχει υποβάλλει μηνυτήριες αναφορές στον εισαγγελέα Πρωτοδικών Ρόδου και Κω και έδοσε εντολή στα τοπικά παραρτήματα του Ταμείου να ελέγχουν εξονυχιστικά όλους τους λογαριασμούς ιατροφαρμακευτικής και νοσοκομειακής περίθαλψης, τους δε πέντε υψηλότερους λογαριασμούς να αποστέλουν στην Κεντρική Υπηρεσία του Ταμείου για περαιτέρω έλεγχο.

Ελέγχους διενεργεί παράλληλα και η Δ/νση Επιθεώρησης του Υπουργείου μας (τέσσερις την τελευταία διετία) και με σχετικές εκθέσεις της έχει υποδείξει στο Διοικητικό Συμβούλιο του Ταμείου τρόπους διασφάλισης των συμφερόντων του για κάθε περίπτωση.

Ο Υφυπουργός

ΝΙΚΟΣ ΦΑΡΜΑΚΗΣ"

16. Στην με αριθμό 1627/24-9-97 ερώτηση δόθηκε με το υπ' αριθμ. 2148/31-10-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση 1627/24-9-97, που κατατέθηκε στη Βουλη από το Βουλευτή κ. Γιάννη Δραγασάκη, σας γνωρίζουμε ότι η Κυβέρνηση δεν αντιμετωπίζει θέμα αλλαγής των ορίων ηλικίας.

Σε κάθε περίπτωση πολύ συγκεκριμένες ιδιαιτερότητες θα αντιμετωπισθούν μετά την ολοκλήρωση του Κοινωνικού Διαλόγου.

Ο Υφυπουργός

Ν. ΦΑΡΜΑΚΗΣ"

17. Στην με αριθμό 1637/24-9-97 ερώτηση δόθηκε με το υπ' αριθμ. 1536/31-10-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 1637/24-9-97 ερώτησης που κατέθεσε ο Βουλευτής κ. Φ. Κουβέλης στη Βουλή των Ελλήνων, με θέμα τις συνθήκες εκπαίδευσης των νεοσυλλέκτων στα Κέντρα Εκπαίδευσης σας γνωρίζουμε τα εξής:

Από όλα τα κλιμάκια και των τριών Κλάδων των Ενόπλων Δυνάμεων έχουν εκδωθεί κατά καιρούς αυστηρές διαταγές - οδηγίες, οι οποίες εστιάζονται στον παράγοντα άνθρωπο και στις αντικειμενικές εκπαιδευτικές απαιτήσεις της απ' αυτόν, η εφαρμογή των οποίων ελέγχεται σε τακτά χρονικά διαστήματα, από στελέχη όλων των προϊσταμένων, των Κέντρων Εκπαίδευσης Νεοσυλλέκτων, Κλιμακίων.

Πιο συγκεκριμένα, δίδεται ιδιαίτερη έμφαση στο θέμα της επικοινωνίας και της ψυχικής επαφής της Διοίκησης με το προσωπικό. Για το σκοπό αυτό έχουν ενταθεί οι προσπάθειες των υπηρετούντων στα ΚΕΝ κοινωνιολόγων και ιατρών για την απόκτηση στενών επαφών με τους οπλίτες, βοηθώντας έτσι σημαντικά το έργο των Διοικητών.

Επιπροσθέτως, έχει αναληφθεί εκστρατεία, απ' όλα τα επίπεδα Διοίκησης, ώστε να γίνει συνείδηση σε όλους, ότι οι στρατιώτες είναι ίσοι ενώπιον της Υπηρεσίας μέχρι την τελευταία ημέρα της απόλυσής τους. Ακόμη, απαγορεύεται η προσέγγιση των αρχαιότερων οπλιτών στους χώρους εκπαίδευσης και διαβίωσης των Νεοσυλλέκτων.

Οι Διοικητές των Κλιμακίων τους ενημερώνουν άμεσα και λεπτομερώς επί των υποχρεώσεων και των δικαιωμάτων τους, με ιδιαίτερη έμφαση στην ενημέρωση ως προς την απαγόρευση των δοκιμασιών, ενώ γίνεται αυστηρός έλεγχος για τη δίκαιη κατανομή των υπηρεσιών και τη χορήγηση των αδειών.

Από τα τηρούμενα στατιστικά στοιχεία προκύπτει ότι ο αριθμός συμβάντων, υποβολής Νεοσύλλεκτου από τον εκπαιδευτή του σε διάφορες δοκιμασίες, κυμαίνεται σε μηδενικά σχεδόν επίπεδα και όπου έχουν εμφανισθεί επιβλήθησαν πολυήμερες φυλακίσεις και διετάχθη η άμεση απομάκρυνσή τους από το ΚΕΝ.

Αναφορικά με το περιστατικό της 124 Πτέρυγας Βασικής Εκπαίδευσης σας πληροφορούμε ότι ο Αξιωματικός Υπηρεσίας της 22-9-97 (Σμηνίας Ν. Καπετάν), προκειμένου ν' αντιμετωπίσει μία ανεξέλεγκτη κατάσταση ομαδικής ανυπακοής και αταξίας σε μία Διμοιρία Νεοσυλλέκτων έδωσε εντολή να εκτελέσουν οι εν λόγω οπλίτες σωματικές ασκήσεις φέροντας τους ατομικούς τους σάκκους στην ανάταση. Διευκρινίζεται ότι η άσκηση διήρκησε 2 λεπτά και ότι το βάρος του κάθε σάκκου ήταν 15 κιλά.

Μετά την παρέλευση 15 λεπτών περίπου ο Νεοσύλλεκτος Κουτσούκος Παναγιώτης, ο οποίος συμμετείχε στις παραπάνω ασκήσεις, αισθάνθηκε πόνο στη μέση και στα πόδια του. Μετά από εξετάσεις που έγιναν στο 411 Στρατιωτικό Νοσοκομείο, στο οποίο διεκομίσθη, εξήλθε την 25-9-97. Σύμφωνα με την ίδια τη γνώμη του παθόντος, ενδεχομένως η εκτέλεση της συγκεκριμένης άσκησης να αποτέλεσε την αφορμή εκδήλωσης προϋπάρχοντος προβλήματος της υγείας του, το οποίο θα μπορούσε να εκδηλωνόταν στο μέλλον οποιαδήποτε στιγμή.

Ωστόσο για το ανωτέρω συμβάν, η Εισαγγελία Αεροδικείου Αθηνών παρήγγειλε στην 124 ΠΒΕ τη διενέργεια Προκαταρκτικής Εξέτασης, προκειμένου να εξετασθεί η τέλεση τυχόν αξιοποίνων πράξεων, ενώ η 124 ΠΒΕ επέβαλε πειθαρχική ποινή δεκαήμερης φυλάκισης στον Αξιωματικό Υπηρεσίας και τον απήλαξε από τα καθήκοντα του ως εκπαιδευτή.

Από τα παραπάνω είναι προφανές ότι ο Σμηνίας δεν ενήργησε σύμφωνα με τις διαταγές της Υπηρεσίας επιλέγοντας, για να επαναφέρει την τάξη στη Διμοιρία, την εκτέλεση μη προβλεπομένων από τα υφιστάμενα προγράμματα εκπαίδευσης ασκήσεων. Εκτιμούμε ότι το γεγονός αυτό ήταν ένα μεμονομένο περιστατικό που οφείλετο κυρίως στο νεαρό της ηλικίας και την απειρία του εν λόγω Υπαξιωματικού (2 έτη προϋπηρεσίας) και σε καμία περίπτωση δεν ανταποκρίνεται στη γενική εικόνα των Κέντρων Εκπαίδευσης.

Ο Υπουργός

ΑΠ. ΑΘ. ΤΣΟΧΑΤΖΟΠΟΥΛΟΣ"

18. Στην με αριθμό 1657/25-9-97 ερώτηση δόθηκε με το υπ' αριθμ. 40/3-11-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1657/25.9.97 που κατέθεσε ο Βουλευτής κ. Λ. Παπανικολάου για τα θέματα της αρμοδιότητάς μας, σας πληροφορούμε τα εξής:

Για το ελαιόλαδο, το καθεστώς της Κοινής Οργάνωσης Αγοράς είναι αμετάβλητο τα τελευταία χρόνια. Ενόψει όμως της επικείμενης αναμόρφωσης της ΚΟΑ του ελαιολάδου η βασική ελληνική θέση, όπως παρουσιάσθηκε στο Συμβούλιο Υπουργών Γεωργίας της 17ης Φεβρουαρίου 1997, είναι η εξής:

- Ενίσχυση βάσει της πραγματικής παραγωγής. Η προτεινόμενη όμως παραλλαγή χορήγησης της ενίσχυσης αυτής μόνο σε τυποποιούμενες ποσότητες δεν είναι ούτε πρακτική ούτε ρεαλιστική και στην καλύτερη περίπτωση θα οδηγήσει σε απώλεια ενισχύσεων.


 

  

Σελίδα 2647 

- Ναι στην εθνική Μέγιστη Εγγυημένη Ποσότητα (εθνική ποσόστωση), με εγγυημένες τις σχετικές Κοινοτικές Εισροές.

- 'Οχι στην ενίσχυση κατά δένδρο.

- Ναι στην κατάργηση των μικρών παραγωγών, αλλά χωρίς να χαθούν τα πλεονεκτήματα που αυτοί είχαν μέχρι τώρα.

- Ναι στην κατάργηση της ενίσχυσης στην κατανάλωση. Οι πόροι που θα εξοικονομηθούν απ' αυτό να χρησιμοποιηθούν για διαφήμιση και προβολή του προϊόντος.

- Η χρηματοδότηση των Οργανισμών Ελέγχου να γίνεται 100% από την Κοινότητα.

- Ναι στην εντατικοποίηση και αυστηροποίηση των ελέγχων.

- Ναι στην προστασία του περιβάλλοντος και στη στήριξη των περιφερειακών οικονομιών. Αυτό όμως δεν μπορεί να επιτευχθεί με το προτεινόμενο από την COMMISSION πάγωμα της στήριξης στο ύψος των ιστορικά χορηγούμενων επιδοτήσεων.

- Ναι στην απλούστευση και στη διαφάνεια του συστήματος.

Για τις επιτραπέζιες ελιές, αυτές δεν ανήκουν σε ΚΟΑ και οι τιμές τους διαμορφώνονται ελεύθερα στην αγορά ανάλογα με την προσφορά και τη ζήτηση.

'Οσον αφορά την ένταξη της βρώσιμης ελιάς στην κοινή Οργάνωση Αγοράς της Ευρωπαϊκής 'Ενωσης, ενώ έγιναν πολλές προσπάθειες από Ελληνικής πλευράς (και στη συνέχεια μαζί με τους Ισπανούς, αφότου εντάχθηκαν στην Ε.Ε.), εντούτοις η Ε.Ε. δεν ήταν, αλλά ούτε είναι διατεθειμένη να δημιουργήσει νέες ΚΟΑ.

Στα πλαίσια όμως της υποστήριξης της εμπορίας και βρώσιμης ελιάς, η Ευρωπαϊκή 'Ενωση εξέδωσε τους κανονισμούς 1332/92 και 3601/92, με τους οποίους θεσπίζονται μέτρα για τη βελτίωση της εμπορίας της επιτραπέζιας ελιάς.

Οι δραστηριότητες που επιδοτούνται στα πλαίσια των παραπάνω κανονισμών αφορούν σε Ι) μελέτες έρευνας προς την κατεύθυνση της υιοθέτησης νέων τεχνολογιών για συσκευασμένο και επεξεργασμένο προϊόν όπως ζητείται σήμερα από τους καταναλωτές (μικρές συσκευασίες και σε άλμη χαμηλής περιεκτικότητας σε αλάτι), ΙΙ) Προγράμματα προώθησης του προϊόντος και προγράμματα σύστασης κεφαλαίου κινήσεως για την ομαλότερη διάθεση του προϊόντος στην αγορά.

'Οσον αφορά το κρασί συνεχίζεται η χορήγηση των προβλεπομένων Κοινοτικών ενισχύσεων και δεν έχει γίνει καμία κατάργηση, τουλάχιστον την τελευταία τριετία.

Δεν προβλέπεται καμία κατάργηση ενίσχυσης σε προϊόντα όπως είναι σταφίδες, ξερά σύκα και δαμάσκηνα, κονσέρβες κομπόστας ροδάκινων και αχλαδιών, μεταποιημένα προϊόντα τομάτας και χυμοί εσπεριδοειδών.

Σε ό,τι αφορά τον τομέα σιτηρών δεν υπάρχει καμία απόφαση για κατάργηση των ενισχύσεων στη μεταποίηση, αποθήκευση κλπ. στα πλαίσια της Κοινής Οργάνωσης Αγοράς των σιτηρών.

Επίσης ουδέποστε εχορηγούντο οικονομικές ενισχύσεις για την τυποποίηση κτηνοτροφικών προϊόντων (κρέας, γάλα, αυγά) από το Υπουργείο Γεωργίας. Κατά συνέπεια δεν υπήρξε ποτέ λόγος κατάργησης των επιδοτήσεων αυτών.

Δίνονται όμως οικονομικές ενισχύσεις από 18-75% στο προϋπολογιστικό κόστος για εκσυγχρονισμό έργων υποδομής στην επεξεργασία και τυποποίηση κτηνοτροφικών προϊόντων (π.χ. σφαγεία - πτηνοσφαγεία - συσκευαστήρια αυτών μονάδες επεξεργασίας γάλακτος) με στόχο τη βελτίωση των συνθηκών μεταποίησης και εμπορίας των προϊόντων αυτών.

Το πρόγραμμα αυτό ευρίσκεται στο 3ο έτος της υλοποίησής του και εντάσσονται και σήμερα αιτήματα των ενδιαφερομένων φορέων.

Ο Υπουργός

ΣΤΕΦ. ΤΖΟΥΜΑΚΑΣ"

19. Στην με αριθμό 1658/25-9-97 ερώτηση δόθηκε με το υπ' αριθμ. 12224/29-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην αριθμ. 1658/25-9-97 ερώτηση που κατέθεσε ο Βουλευτής κ. Π. Ψωμιάδης, σας γνωρίζουμε τα παρακάτω:

1. Σύμφωνα με την αριθμ. Υ4β/3357/Φ2/12/4/94 Υπουργική Απόφαση (ΦΕΚ 290/Β/20-4-94), τα ασθενοφόρα αυτοκίνητα, εκτός της μεταφοράς των επειγόντων και εκτάκτων περιστατικών πραγματοποιούν και μη επείγουσες διακομιδές και συγκεκριμένα: α) Από νοσοκομείο σε νοσοκομείο για συνέχιση νοσηλείας και μόνο στις περιπτώσεις που δεν μπορεί να αντιμετωπισθεί το περιστατικό στο νοσοκομείο που νοσηλεύεται ο ασθενής, β) Από νοσοκομεία σε συμβεβλημένες κλινικές του Ι.Κ.Α. και σε Προνοιακά Ιδρύματα και γ) Για την πραγματοποίηση ειδικών εξετάσεων που δεν γίνονται στο νοσοκομείο που νοσηλεύεται ο ασθενής και εφόσον δεν υπάρχει στο νοσοκομείο άλλο όχημα που να μπορεί να μεταφέρει τον ασθενή και βέβαια, εφόσον ο ασθενής δεν είναι περιπατητικός.

2. Οι δευτερεύουσες μεταφορές που δεν αφορούν επείγοντα περιστατικά εκτελούνται από τέσσερα (4) ασθενοφόρα του Ε.Κ.Α.Β. Θεσ/νίκης, τα οποία δεν εμπλέκονται ούτε επηρεάζουν την αντιμετώπιση των εκτάκτων περιστατικών και σε κάθε περίπτωση είναι μόνο όσες προβλέπονται από την προαναφερόμενη Υπουργική Απόφαση και με τις προϋποθέσεις που αυτή ορίζει.

3. Παράλληλα η υπηρεσία μας έχει διατάξει τη διενέργεια έρευνας, για τις περιπτώσεις εκείνες που καταγγέλονται από τους εργαζόμενους του Ε.Κ.Α.Β. Θεσ/νίκης, οι οποίες δεν υπάγονται στην παραπάνω απόφαση και που πραγματοποιούνται από τα ασθενοφόρα του Ε.Κ.Α.Β. Θεσσαλονίκης.

Ο Υφυπουργός

ΕΜΜΑΝ. ΣΚΟΥΛΑΚΗΣ"

20. Στην με αριθμό 1798/2-10-97 ερώτηση δόθηκε με το υπ' αριθμ. 1542/31-10-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της 1798/2-10-97 ερώτησης που κατέθεσε ο Βουλευτής κ. Α. Ανδρεουλάκος στη Βουλή των Ελλήνων, με θέμα τα αίτια πτώσεων των μαχητικών αεροσκαφών σας γνωρίζεται, ότι κατά τη διάρκεια του τρέχοντος έτους, συνέβησαν τέσσερα (4) μείζοντα αεροπορικά ατυχήματα, τα οποία διερευνώνται από αντίστοιχες επιτροπές, με πρόεδρο εκάστης ανώτατο Αξιωματικό. Με βάση τα πορίσματα των επιτροπών, η Πολεμική Αεροπορία θα λάβει κατά περίπτωση συγκεκριμένα μέτρα. Ανεξάρτητα όμως από τα αποτελέσματα της διερεύνησης "Ασφάλειας Πτήσεων" των συγκεκριμένων ατυχημάτων, έχει διαταχθεί παράλληλα η προβλεπόμενη, κατά περίπτωση, 'Ενορκη Προανάκριση, με σκοπό τη διαλεύκανση όλων των στοιχείων για τον καταλογισμό τυχόν ευθυνών.

Θα θέλαμε όμως παράλληλα να σημειώσουμε ότι ο δείκτης ατυχημάτων του 1997 (μέχρι σήμερα) συμπίπτει σχεδόν με το μέσο όρο της τελευταίας δεκαετίας που είναι 5,3 και συγκρινόμενος με τον αντίστοιχο των άλλων Ευρωπαϊκών χωρών του ΝΑΤΟ βρίσκεται πλησίον του μέσου όρου των εν λόγω κρατών.

Κρίνεται σκόπιμο να επισημανθεί το γεγονός, ότι τα άλλα κράτη δεν αντιμετωπίζουν όπως η χώρα μας μία έμπρακτη "Απειλή", που σε καθημερινή βάση επιβάλλονται υψηλές απαιτήσεις ετοιμοτήτων για την αποτροπή της, γεγονός που αποτελεί επιβαρυντικό παράγοντα στην Ασφάλεια των πτήσεων.

Αναφορικά με το σκέλος της ερώτησης του κυρίου Βουλευτή, για τα μέτρα που λαμβάνει το Υπουργείο Εθνικής 'Αμυνας για την ασφάλεια των πτήσεων και την αποφυγή ατυχημάτων σας γνωρίζουμε, ότι αποτελεί πρώτιστο μέλημα για την Πολεμική Αεροπορία η πειθαρχία των πτήσεων, η τυποποίηση των ενεργειών και ο ποιοτικός έλεγχος των εργασιών που γίνονται στα μέσα. Η Πολεμική Αεροπορία εφαρμόζει ειδικό πρόγραμμα πρόληψης ατυχημάτων, εναρμονισμένο με τα διεθνή πρότυπα και κυρίως με αυτά των συμμαχικών χωρών τόσο για θέματα πτήσεων όσο και για προγράμματα συντήρησης αεροσκαφών και μέσων.


 

  

Σελίδα 2648 

'Οσον αφορά την εκπαίδευση, τόσο του Ιπτάμενου όσο και του Τεχνικού προσωπικού σας πληροφορούμε, ότι διαρκής μέριμνα της Πολεμικής Αεροπορίας είναι η αύξηση της μαχητικής τους ικανότητας, με τη συνεχή και ρεαλιστική εκπαίδευση καθώς και την εξασφάλιση ικανών και κατάλληλων συνθηκών για την επίτευξη του υψηλότερου βαθμού ασφάλειας.

Τέλος, σας γνωρίζεται, ότι είναι διαρκής η μέριμνα της Πολιτικής και Στρατιωτικής Ηγεσίας, για την αναβάθμιση των συνθηκών διαβίωσης και εργασίας του προσωπικού, πάντοτε μέσα στα πλαίσια των δυνατοτήτων του Κρατικού Προϋπολογισμού, ώστε να διατηρείται το ηθικό σε υψηλά επίπεδα.

Ο Υπουργός

ΑΠ. ΑΘ. ΤΣΟΧΑΤΖΟΠΟΥΛΟΣ"

21. Στην με αριθμό 1813/2-10-97 ερώτηση δόθηκε με το υπ' αριθμ. 3651/31-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1813/2-10-97 που κατατέθηκε στη Βουλή των Ελλήνων από το Βουλευτή κ. Σπ. Δανέλλη, σχετικά με τον αερολιμένα Ηρακλείου "ΝΙΚΟΣ ΚΑΖΑΝΤΖΑΚΗΣ" αρμόδιο είναι να απαντήσει το Υπουργείο Μεταφορών και Επικοινωνιών το οποίο είναι και συναποδέκτης της ερώτησης.

Ο ΕΟΤ κατόπιν της έγγραφης διαμαρτυρίας του Παγκρήτιου Συλλόγου Διευθυντών Ξενοδοχείων, με το υπ' αριθμ. 503445/29.9.97 έγγραφό του έχει ήδη παρέμβει στην Υ.Π.Α. ζητώντας την επανεξέταση του θέματος και την εξεύρεση λύσεων που θα αποτρέχουν στο μέλλον παρόμοιες διαμαρτυρίες με αντίκτυπο στις τουριστικές επιχειρήσεις της περιοχής.

Η Υπουργός

ΒΑΣΩ ΠΑΠΑΝΔΡΕΟΥ"

22. Στην με αριθμό 1834/6-10-97 ερώτηση δόθηκε με το υπ' αριθμ. 3690/31-10-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1834/6-10-97 που κατατέθηκε στη Βουλή των Ελλήνων από τους Βουλευτές κυρίους Γ. Δραγασάκη και Σπ. Δανέλλη, σχετικά με τη δημιουργία γηπέδου GOLF στη Ν. Φώκαια Χαλκιδικής σας γνωρίζουμε τα εξής:

Με την 120/4.4.95 πράξη Υπουργικού Συμβουλίου παραχωρήθηκε στον ΕΟΤ από το Υπουργείο Γεωργίας έκταση για τη δημιουργία GOLF.

Η έκδοση της πράξης αυτής στηρίχθηκε στη σύμφωνη γνώμη των αρμοδίων υπηρεσιών του ΥΠΕΧΩΔΕ και του ΥΠ.ΠΟ. και καλύπτει τα απαιτούμενα βάσει της ΚΥΑ 69269/5387/24.10.90 για την προέγκριση χωροθέτησης της ως άνω δραστηριότητας.

Ο ΕΟΤ έχοντας γνώση των ιδιαίτερων χαρακτηριστικών της περιοχής, έχει γνωστοποιήσει μέσω της προκήρυξης μίσθωσης της έκτασης, τις προϋποθέσεις και τις απαραίτητες διαδικασίες που χρειάζεται ν' ακολουθηθούν για την υλοποίηση της σχετικής επένδυσης (έγκριση περιβαλλοντικών όρων, έγκριση αρχιτεκτονικών σχεδίων, έκδοση οικοδομικής άδειας), ώστε παράλληλα με την άσκηση της εν λόγω δραστηριότητας να εξασφαλισθεί η προστασία του περιβάλλοντος.

Θεωρούμε ότι η προωθούμενη αξιοποίηση της συγκεκριμένης έκτασης η οποία γειτνιάζει με τη σημαντική για τα πουλιά περιοχή την καταγραμμένη από το ΕΚΒΥ (Ελλ. Κέντρο Βιότοπων Υγρότοπων) και την Ορνιθολογική Εταιρεία, είναι δυνατόν μέσα από τη σωστή διαχείριση και τις απαραίτητες προϋποθέσεις που θα υπαγορευθούν από την ιδιαίτερα εμπεριστατωμένη ΜΠΕ (Μελέτη Περιβαλλοντικών Επιπτώσεων) να προστατέψουν πλήρως το σύνολο του βιότοπου από αυθαίρετες ενέργειες, που έχουν οδηγήσει στη μέχρι σήμερα υποβάθμιση και συρρίκνωσή του.

Η Υπουργός

ΒΑΣΩ ΠΑΠΑΝΔΡΕΟΥ"

23. Στην με αριθμό 1858/7-10-97 ερώτηση δόθηκε με το υπ' αριθμ. 12184/31-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην αριθμ. πρωτ. 1858/7-10-97 ερώτηση του Βουλευτή κ. Γ. Σούρλα σχετικά με την κάλυψη και εξυπηρέτηση των παιδιών που πάσχουν από Μεσογειακή αναιμία από τη Μονάδα του Νοσοκομείου Παίδων "ΑΓΙΑ ΣΟΦΙΑ" σας πληροφορούμε ότι:

Το Νοσοκομείο Παίδων "ΑΓΙΑ ΣΟΦΙΑ" είναι νοσηλευτικό 'Ιδρυμα αποκλειστικά για παιδιά και σε ειδικές περιπτώσεις αντιμετωπίζονται και περιπτώσεις παιδιών μεγαλύτερης ηλικίας. Μέχρι στιγμής επικρατούν άριστες και επιτυχείς συνθήκες αντιμετώπισης και κάλυψης των αναγκών των παιδιών σε αίμα με αποτέλεσμα τα πάσχοντα παιδιά από Μ.Α. να μην επιθυμούν να μεταγγίζονται από άλλα Νοσοκομεία και να παραμένουν σ' αυτό.

Το Υπουργείο όμως με σκοπό την καλλίτερη παροχή υπηρεσιών υγείας γενικότερα των Ενηλίκων ατόμων εξετάζει με προσοχή τη μεταφορά αυτών σε Γενικά Νοσοκομεία.

Ο Υφυπουργός

ΕΜΜ. ΣΚΟΥΛΑΚΗΣ"

24. Στην με αριθμό 1908/8-10-97 ερώτηση δόθηκε με το υπ' αριθμ. 443/3-11-97 έγγραφο από τον Υφυπουργό Πολιτισμού η ακόλουθη απάντηση:

"Σε απάντηση της ερώτησης 1908/8-10-97 της Βουλευτού κ. Ανδριανής Λουλέ, σας πληροφορούμε ότι, η αξιολόγηση Σωματείων από τις Ομοσπονδίες είναι κάτι διαφορετικό από τις επιχορηγήσεις.

Επιχορηγήσεις δίδονται από τη Γ.Γ.Α. στις Ομοσπονδίες που στηρίζονται και στην αξιολόγηση.

Οι προπονητές στίβου, πληρώνονται από τον προϋπολογισμό του ΣΕΓΑΣ, ο οποίος τα τελευταία δύο χρόνια εκπληρώθηκε στο ακέραιο ως προς το σκέλος επιχορηγήσεις Γ.Γ.Α., αφού οι εκταμιεύσεις για το 1996 έγιναν στο 100% ενώ για το 1997 μέχρι στιγμής υπερβαίνουν το 90%.

Σε σχέση με τις επιχορηγήσεις γενικότερα, σας γνωρίζουμε ότι, η Γενική Γραμματεία Αθλητισμού επιχορηγεί Σωματεία, Γυμναστήρια, Ομοσπονδίες κλπ. σύμφωνα με κριτήρια που έχουν τεθεί και βέβαια πάντα με την προϋπόθεση της οικονομικής δυνατότητας αυτής.

Ο Υφυπουργός

ΑΝΔΡΕΑΣ ΦΟΥΡΑΣ"

25. Στην με αριθμό 1924/8-10-97 ερώτηση δόθηκε με το υπ' αριθμ. 12386/29-10-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην ερώτηση 1924/8-10-97 που κατέθεσε στη Βουλή των Ελλήνων ο Βουλευτής κ. Γ. Σούρλας αναφορικά με την επέκταση του Ωνάσειου Καρδιοχειρουργικού Κέντρου, παραθέτουμε τα ακόλουθα προς ενημέρωσή σας:

Με έγγραφό του το Ω.Κ.Κ. μας γνωστοποίησε την προθυμία του Ιδρύματος "Αλέξανδρος Α. Ωνάσης" να προβεί με δική του δαπάνη στην επέκταση του Ω.Κ.Κ. επί του υφισταμένου οικοπέδου με σκοπό την επαύξηση της νοσηλευτικής δυναμικότητας κατά 68 κλίνες.

Κατά την εξέταση των όρων που θέσει το 'Ιδρυμα διαπιστώθηκε ότι κάποιοι εξ αυτών δεν μπορούν ως έχουν να υιοθετηθούν, γι'αυτό και έγιναν προπαρασκευαστικές συναντήσεις. Στην Υπηρεσία μας ωστόσο δεν έχει υποβληθεί νεώτερη πρόταση έως σήμερα με διαφοροποίηση στους αρχικούς όρους που το Υπουργείο θεωρεί σημαντικούς για το Δημόσιο συμφέρον.

Ο Υφυπουργός

ΕΜΜ. ΣΚΟΥΛΑΚΗΣ"

26. Στην με αριθμό 1938/8-10-97 ερώτηση δόθηκε με το υπ' αριθμ. 1547/31-10-97 έγγραφο από τον Υπουργό Εθνικής 'Αμυνας η ακόλουθη απάντηση:

"Σε απάντηση της από 1938/8-10-97 ερώτησης που


 

  

Σελίδα 2649 

κατέθεσε ο Βουλευτής κ. Λ. Κουρής στη Βουλή των Ελλήνων, σας γνωρίζεται ότι λόγω του ότι η Εθνική οδός διέρχεται στην επέκταση του διαδρόμου προσγείωσης του Αεροδρομίου Ελευσίνας, το ύψος των στύλων φωτισμού πρέπει να ελεγχθεί σε σχέση με τα επιτρεπόμενα ύψη, ώστε να τηρηθούν τα κριτήρια καθαρότητας του εν λόγω Αεροδρομίου (ICAO ANNEX 14, P.D.6-13/87/ΓΕΑ).

Είναι, ωστόσο, αρμοδιότητα του ΥΠΕΧΩΔΕ να προγραμματίσει και να ενεργήσει, με την αρμόδια Υπηρεσία του Γενικού Επιτελείου της Αεροπορίας για να πραγματωθεί το εν λόγω έργο.

Ο Υπουργός

ΑΠ. ΑΘ. ΤΣΟΧΑΤΖΟΠΟΥΛΟΣ"

27. Στην με αριθμό 1977/9-10-97 ερώτηση δόθηκε με το υπ' αριθμ. 3101/3-11-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ανωτέρω 1977/9.10.97 ερώτησης, η οποία κατατέθηκε στη Βουλή των Ελλήνων από το Βουλευτή κ. Δ. Πιπεργιά, σας γνωρίζουμε τα εξής:

Οι λόγοι για τους οποίους το έργο 'Υδρευσης ΑΗΣ Μελίτης (Φλώρινας) - φράγμα Παπαδιάς είναι απαραίτητο να εκτελεστεί για την εξυπηρέτηση της ψύξης του ΑΗΣ είναι τα ακόλουθα:

1. Με το έργο αυτό δημιουργείται ικανός Ταμιευτήρας από τα επιφανειακά νερά του Γεροποτάμου, ο οποίος αξιόπιστος εξασφαλίζει την ψύξη της 1ης Μονάδας του ΑΗΣ Μελίτης και την άρδευση της περιοχής, χωρίς έξοδα λειτουργίας (μόνο δια βαρύτητας).

2. Οι αντλήσεις (από το υπόγειο ορίζοντα), τουλάχιστον για μία δεκαετία, που θα προέλθουν από την ανάγκη αποστράγγισης των Ορυχείων, τα οποία θα αναπτυχθούν για τον ΑΗΣ Μελίτης, σε πρώτη φάση και για την εξυπηρέτηση της 1ης Μονάδας, που έχει προγραμματιστεί σήμερα να κατασκευασθεί, δεν επαρκούν για την πλήρη κάλυψη της ανάγκης για ψύξη της Μονάδας αυτής.

Απλώς οι αντλήσεις αυτές μπορούν να χρησιμοποιηθούν ως "δικλείδα" ασφαλείας σε περίπτωση μεγάλης και παρατεταμένης ξηρασίας.

3. Τα νερά των αντλήσεων για την αποστράγγιση των Ορυχείων, όταν τα Ορυχεία θα είναι σε πλήρη ανάπτυξη για την εξυπηρέτηση και των δύο "2" Μονάδων, θα επαρκούν, αλλά θα πρέπει να μεταφερθούν σε αρκετά μεγαλύτερο υψόμετρο από αυτό των θέσεων των γεωτρήσεων, πράγμα που απαιτεί σημαντική δαπάνη εγκατάστασης μεγάλων δικτύων συλλογής και μεταφοράς των υδάτων, αλλά και διαρκή δαπάνη (δια βίου του έργου) για τα έξοδα λειτουργίας του εν λόγω δικτύου.

Η Υπουργός

ΒΑΣΩ ΠΑΠΑΝΔΡΕΟΥ"

28. Στην με αριθμό 1978/9-10-97 ερώτηση δόθηκε με το υπ' αριθμ. 3100/3-11-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 1978/9-10-97 που κατατέθηκε στη Βουλή των Ελλήνων από τον Βουλευτή κ. Δ. Πιπεργιά, σας γνωρίζουμε τα εξής:

1. Με τα δεδομένα της εκτροπής στη φάση μελέτης - δημοπράτησης η ισχύς των σταθμών εκτιμήθηκε σωστά από τις Υπηρεσίες της ΔΕΗ, εφόσον με την τότε ποσότητα των υδάτων εκτροπής (1100 εκ. m3) και το αρχικό ύψος πτώσεως του ΥΗΣ Πευκοφύτου, προέκυπτε η συνολική ισχύς των 160 MW, ενώ για την εναπομένουσα ποσότητα στη φυσική ροή του Αχελώου η ισχύς του ΥΗΣ Συκιάς ορθώς εκτιμάτο σε 66,5 MW (2Χ30 MW + 1Χ6,5 MW).

2. Εκ των υστέρων μειώθηκε η ποσότητα υδάτων εκτροπής σε 600 εκ. m3 το χρόνο με σχετική Κοινή Υπουργική Απόφαση του 1995 και κατά συνέπεια οι εναπομένουσες ποσότητες φυσικής ροής του ΥΗΣ Συκιάς αυξήθηκαν χωρίς να έχει ληφθεί ακόμη ουδεμία απόφαση για αλλαγή της ισχύος των μονάδων της υπόψη Σύμβασης, και ως εκ τούτου, με τα δεδομένα αυτά, δεν προκύπτει οποιαδήποτε οικονομική επίπτωση.

3. 'Οσον αφορά στον ΥΗΣ Πευκοφύτου σύμφωνα με την αναθεωρημένη μελέτη τοποθετείται σε χαλημότερο υψόμετρο, με στόχο την αξιοποίηση όσο το δυνατόν μεγαλύτερου ήψους πτώσεως. 'Ετσι, παρά τη μείωση των διερχομένων παροχών διατηρείται η αρχική προβλεπόμενη εγκαταστημέη ισχύς των 160 MW.

Η Υπουργός

ΒΑΣΩ ΠΑΠΑΝΔΡΕΟΥ"

29. Στην με αριθμό 1980/9-10-97 ερώτηση δόθηκε με το υπ' αριθμ. 277/3-11-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1980/9-10-97 που κατέθεσε στη Βουλή ο Βουλευτής κ. Παναγιώτης Μελάς, παρακαλούμε να πληροφορήσετε την κυρία Βουλευτή σύμφωνα με τα στοιχεία της ΕΥΔΑΠ, τα εξής:

1. Στην περιοχή υπήρξε και εξακολουθεί να ισχύει η εγκεκριμένη μελέτη με τίτλο "Μελέτη αποχέτευση ομβρίων και ακαθάρτων υδάτων περιοχής Πειραιά - Οριστική Μελέτη Δικτύου Αποχέτευσης Ομβρίων, Ζώνη Ν.Β., η οποία προβλέπει για την οδό Ζερβού - Ζαϊμη την κατασκευή αγωγού ομβρίων ορθογωνικής διατομής, διαστάσεων 1,5Χ1,2 και στη συνέχεια στην οδό Καλλέργη, αγωγό κυκλικής διατομής D=0,80.

Ο Δήμος κατασκεύασε αγωγό ομβρίων και μάλιστα συλλεκτήριο μεγάλης διατομής, παρά το ότι δεν είχε τέτοια αρμοδιότητα σύμφωνα με τις Κείμενες Διατάξεις (ν.1068/80).

Ανεξάρτητα αυτού ο αγωγός κατασκευάσθηκε από το Δήμο υψηλότερα από ότι προέβλεπε η μελέτη, στο δε φρεάτιο συμβολής με τον αγωγό της οδού Καλέργη η διαφορά είναι περίπου 0,95m. Τα παραπάνω διαπιστώθηκαν από την αρόδια διεύθυνση του ΥΠΕΧΩΔΕ όταν σε εργολαβία επιχειρήθηκε η κατασκευή του ανάντη δικτύου και ζήτησε τότε εγγράφως την τροποποίηση της μελέτης ούτως ώστε να καταστεί δυνατή η συμπλήρωση της κατασκευής του δικτύου. 'Οπως όμως διαπιστώθηκε από την ΕΥΔΑΠ η ανωτέρω τροποποίηση ήταν αδύνατη λόγω της δεδομένης υψομετρίας της περιοχής.

Σημειώνεται ότι οι υφιστάμενος αποδέκτης, ο οποίος έχει κατασκευαστεί από το 1983 και προς τον οποίο προσαρμόσθηκε η κατασκευή του υπ' όψη αγωγού από το Δήμο Πειραιά είναι κατασκευασμένος κατά 62 εκατοστά υψηλότερα απ' ότι προέβλεπε η εγκεκριμένη μελέτη όπως προέκυψε από πρόσφατο έλεγχο του σχετικού φρεατίου από την ΕΥΔΑΠ.

Προκειμένου δε να εξαντληθεί κάθε πιθανότητα μη αναγκαστικής καταφυγής σε αποξηλώσεις και επανακατασκευές, που η δαπάνη τους τελικά καταγήγει σε βάρος της Εθνικής Οικονομίας και προκειμένου να δοθεί λύση στο πρόβλημα της απορροής των ομβρίων, γίνεται προσπάθεια να διερευνηθεί η δυνατότητα τοπικής αναδιάταξης του δικτύου της περιοχής, αφού προηγουμένως ληφθούν υπ' όψη οι υψομετρίες όλων των αποδεκτών.

2. Το κόστος καθαιρέσεως του αγωγού που κατασκευάστηκε εκτιμάται περίπου σε δέκα πέντε εκατομμύρια (15.000.000) δραχμές.

3. Το κόστος κατασκευής του αγωγού, μόνο ο Δήμος Πειραιά που προέβη στην κατασκευή του έργου δύναται να απαντήσει.

O Υπουργός

ΚΩΣΤΑΣ ΛΑΛΙΩΤΗΣ"

30. Στην με αριθμό 1983/9-10-97 ερώτηση δόθηκε με το υπ' αριθμ. 278/3-11-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1983/9-10-97 που κατέθεσε στη Βουλή ο Βουλευτής κ. Νίκος Κατσαρός, παρακαλούμε να πληροφορήσετε τον κύριο Βουλευτή τα εξής:

Στα πλαίσια του σχεδιασμού του ταμιευτήρα της Κάρλας το ΥΠΕΧΩΔΕ δια της αρμόδιας Διεύθυνσης του, έθεσε την εξέταση του φαινομένου των ρωγμών στην ευρύτερη περιοχή,


 

  

Σελίδα 2650 

στο συμβούλιο καθηγητή του ΕΜΠ κ. Παύλο Μαρίνο.

Στην έκθεση που προσκόμισε εφράζεται η άποψη ότι τα ιζήματα της Κάρλας είνα πρόσφατα, τεταρτογενή χαλαρά υλικά χωρίς να έχουν υποστεί συμπίεση. Με την πτώση του υδροφόρου ορίζοντα και τη μείωση της τάσης των διάκενων που το υπόγειο νερό γέμισε, τα ιζήματα συμπιέστηκαν λόγω του ίδιου βάρους. Η χρονική στιγμή εμφάνισης των ρωγμών κατά το τέλος των αντλήσεων ενισχύει την εκτίμηση ότι οι ρωγμές αυτές οφείλονται σε καθίζηση του εδάφους λόγω των υπέρ αντλήσεων στις υδρογεωτρήσεις της περιοχής και της σημαντικής ταπείνωσης της στάθμης του υδροφόρου ορίζοντα.

Στο ίδιο συνηγορεί και η θέση των ρωγμών, δηλαδή στα άκρα του πεδίου (περιοχή εφελκυσμών) και όχι στο κέντρο του.

Μετά τα παραπάνω συνάγεται ότι με την εκτέλεση των προβλεπομένων έργων για την επαναδημιουργία της λίμνης της Κάρλας θα δημιουργηθούν οι κατάλληλες συνθήκες σταθερότητας της στάθμης του υδροφόρου ορίζοντα, ώστε τα προβλήματα που δημιούργησε η αποξήρανση να περιορισθούν σημαντικά. Με την εκτίμηση αυτή συνηγορεί και ο κ. Μαρίνος.

Τέλος τα φαινόμενα αυτά δεν συνδέονται με κανένα συγκεκριμένο σεισμό των τελευταίων ετών στην περιοχή και δεν μπορούν να συνδεθούν με μελλοντική σεισμική δράση.

Ο Υπουργός

ΚΩΣΤΑΣ ΛΑΛΙΩΤΗΣ"

31. Στην με αριθμό 1988/10-10-97 ερώτηση δόθηκε με το υπ' αριθμ. 29/31-10-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 10-10-97 εγγράφου σας, σχετικά με την αριθμ. 1988/10-10-97 ερώτηση που κατέθεσε ο Βουλευτής κ. Ηλίας Βεζδρεβάνης, σας γνωρίζουμε τα ακόλουθα:

Με τις διατάξεις του άρθρου 21 του ν. 2470/1997 προβλέπεται ότι το προσωπικό περιορισμένης διαβάθμισης εξελίσσεται στον ίδιο αριθμό μισθολογικών κλιμακίων που προβλέπονταν με το προϊσχύον μισθολόγιο και παρέχεται δυνατότητα περαιτέρω εξέλιξης με έκδοση κοινής υπουργικής απόφασης, η ισχύς της οποίας μπορεί να ανατρέχει στην 1-1-1997.

Η πρωτοβουλία για την κατάρτιση και προώθηση της απόφασης αυτής ανήκει στις Υπηρεσίες του Υπουργείου Δημόσιας Τάξης.

Ο Υφυπουργός

Ν. ΧΡΙΣΤΟΔΟΥΛΑΚΗΣ"

32. Στην με αριθμό 1993/ 10-10-97 ερώτηση δόθηκε με το υπ' αριθμ. 32/3-11-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1993/10-10-97 που κατέθεσε ο Βουλευτής κ. Γεράσιμος Γιακουμάτος σας πληροφορούμε τα εξής:

Ο Εθνικός Δρυμός Αίνου κηρύχθηκε το 1962 με το Β.Δ. 776/6-11-62. Ο πυρήνας του Δρυμού αποτελείται από δύο τμήματα: το τμήμα του Αίνου (εκτάσεως 20.000 στρ. περίπου) και το τμήμα του Ρουδίου (εκτάσεως 2.500 στρ. περίπου).

Μέσα στις δυνατότητες που υπάρχουν, το Υπουργείο μας καταβάλλει σημαντικές προσπάθειες για την ορθολογική διαχείριση και λειτουργία όλων των εθνικών δρυμών (και άλλων προστατευόμενων περιοχών) για την εξυπηρέτηση των σκοπών κήρυξής τους.

Ο Εθνικός Δρυμός Αίνου είχε συμπεριληφθεί στο πρόγραμμα που υπέβαλε η Γενική Γραμματεία Δασών και Φυσικού Περιβάλλοντος του Υπυργείου Γεωργίας στην αρμόδια Διεύθυνση της Ε.Ε. στα πλαίσια του κανονισμού LIFE αναφορικά με τη βελτίωση της διαχείρισης και των συνθηκών διατήρησης των Εθνικών Δρυμών της Ελλάδας που έχουν ενταχθεί στην Οδηγία 79/409/ΕΟΚ.

Η πορεία υλοποίησης του υπόψη προγράμματος στον Εθνικό Δρυμό Αίνου, συνάντησε αρκετές δυσκολίες.

Παρά τις όποιες δυσκολίες στα πλαίσια του παραπάνω προγράμματος που διήρκεσε από 1-1-93 μέχρι 31-12-96 και που η υλοποίησή του χρηματοδοτήθηκε κατά 75% από την Ε.Ε. βάσει σχετικής σύμβασης στον Εθνικό Δρυμό Αίνου υλοποιήθηκαν τα παρακάτω μέτρα:

- Εκπονήθηκε ειδική "Μελέτη Διαχείρισης του Δρυμού" (που ήδη εγκρίθηκε) μέσα από την οποία γίνεται επεξεργασία διαφόρων προτάσεων για την ολοκληρωμένη και ορθολογική αξιοποίηση του Δρυμού.

Στις προτάσεις αυτές περιλαμβάνεται και η λήψη μέτρων που αφορούν την οργάνωση του φορέα διοίκησης και διαχείρισης του δρυμού, την προστασία και διατήρηση των ιδιαιτέρων του αξιών τη λειτουργική οργάνωση και παροχή ευκολιών ενημέρωσης των επισκεπτών κ.α.

- Ενισχύθηκε ο εξοπλισμός της Διεύθυνσης Δασών Κεφαλληνίας, αρμόδιος για τη διαχείριση και προστασία του Δρυμού με JEEP, ηλεκτρονικό υπολογιστή κλπ.

Αυξήθηκαν τα μέτρα φύλαξης των ιδιαιτέρων αξιών του Δρυμού, με την αύξηση των περιπολιών στην περιοχή, την ανακατασκευή περίφραξης του πυρήνα κλπ.

- Επίσης άρχισε η σήμανση η οργάνωση χώρων ανάπαυσης επισκεπτών και η τοποθέτηση παρατηρητηρίων στο Δρυμό.

Στους άμεσους στόχους μας είναι η προώθηση υλοποίησης του εγκεκριμένου Διαχειριστικού Σχεδίου. Γι' αυτό απαιτείται η προώθηση μιας σειράς θεσμικών μέτρων, μεταξύ των οποίων και η έκδοση Π. Δ/τος για την επέκταση των ορίων του πυρήνα και τον καθορισμό περιφερειακής ζώνης του Δρυμού (διαδικασία που ήδη προωθείται), καθώς και η προώθηση της υλοποίησης των απαραίτητων έργων υποδομής κλπ. Σε κάθε περίπτωση η αρμόδια υπηρεσία στα μέτρα του δυνατού, επιδιώκει την εξασφάλιση των απαιτουμένων, για το σκοπό αυτό, πιστώσεων τόσο από Κοινοτικούς, όσο και από τους εθνικούς πόρους. Θα καταβληθεί επίσης προσπάθεια για την εξασφάλιση του απαιτουμένου προσωπικού στην αρμόδια Διεύθυνση Κεφαλληνίας, για την υλοποίηση του προγράμματος.

Μεταξύ των μέτρων που προωθούνται για την ορθολογική οργάνωση και λειτουργία του Δρυμού (και που προτείνεται στο Διαχειριστικό Σχέδιο) είναι η οργάνωση και λειτουργία Κέντρου Πληροφόρησης Επισκεπτών του Δρυμού. Προς τούτο έχουμε ζητήσει από το Υ.ΕΘ.Α. να μας παραχωρήσει εγκαταλελειμένο κτίριό του στην περιοχή, για να διαμορφωθεί κατάλληλα.

2. - Η ίδρυση Δασαρχείου Δρυμού στον Αίνο, συμπεριλαμβάνεται στις προτάσεις του εγκεκριμένου Διαχειριστικού Σχεδίου.

Είναι γεγονός αδιαμφισβήτητο ότι, η αποτελεσματική προστασία, οργάνωση, διαχείριση και λειτουργία μιας προστατευόμενης περιοχής δεν μπορεί να εξασφαλισθεί αν δεν υπάρχει ένας επιτόπιος φορέας που θα είναι αποκλειστικά υπεύθυνος. Πρόθεση του Υπουργείου είναι η δημιουργία Δασαρχείων Δρυμών ή Ειδικών Τμημάτων στις αντίστοιχες Υπηρεσιακές Μονάδες. Επίσης εξετάζεται και η δυνατότητα δημιουργίας ιδιαιτέρων Νομικών Προσώπων ή Συλλογικών Οργάνων.

Επιπλέον, ειδικά για τον Αίνο, και στο πλαίσιο της προσπάθειας για την προστασία και ανάδειξη του Εθνικού Δρυμού με βάση τις σύγχρονες αντιλήψεις, η Γενική Γραμματεία Δασών και Φ.Π σε συνεργασία με το ίδρυμα Κεφαλονιάς και Ιθάκης, οργάνωσε στην Κεφαλονιά (3-5 Ιουλίου) την 1η Συνάντηση Εργασίας για την κατάρτιση ενός Σχεδίου 'Αμεσης Δράσης με συμμετοχή ειδικών επιστημόνων από το εσωτερικό (Παν. Θεσσαλονίκης, Δασικά Ινστιτούτα κλπ) και το εξωτερικό (Γαλλία - Εθνικά Πάρκα). Στη συνάντηση αυτή αποφασίσθηκε η συγκρότηση μιας ομάδας εργασίας από εκπροσώπους όλων των αρμοδίων τοπικών φορέων με επικεφαλής την δασική υπηρεσία, που έχει στόχο τον συντονισμό όλων των έργων, δράσεων και ενεργειών και την σύνταξη του Σχεδίου 'Αμεσης Δράσης για την εφαρμογή του Διαχειριστικού Σχεδίου και άλλων προγραμμάτων. 'Ηδη το άτυπο αλλά ουσιαστικό αυτό όργανο λειτουργεί από το Σεπτέμβριο με συμμετοχή εκπροσώπων της Νομαρχιακής Αυτοδιοίκησης της ΤΕΔΚ, της


 

  

Σελίδα 2651 

'Ενωσης Αγροτικών Συνεταιρισμών της Εταιρείας Προστασίας της Φύσης του Αρχιπελάγους, του Ιδρύματος Κεφαλονιάς και Ιθάκης, του Τεχνικού Επιμελητηρίου και άλλων τοπικών φορέων. Στόχος μας είναι να ξεκινήσει από τον Αίνο ένα πιλοτικό πρόγραμμα για την αποτελεσματικότερη διαχείριση του δρυμού, που θα αποτελέσει υπόδειγμα και για άλλες προστατευόμενες περιοχές.

3. - Το πρόβλημα της προστασίας των αλόγων του Αίνου εντοπίζεται κυρίως στην περιοχή της κοινότητας Αργινίων που βρίσκεται εκτός των ορίων του πυρήνα του θεσμοθετημένου Εθνικού Δρυμού Αίνου. 'Οταν βρίσκονται μέσα στον Εθνικό Δρυμό, όπου περιστασιακά εισέρχονται, παρέχεται ικανοποιητική προστασία, αφού μέχρι σήμερα δεν έχει αναφερθεί καμμία περίπτωση φόνου αλόγου μέσα σ' αυτόν.

Για την διεύρυνση του χώρου προστασίας των αλόγων του Αίνου πέραν του πυρήνα του Εθνικού Δρυμού όπου το υφιστάμενο θεσμικό πλαίσιο (Ν.Δ. 996/71, Κανονισμός Λειτουργίας Εθν. Δρ. Αίνου) εξασφαλίζει ικανοποιητική προστασία, η Διεύθυνση Δασών Κεφαλληνίας προέβη στην επέκταση απαγόρευση κυνηγίου, σε έκταση 8.780 στρεμμάτων, εφαπτομένη του πυρήνα του Δρυμού, στις περιφέρειες των Κοινοτήτων Ξενοπούλου, Αργινίων και Βαλεριάνου (4441/10-11-95 απόφαση Περιφερειακού Διευθυντή Κεφαλληνίας).

Για τα άλογα αυτά, που ανήκουν στο είδος EQUUS CABALLUS το κατοικίδιο άλογο -σύμφωνα με τα στοιχεία που έχουμε δεν έχουν γίνει μέχρι σήμερα οι σχετικές μελέτες.

Επισημαίνουμε όμως ότι το είδος EQUUS CABALLUS, εμπίπτει στις διατάξεις του Π.Δ. 67/81, "Περί προστασίας της αυτοφυούς χλωρίδας και της άγριας πανίδας και καθορισμού διαδικασίας συντονισμού και ελέγχου της ερεύνης επ' αυτών" (ΦΕΚ 23Α' όπως διορθώθηκε με το 43Α) με το οποίο προστατεύονται οι πληθυσμοί του είδους που ζουν σε άγρια κατάσταση.

Εκτός Δρυμού, επειδή τα συγκεκριμένα άλογα είναι ζώα εκτροφής πο αφέθηκαν ελεύθερα (τώρα βρίσκονται σε ημιάγρια κατάσταση) εφαρμόζεται ο ν. 1197/81 "Περί προστασίας Ζώων" και σύμφωνα με το άρθρο 5 παρ. 2 ο έλεγχος της εφαρμογής του είνα αρμοδιότητα της Κτηνιατρικής Υπηρεσίας, της Αστυνομίας και της Αγρονομικής Αρχής.

Στην προκειμένη περίπτωση, πιστεύουμε ότι η προστασία των αλόγων δεν είναι μόνο θέμα κάποιας ειδικής νομοθετικής ρύθμισης και εφαρμογής κάποιων απαγορευτικών διατάξεων αλλά και ευαισθησίας των κατοίκων και των κτηνοτρόφων της περιοχής, ότι τα άλογα αποτελούν αντικείμενο τοπικού ενδιαφέροντος και ότι θα πρέπει οι ίδιοι να συμβάλουν στην διασφάλιση της προστασίας τους. Γι' αυτό και η ουσιαστική αντιμετώπιση του προβλήματος θα γίνει μέσα από την προαναφερθείσα ομάδα των τοπικών φορέων σε συνεργασία με τη δασική υπηρεσία.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

33. Στην με αριθμό 1994/10-10-97 ερώτηση δόθηκε με το υπ' αριθμ. 281/3-11-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση 1994/10-10-97 που κατέθεσε στη Βουλή ο Βουλευτής κ. Κων/νος Καραμπίνας, παρακαλούμε να πληροφορήσετε τον κ. Βουλευτή τα εξής:

1. Για τη βελτίωση της οδού ΚΑΡΔΙΤΣΑΣ-ΑΡΤΑΣ έχουν κατά καιρούς εκπονηθεί διάφορες μελέτες, μερικές από τις οποίες εφαρμόζονται ήδη κατά τμήματα.

Το ΥΠΕΧΩΔΕ εξετάζει τη δυνατότητα παρέμβασής του στην εν λόγω οδό, που θα εξαρτηθεί όμως από το ύψος των πιστώσεων που είναι διαθέσιμες και από τα τμήματα αυτά που θα προταθούν για βελτίωση από την Νομαρχιακή αυτοδιοίκηση σε συνεργασία με τους λοιπούς τοπικούς παράγοντες.

2. Σύμφωνα με τα στοιχεία της Περιφέρειας Θεσσαλίας εκτελούνται στα πλαίσια του ΠΕΠ Θεσσαλίας 1994-1999 τα πιο κάτω έργα:

Οδός "Καρδίτσας-'Αρτας", προϋπολογισμού 1.600 εκατ. δρχ.

α. 1η εργολαβία: "Κατασκευή Τμήματος Καρδίτσας - Φαναρίου", προϋπολογισμού 467,5 εκατ. δραχ., ολοκληρώνεται.

2η εργολαβία: "Ολοκλήρωση εργασιών του τμήματος από χ.θ. 4+100 - χ.θ. 6+400 και κατασκευή του τμήματος από χ.θ. 12+300 - χ.θ. 15+500 της οδού Καρδίτσας - 'Αρτας", προϋπολογισμού 1.090 εκατ. δρχ., ολοκληρώνεται.

"Ε.Ο. Τρικάλων 'Αρτας", προϋπολογισμού 1.136 εκατ. δρχ.

β. 1η εργολαβία: "Βελτίωση οδού από Δέση μέχρι Αχελώο" προϋπολογισμού 405 εκατ. δρχ. ολοκληρώνεται.

2η εργολαβία: "Παράκαμψη Παλαιομονάστηρου και Πύλης, Προϋπολογισμού 675 εκατ. δρχ., υπό μελέτη.

Ο Υπουργός

ΚΩΣΤΑΣ ΛΑΛΙΩΤΗΣ"

34. Στην με αριθμό 1995/10-10-97 ερώτηση δόθηκε με το υπ' αριθμ. 2501/3-11-97 έγγραφο από τον Υπουργό Περιβάλλοντος Χωροταξίας και Δημοσίων 'Εργων η ακόλουθη απάντηση:

"Απαντώντας στην ερώτηση με αριθμό 1995 που κατατέθηκε στις 10-10-97 από τους Βουλευτές κυρίους Σπύρο Δανέλλη και Ανδριανή Λουλέ σας ενημερώνουμε τα εξής:

Με την αρ. πρωτ. οικ. 10393/3729/10-4-97 Κοινή Υπουργική Απόφαση ΥΠΕΧΩΔΕ και Ανάπτυξης καθορίστηκε απόσταση 300 μ. βάσει της διάταξης της παρ. 5 του άρθρου 7 του Π.Δ/τος 24/4/85 (ΦΕΚ 181Δ) όπως ισχύει, στον οικισμό Ατελιούς Κοιν. Βάρης ν. Κυκλάδων για την ίδρυση - ανέγερση μονάδας εμφιάλωσης υγραερίου της "Κυκλάδες Γκαζ ΑΒΒΕΕ".

Επίκληση των σχετικών διατάξεων γίνεται στο προοίμιο της εν λόγω απόφασης, την οποία και σας επισυνάπτουμε σε φωτοαντίγραφο για πληρέστερη ενημέρωσή σας.

Επί πλέον σας ενημερώνουμε ότι έχει κατατεθεί αίτηση ακύρωσης της εν λόγω ρύμθισης στο Σ.τ.Ε. και αναμένεται η σχετική απόφαση.

Ο Υπουργός

ΚΩΣΤΑΣ ΛΑΛΙΩΤΗΣ"

Σημ: Τα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων).

35. Στην με αριθμό 1996/10.10.97 ερώτηση δόθηκε με το υπ' αριθμ. 33/3.11.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1996/10.10.97 που κατέθεσε η Βουλευτής κ. Α. Λουλέ, σας πληροφορούμε τα εξής:

Η Καπνεμπορική επιχείρηση ΑΤΙC ΑΕ έχει, ήδη ξεκινήσει την εξόφληση του χρέους της και προχωρά στην αποπληρωμή των καπνοπαραγωγών, σύμφωνα και με πληροφορίες του Εθνικού Οργανισμού Καπνού, που παρακολουθεί την όλη διαδικασία.

Παράλληλα η αρμόδια επιτροπή που έχει συσταθεί σύμφωνα με την 17001/29.5.87 Διυπουργική Απόφαση Υπουργών Εθνικής Οικονομίας και Γεωργίας για την επιβολή προστίμων στους μεταποιητές έχει συγκεντρώσει όλα τα απαραίτητα στοιχεία και θα προβεί σε όλες τις απαραίτητες ενέργειες για την υλοποίηση της παραπάνω Απόφασης.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

36. Στην με αριθμό 2000/10.10.97 ερώτηση δόθηκε με το υπ' αριθμ. 34/24.10.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2000/10.10.97 που κατέθεσε ο Βουλευτής κ. Χ. Σμυρλής - Λιακατάς σας πληροφορούμε τα εξής:

Σχετικά με την καταγγελία του κ. Αντωνίου Χρήστου Αθανασιάδη κατοίκου του Δήμου Νεάπολης κατά του κ. Χρήστου Κιτσοπάνου, κατοίκου του ιδίου Δήμου γνωρίζουμε ότι από επιτόπιους ελέγχους που πραγματοποίησαν το


 

  

Σελίδα 2652 

Φθινόπωρο του 1995 οι γεωπόνοι: Κανάτας Ιωάννης, Φασούλα Ελένη, Σταμάτης Γεώργιος και οι υπάλληλοι της Τοπογραφικής Υπηρεσίας: Καρβούνης Παναγιώτης και Καρβούνης Δημήτριος στο κτήμα της Π.Α. (αεροδρόμιο ΝΑΤΟ) όπου κατά δήλωσή τους καλλιέργησαν αραβόσιτο οι καταγγελλόμενοι το έτος 1995, διαπιστώθηκαν τα παρακάτω:

Η κ. Σοφία Κιτσοπάνου σύζυγος Χρήστου διαπιστώθηκε ότι δεν καλλιέργησε αραβόσιτο και ως εκ τούτου απορρίφθηκε της αντιστάθμισης. Την ίδια απορριπτική τύχη είχε και η ένσταση που υπέβαλε στη συνέχεια η εν λόγω παραγωγός.

Η κ. Φωτεινή Φούντα (κουνιάδα του κ. Χρήστου Κιτσοπάνου) ευρέθη να έχει καλλιεργήσει 90 στρ. αραβοσίτου και ως εκ τούτου εισέπραξε το ποσόν της αντιστάθμισης που εδικαιούτο.

Ενημερωτικά αναφέρουμε και τα εξής:

Το έτος 1995 στο χώρο του Αεροδρομίου (ΝΑΤΟ) είχαν δηλωθεί από παραγωγούς συνολικά 700 στρέμματα αραβοσίτου.

Οι επιτόπιοι έλεγχοι διαπίστωσαν μόνο 250 στρέμματα τα οποία αντιστοιχούσαν στους Aλεξανδρόπουλο Θεόδωρο (κάτοικο Αγρινίου), Χρήστο και Βασίλειο Καπέλλα (κάτοικοι Νεάπολης), Ανδρέα Κουμπούρη (κάτοικος Δοκιμίου) και Φωτεινή Φούντα (κάτοικος Αγρινίου).

Οι ανωτέρω παραγωγοί πληρώθηκαν κανονικά την αντιστάθμιση αραβοσίτου. Οι υπόλοιποι παραγωγοί αποκλείσθηκαν.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

37. Στην με αριθμό 2001/10.10.97 ερώτηση δόθηκε με το υπ' αριθμ. 3118/4.11.97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 2001/10.10.97 η οποία κατατέθηκε στη Βουλή των Ελλήνων από το Βουλευτή κ. Α. Δαβάκη σας γνωρίζουμε τα εξής:

1. Η ΔΕΗ, μετά από πρωτοβουλία του Υπουργείου Ανάπτυξης και του Υπουργείου Πολιτισμού, σε συνεργασία με τις Γενικές Γραμματείες των Περιφερειών, ανέλαβε τον ηλεκτροφωτισμό μνημείων προϊστορικών, κλασσικών, βυζαντινών, μεταβυνταντινών και μνημείων της Νεώτερης Ελλάδας, κυρίως στην Περιφέρεια.

Οι μελέτες θα ανατεθούν σε έμπειρους μελετητές, οι οποίες για να εφαρμοσθούν θα τύχουν της εγκρίσεως του Κεντρικού Αρχαιολογικού Συμβουλίου (ΚΑΣ) και η κατασκευή θα γίνει από συνεργεία της ΔΕΗ. Τα μνημεία τα οποία θα ηλεκτροφωτισθούν έχουν επιλεγεί από τους παραπάνω φορείς και είναι τα εξής:

Α. Προϊστορικοί και Κλασσικοί Αρχαιολογικοί χώροι:

1. O Λόγγος 'Εδεσσας.

2. Ο Αρχαιολογικός χώρος των Δελφών.

Β. Βυζαντινά και Μεταβυζαντινά Μνημεία:

1. Το Ιουστινιάνειο τείχος στην Καστοριά.

2. Το Κάστρο Ιωαννίνων.

3. Το Κάστρο Αγίας Μαύρας στη Λευκάδα.

4. Το Κάστρο Ακροκορίνθου.

5. Το Κάστρο Φαναρίου Καρδίτσας.

6. Η Μονή Δαφνίου.

7. Το Κάστρο Μυτιλήνης και

8. Η Φορτέτσα Ρεθύμνου.

Γ. Μνημεία της Νεώτερης Ελλάδας:

1. Η Ολυμπιακή Ακαδημία και το Μνημείο Κουμπερτέν στην Ολυμπία.

2. Το Τελωνείο Σύρου.

2. Επί του παρόντος δεν υπάρχει η δυνατότητα το φιλόδοξο αυτό πρόγραμμα να επεκταθεί στους νομούς όλης της χώρας για να συμπεριλάβει και άλλα σημαντικά μνημεία, όπως αυτά που αναφέρονται στην ερώτηση. Ωστόσο, κατεβλήθη κάθε προσπάθεια για την ισομερή γεωγραφική κατανομή του ηλεκτροφωτισμού σε όλη την Ελλάδα και ήδη η Πελοπόννησος συμμετέχει στο πρόγραμμα με δύο σημαντικούς αρχαιολογικούς χώρους, όπως προαναφέρθηκε.

Η Υπουργός

ΒΑΣΩ ΠΑΠΑΝΔΡΕΟΥ"

38. Στην με αριθμό 2005/10.10.97 ερώτηση δόθηκε με το υπ' αριθμ. 2505/3.11.97 έγγραφο από τον Υπουργό Περιβάλλοντος Χωροταξίας και Δημοσίων `Εργων η ακόλουθη απάντηση:

"Απαντώντας στην ερώτηση με αριθμό 2005 που κατατέθηκε στις 10.10.97 από το Βουλευτή κ. Σταύρο Δήμα, σας γνωρίζουμε τα εξής:

Bάσει των διατάξεων της υφιστάμενης νομοθεσίας (ΚΥΑ 69728/824/96 κλπ.) το ΥΠΕΧΩΔΕ είναι αρμόδιο για τον εθνικό σχεδιασμό της διαχείρισης των απορριμάτων, ενώ για τον περιφερειακό σχεδιασμό αρμοδιότητα έχουν οι Νομαρχίες και οι Ο.Τ.Α.

Σύμφωνα με την ΚΥΑ 69269/5387/90 η δημιουργία και λειτουργία ΧΥΤΑ ανήκει στην ΑΙΙ κατηγορία έργων και δραστηριοτήτων και ως εκ τούτου απαιτείται Προέγκριση Χωροθέτησης και έγκριση Περιβαλλοντικών 'Ορων μετά από κατάθεση Μελέτης Περιβαλλοντικών Επιπτώσεων.

Από τις υπηρεσίες μας έχουν εγκριθεί οι περιβαλλοντικοί όροι για τη λειτουργία ΧΥΤΑ στο Μεγανήσι Λευκάδος.

'Οπως μας ενημέρωσε ο Νομάρχης Λευκάδας μετά από σχετική μελέτη που ανέθεσε η Νομαρχιακή Αυτοδιοίκηση στην Ε.Ε.Τ.Α.Α. για εξεύρεση χώρων Υγειονομικής Ταφής Απορριμμάτων, προτάθηκαν δύο χώροι για τους οποίους θα κατατεθούν οι σχετικοί φάκελλοι για προέγκριση χωροθέτησης.

Ο Υπουργός

Κ. ΛΑΛΙΩΤΗΣ"

39. Στην με αριθμό 2008/11.10.97 ερώτηση δόθηκε με το υπ' αριθμ. 6162/14.10.97 έγγραφο από την Υπουργό Αιγαίου η ακόλουθη απάντηση:

"Σε απάντηση στην ερώτηση 2008/11.10.97 των Βουλευτών κυρίων Σ.Κόρακα και Α. Τασούλη σύμφωνα με όσα μας ενημέρωσε το Πανεπιστήμιο Αιγαίου, ισχύουν τα παρακάτω:

1) Σε ό,τι αφορά την αγορά του ακινήτου της 'Ενωσης Αγροτικών Συνεταιρισμών Λέσβου (πρώην Υφαντήριο), παρά τις προσπάθειες που κατεβλήθησαν για το σκοπό αυτό, τούτο δεν κατέστη δυνατό, δεδομένου ότι το εν λόγω ακίνητο είναι υποθηκευμένο στην Αγροτική Τράπεζα για ποσό που υπερβαίνει την αξία του.

2) Ο Ε.Ο.Τ. παραχώρησε το "Ξενία" για χρήση 25 χρόνων στο Πανεπιστήμιο Αιγαίου, το οποίο προχώρησε στη δημοπράτηση για την επισκευή όλου του κτιρίου, συνολικού εμβαδού 4.300 m2 με υπογραφή της σύμβασης έργου τον Ιούνιο 1997 και ολοκλήρωσή του στο τέλος 1999, με σκοπό να στεγάσει το Τμήμα Περιβάλλοντος.

3) 'Ηδη ολοκληρώνονται οι διαδικασίες για την απόκτηση δύο κτιρίων στην πόλη της Μυτιλήνης, για τα οποία όμως θα απαιτηθούν εργασίες για τη διμόρφωσή τους σε πανεπιστημιακούς χώρους.

4) Παράλληλα αγοράστηκε μετά από δημόσιο διαγωνισμό έκταση 12 στρεμμάτων σε συνέχεια του οικοπέδου του "Ξενία", ενώ γίνονται σοβαρές προσπάθειες για την απόκτηση και νέων οικοπέδων ομόρων του προαναφερομένου.

Σημειωτέον ότι δεν θα πρέπει να παραγνωρίζουμε το γεγονός ότι υπάρχουν μεγάλες δυσκολίες εξεύρεσης κατάλληλων κτιρίων στην πόλη της Μυτιλήνης για πανεπιστημιακή χρήση. Για περαιτέρω διευκρινήσεις αρμόδιο να απαντήσει είναι το συνερωτώμενο ΥΠΕΠΘ.

Η Υπουργός

ΕΛΙΣΑΒΕΤ ΠΑΠΑΖΩΗ"

40. Στην με αριθμό 2008/11.10.97 ερώτηση δόθηκε με το υπ' αριθμ. 1212/4.11.97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 2008/11.10.1997 που κατέθεσαν οι Βουλευτές κύριοι Σ. Κόρακας και Α. Τασούλας, σας γνωρίζουμε τα ακόλουθα:

1. Για το ακίνητο της 'Ενωσης Αγροτικών Συνεταιρισμών Λέσβου (πρώην υφαντήριο) το Πανεπιστήμιο Αιγαίου ενδιαφερόταν για μεγάλο χρονικό διάστημα και έκανε πολλές σοβαρές προσπάθειες για την αγορά του. 'Ομως το κτίριο είναι


 

  

Σελίδα 2653 

υποθηκευμένο στην Αγροτική Τράπεζα για ποσό που υπερβαίνει την αξία του ακινήτου, γεγονός που καθιστούσε αδύνατη την αγορά του. Το Πανεπιστήμιο Αιγαίου ήρθε πολλές φορές σ'επαφή τόσο με την 'Ενωση Αγροτικών Συνεταιρισμών Λέσβου, όσο και με την Αγροτική Τράπεζα προσπαθώντας να βρεθεί τρόπος επίλυσης του προβλήματος, χωρίς όμως επιτυχία.

2. Μετά από πολλές προσπάθειες παραχωρήθηκε από τον Ε.Ο.Τ., κατά χρήση για 25 χρόνια στο Πανεπιστήμιο Αιγαίου το "Ξενία" Μυτιλήνης.

Το Πανεπιστήμιο Αιγαίου προχώρησε άμεσα σε επισκευή και διαρρύθμιση 4 αιθουσών στο ισόγειο του κεντρικού κτιρίου και ταυτόχρονα στη δημοπράτηση για την επισκευή και διαρρύθμιση όλου του κτιρίου. Το συνολικό εμβαδό του κτιρίου είναι 4.300 τ.μ. και θα στεγάσει το Τμήμα Περιβάλλοντος (εργαστήρια, αίθουσες διδασκαλίας, γραφεία καθηγητών, γραμματεία). Η σύμβαση του έργου υπεγράφει τον Ιούνιο του 1997, και έχουν ξεκινήσει οι εργασίες επισκευής και διαρρύθμισής του. Προβλέπεται το έργο να έχει ολοκληρωθεί τέλος του 1999. Για λόγους ασφαλείας εξ αιτίας των εργασιών σταμάτησε η λειτουργία των 4 αιθουσών και τα μαθήματα μεταφέρθηκαν προσωρινά στο Λύκειο.

3. Το Πανεπιστήμιο Αιγαίου έχει εκπονήσει μελέτες για την ανάπτυξη του Πανεπιστημίου Αιγαίου στη Μυτιλήνη και έχει προβεί πολλές φορές σε δημόσιο διαγωνισμό για την αγορά ακινήτων. 'Ηδη αυτήν τη στιγμή ολοκληρώνονται οι διαδικασίες (εκκρεμεί η εκτίμηση των ορκωτών εκτιμητών) για την απόκτηση 2 κτιρίων στην πόλη της Μυτιλήνης στα οποία θα απαιτηθούν εργασίες για τη διαμόρφωση τους σε Πανεπιστημιακούς χώρους. Πρέπει να σημειώσουμε ότι υπάρχουν μεγάλες δυσκολίες εξεύρεσης καταλλήλων κτιρίων για Πανεπιστημιακή χρήση.

4. Μετά από δημόσιο διαγωνισμό αγοράστηκε έκταση 12 στρεμμάτων σε συνέχεια του οικοπέδου του "Ξενία". 'Εχει γίνει τοπικό ρυμοτομικό και εκπονείται μελέτη για τη χωροθέτηση των λειτουργιών του στο χώρο αυτό. Επίσης προωθείται άμεσα η σύνταξη κτιριολογικού προγράμματος και η διεξαγωγή αρχιτεκτονικού διαγωνισμού. Στο χώρο αυτό προβλέπεται η ανέγερση 12.000 μ2 περίπου.

5. Γίνονται σοβαρές προσπάθειες για την απόκτηση και νέων οικοπέδων ομόρων των προαναφερομένων.

Πρέπει να επισημάνουμε ότι το Πανεπιστήμιο Αιγαίου έχει πρωταρχικό του σκοπό την επίλυση του στεγαστικού προβλήματος στη Μυτιλήνη και προς την κατεύθυνση αυτή θα πρέπει να έχει την υποστήριξη της τοπικής κοινωνίας.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

41. Στην με αριθμό 2010/11.10.97 ερώτηση δόθηκε με το υπ' αριθμ. 36/30.10.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2010/11.10.97 που κατέθεσαν οι Βουλευτές κύριοι Α. Τασούλας, Ε. Μπούτας σας στέλνουμε το αριθμ.148/17.10.97 απαντητικό έγγραφο της Αγροτικής Τράπεζας με τα συνημμένα σ'αυτό έγγραφα που αφορούν το ίδιο θέμα για ενημέρωσή σας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

42. Στην με αριθμό 2012/13.12.97 ερώτηση δόθηκε με το υπ' αριθμ. 37/3.11.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 2012/13.10.97 που κατέθεσε ο Βουλευτής κ. Λ. Παπανικολάου, σας πληροφορούμε τα εξής:

Το θέμα της τελικής ονομασίας την οποία μπορεί να φέρουν τα ελαιόλαδα στις εμπορικές πράξεις μεταξύ Ε.Ε. και τρίτων χωρών, καθορίζονται από τον Κοινοτικό Τελωνειακό Κώδικα, ο οποίος ορίζει ότι η χώρα προέλευσης είναι αυτή στην οποία παράγονται εξ ολοκλήρου τα ελαιόλαδα και πυρηνέλαια.

Εν τούτοις στην περίπτωση, κατά την οποία παρεμβαίνουν στην επεξεργασία του προϊόντος περισσότερες απο μία χώρες, τότε ως χώρα προέλευσης νοείται η χώρα στην οποία πραγματοποιήθηκε η τελευταία μεταποίηση ή ουσιαστική επεξεργασία του προϊόντος και που πληροί επιπλέον τους ακόλουθους όρους:

Αυτή η μεταποίηση ή ουσιαστική επεξεργασία να είναι οικονομικά δικαιολογημένη (δηλ. να συμφέρει οικονομικά να γίνει σε άλλη χώρα).

Να πραγματοποιηθεί σε επιχείρηση εξοπλισμένη για τον σκοπό αυτό.

Να καταλήγει στην παρασκευή ενός νέου προϊόντος ή ενός προϊόντος που αντιπροσωπεύει σημαντικό στάδιο παραγωγής. Για τον σκοπό αυτό εκτιμάται ότι, μια μεταποίηση είναι ουσιαστική ή αντιπροσωπεύει ένα επαρκές στάδιο μεταποίησης, όταν το αποκτώμενο προϊόν παρουσιάζει τέτοιες ιδιότητες και μια ειδική σύνθεση που δεν είχε πριν την πραγματοποίηση αυτής της μεταποίησης.

Πρέπει να σημειωθεί ότι οι όροι αυτοί πρέπει να συντρέχουν ταυτόχρονα.

Αλλαγές στο παραπάνω καθεστώς της προέλευσης των ελαιολάδων, δεν έχει παρουσιασθεί ακόμη σε επίπεδο Ε.Ε. Εντούτοις, όμως στο διεθνή τομέα του ελαιολάδου, διαφαίνεται κάποια προσπάθεια ανακίνησης του θέματος. Το Υπουργείο μας παρακολουθεί το θέμα εκ του σύνεγγυς, ούτως ώστε η οποιαδήποτε απόφαση θα ληφθεί είτε σε επίπεδο Ε.Ε., είτε σε παγκόσμιο επίπεδο, να είναι προς όφελος του Ελληνικού ελαιολάδου.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

43. Στην με αριθμό 2017/13.10.97 ερώτηση δόθηκε με το υπ' αριθμ. 33184/31.10.97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Σε απάντηση του υπ' αριθμ.2017/13.10.97 εγγράφου σας με το οποίο κοινοποιείται ερώτηση του Βουλευτή κ. Σ. Δήμα σας γνωρίζουμε τα εξής:

Σύμφωνα με την υπ' αριθμ'. ΚΥΑ 5075/ππ 729/10.5.89 των Υπουργών Εθνικής Οικονομίας, Οικονομικών και ΠΕΧΩΔΕ ο Νομός Γρεβενών έχει ενταχθεί στις ειδικές ζώνες του αναπτυξιακού Νόμου.

Ο καθορισμός των φθινουσών περιοχών για τον αναπτυξιακό Νόμο 1892/90 έγινε με την ΚΥΑ 29773/30.11.95 και δεν μπορεί να τροποποιηθεί, σύμφωνα με το ν.2324/1995 πριν από την παρέλευση διετίας, οπότε και οποιαδήποτε λήψη διορθωτικών μέτρων για τυχόν ένταξη νέων περιοχών θα εξετασθεί μετά το πέρας αυτής και μέσα πάντα στο γενικώτερο πλαίσιο της επανεξέτασης της αναπτυξιακής πολιτικής του ν.1892/90, αφού βέβαια ληφθούν υπόψη και τα νέα δεδομένα που θα προκύψουν κατά τον επανακαθορισμό των ανωτέρω περιοχών.

Ο Υπουργός

Γ. ΠΑΠΑΝΤΩΝΙΟΥ"

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το Δελτίο των Επικαίρων Ερωτήσεων της Παρασκευής 5 Δεκεμβρίου 1997.

Α.ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου ('Αρθρο 130 παρ. 2&3 Καν. Βουλής)

1. Η με αριθμό 506/2.12.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Μαρίας Αρσένη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για αντιμετώπιση των προβλημάτων από την αναδρομική ισχύ του ν.2434/96, τα πρόστιμα και τις προσαυξήσεις που επιβάλλονται κλπ.

2. Η με αριθμό 512/3.12.97 επίκαιρη ερώτηση της Βουλευτού της Νέας Δημοκρατίας κ. Ελισάβετ Παπαδημητρίου προς την Υπουργό Ανάπτυξης, σχετικά με τον αποκλεισμό εξειδικευμένων και έμπειρων επιστημόνων από την εφαρμογή του


 

  

Σελίδα 2654 

προεδρικού διατάγματος 274 για την κατασκευή χημικών εγκαταστάσεων κλπ.

3. Η με αριθμό 514/3.12.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Aνάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων για να καταβληθούν τα δεδουλευμένα στους εργαζόμενους του Ναυπηγείου Νεώριου Σύρου.

4. Η με αριθμό 493/1.12.97 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τους Υπουργούς Μεταφορών και Επικοινωνιών, Ανάπτυξης, Περιβάλλοντος-Χωροταξίας και Δημοσίων 'Εργων, σχετικά με τις προθέσεις της Κυβέρνησης για εξασφάλιση της αξιοπιστίας των Προγραμματικών Συμβάσεων, προστασία της Περιφερειακής Βιομηχανίας της Χώρας κλπ.

5. Η με αριθμό 500/2.12.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για τη στέγαση των παλιννοστούντων μαθητών του Γυμνασίου-Λυκείου Θεσσαλονίκης.

Β. ΕΠΙΚΑΙΡΕΣ ΕΡΩΤΗΣΕΙΣ δεύτερου κύκλου ('Αρθρο 130 παρ. 2&3 Καν. Βουλής)

1. Η με αριθμό 502/2.12.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευαγγέλου Βλασσόπουλου προς τον Υπουργό Δικαιοσύνης, σχετικά με τις προθέσεις της Κυβέρνησης για νομοθετική ρύθμιση του χρηματοπιστωτικού συστήματος για την αποφυγή "πανωτοκίων" από τις τράπεζες.

2. Η με αριθμό 504/2.12.97 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τους Υπουργούς Υγείας και Πρόνοιας, Εθνικής Οικονομίας και Οικονομικών, σχετικά με τις προθέσεις της Κυβέρνησης για καταβολή της αύξησης του επιδόματος στα άτομα με ειδικές ανάγκες.

3. Η με αριθμό 515/3.12.97 Επίκαιρη Ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Υγείας και Πρόνοιας, Εθνικής Παιδείας και Θρησκευμάτων, σχετικά με τη λήψη μέτρων επίλυσης των προβλημάτων εκπαίδευσης των τυφλών μαθητών του Κέντρου Εκπαίδευσης Ατόμων Τυφλών.

4. Η με αριθμό 509/3.12.97 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για εξυγίανση της λειτουργίας και μεταβίβαση της Τράπεζας Κρήτης.

5. Η με αριθμό 499/2.12.97 Επίκαιρη Ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Υγείας και Πρόνοιας, Εθνικής Οικονομίας και Οικονομικών, σχετικά με τις προθέσεις της Κυβέρνησης για την κάλυψη λειτουργικών αναγκών και προσωπικού του Δημόσιου Ψυχιατρείου Αττικής.


 

  

Σελίδα 2655 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου.

Η πρώτη, με αριθμό 464/26.11.97, επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Δημόσιας Τάξης, σχετικά με τη λήψη μέτρων για την καλύτερη αστυνόμευση της Αθήνας, την προστασία των πολιτών κλπ., διαγράφεται λόγω κωλύματος του κυρίου Υπουργού.

Επίσης και η τρίτη με αριθμό 489/1.12.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Μεταφορών και Επικοινωνιών, σχετικά με τις κινητοποιήσεις των εργαζομένων στις αστικές συγκοινωνίες, τη διατήρηση του δημόσιου χαρακτήρα των κλπ., διαγράφεται λόγω κωλύματος του Βουλευτή.

Δεύτερη είναι η με αριθμό 471/27.11.97 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς την Υπουργό Ανάπτυξης, σχετικά με τις προθέσεις της Κυβέρνησης για την κατασκευή Συνεδριακού Κέντρου στην Αθήνα κλπ.

Η ερώτηση έχει ως εξής:

"Η πόλη των Αθηνών είναι γνωστό ότι στερείται ακόμη ενός Συνεδριακού Κέντρου, που να μπορεί να καλύπτει τις ανάγκες μεγάλων εκδηλώσεων, πέντε έως δέκα χιλιάδες ατόμων, κυρίως επιστημονικών ως ιατρικών συνεδρίων και άλλων επιστημόνων.

Τούτο έχει ως συνέπεια να χάνονται για τη χώρα μας ευκαιρίες αναδείξεων των ελληνικών δυνατοτήτων σε όλους τους τομείς, επιστημονικούς, τουριστικους κλπ., καθώς και πολύτιμο συνάλλαγμα.

Η ως άνω εικόνα δεν μπορεί να συνεχιστεί άλλο, διότι οι ευκαιρίες που χάνονται είναι καθημερινές, οι ανάγκες πολλαπλασιάζονται, μια και οι ξένοι πολλαπλασιάζουν τις απαιτήσεις των και η Αθήνα, που κατοικείται περίπου από τη μισή Ελλάδα, δεν διαθέτει αυτό που προσφέρουν πολύ μικρότερες ευρωπαϊκές πόλεις.

Ερωτάται η κυρία Υπουργός Ανάπτυξης:

Τι σκοπεύει να κάνει η Κυβέρνηση για το τεράστιο αυτό θέμα που εκθέτει την Ελλάδα διεθνώς, όταν επιστήμονες κύρους προσπαθούν να φέρουν τα συνέδρια στη χώρα μας και ενίοτε χρησιμοποιώντας διάφορες αλχημείες, για να αντιμετωπισθεί το χρονίζον αυτό θέμα;".

Η Υφυπουργός Ανάπτυξης κ. Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Είναι σίγουρο ότι ο συνεδριακός τουρισμός αναδεικνύεται σε ένα βασικό στοιχείο της τουριστικής πολιτικής και μάλιστα σε δωδεκάμηνη βάση εφόσον υπάρχει η κατάλληλη υποδομή.

Θα έλεγα δε, ότι αποτελεί σανίδα σωτηρίας για υπεραναπτυγμένες τουριστικά περιοχές, οι οποίες έχουν σαν χαρακτηριστικά την υπερπροσφορά κλινών στη μικρή τουριστική περίοδο κλπ., αυτά δηλαδή που συναντώνται σε πολλές περιοχές της χώρας μας.

Με δεδομένη λοιπόν αυτήν τη νέα συνιστώσα και την άνοδο της σημασίας του συνεδριακού τουρισμού, η τουριστική πολιτική απαντά με τρία βασικά μέτρα, με τη θέσπιση ειδικών τεχνικών προδιαγραφών για τη δημιουργία συνεδριακών κέντρων, με την πρόβλεψη ελκυστικών φορολογικών και χρηματοπιστωτικών κινήτρων για τη δημιουργία τους και τέλος, αναπτυξιακά μέτρα που στοχεύουν στον ποιοτικό εκσυγχρονισμό συνολικά της τουριστικής προσφοράς.

Με δεδομένα τα παραπάνω, πρέπει να πούμε ότι στις περισσότερες περιοχές της χώρας μας, που έχουμε υψηλό τουρισμό, υπάρχουν συνεδριακές διευκολύνσεις και λειτουργούν πια με προδιαγραφές τουριστικά κέντρα στη Ρόδο, στην Κω, στην Κρήτη, Θεσσαλονίκη και Λήμνο.

Παρ' όλα αυτά όμως, είναι σαφές ότι η ανάγκη ύπαρξης ενός μεγάλου Συνεδριακού Κέντρου στην Αθήνα, είναι απολύτως επιβεβλημένη. Γι'αυτό έχει ξεκινήσει από το καλοκαίρι του 1997 με απόφαση του Γενικού Γραμματέα του Ε.Ο.Τ. μια ομάδα εργασίας, στην οποία συμμετέχουν το ΥΠΕΧΩΔΕ, η Γενική Γραμματεία Δασών, ο Ε.Ο.Τ. και άλλοι φορείς, ώστε να εξεταστούν εναλλακτικοί χώροι για εκτάσεις του δημοσίου και του ιδιωτικού τομέα, που θα εγκατασταθεί το Συνεδριακό Κέντρο της Αθήνας.

Η περιοχή στο Φαληρικό Δέλτα αναφέρεται ενδεικτικά σαν μια απ'αυτές.

Πρέπει δε να πω, τελικά ότι η δυνατότητα αξιοποίησης και διαχείρισης μιας τέτοιας επένδυσης, δεν πρέπει να αποκλείει και το σύστημα της αυτοχρηματοδότησης, που θα έχει θετικό αντίκτυπο στην προσπάθεια ανάδειξης της πόλης ως διεθνές συνεδριακό κέντρο.

ΠΡΟΕΔΡΕΥΩΝ (Παναγιώτης Σγουρίδης): Ο κ. Καραγκούνης έχει το λόγο για δύο λεπτά, προκειμένου να αναπτύξει την ερώτησή του.

ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, λυπάμαι που η κυρία Υπουργός δεν κατανόησε το θέμα. Το θέμα δεν έχει μόνο τουριστικό ενδιαφέρον. 'Εχει πολύπλευρο ενδιαφέρον. 'Εχει και εθνικό ακόμα ενδιαφέρον. Είναι και υπαρκτό και επείγον και είναι μοναδική χώρα η Ελλάς που δεν διαθέτει συνεδριακό κέντρο. 'Αλλες πόλεις μικρότερες της Ευρώπης, με πεντακόσιες χιλιάδες κατοίκους, έχουν τέτοια κέντρα. Και όταν μιλάμε για κέντρα, εννοούμε χώρους για εξυπηρέτηση τουλάχιστον πέντε χιλιάδων ατόμων, ίσως και άνω. Αποτελεί δε πολλές φορές ανυπέρβλητο εμπόδιο να φέρει ένας επιστήμονας ή ένας επιχειρηματίας ένα συνέδριο στην πατρίδα του.

Πρόσφατο παράδειγμα αποτελεί η απώλεια ενός μεγάλου συνεδρίου χημειοθεραπείας, ακούστε, με συμμετοχή δέκα χιλιάδων επιστημόνων. Και μην ξεχνούμε ότι όλοι αυτοί είναι άνθρωποι κύρους που μπορεί να προβάλουν την Ελλάδα πολύπλευρα και βεβαίως να φέρουν και το πολύτιμο συνάλλαγμα. Αυτό που μου είπατε βέβαια είναι παράμετρος. Θα πρέπει όμως εδώ να πείτε και να δεσμευθείτε επιτέλους, αυτό που στερούμεθα θα το πράξετε; Δεν υπάρχει άλλος χρονος αναμονής, διότι έχουν αναληφθεί υποχρεώσεις για συνέδρια μέχρι το 2004, οι δε επιστήμονες την φιλοτιμίαν ανάγκην ποιήσωμεν, μετατρέπουν τα αθλητικά κέντρα σε συνεδριακούς χώρους. Δηλαδή αναγκάζουμε και εκθέτουμε διαπρεπείς 'Ελληνες επιστήμονες με κύρος, να βαπτίζουν πολλά πράγματα διαφορετικά, π.χ. αθλητικά στάδια.

Γι' αυτό λοιπόν θα παρακαλούσα να πείτε τώρα στη Βουλή, εάν σκοπεύετε και πότε επιτέλους να λυθεί αυτό το χρόνιο πρόβλημα. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η Υφυπουργός Ανάπτυξης κ. Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Διαβεβαιώνοντας τον κ. Καραγκούνη ότι σαφώς είναι κατανοητή η ανάγκη του συνεδριακού κέντρου όχι μόνο για τουριστικούς λόγους -γιατί το "τουριστικό" έχει μέσα πάρα πολλές συνιστώσες, συντρέχουν και εθνικοί και πολιτιστικοί και οικονομικοί λόγοι- γι' αυτό συστήσαμε αυτήν την ομάδα, για την οποία σας έχουμε πληροφορήσει και η συνολική προσπάθεια για την ολοκλήρωση ενός συνεδριακού κέντρου, όπως σας εξήγησα, θα πρέπει να αποτελέσει θέμα συνεργασίας του δημόσιου και ιδιωτικού τομέα.

ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 482/1.12.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς την Υπουργό Ανάπτυξης, σχετικά με την κατάργηση περιφερειακών υπηρεσιών του ΕΟΜΜΕΧ, την ένταξή τους στις διοικητικές περιφέρειες κλπ.

Η ερώτηση του κυρίου συναδέλφου σε περίληψη έχει ως εξής:

"Πρόσφατα υπήρξαν μια σειρά από δημοσιεύματα διαμαρτυρίας των εργαζομένων του ΕΟΜΜΕΧ, λόγω των αποφάσεων για την κατάργηση των περιφερειακών υπηρεσιών του οργανισμού, όσο και για τις προτάσεις συρρίκνωσης των δραστηριοτήτων που καταθέσατε για διάλογο με τους εργαζομένους,


 

  

Σελίδα 2656 

τη ΓΣΕΒΕΕ και ορισμένα επιμελητήρια.

Παρόμοιες διαμαρτυρίες υπήρξαν μάλιστα και από αρκετούς φορείς των βιοτεχνών, όπως η ΓΣΕΒΕΕ, η ΟΒΣΑ, το ΕΒΕΑ κλπ., που θεωρούν ότι η συρρίκνωση του ΕΟΜΜΕΧ είναι ένα ακόμα πλήγμα για τους μικρομεσαίους.

Αν η Κυβέρνηση υλοποιήσει τελικά αυτά της τα σχέδια, αναιρεί στην πράξη τις κατά καιρούς διακηρύξεις της για την ανάπτυξη των μικρομεσαίων.

Ερωτάται η κυρία Υπουργός:

1. Τι μεσολάβησε ώστε να διατυπώνονται νέες προτάσεις εκσυγχρονισμού, αφού το νέο καταστατικό του ΕΟΜΜΕΧ ΑΕ δημοσιεύτηκε μόλις το Μάρτιο του 1997 κατ' εφαρμογή του ν.2414/96 "Περί εκσυγχρονισμού των Δημοσίων Επιχειρήσεων και Οργανισμών";

2. Πως το Υπουργείο σας επικαλείται την αποκέντρωση για την επιχειρούμενη κατάργηση των περιφερειακών υπηρεσιών και την ένταξή τους στις διοικητικές περιφέρειες, όταν ταυτόχρονα θεσμοθετεί τους ενδιάμεσους φορείς για τη διαχείριση των προγραμμάτων της ΕΕ για τους ΜΜΕ με βάση το π.δ. 98/96, όπου το ίδιο το Υπουργείο έχει την ευθύνη για το σχεδιασμό, την αξιολόγηση και την έγκριση όλων των προγραμμάτων. Δεν είναι αυτό χαρακτηριστικό δείγμα συγκέντρωσης εξουσίας, πιο συγκεντρωτικό ακόμα και από το π.δ. 114/92 του κ. Μάνου;

3. Τι μεσολάβησε ώστε να αθετήσετε τη δέσμευσή σας προς τους εργαζόμενους τον Ιούνιο, αλλά και το Σεπτέμβριο στη ΔΕΘ για πραγματοποίηση διαλόγου για αναδιάρθρωση του ΕΟΜΜΕΧ, ώστε να προχωρήσετε στην απόφαση του Υπουργικού Συμβουλίου της 31.10.97 για κατάργηση των περιφερειακών υπηρεσιών και στη συνέχεια να αποστείλετε στις 4.11.97 πρόταση διαλόγου στους εργαζομένους και στους φορείς των βιοτεχνών στα πλαίσια ήδη ειλημμένης απόφασης;"

Η Υφυπουργός Ανάπτυξης κ. 'Αννα Διαμαντοπούλου έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): 'Οσον αφορά τον ΕΟΜΜΕΧ και την πολιτική μας, θα ήθελα πρώτα να κάνω μία γενική διαπίστωση ότι ο ΕΟΜΜΕΧ σαν ένας οργανισμός με μακρά ιστορία στη χώρα μας, έχει πράγματι προσφέρει πάρα πολλά στο χώρο των μικρομεσαίων επιχειρήσεων, αλλά η μορφή παροχής υπηρεσιών, που έδινε, έχει κλείσει τον κύκλο της.

'Οπως, λοιπόν, στις περισσότερες χώρες του κόσμου, υπάρχει η ανάγκη της αναδιάρθρωσης του οργανισμού και της δημιουργίας ενός νέου ευέλικτου, σύγχρονου, που να ανταποκρίνεται στις απαιτήσεις της εποχής. Η βασική μας λογική στην πολιτική για την αναδιάρθρωση του ΕΟΜΜΕΧ έχει τις εξής συνιστώσες:

Πρώτον, σε επίπεδο περιφερειακό δεν υπάρχουν πια παραρτήματα του ΕΟΜΜΕΧ, αλλά υπάρχουν αντίστοιχες διευθύνσεις στην περιφέρεια, όπου μεταφέρονται οι αρμοδιότητες και το προσωπικό.

Δεύτερον είναι ότι ο κεντρικός οργανισμός συγκροτείται με βάση ένα επιχειρησιακό σχέδιο, το οποίο έχει περίπου δεκαεπτά δράσεις και από τις δράσεις αυτές ένα σημαντικό ποσοστό έχει ανταποδοτικό χαρακτήρα. Δηλαδή ο ΕΟΜΜΕΧ μπαίνει στην αγορά παροχής υπηρεσιών όχι ανταγωνιστικά προς τον ιδιωτικό τομέα. Δεν θέλει να παίξει το ρόλο ανταγωνιστή στις ιδιωτικές επιχειρήσεις, αλλά να παρέχει υπηρεσίες οι οποίες δεν προσφέρονται από τον ιδιωτικό τομέα, είτε γιατί δεν είναι συμφέρουσες είτε γιατί δεν μπορεί ο ιδιωτικός τομέας να μπει ακόμη σ' αυτά τα χωράφια.

Υπάρχει όμως ένα τμήμα αυτών των δράσεων, οι οποίες θα είναι ανταποδοτικές.

Θα πρέπει να πω ότι σ' όλον αυτόν το σχεδιασμό -και είναι το τρίτο βασικό στοιχείο- κανένας εργαζόμενος δεν χάνει την εργασία του, αλλά υπάρχει το καθεστώς των μετατάξεων σε αντίστοιχες κενές οργανικές θέσεις είτε των Νομαρχιών είτε των περιφερειών, στις διευθύνσεις που θα έχουν αυτές τις αρμοδιότητες.

'Οσον αφορά το διάλογο, έχει δοθεί στους εργαζόμενους, στα επιμελητήρια, στη ΓΣΕΒΕΕ, το σύνολο αυτών των δράσεων της πρώτης μορφής επιχειρησιακού σχεδίου, με τις δράσεις, με την περιγραφή τους και τη δυνατότητα ανταποδοτικότητάς τους και έπρεπε μέχρι αυτές τις μέρες να πάρουμε τις προτάσεις τους. Δεν έχουμε πάρει ακόμη καμιά, περιμένουμε να ολοκληρωθούν αυτές οι προτάσεις των φορέων, που έχουν σχέση έμμεση ή άμεση με τον ΕΟΜΜΕΧ, για να δούμε την τελική μορφή του νέου αυτού οργανισμού.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Διαμαντοπούλου.

Ο κ. Δραγασάκης έχει το λόγο για δύο λεπτά να αναπτύξει την επίκαιρη ερώτηση.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, υπάρχει ένας αιφνιδιασμός και κάτι το παράδοξο. Δηλαδή αναγγέλλεται μία απόφαση του Υπουργικού Συμβουλίου και μετά ψαχνόμαστε, να δούμε τι ακριβώς συμβαίνει.

Εγώ θα ήθελα να πω στην κυρία Υπουργό τα εξής:

Πρώτον, βεβαίως και εμείς είμαστε υπέρ της αναδιάρθρωσης του κράτους. Κατανοούμε ότι το κράτος δεν είναι στατικό, κάποιοι φορείς μπορεί να χάσουν το ρόλο τους, κάποιοι άλλοι να εμφανισθούν, οι ίδιοι φορείς θέλουν μία διαρκή προσπάθεια αναδιοργάνωσης και εκσυγχρονισμού.

Στην περίπτωση πάντως των μικρομεσαίων επιχειρήσεων, περισσότερο βλέπουμε την ανάγκη ενίσχυσης των δομών στήριξής τους, παρά να μιλήσουμε εδώ είτε για καταργήσεις είτε για ό,τιδήποτε άλλο.

Η δεύτερη παρατήρηση που θέλω να κάνω είναι ότι υπάρχει ένα πρόβλημα στη χώρα μας σ' ό,τι αφορά τη σχέση δημόσιου και ιδιωτικού. Δεν έχει βρεθεί τρόπος σωστής συνεργασίας, υπάρχει ένα νέφος, υπάρχει μία αδιαφάνεια σχέσεων, αλλά πιστεύουμε ότι και εδώ η λύση δεν είναι να καταργήσουμε το δημόσιο, αλλά να βρούμε σωστούς θεσμούς και διαδικασίες συνεργασίας. Σ' ό,τι αφορά τώρα την περιφέρεια, βεβαίως η κυρία Υπουργός εξετάζει το θέμα από την πλευρά του ΕΟΜΜΕΧ. Εδώ όμως έχουμε την ευκαιρία και ήδη έχουμε δει το ΕΛΚΕΠΑ, τα περιφερειακά στην περιφέρεια, το ΙΓΜΕ, τα περιφερειακά στην περιφέρεια, ο ΕΟΤ, τα περιφερειακά στην περιφέρεια. Πραγματικά εκφράζουμε το ερώτημα αν όλα αυτά συνδέονται ή απλά θα πάνε άνθρωποι στην περιφέρεια, δεν θα έχουν αντικείμενο, θα πληρώνονται και θα κάθονται και θα έχουμε μια χειρότερη κατάσταση.

Θα πω κάτι ακόμα: Ανταποδοτικότητα. Βεβαίως, ευχής έργο είναι, όπου μπορούν, να υπάρχουν υπηρεσίες οι οποίες να μπορούν να προσφέρονται και να υπάρχει ζήτηση επ' αμοιβής αυτών των υπηρεσιών. Ποιος έχει αντίρρηση; Πολύ φοβάμαι πάντως ότι στην Ελλάδα, και λόγω αρνητικών εμπειριών, πρέπει να πληρώνουμε τη μικρή επιχείρηση, για να την πληροφορούμε κιόλας. Εν πάση περιπτώσει, η ανταποδοτικότητα μπορεί να αρχίσει από ένα πολύ μικρό πλαφόν, ένα στόχο ρεαλιστικό και μακάρι στην πορεία να αποδειχθούν και άλλες δυνατότητες.

Προτείνουμε στην κυρία Υπουργό να δει το θέμα ολοκληρωμένα με βάση τη διεθνή εμπειρία. Δεν θα ανακαλύψουμε εμείς την πυρίτιδα. 'Ολες οι χώρες έχουν δομές στήριξης μικρομεσαίων επιχειρήσεων. Η Πορτογαλία, η Ιρλανδία, η Ιαπωνία. Να γίνει λοιπόν μία ολοκληρωμένη μελέτη, να αξιοποιηθεί η υπάρχουσα δομή και το υπάρχον προσωπικό και αν υπάρξουν ανάγκες αναδιαρθρώσεως ή νέων θεσμών και δομών, μέσα από διάλογο να συμφωνηθούν και να προχωρήσουν, διότι ο χώρος των μικρών και μεσαίων επιχειρήσεων -δεν λέω κάτι καινούριο- είναι χώρος ο οποίος αξίζει μεγαλύτερης προσοχής απ' ό,τι δείξαμε ως τώρα.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Δραγασάκη.

Η κυρία Υφυπουργός έχει το λόγο δύο λεπτά, για να δευτερολογήσει.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Τρία σημεία, κύριε Πρόεδρε.

Το πρώτο αφορά το νέο ρόλο της περιφέρειας. Η επιλογή της Κυβέρνησης του ΠΑΣΟΚ είναι η πλήρης αποκέντρωση και η λειτουργία του περιφερειακού κράτους. Εφόσον λοιπόν


 

  

Σελίδα 2657 

έχουμε πάρει την πολύ σημαντική για τη χώρα απόφαση του περιφερειακού κράτους, είναι λογικό και να αποκεντρώνονται όλες οι αρμοδιότητες, αλλά και το αντίστοιχο προσωπικό να μετατάσσεται στην περιφέρεια.

Μέσα στο Κοινοβούλιο έχουν γίνει επανειλημμένα επίκαιρες ερωτήσεις, για το ότι η περιφέρεια έχει πάρα πολύ λίγο προσωπικό και ότι δεν μπορεί να ανταποκριθεί στις απαιτήσεις της. Τώρα λοιπόν, μεταφέρουμε αρμοδιότητες και ταυτόχρονα μεταφέρουμε προσωπικό εξειδικευμένο, που ανταποκρίνεται -γιατί δεν θα είναι γενικώς μεταφορά προσωπικού- στις ανάγκες που δημιουργούνται στις καινούριες υπηρεσίες.

Το δεύτερο σημείο της ανταποδοτικότητας είναι το εξής: Το πλέον σημαντικό δεν είναι το να καθορίσουμε το ποσοστό το οποίο πραγματικά μέσα από αυτές τις δεκαεφτά δράσεις και αφού λάβουμε υπόψη μας και όλους τους φορείς, θα δούμε πού θα καταλήξουμε σαν ένα αρχικό ποσοστό, που θα πρέπει να είναι η ανταποδοτικότητα του οργανισμού. Το βασικότερο είναι η καινούρια λογική που πρέπει να μπαίνει σ' αυτούς τους οργανισμούς, οι οποίοι πρέπει μέσα στο σχεδιασμό τους να λαμβάνουν υπόψη το κόστος των υπηρεσιών τους. Εδώ έχουμε οργανισμούς οι οποίοι παρέχουν υπηρεσίες και δεν τους ενδιαφέρει καθόλου το πόσο κοστίζουν αυτές οι υπηρεσίες. 'Εχει λοιπόν σημασία να μπουν όλοι οι οργανισμοί σ' αυτήν τη λογική.

Το τρίτο σημείο έχει να κάνει με το θέμα της εμπειρίας των άλλων χωρών. Προφανώς δεν ανακαλύπτουμε την πυρίτιδα. Και πρέπει να σας πω ότι αυτήν τη στιγμή έχουμε συγκεντρώσει όλα τα σχήματα που υπάρχουν σε ευρωπαϊκό επίπεδο και εκτός της Ισπανίας και της Πορτογαλίας, που υπάρχουν εθνικοί οργανισμοί αλλά με τελείως άλλη δομή από αυτήν του ΕΟΜΜΕΧ, σε όλες τις άλλες χώρες της Κοινότητας οι οργανισμοί των μικρομεσαίων έχουν περιφερειακή διάσταση. Και η περιφερειακή τους διάσταση έχει την εξής μορφή ή έχουν επιμελητήρια με ομοσπονδιακούς φορείς ή έχουν κάνει οργανισμούς οι περιφέρειες των αντίστοιχων χωρών είτε οι νομαρχίες. Δεν είναι όμως κρατικοί φορείς, γιατί όλη η λογική της παροχής υπηρεσιών στους μικρομεσαίους έχει αλλάξει άρδην.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ζητώ την ομόφωνη απόφαση του Σώματος, για να προταχθεί η πρώτη επίκαιρη ερώτηση δευτέρου κύκλου του κ. Πιπεργιά, γιατί η κ. Διαμαντοπούλου έχει κάποιο πρόβλημα.

Συμφωνεί το Σώμα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Το Σώμα συνεφώνησε.

Θα συζητηθεί λοιπόν με αριθμό 469/27.11.97 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς την Υπουργό Ανάπτυξης, σχετικά με τη λήψη μέτρων εκσυγχρονισμού του Ιδρύματος Γεωλογικών και Μεταλλευτικών Ερευνών (ΙΓΜΕ) κλπ. η οποία έχει ως εξής:

"Επί σαράντα πέντε χρόνια το 'Ιδρυμα Γεωλογικών Μεταλλευτικών Ερευνών (Ινστιτούτο Γεωλογικών Ερευνών Υπεδάφους, ΙΓΕΥ και το Εθνικό Ινστιτούτο Γεωλογικών Μεταλλευτικών Ερευνών ΕΘΙΓΜΕ), είναι ο θεσμοθετημένος ερευνητικός δημόσιος και τεχνικός σύμβουλος του κράτους.

Η προσφορά του είναι ανεκτίμητη, δεν αποτιμάται λογιστικά και η συνέχειά του στο μέλλον είναι αναγκαία.

Το 'Ιδρυμα Γεωλογικών Μεταλλευτικών Ερευνών στα πλαίσια της τεράστιας προσφοράς του:

Απέδωσε στη χώρα λιγνιτικά κοιτάσματα αξίας εξήντα εννέα δισεκατομμυρίων (69.000.000.000) δολαρίων.

Εξασφάλισε πόσιμο νερό για τέσσερα εκατομμύρια 'Ελληνες.

Ανακάλυψε τα κοιτάσματα βωξίτη, σιδηρονικελίου, λευκολίθου, χρυσού κ.ά., που αξιοποίησαν ιδιώτες.

Συνέβαλε με λύσεις σε μεγάλα τεχνικά έργα (Α' μελέτη Μετρό, δρόμοι, κτίρια, φράγματα κ.ά.)

Υλοποιεί ένα τεράστιο ερευνητικό έργο εννέα δισεκατομμυρίων (9.000.000.000) από το Β' Κοινοτικό Πλαίσιο Στήριξης.

Σήμερα υπάρχει κίνδυνος μειωμένης απορρόφησης κονδυλίων, αλλά κυρίως να αποκλειστεί οριστικά το ΙΓΜΕ από κάθε μελλοντική χρηματοδότηση της Ευρωπαϊκής 'Ενωσης.

Η αναδιάρθρωση, η αναβάθμιση και ο εκσυγχρονισμός του ΙΓΜΕ θα του επιτρέψει να ανταποκριθεί ακόμη περισσότερο στον επιστημονικό, ερευνητικό, οικονομικό, κοινωνικό και εθνικό του ρόλο.

Τις ημέρες αυτές οι εργαζόμενοι του ΙΓΜΕ βρίσκονται σε κινητοποιήσεις, αντιδρώντας στην απόφαση να αντιμετωπιστεί ένας αναπτυξιακός και ερευνητικός φορέας με στενά λογιστική λογική.

Ερωτάται η αρμοδία Υπουργός:

Πώς προτίθεται να ενεργήσει, ώστε το ΙΓΜΕ να συνεχίσει το ερευνητικό του έργο και να συμβάλλει ουσιαστικότερα στην προσπάθεια της ανάπτυξης του τόπου;".

Η κυρία Υφυπουργός έχει το λόγο για τρία λεπτά, για να πρωτολογήσει.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Ευχαριστώ πολύ, κύριε Πρόεδρε και ευχαριστώ για την προτεραιότητα που μου δώσατε, γιατί υπάρχει σοβαρός λόγος να φύγω.

Πρέπει να πούμε ότι στο Υπουργείο υπάρχουν πολλοί οργανισμοί -όπως ο ΕΟΜΜΕΧ, το ΙΓΜΕ, ο ΕΟΤ- οι οποίοι θα πρέπει να αλλάξουν τη μέχρι τώρα λειτουργία τους και να εκσυγχρονιστούν, για να μπορέσουν να ανταποκριθούν στις απαιτήσεις των καιρών.

Το ΙΓΜΕ, από την ίδρυσή του μέχρι σήμερα και με τις διαφορετικές μορφές του, έχει συμβάλει ουσιαστικά στην κοινωνική και οικονομική ανάπτυξη της χώρας. Είναι όμως σίγουρο ότι, όπως σε όλες τις χώρες έτσι και στην Ελλάδα, το ινστιτούτο πρέπει να αναδιαρθρωθεί. Και αυτό είναι κάτι το οποίο λένε οι ίδιοι οι εργαζόμενοι σε όλα τα σημεία της χώρας.

Αυτή η αναδιάρθρωση θα πρέπει να οδηγήσει σε ένα τελικό αποτέλεσμα, το οποίο θα βοηθήσει τη συνολική πολιτική της Κυβέρνησης για τη μείωση του ύψους των προϋπολογισμών, αλλά και για την ανάπτυξη της περιφέρειας σαν αποκεντρωμένης μονάδας που θα δώσει τη δυνατότητα στο ΙΓΜΕ να ανταποκριθεί με μεγαλύτερη συνέπεια και ως προς το χρόνο και ως προς την ουσία στα έργα τα οποία αναλαμβάνει.

Πρέπει να πούμε ότι η βασική λογική είναι η μεταφορά του προσωπικού και των αρμοδιοτήτων στην περιφέρεια. Η περιφέρεια και η αντίστοιχη διεύθυνση ανάπτυξης παίρνει πάρα πολλές αρμοδιότητες, από τους υδάτινους πόρους και τις περιβαλλοντικές μελέτες, μέχρι ερευνητικά. Και αυτό έχει σαν αποτέλεσμα την ανάγκη στελέχωσης από εξειδικευμένο προσωπικό, αλλά και την δυνατότητα η ίδια να σχεδιάζει σε περιφερειακό επίπεδο.

Εκτιμούμε ότι από τον καινούριο σχεδιασμό θα υπάρχει και μείωση του προϋπολογισμού των προγραμμάτων και ορθολογική διαχείριση του προσωπικού και οργανωτικές μεταβολές, οι οποίες θα οδηγήσουν σε εκσυγχρονισμό και κυρίως σε οριοθέτηση στόχων για πιο προσανατολισμένη και ουσιαστική αξιολόγηση των ερευνητικών προγραμμάτων.

Θα πρέπει να πούμε ότι σήμερα στο ΙΓΜΕ και σε επίπεδο χώρας η αναλογία επιστημονικού και λοιπού προσωπικού είναι 1 προς 4, όταν στα περισσότερα από αυτά τα ινστιτούτα το επιστημονικό προσωπικό υπερέχει. Εάν αφήσουμε το ΙΓΜΕ έτσι όπως είναι, οδηγείται με μαθηματική ακρίβεια στην απαξίωση.

Είναι λοιπόν δεδομένη η απόφαση για την αναδιοργάνωσή του. Και θέλουμε να φτιάξουμε ένα γεωεπιστημονικό κέντρο, που να εξυπηρετεί τη στρατηγική του 21ου αιώνα.

Χαρακτηριστικά αυτού του νέου οργανισμού θα είναι:

Η διαγνωστική γεωπληροφόρηση σαν σύμβουλος της πολιτείας αλλά και παροχής υπηρεσιών προς τρίτους.

Η αναβάθμιση του ποιοτικού σκέλους και η διαρθρωτική ανανέωση των δεξιοτήτων του προσωπικού του.

Ο χαρακτήρας σαν ένα εθνικό και συγκροτημένο κέντρο συλλογής, επεξεργασίας και διαχείρισης της βάσης δεδομένων.

Και βέβαια θα είναι ένας οργανισμός με κατάλληλο μέγεθος


 

  

Σελίδα 2658 

και λειτουργικό σχήμα, που θα απεμπλακεί από περιστασιακές λογικές του εργολάβου γεωτρήσεων και θα εστιάσει τις δραστηριότητές του στον ερευνητικό χαρακτήρα, που είναι και ο πλέον απαραίτητος, αλλά και αυτός στον οποίο διαθέτει γνώση και εμπειρία.

Πρέπει να πούμε ότι όλες οι δεσμεύσεις, που έχει αναλάβει το ΙΓΜΕ από διάφορα προγράμματα, θα συνεχιστούν. Και θα εκτελούνται με φορέα υλοποίησης το ΙΓΜΕ.

Πρέπει δε να επισημάνουμε ότι οποιαδήποτε μη γρήγορη απόφαση για την αναδιοργάνωση του ΙΓΜΕ και τη διαμόρφωση ενός νέου πλαισίου, θα οδηγήσει σε μια απαξίωση του οικονομικού και τεχνολογικού γίγνεσθαι στον τομέα αυτόν.

ΠΡΟΕΔΡΕΥΩΝ (Παναγιώτης Σγουρίδης): Ο κ. Πιπεργιάς έχει το λόγο για δύο λεπτά, για να αναπτύξει την επίκαιρη ερώτηση.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, θα ήμουν ο τελευταίος που θα υποστήριζα ότι δεν χρειάζεται η αποκέντρωση των αρμοδιοτήτων αλλά και των προσώπων στην περιφέρεια, εκεί που εξάλλου εκτελούνται τα έργα.

Αλλά οφείλω να πω ότι έχω διαπιστώσει ότι αυτές οι σημαντικές αλλαγές έχουν πραγματοποιηθεί ή πραγματοποιούνται ή επιχειρείται να εφαρμοστούν, χωρίς να υπάρχει συστηματικός διάλογος με τους εργαζόμενους, οι οποίοι πιστεύω ότι εάν κουβεντιάσουν και διαπιστώσουν ότι δεν πρόκειται απλά για μετάταξη του προσωπικού των περιφερειακών παραρτημάτων στις περιφέρειες, αλλά πρόκειται και για μεταφορά αρμοδιοτήτων και ότι ουσιαστικά θα εκτελείται το έργο με ένα συντονισμό ο οποίος θα διενεργείται και από τα κεντρικά όργανα, με αναβάθμιση ταυτόχρονα και του έμψυχου δυναμικού, δεν θα έχουν αντίρρηση. Διαπιστώνω όμως ότι υπάρχει έλλειψη διαλόγου.

Αυτός ο διάλογος θα πρέπει να πραγματοποιηθεί και να ενταθεί. Διότι δεν είναι λογικό σε επίπεδο σχεδιασμού να είναι όλα τα πράγματα ωραία και καλά και οι εργαζόμενοι να κάνουν απεργιακές κινητοποιήσεις. Αυτό αποτελεί μια αντίφαση. Δηλαδή, ναι μεν αυτά που λέτε, κυρία Υπουργέ, μπορεί να πείσουν εμένα ως Βουλευτή, δεν πείθουν όμως τους ίδιους τους εργαζόμενους, τους ενδιαφερόμενους. Και εδώ προκύπτει ένα μεγάλο ζήτημα: Πώς θα γίνουν όλα αυτά που είπατε, αν δεν συμμετέχουν και δεν ενεργοποιηθούν πρώτα απ' όλα οι άνθρωποι, τα στελέχη; Εάν τα στελέχη του ΙΓΜΕ, που είναι στην περιφέρεια, που είναι στα παραρτήματα, δεν ενεργοποιηθούν στα πλαίσια του καινούριου σχεδιασμού, πώς θα αποδώσουμε στο έργο μας;

'Αρα, λοιπόν, εκείνο που προέχει είναι ένας συστηματικός διάλογος. Και νομίζω μια καισαρική αντιμετώπιση, από πλευράς ύφους, αντίληψης αυτού του προβλήματος, δεν πρόκειται να οδηγήσει πουθενά. Διότι εάν δεν υπάρχει συμμετοχή, δεν υπάρχει διάλογος, τότε θα παροπλιστούν ουσιαστικά τριακόσιοι πενήντα γεωεπιστήμονες, που έχουν προχωρήσει και κάνουν την έρευνα στην περιφέρεια. Βέβαια σ' αυτήν την περίπτωση ένα τμήμα της έρευνας είναι και οι γεωτρήσεις. Να μην αφορίζουμε το ΙΓΜΕ λέγοντας ότι αυτό δεν πρέπει να είναι εργολάβος γεωτρήσεων, θα κάνει και τις γεωτρήσεις. Γιατί όχι; Χρειάζεται η έρευνα να έχει και αυτό το τεχνικό σκέλος. Εκτός αν θέλουμε ορισμένες δραστηριότητες του δημόσιου τομέα να εκχωρηθούν αποκλειστικά και μόνο στους εργολάβους, που νομίζω ότι είναι λάθος.

ΠΡΟΕΔΡΕΥΩΝ (Παναγιώτης Σγουρίδης): Η κ. Διαμαντοπούλου έχει το λόγο για δύο λεπτά, να δευτερολογήσει.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Πρέπει να συμφωνήσω με τον κύριο συνάδελφο ότι πράγματι είναι απαραίτητος ο διάλογος με το προσωπικό του ΙΓΜΕ, άνθρωποι οι οποίοι και στο κέντρο αλλά κυρίως στην περιφέρεια έχουν μια μεγάλη γνώση και για χρόνια έχουν μελετήσει όλα τα βουνά της χώρας βήμα προς βήμα.

Ο διάλογος αυτός βρίσκεται σε κάποιο επίπεδο με τη Γενική Γραμματεία της Ενέργειας και νομίζω ότι συνεχίζεται και θα παρθούν υπόψη πολλές από τις προτάσεις τους.

'Οσον αφορά το θέμα των μεταφορών στην περιφέρεια, θα επαναλάβω, κύριε Πρόεδρε, αυτό που είπα πριν, ότι αυτή η Κυβέρνηση του ΠΑ.ΣΟ.Κ. έχει κάνει μια μεγάλη τομή: Εγκαινίασε και προχωράει με γρήγορους ρυθμούς στη λειτουργία του περιφερειακού κράτους.

Δεν μπορούμε από τη μια μεριά να συμφωνούμε με το περιφερειακό κράτος και από την άλλη όλοι οι οργανισμοί να λειτουργούν με έναν κεντρικό οργανισμό και με περιφερειακά τμήματα, τα οποία ουσιαστικά τι κάνουν; Αποφασίζει πάλι ένα κεντρικό στην Αθήνα και η περιφέρεια υλοποιεί. Πρέπει, λοιπόν, εφόσον έχουμε κάνει αυτήν την επιλογή, να δουμε πώς θα αναδιαρθρώσουμε το σύνολο των οργανισμών οι οποίοι είχαν δομηθεί με μια άλλη λογική διάρθρωσης του κράτους και πώς θα οδηγηθούμε σ' αυτό το καινούριο μοντέλο.

Η αποκέντρωση των αρμοδιοτήτων -και το είπα και στην πρωτολογία μου-είναι πραγματικά το μεγαλύτερο θέμα.

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά κυρία Δαμαντοπούλου, πρέπει να φτιάξετε και διευθύνσεις στις περιφέρειες ορυκτού πλούτου και υδάτων.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Γι' αυτό το είπα πριν.

ΠΡΟΕΔΡΕΥΩΝ (Παναγιώτης Σγουρίδης): Αν δεν το φτιάξετε αυτό, δεν πρόκειται να απορροφήσετε το δυναμικό.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Γι' αυτό, κύριε Πρόεδρε, είπα πριν για το Τμήμα Διαχείρισης Υδάτινων Πόρων, που ήδη ετοιμάζεται.

ΠΡΟΕΔΡΕΥΩΝ (Παναγιώτης Σγουρίδης): Να γίνει διεύθυνση, όμως, μέσα στις περιφέρειες.

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Κοιτάξτε, το τι θα γίνει διεύθυνση και το τι θα γίνει τμήμα σε καθε περιφέρεια, εξαρτάται από τον οργανισμό της κάθε περιφέρειας. Δεν έχουν όλες οι περιφέρειες τις ίδιες ανάγκες. Δεν θα κόψουμε έναν οργανισμό στα μέτρα μιας περιφέρειας. 'Οπου υπάρχει ανάγκη, θα το κάνουμε.

Αλλά για να ολοκληρώσω, πραγματικά η μεταφορά αρμοδιοτήτων από το Υπουργείο Ανάπτυξης προς τις περιφέρειες αφορά πάρα πολλούς τομείς και το υδάτινο δυναμικό και τις περιβαλλοντικές μελέτες και κομμάτι της έρευνας. 'Ολες αυτές θα αντιμετωπιστούν από επιστημονικό δυναμικό, που θα προέρχεται και απο το ΙΓΜΕ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Διαμαντοπούλου.

Ζήτησε ο κ. Σκουλάκης, επειδή έχει μια επείγουσα σύσκεψη, να προηγηθεί η επίκαιρη ερώτησή του. 

Συμφωνεί το Σώμα να προηγηθεί η επίκαιρη ερώτηση του κ. Σκουλάκη;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα συνεφώνησε και θα συζητηθεί η δεύτερη με αριθμό 470/27.11.97 επίκαιρη ερώτηση δευτέρου κύκλου του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Υγείας και Πρόνοιας, σχετικά με τη λήψη μέτρων αναβάθμισης των Υπηρεσιών Υγείας στην Επαρχία Πυλίας Μεσσηνίας κλπ.

Η επίκαιρη ερώτηση του κ. Παπανικολάου έχει ως ακολούθως:

"Επανέρχομαι πάλι στο θέμα των παρεχομένων υπηρεσιών υγείας στην Επαρχία Πυλίας από το Νοσοκομείο Πύλου και το Κέντρο Υγείας Πύλου. Είναι απογοητευτική η κατάσταση και η αγωνία των κατοίκων, έντονη από τις συνθήκες που επικρατούν τόσο στο νοσοκομείο όσο και στο Κέντρο Υγείας Πύλου, τα οποία απέχουν τρία μέτρα μεταξύ τους. 'Ηταν και αυτή μια "σοσιαλιστική σας έμπνευση". 'Οπως και το Κέντρο Υγείας Κυπαρισσίας, που δημιουργήσατε μέσα στον περίβολο του Νοσοκομείου Κυπαρισσίας διεκδικώντας ρεκόρ Γκίνες, όσον αφορά αυτήν την παγκόσμια πρωτοτυπία σας. Αλλά είναι γνωστό για "τους παροικούντες στην Ιερουσαλήμ" ότι με αυτές τις μεθοδεύσεις σας μπορεί να μη βοηθήσατε την υγειονομική κάλυψη των συγκεκριμένων περιοχών, βοηθήσατε όμως και διευκολύνατε κομματικές σας παρεμβάσεις στον ευαίσθητο χώρο της υγείας.

Κύριε Υπουργέ, η κατάσταση στο Νοσοκομείο και το Κέντρο


 

  

Σελίδα 2659 

Υγείας Πύλου είναι δραματική και οι κάτοικοι διαμαρτύρονται για την εγκατάλειψη της πολιτείας στην επαρχία αυτή, που τόσο λόγω της τουριστικής κινήσεως, που παρουσιάζει, όσο και της δυσκόλου προσπελάσεως στο Νομαρχιακό Νοσοκομείο Καλαμάτας, έπρεπε να σας είχε ευαισθητοποιήσει και να υπήρχε στοιχειώδες στελέχωση ιατρικού προσωπικού και εξοπλισμός ιατρικών μηχανημάτων και υλικού. Χθες επισκέφθηκα το νοσοκομείο και το κέντρο υγείας και είδα ότι παρ'όλες τις υποχρεώσεις σας και τα "μεγάλα λόγια", η κατάσταση παραμένει τριτοκοσμική.

Είναι ανεπίτρεπτο να υπάρχει νοσοκομείο και κέντρο υγείας και να μην μπορεί να γίνει μια αποκεντρωμένη μονάδα -να νοσηλεύονται τρεις ασθενείς και να υπάρχει ένας ιατρός και είκοσι οκτώ άτομα "λοιπό προσωπικό", χωρίς ακτινολογικό μηχάνημα, μικροβιολογικό κλπ, ούτε καρδιογράφος δεν υπάρχει κλπ.

Είναι εκγληματικό να πεθαίνει ο κόσμος στο δρόμο προς το Νομαρχιακό Νοσοκομείο Καλαμάτας και το μοναδικό ασθενοφόρο να μένει στο δρόμο και να μην αντικαθίσταται.

Ερωτάται ο αρμόδιος Υπουργός.

1. Πρόκειται κάποτε να λειτουργήσει στοιχειωδώς ο οργανισμός του Νοσοκομείου Πύλου και του Κέντρου Υγείας στην ξεχασμένη αυτή επαρχία της Μεσσηνίας;

2. Πρόκειται οι κυβερνώντες να επισκεφθούν και να διαπιστώσουν "ιδίοις όμμασι", ότι η χαρισματική Επαρχία Πυλίας, λόγω του μεγάλου τουριστικού ρεύματος που έχει, χρειάζεται τουλάχιστον στοιχειώδη υποδομή υγείας και μάλιστα όταν υπάρχει νοσοκομείο και κέντρο υγείας;".

Ο Υφυπουργός κ. Σκουλάκης έχει το λόγο για τρία λεπτά, να πρωτολογήσει.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.

Θα ήθελα ξεκινώντας την απάντησή μου στην επίκαιρη ερώτηση του συναδέλφου κ. Παπανικολάου να πω ότι το θέμα της Πύλου δεν ξέρω εάν τελικώς ξεκαθαριστεί μ' αυτήν την επίκαιρη ερώτηση. Διότι άλλα μου λέτε, αγαπητέ συνάδελφε, στην επίκαιρη ερώτησή σας και άλλα με ενημερώνει ο πρόεδρος του νοσοκομείου, με τον οποίο σήμερα το πρωί μίλησα στο τηλέφωνο και μου επιβεβαίωσε αυτά που μου είχε στείλει με φαξ χθες.

Εν πάση περιπτώσει, το θέμα της Πύλου πρέπει να σας πω ότι απασχολεί όλους τους συναδέλφους του ΠΑ.ΣΟ.Κ. και εσάς. Με έχετε ενοχλήσει -με την καλή έννοια- με έχετε επισκεφθεί. Υπάρχει επιτροπή αγώνα, αλλά δεν ξέρω αν έχετε βρει όλοι το στόχο.

Το ιστορικό ποιο είναι: Το Νοσοκομείο της Πύλου με την υπουργική απόφαση 701 Β'87 εντάχθηκε ως αποκεντρωμένη νοσηλευτική μονάδα στο Νοσοκομείο του Ελληνικού Ερυθρού Σταυρού, Κοριαλαίνειο Μπενάκειο Αθηνών, με αποστολή της πρωτοβάθμιας και δευτεροβάθμιας περίθαλψης στον πληθυσμό της περιοχής. Με το ν. 1821 "Κύρωση Σύμβασης μεταξύ του Ελληνικού Δημοσίου και του Ελληνικού Ερυθρού Σταυρού και άλλες διατάξεις", το Κοριαλαίνειο Μπενάκειο εντάχθηκε στο ΕΣΥ και το Νοσοκομείου Πύλου ορίστηκε σαν οργανική αποκεντρωμένη νοσηλευτική υπηρεσία. Στη συνέχεια με κοινή υπουργική απόφαση και ύστερα από την υπ' αριθμόν 4 της 112ης ολομέλειας 16.12.95 απόφασης του ΚΕΣΥ, η μονάδα της Πύλου μεταφέρθηκε και ορίστηκε να αποτελεί πλέον αποκεντρωμένη οργανική μονάδα του Νοσοκομείου Καλαμάτας. Με την ίδια απόφαση μεταφέρθηκαν και προστέθηκαν στον οργανισμό του νοσοκομείου Καλαμάτας οι ιατρικές και λοιπές θέσεις που είχαν συσταθεί στη νοσηλευτική μονάδα Πύλου.

Ορίστηκε δε, όπως η νοσηλευτική μονάδα Πύλου λειτουργεί ενιαία με την επίσης αποκεντρωμένη μονάδα του Νοσοκομείου Καλαμάτας. Εκκρεμεί ένα θέμα της δωρεάς ποσού από την εκποίηση ακινήτου, σύμφωνα με τη δημόσια διαθήκη του Ι. Στεργιόπουλου, στην αποκεντρωμένη μονάδα.

Τώρα όσον αφορά το κέντρο υγείας. Για τον εξοπλισμό του κέντρου υγείας έχει υποβληθεί αίτημα από το νοσοκομείο και εξετάζεται από την αρμόδια υπηρεσία. Μόλις έχουμε την εισήγηση για τα μηχανήματα, ακτινολογικό και οδοντιατρικό, η υπηρεσία θα επιχορηγήσει το νοσοκομείο για την προμήθεια ιατρικού εξοπλισμού και ξενοδοχειακού του κέντρου υγείας. Επίσης έχει σταλεί από εμάς ερώτημα στο Νοσοκομείο Πύλου, προκειμένου να ενημερωθεί η υπηρεσία μας για ανάγκες της αποκεντρωμένης μονάδας για ξενοδοχειακό και τεχνολογικό εξοπλισμό. Η πρόταση του Δ.Σ. θα εξετασθεί και θα ληφθεί υπόψιν, έτσι ώστε να ενταχθεί στο χρηματοδοτικό πρόγραμμα του Υπουργείου μας ο εξοπλισμός, ξενοδοχειακός και τεχνολογικός.

Ωστόσο δεν υπάρχει εγκατάλειψη, όπως εσείς λέτε στην ερώτησή σας. Ο πρόεδρος του Δ.Σ. με ενημέρωσε. Ποιον να ρωτήσω; Τον αστυνόμο; Εσείς λέτε ότι δεν έχει καρδιογράφο. Ο πρόεδρος με ενημερώνει ότι έχει δύο καρδιογράφους. Μου λέτε ότι δεν λειτουργεί το μικροβιολογικό. Ο πρόεδρος μου απαντά ότι λειτουργεί εδώ και ένα μήνα. Μου λέτε ότι δεν έχει ακτινολογικό. Ο πρόεδρος με βεβαιώνει ότι έχει ακτινολογικό.

Βεβαίως υπάρχουν ελλείψεις ιατρικού προσωπικού, για τις οποίες θα σας απαντήσω στη συνέχεια. Τέλος, από τις 22.10.97 υπάρχει υπουργική απόφαση, με την οποία εγκρίθηκε η προμήθεια ενός ασθενοφόρου για την αποκεντρωμένη νοσοκομειακή μονάδα Πύλου. 'Ολα αυτά, που λέτε εσείς, έχουν απαντηθεί. 'Αλλα λειτουργούν και άλλα είναι καθ' οδόν προς προμήθεια.

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπανικολάου έχει το λόγο.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Υπουργέ, απ' αυτά που λέτε τώρα, ορισμένα αποτελούν είδηση. 'Εχω εδώ την απάντησή σας, που την υπογράφει ο κ. Γείτονας. Δεν ξέρω αν συνεννοείστε μεταξύ σας. Η απάντηση αυτή είναι στις 27 Οκτωβρίου. Αναφέρομαι στην ερώτηση μου που είχε γίνει παλαιότερα, μετά από την επίσκεψη που είχαμε κάνει με την επιτροπή αγώνος στο γραφείο σας. Είχαμε πάρει πολλές υποσχέσεις και μας είχατε πει τότε ότι θα έλθετε ο ίδιος στην Πύλο για να ανακοινώσετε αυτά που μας ανακοινώσατε σήμερα. 'Ομως εδώ και τόσους μήνες δεν έχει γίνει τίποτε.

'Ενας Εγγλέζος στα τέλη Απριλίου χάθηκε στο δρόμο. Και δεν πρέπει να γελάτε, κύριε Υπουργέ, διότι εκτιθέμεθα στην Ευρωπαϊκή 'Ενωση. Ο 'Αγγλος τουρίστας χάθηκε, επειδή το ασθενοφόρο χάλασε στο δρόμο είνα παμπάλαιο, άχρηστο. Είναι γνωστό ότι δεν υπάρχει ασθενοφόρο.'Εκαναν πρόταση το κέντρο υγείας και το νοσοκομείο για ασθενοφόρο, αλλά τους εστάλη ένα FORD που ήταν του 1940. Αυτό ήταν χειρότερο από το προηγούμενο που μένει κάθε τόσο στο δρόμο. Τώρα μας λέτε ότι έχουν δοθεί οδηγίες και θα ... θα... θα. Είναι πολύ ευχάριστο αυτό που λέτε, αλλά το λέτε σήμερα.

'Οσον αφορά το μικροβιολογικό, λειτούργησε πριν από λίγες ημέρες αλλά μετά από την επίσκεψη στο γραφείο σας και μετά την προηγούμενη ερώτηση μου.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Αφήστε τις επισκέψεις. Τα προβλήματα δεν λύνονται με επισκέψεις.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Δεν τις αφήνουμε τις επισκέψεις. Το θέμα της υγείας δεν έχει χρώμα. Σας επισκέφθηκα με την επιτροπή αγώνος για να αποφευχθούν οι αγωνιστικές κινητοποιήσεις. Εγώ προσωπικά σας συμπαθώ και σας εκτιμώ ιδιαίτερα. Εσείς, όμως, αυτό δεν το εκτιμήσατε. Δεν εκτιμήσατε τη φιλία μας, ούτε την προσοχή που δείχνουμε για τα θέματα της υγείας. Μας υποσχεθήκατε ότι θα έρθετε στην Πύλο, αλλά δεν ήρθατε ακόμη.

Σήμερα προβαίνετε σε ορισμένες ανακοινώσεις. Υπάρχει ακόμη θέμα ασθενοφόρου. Πέρσι χάθηκε ένας Γάλλος αξιωματικός ελλείψει ασθενοφόρου, για να μεταφερθεί από την Πύλο στην Καλαμάτα. Η κατάσταση είναι τραγική. Υπάρχει νοσοκομείο με τριάντα δύο άτομα προσωπικό, με ένα χειρουργό και τρεις ασθενείς. Είναι τριτοκοσμική, ναί ή όχι, η κατάσταση; Υπάρχει ένα ποσοστό 60% μεταφερομένων ασθενών από το Νομό Μεσσηνίας στην Πάτρα και στην Αθήνα. Γιατί Υπουργέ μου συμβαίνει αυτό; 'Εχετε κάνει μία έρευνα; Σας έχει απασχολήσει το θέμα; Γιατί ο εκσυγχρονισμός του


 

  

Σελίδα 2660 

ΠΑΣΟΚ σας έχει αφυδατώσει την ευαισθησία, τη στοιχειώδη που έπρεπε να έχετε δείξει μέχρι σήμερα; Μιλώ με πόνο ψυχής και με αγωνία. Είναι η τρίτη φορά που επανέρχομαι σ' αυτό το θέμα. Δείξτε μια στοιχειώδη ανταπόκριση για την Υγεία της Μεσσηνίας.

Μιλήσατε για καρδιογράφο. Ο καρδιογράφος είναι προσφορά και διορθώθηκε. Υπάρχει ένας σαμαρείτης ιατρός, ο οποίος μεταφέρει αυτόν τον καρδιογράφο από το σπίτι του για να κάνει τα καρδιογραφήματα στο νοσοκομείο και στο κέντρο υγείας.

Μη μου δείχνετε τα χαρτιά του πυροσβέστη. Είναι λάθος σας αυτό, κύριε Υπουργέ. Δεν είναι επιλογές να βάζετε πρόεδρο στο Νοσοκομείο Καλαμάτας πυροσβέστη. Είναι δικά σας λάθη αυτά. Το είπατε στην αρχή και μόνος σας, ότι δεν μπορείτε να συνεννοηθείτε.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παπανικολάου.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, σας παρακαλώ, την ανοχή σας. Είναι πολύ σοβαρό θέμα.

ΠΡΟΕΔΡΕΥΩΝ (Παναγιώτης Σγουρίδης): Καλώς. Υπάρχουν σοβαρά θέματα, όλα είναι σοβαρά θέματα!

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είναι πολύ σοβαρό.'Εχουμε χάσει δύο ξένους τουρίστες στο δρόμο πρόσφατα. Δημιουργείται μεγάλη τουριστική μονάδα -το περάσαμε πριν δύο εβδομάδες στη Βουλή- στην Πύλο - Μεσσηνίας. Είναι το μεγαλύτερο σύγχρονο άγος -θα έλεγα- στον τομέα υγείας να μην μπορούμε να παρέχουμε στοιχειώδεις υπηρεσίες υγείας από νοσοκομείο και κέντρο υγείας που υπάρχει στην Πύλο.

Μου αναφέρει ο κύριος Υπουργός σήμερα ότι έστειλαν και ακτινολογικό μηχάνημα. Στάλθηκε ένα ακτινολογικό μηχάνημα, που είναι από την αμερικανική βοήθεια, αλλά δεν λειτουργεί και αυτό. Δεν νομίζω ότι είναι πρόβλημα αυτήν τη στιγμή για μερικά εκατομμύρια να στερείται στοιχειώδους στελέχωσης και μηχανολογικού εξοπλισμού νοσοκομείο και κέντρα υγείας. Αλλιώς κλείστε τα, Υπουργέ μου. Και ενώ ζητάμε να διορίσετε καρδιολόγο και παθολόγο, εσείς διορίζετε τρεις καθαρίστριες, τέσσερις οδηγούς και κηπουρούς. Σταματήστε το αυτό το βιολί επιτέλους! Κάντε κάποιο βήμα θετικό και δείξτε ευαισθησία.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παπανικολάου.

Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Κύριε Πρόεδρε, θα περίμενα από τον αγαπητό συνάδελφο, τον κ. Παπανικολάου, να έρθει σήμερα στη Βουλή και να μας πει: κύριε Υπουργέ, εκεί κάτω στην Πύλο γίνεται ένα έγκλημα. Είναι δύο μονάδες, η μία δίπλα στην άλλη, στα πενήντα μέτρα, ελάτε ...

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Το αναφέρω. Εδώ είναι στην ερώτησή μου...

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Φοβάστε το πολιτικό κόστος και δεν το λέτε! Σας παρακαλώ πολύ!

Εμείς, λοιπόν, θα κάνουμε το εξής και σας καλώ να μπείτε μπροστά:

Πρώτον, δημιουργία ενιαίου νομικού προσώπου στην Πύλο. Δεν μπορεί να είναι δύο νομικά πρόσωπα το ένα δίπλα στο άλλο.

Δεύτερον, κοινές λειτουργίες. Και εγώ από το φίλο μου και συμμαθητή μου Παπανικολάου θα περίμενα να μου πει: προτείνω, κύριε Υπουργέ, όχι μόνο λειτουργική ενιαία παρουσία των δύο μονάδων, αλλά και ένταξη σε ένα κτίριο. Είναι δυνατόν -φαντάζεστε τι ζητάτε- να διορίζουμε προσωπικό εδώ και στα εκατό μέτρα άλλο προσωπικό; Ελάτε όλοι μαζί. Εγώ θα κατεβώ, κύριε συνάδελφε.

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πότε;

ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Θα κατεβώ!'Επρεπε να περάσουν κάποια πράγματα, έπρεπε να βγει η απόφαση του Υπουργικού Συμβουλίου, η οποία λέει, ενοποίηση νοσοκομείων. Και έπρεπε να την επικροτήσετε αυτήν την απόφαση. Και τώρα θα προχωρήσουμε σε ενιαίο νομικό πρόσωπο στην Πύλο, κοινές λειτουργίες. Ελάτε να κάνουμε και συστέγαση, για να σώσουμε την περιοχή. Διότι ό,τι και αν κάνουμε, μην περιμένετε την ώρα που κτίζεται νοσοκομείο στην Καλαμάτα τριακοσίων είκοσι κλινών, να φτιάξετε νοσοκομείο για δευτεροβάθμια νοσηλεία στην Πύλο, το οποίο να κάνει κανονική νοσηλεία. Είτε θέλετε είτε δεν θέλετε, αγαπητέ συνάδελφε -και κάποτε πρέπει να τα ξεκαθαρίσουμε αυτά- εκεί θα παρέχεται πρωτοβάθμια, θα υπάρχουν και μερικές κλίνες εικοσιτετράωρης παραμονής ασθενών, αλλά όχι για πραγματική δευτεροβάθμια νοσηλεία στην Πύλο. Εάν έχουμε το θάρρος, βγαίνουμε και τα λέμε στο λαό. Να αφήσουμε τις αγωνιστικές κινητοποιήσεις, διότι, αγαπητέ συνάδελφε, δεν λύνονται τα προβλήματα, ούτε με αγωνιστικές κινητοποιήσεις ούτε με πύρηνες δηλώσεις και με τέτοιου είδους ερωτήσεις. Τα προβλήματα λύνονται με σοβαρότητα, με υπευθυνότητα, με αποφάσεις και προπαντός με την εκτίμηση των αναγκών κάθε περιοχής.'Ηρθε η ώρα η χώρα να σοβαρευτεί και να νοικοκυρευτεί. Και αυτό κάνουμε στο χώρο της υγείας και σ'αυτήν την κατεύθυνση σας καλούμε να πιαστούμε χέρι-χέρι, να βελτιώσουμε την κατάσταση σε όλους τους νομούς της χώρας.

ΠΡΟΕΔΡΕΥΩΝ (Παναγιώτης Σγουρίδης): Επανερχόμαστε στις επίκαιρες ερωτήσεις πρώτου κύκλου. Πέμπτη επίκαιρη ερώτηση είναι η με αριθμό 474/28.11.97 του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τις διαδικασίες εκχώρησης και εκμετάλλευσης χώρων πλησίον του ποταμού Κηφισού κλπ.

Η επίκαιρη ερώτηση του κ. Καρατάσου σε περίληψη έχει ως εξής:

"Στον ποταμό Κηφισό η αντιπροσωπεία "MERCEDES E.I.ΛΑΙΝΟΠΟΥΛΟΣ Α.Ε." προχώρησε στο κλείσιμο του ποταμού με μπαζώματα, τούνελ, παράνομα κτίσματα κλπ., δημιουργώντας μια έκταση αρκετών στρεμμάτων, την οποία χρησιμοποιεί ως πάρκινγκ.

Επειδή τέτοιου είδους παρεμβάσεις είναι καταστροφικές, τόσο για το περιβάλλον όσο και για την ίδια την ασφάλεια των κατοίκων σε περίπτωση πλημμυρών.

Επειδή θα πρέπει να ακολουθούνται οι προβλεπόμενες διαδικασίες για την εκχώρηση και εκμετάλλευση των χώρων.

Ερωτάται ο κύριος Υπουργός:

1. Αν η ΕΥΔΑΠ μπορεί να εκχωρεί το δικαίωμα διευθέτησης ποταμών σε ιδιώτες.

2. Αν έχει υπογραφεί σύμβαση μεταξύ των εμπλεκομένων μερών".

Ο Υφυπουργός Περιβάλλοντος-Χωροταξίας και Δημοσίων 'Εργων κ. Βερελής έχει το λόγο για τρία λεπτά, να πρωτολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος-Χωροταξίας και Δημοσίων 'Εργων): Κύριε Πρόεδρε, η ερώτηση του κ. Καρατάσου πραγματικά ανέδειξε ένα θέμα. Η συγκεκριμένη επιχείρηση, η οποία αναφέρεται στην ερώτηση, είχε απευθυνθεί το 1990 στην ΕΥΔΑΠ για να της παραχωρηθεί ο χώρος, με την υποχρέωση να κατασκευάσει η ίδια τα τεχνικά επί του ρέματος και την επίχωση. Εκδόθηκε η σχετική απόφαση του Νομικού Συμβουλίου της ΕΥΔΑΠ, η οποία αποδεχόταν να κατασκευαστεί όλο αυτό το τεχνικό έργο από τη συγκεκριμένη επιχείρηση, αλλά η έκταση που θα εδημιουργείτο θα παρέμενε στην ΕΥΔΑΠ.

Σύμφωνα δε με τη γνωμοδότηση της Νομικής Υπηρεσίας της ΕΥΔΑΠ, η εκχώρηση κατασκευής των έργων διευθέτησης μπορεί να γίνει και προς ιδιώτη, με διασφάλιση όμως της κυριότητας χώρου από την ΕΥΔΑΠ. Δεν δόθηκε όμως συνέχεια, διότι υποθέτω ότι το τίμημα το οποίο ήταν απαραίτητο, δεν συνέφερε τη συγκεκριμένη εταιρεία. Αργότερα έγινε εργολαβία από τη Β' ΔΕΚΕ, η οποία ολοκληρώθηκε το 1995 και κατασκευάστηκαν έργα αποχέτευσης στην περιοχή, μεταξύ των οποίων και τα εγκάρσια τεχνικά, τα οποία


 

  

Σελίδα 2661 

απορρέουν στο ρέμα Χελιδωνούς, με την επιχωμάτωση πάνω από αυτά. 'Ετσι δημιουργήθηκε, κ. Καρατάσο, μία έκταση, η οποία ασφαλτοστρώθηκε από τη συγκεκριμένη επιχείρηση και παρανόμως χρησιμοποιήθηκε σαν πάρκινγκ.

Η ύπαρξη και το μέγεθος της καταπάτησης διαπιστώθηκε μετά από την ερώτησή σας.'Εδωσα άμεση εντολή να υπάρξει αποβολή. Υπήρξε οριοθέτηση της έκτασης η οποία ανήκει στην ΕΥΔΑΠ και θα ζητηθούν και ευθύνες από εκείνους τους υπηρεσιακούς παράγοντες οι οποίοι έχουν αδρανήσει. Προκειμένου δε, να διαπιστώσετε τα παραπάνω, θα σας δώσω και μία σειρά από σχετικά έγγραφα.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Βερελή.

Ο κ. Καρατάσος έχει το λόγο για δύο λεπτά, για να αναπτύξει την επίκαιρη ερώτηση.

ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, είναι πρόκληση να συλλαμβάνετε έναν ψαρά σε ακριτικό νησάκι μας, που έφτιαχνε ένα πεζουλάκι για να βάλουν σαράντα βάρκες που υπάρχουν εκεί, αντί να τους επαινέσουν και να τους ευχαριστήσουν που μένουν εκεί. Μάλιστα τους βάλατε και πεντακόσιες χιλιάδες (500.000) πρόστιμο, ενώ από την άλλη, όπως είπατε και εσείς, εδώ και έξι- επτά χρόνια, στην Αθήνα μέσα, ο κ. Λαϊνόπουλος εκμεταλλεύεται ένα χώρο πενήντα περίπου στρεμμάτων και η Κυβέρνηση, το κράτος, είναι απών. Δεν ξέρω τι συμβαίνει.'Ετσι γίνεται και σε άλλες περιπτώσεις; Και μετά ψάχνουμε να βρούμε γιατί τα ρέματα μπαζώθηκαν, γιατί έχουμε πλημμύρες, γιατί γεμίζει ο κόσμος νερό με αυτόν τον τρόπο; Το κράτος πού είναι;

Εν πάση περιπτώσει, θέλω να ξέρω, κύριε Υπουργέ, έχει δικαίωμα η ΕΥΔΑΠ να παραχωρεί την εκποίηση των ποταμών στους ιδιώτες, με ποιες διαδικασίες και με ποιους όρους; Δίνουμε τον κρατικό πλούτο για εκμετάλλευση, χωρίς να διασφαλίζουμε ένα όφελος για το κράτος. Αν δεχθούμε, τότε καλώς η ΕΥΔΑΠ έχει αυτό το δικαίωμα. Τηρήθηκαν οι νόμιμες διαδικασίες; Γιατί δεν υπεγράφη τέσσερα χρόνια σύμβαση, όπως αναφέρει η υπ'αριθμόν 7802 απόφαση του διοικητικού συμβουλίου; Μας είπατε κάτι. Γιατί προχώρησε το έργο και χρησιμοποιείται από την αντιπροσωπεία 

"MERCEDES", χωρίς αυτός ο χώρος ούτε καν να ανήκει στη "MERCEDES" και υπάρχει φόβος να τον οικειοποιηθεί; Η αντιπροσωπεία "MERCEDES" δεν έχει υπογράψει σύμβαση όλα αυτά τα χρόνια, με την οποία να παραιτείται από κάθε διεκδίκηση κυριότητας της έκτασης αυτής. Ούτε, βέβαια, πληρώνει τίποτε για το χώρο που εκμεταλλεύεται. Και δεν ξέρω ποια έκταση είναι αυτός ο χώρος, είναι πενήντα στρέμματα ή περισσότερο. Εύκολο είναι με τα γνωστά τερτίπια να οικειοποιηθεί το χώρο αυτό, να κτίσει κτίρια μέσα σ'αυτόν ή να τον χρησιμοποιήσει σαν πάρκινγκ, σε μια περιοχή που η αξία της γης είναι μεγάλη.'Ετσι θα γίνει δικός της. Μήπως, αλήθεια, κάποιοι θέλουν να χαρίσουν στον κ. Λαϊνόπουλο;

Ειλικρινά εκπλήσσομαι, κύριε Υπουργέ. Ξεπουλάμε και χαρίζουμε στους έχοντες και στα διαπλεκόμενα την περιουσία του λαού και πλουτίζουν από αυτή, ενώ πνίγετε στους φόρους και στη σκληρή λιτότητα τον 'Ελληνα πολίτη. Αυτά βλέπουν και άλλοι και μπαζώνουν ρέματα και πνίγεται ο κόσμος. Θα πρέπει άμεσα να παρέμβετε και να σταματήσει το έγκλημα στον Κηφισό. Διαφορετικά είμαι υποχρεωμένος να προβώ σε κάθε νόμιμη ενέργεια, για να περιφρουρηθεί η δημόσια περιουσία. Είναι πρωτοφανή αυτά τα πράγματα.

Αν, κύριε Υφυπουργέ, δεν κάνετε αυτήν την παρέμβαση, ώστε να παρέμβη ο εισαγγελέας, θα το κάνουμε εμείς και τότε όλη την ευθύνη θα την έχετε εσείς. 'Εχω φωτογραφίες και έγγραφα, τα οποία θα καταθέσω στα Πρακτικά, για να δείτε τι κακό γίνεται σ'αυτήν την περιοχή. Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για δύο λεπτά, να δευτερολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος- Χωροταξίας και Δημοσίων 'Εργων): Ο κ. Καρατάσος ανέγνωσε ένα έγγραφο το οποίο είχε προφανώς συντάξει, πριν ακούσει την απάντησή μου. Η απάντησή μου ήταν σαφέστατη, κύριε Καρατάσο. Μόλις ενετοπίσθη η παράνομη κατάληψη του χώρου, διετάχθη άμεσα αποβολή και διετάχθη επίσης ο έλεγχος του τι έχει συμβεί και δεν υπήρξε για τα δυόμισι στρέμματα -είναι δυόμισι στρέμματα, εσείς τα κάνατε πενήντα, αλλά και πεντακόσια μέτρα να ήταν θα υπήρχε άμεση αποβολή- στο τέλος του 1995 που εντοπίζεται η παράνομη κατάληψη του χώρου, άμεση αποβολή. Αυτό είναι. Από εκεί και πέρα, οι εντυπώσεις τις οποίες προσπαθείτε να δημιουργείτε, νομίζω ότι δεν βρίσκουν έδαφος να στηριχθούν. Σας είπα και σας έδωσα εύσημα, κύριε Καρατάσο, ότι αναδείξατε ένα θέμα. Από εκεί και πέρα, η αντίδραση υπήρξε ακαριαία, άμεση και σας είπα ότι ζητούνται και ευθύνες. Σε ό,τι αφορά δε αυτήν την παράνομη κατάληψη, ο χώρος αυτός έχει εντοπιστεί, έχει πασσαλωθεί μέσα σε τρεις ημέρες και θα αποδοθεί αμέσως στην ΕΥΔΑΠ.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τέσσερις μαθητές και δύο συνοδοί καθηγητές από το 2ο Γυμνάσιο Γέρακα Αττικής.

Η Βουλή τους καλωσορίζει.

(Χειροκροτήματα από όλες τις πτέρυγες.)

Επίκαιρες ερωτήσεις δεύτερου κύκλου.

Κύριε Βερελή, ζητήσατε να συζητηθεί και η πέμπτη επίκαιρη ερώτηση;

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος-Χωροταξίας και Δημοσίων 'Εργων): Αν είναι δυνατόν, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Επομένως συζητείται η πέμπτη, με αριθμό 475/28.11.97, επίκαιρη ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Περιβάλλοντος- Χωροταξίας και Δημοσίων 'Εργων, σχετικά με τις καταστροφές που υπέστη το οδικό επαρχιακό δίκτυο του Νομού 'Αρτας από τις τελευταίες βροχοπτώσεις, την αποκατάσταση ζημιών κλπ.

Η επίκαιρη ερώτηση της κ. Βασιλικής Αράπη-Καραγιάννη έχει ως εξής:

"Ο εθνικός δρόμος 'Αρτα-Τρίκαλα στο 78 χιλιόμετρο από τις 16.11.1997 είναι κλειστός. Οι έντονες βροχοπτώσεις των τελευταίων ημερών προκάλεσαν σοβαρά προβλήματα στο οδικό επαρχιακό δίκτυο του Νομού 'Αρτας. Πλημμύρισαν τα χωριά Γραμμενίτσα και Χανόπουλο. Οι ζημιές που προκλήθηκαν είναι ανυπολόγιστες και επεκτάθηκαν στα δίκτυα της ΔΕΗ και του ΟΤΕ.

Ερωτάται ο κύριος Υπουργός:

1. Τι μέτρα προτίθεται να πάρει, για την αποκατάσταση ζημιών στο δρόμο αυτό και πότε θα τεθεί σε κυκλοφορία;

2. Αν σκέπτεται να δώσει οικονομική βοήθεια στους πληγέντες των Κοινοτήτων Γραμμενίτσας και Χανόπουλου."

Ο Υφυπουργός Περιβάλλοντος-Χωροταξίας και Δημοσίων 'Εργων κ. Βερελής έχει το λόγο για τρία λεπτά, να πρωτολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος-Χωροταξίας και Δημοσίων 'Εργων): Κύριε Πρόεδρε, η ερώτηση της κ. Αράπη, βεβαίως, απαντάται από το ΥΠΕΧΩΔΕ, παρ'όλο που η διοικητική διαίρεση η οποία υπάρχει δεν δίνει στο ΥΠΕΧΩΔΕ την αμεσότητα για τα θέματα αυτά. Παρ'όλα αυτά θα σας ενημερώσω με βάση αυτά τα οποία με ενημέρωσε η νομαρχία, η περιφέρεια και η ΔΕΗ, οι οποίες είναι αρμόδιες για το θέμα.

Στο 78 χιλιόμετρο της εθνικής οδού 'Αρτας-Τρικάλων πραγματικά στις 16.11.97 έγινε μία μεγάλη κατολίσθηση, με αποτέλεσμα να αποκλειστεί στο σημείο αυτό ο εθνικός δρόμος. Στο τμήμα αυτό του εθνικού δρόμου υπάρχει μία εγκατεστημένη εργολαβία της ΔΕΗ στα πλαίσια των εργασιών του φράγματος της Μεσοχώρας. Η διεύθυνση ελέγχου συντήρησης έργων της περιφέρειας Ηπείρου επενέβη και αποκατέστησε αμέσως, κάνοντας άρση μέρους της κατολίσθησης. Η κυκλοφορία σε καμία χρονική στιγμή δεν είχε διακοπεί, γιατί


 

  

Σελίδα 2662 

χρησιμοποιήθηκε αμέσως μία υπάρχουσα παρακαμπτήρια οδός. Στη συνέχεια, για την οριστική τακτοποίηση του προβλήματος, γίνεται συνεννόηση μεταξύ της περιφέρειας της νομαρχίας και της ΔΕΗ.

Να σας ενημερώσω ότι για την τελευταία πενταετία έχουν διατεθεί για τη συντήρηση της εθνικής οδού 'Αρτας-Τρικάλων τετρακόσια ενενήντα εκατομμύρια (490.000.000) δραχμές από το ΥΠΕΧΩΔΕ και υπάρχει διαρκής συντήρηση από τα συνεργεία της περιφέρειας, της ΔΕΚΕ δηλαδή και τοπικά από τα συνεργεία της νομαρχίας. Η εθνική οδός είναι ασφαλτοστρωμένη σε όλο το μήκος της μέχρι τη θέση Βουλγαρέλι στο 59 χιλιόμετρο, βρίσκεται σε ικανοποιητική κατάσταση, ενώ από εκεί και πέρα, λόγω της αστάθειας που έχουν τα εδάφη, είναι μέτριας ποιότητας και έχει ξεκινήσει να αντιμετωπισθεί το πρόβλημα με μία ευρύτερη γεωλογική και εδαφοτεχνική μελέτη.

Για το 1998 ειδικά, η υπηρεσία της Περιφέρειας Ηπείρου έχει προγραμματίσει έργα συντήρησης ύψους τετρακοσίων εκατομμυρίων (400.000.000) δραχμών.

Θέλω να σας ενημερώσω ότι ήδη από την επομένη των βροχοπτώσεων, επιτροπή της Διεύθυνσης Τεχνικών Υπηρεσιών της Νομαρχιακής Αυτοδιοίκησης 'Αρτας πήγε στον τόπο των καταστροφών και με τη βοήθεια των προέδρων των κοινοτήτων κατέγραψε τις ζημιές και τα αίτια που τις προκάλεσαν. 'Εγινε αυτοψία και διαπιστώθηκαν συγκεκριμένες ζημιές. Καταβλήθηκε δε άμεση έκτακτη οικονομική ενίσχυση στους πληγέντες της τάξεως των διακοσίων χιλιάδων (200.000) δραχμών στον καθέναν από το πρόγραμμα των πρώτων κοινωνικών βοηθειών της Διεύθυνσης Υγείας- Πρόνοιας της Νομαρχιακής Αυτοδιοίκησης 'Αρτας.

ΠΡΟΕΔΡΕΥΩΝ (Παναγιώτης Σγουρίδης): Η κ. Αράπη-Καραγιάννη έχει το λόγο, για να αναπτύξει την επίκαιρη ερώτηση.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, επειδή το χωριό μου είναι ακριβώς δίπλα, γνωρίζω πολύ καλά ότι στο δρόμο αυτόν το μήκος της καταστροφής είναι εβδομήντα μέτρα και ότι δεν έχει αποκατασταθεί ακόμη η κυκλοφορία. Είπατε ότι διαθέσατε πάρα πολλά χρήματα για το δρόμο αυτόν.

Ενώ όμως υπάρχει στους χάρτες και έρχονται οι ξένοι να πάνε 'Αρτα-Τρίκαλα, γιατί είναι πάρα πολύ κοντά, υπάρχουν είκοσι χιλιόμετρα ακόμη, κύριε Υπουργέ, που είναι ο δρόμος όλο λακούβες και χώμα. 'Εχετε περάσει ποτέ; Δεν έχετε περάσει. Υπάρχει πολύ μεγάλη κυκλοφορία και από τα χωριά που είναι κοντά στα Τρίκαλα και από τα χωριά των Τζουμέρκων πάνε από τα Τρίκαλα, όταν το Ρίο-Αντίρριο είναι κλειστό.

'Ομως, κύριε Υπουργέ, εκείνο που μου κάνει εντύπωση, ενώ γίνονται τόσα έργα δισεκατομμυρίων εκεί, είναι ότι και η Δ.Ε.Η. με το έργο της Μεσοχώρας δεν κατόρθωσε με τόσα χρήματα να κάνει αυτά τα είκοσι χιλιόμετρα ασφαλτόδρομο.

Δεν είναι το κράτος, κύριε Υπουργέ, που έκανε ασφαλτόδρομο στην περιοχή. Είναι η Δ.Ε.Η. για τις ανάγκες τις δικές της, για να περνούν καλύτερα τα αυτοκίνητα. Πέραν τούτου, ο χώρος αυτός έχει -και σαν περιβάλλον και σαν περιοχή- πάθει πολύ μεγάλη καταστροφή. Γνωρίζετε δε ότι ολόκληρα βουνά έχουν γκρεμιστεί για το φράγμα της Μεσοχώρας, το οποίο ακόμη δεν λειτουργεί και η Δ.Ε.Η. ακόμη, αλλά ούτε και ο Ο.Τ.Ε. έχουν κάνει τίποτε.

Καθε φορά όμως που γίνονται εκλογές, προεκλογικά εξαγγέλεται ο δρόμος, λένε ότι θα λειτουργήσει, ότι θα δώσουν τα τάδε κονδύλια κλπ. 'Εχουν περάσει όμως σαράντα πέντε χρόνια, ήμασταν νιοί και γεράσαμε και ακόμη ο δρόμος αυτός δεν έχει γίνει. Και είναι ένας πολύ σοβαρός κόμβος. Το γνωρίζετε πολύ καλά. Περάστε κάποια φορά από εκεί, για να δείτε το χάλι του δρόμου αυτού.

Σας ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο, για να δευτερολογήσει.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος- Χωροταξίας και Δημοσίων 'Εργων): Ενημέρωσα την κυρία Βουλευτή του ΔΗ.Κ.ΚΙ. ότι έγιναν οι συγκεκριμένες ενέργειες, έτσι όπως μας ενημερώνει η περιφέρεια και η νομαρχία. Πέραν τούτου, ακούσατε ότι η Περιφέρεια Ηπείρου έχει προγραμματίσει να διαθέσει τετρακόσια εκατομμύρια (400.000.000) για το δρόμο αυτό. Εγώ δε, σας είπα ότι τα τελευταία είκοσι χιλιόμετρα του δρόμου, πραγματικά είναι σε μία κατάσταση κάτω του μετρίου. Πιστεύω ότι με τη συνεργασία περιφέρειας, νομαρχίας και Δ.Ε.Η. μπορεί να βελτιωθεί η όλη κατάσταση.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό.

Τρίτη είναι η με αριθμό 490/1.12.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Δικαιοσύνης, σχετικά με τις προθέσεις της Κυβέρνησης για ποινικοποίηση των κινητοποιήσεων κλπ.

Η επίκαιρη ερώτηση του κ. Κανταρτζή έχει ως εξής:

"Ο αυταρχικός κατήφορος που επέλεξε και ακολουθεί η Κυβέρνηση δεν έχει όρια. Μετά την παραπομπή σε δίκη χιλιάδων αγροτών για τη συμμετοχή τους στις αγροτικές κινητοποιήσεις, τώρα παραπέμπονται για να δικαστούν όσοι συμμετείχαν σε κινητοποιήσεις ενάντια στο σχέδιο "ΚΑΠΟΔΙΣΤΡΙΑΣ".

'Ηδη κάτοικοι των χωριών Μεγαλοχώρι και Λόγγος Τρικάλων πήραν κλήση για απολογία για τη συμμετοχή τους στις κινητοποιήσεις αυτές. Ενώ δέκα και πλέον πρόεδροι κοινοτήτων της ορεινής περιοχής της Πύλης Τρικάλων καλούνται τηλεφωνικά να εμφανιστούν στην αστυνομία για παρόμοια κινητοποίηση που είχαν πραγματοποιήσει στην Πύλη.

Εκείνο όμως που ξεπερνά κάθε όριο πρόκλησης είναι η πληροφορία που δημοσιεύθηκε στον Τύπο ότι μελετάται η άσκηση δίωξης κατά καθηγητών και γονέων, για πρόσφατη κινητοποίηση των μαθητών Φαρκαδόνας με αφορμή το πρόσφατο τροχαίο ατύχημα στην εθνική οδό Τρικάλων-Λάρισας, το οποίο είχε σαν αποτέλεσμα να σκοτωθεί ζεύγος εκπαιδευτικών. Να σημειωθεί ότι, αν και στο σημείο έχουν συμβεί δεκάδες ατυχήματα, πολλά από τα οποία ήταν θανατηφόρα, δεν έχει ληφθεί κανένα μέτρο.

Ερωτάται ο κύριος Υπουργός, εάν προτίθεται η Κυβέρνηση να αναλάβει έστω και τώρα τις ευθύνες της και να θέσει τέλος στο απαράδεκτο αυτό σήριαλ των διώξεων, που οδηγεί σε ποινικοποίηση των αγώνων του λαού μας και φαλκιδεύει τα δημοκρατικά του δικαιώματα;".

Ο Υπουργός Δικαιοσύνης κ. Γιαννόπουλος έχει το λόγο για τρία λεπτά, για να πρωτολογήσει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είναι γνωστό ότι σύμφωνα με το Σύνταγμα υπάρχουν τρεις διακεκριμένες λειτουργίες, όπου δεν επιτρέπεται η κάθε μία να επεμβεί σε βάρος της άλλης.

Η Εισαγγελία της Ελλάδας εφαρμόζει τους νόμους του κράτους. Εδώ υπάρχει παράβαση του άρθρου 292 του Ποινικού Κώδικα, υπό τον τίτλο "Παρακώλυση συγκοινωνιών". Η παρακώλυση συγκοινωνιών τιμωρείται και μάλιστα βαρύτερα από τα άλλα πλημμελήματα, όταν προβλέπεται ελάχιστο όριο της ποινής τρείς μήνες. Συνεπώς υπάρχει παράβαση.

'Εχω μία αναφορά της εισαγγελέως της έδρας της περιοχής, η οποία αναφέρεται ότι: "Σχετικά με τις κινητοποιήσεις των κατοίκων που είναι αντίθετοι με το σχέδιο "ΚΑΠΟΔΙΣΤΡΙΑΣ" και έλαβαν στις περιοχές Μεγαλοχωρίου-Λόγγου Τρικάλων την 12.8.97 και Πύλης Τρικάλων αρχές Οκτωβρίου 1997, με καταλήψεις του οδοστρώματος (αγροτικά μηχανήματα κλπ.) σχηματίστηκαν οι με αριθμό ... κλπ. κλπ., δικογραφίες, για παρακώλυση συγκοινωνιών και με αριθμούς ... παραγγελίες μας διαβιβάστηκαν στους Πταισματοδίκη Τρικάλων και Αστυνόμο Πύλης αντίστοιχα, για τη διενέργεια προανακρίσεων προς λήψη απολογιών.

Σχετικά με την κινητοποίηση καθηγητών-γονέων και μαθητών της Φαρκαδόνας, την 3.11.97, για πρόσφατο θανατηφόρο τροχαίο ατύχημα που συνέβη στην περιοχή τους, σχηματίστηκε η υπ' αριθμόν ... ποινική δικογραφία για παρακώλυση συγκοινωνιών, διότι κατέλαβαν το οδόστρωμα και με την υπ' αριθμόν 563/97 παραγγελία μας, διαβιβάστηκε στον Αστυνόμο Φαρκδόνας για διενέργεια προανακρίσεων προς λήψη απολογιών.

'Οσον αφορά τα μέτρα που έχουν ληφθεί στον κόμβο της εθνικής οδού Τρικάλων-Λάρισας στο ύψος της Φαρκαδόνας


 

  

Σελίδα 2663 

υπάρχουν φωτεινοί σηματοδότες, οι οποίοι δεν λειτουργούν λόγω κατασκευής του οδικού δικτύου. Αυτές τις ημέρες καλωδιώνονται, προκειμένου να τεθούν σε λειτουργία. Υπεύθυνος για τη λειτουργία των φωτεινών σηματοδοτών είναι ο Δήμος Φαρκαδόνας." Αυτά όσον αφορά τις παραβάσεις.".

'Απο κει και ύστερα, στη φράση ότι πρόκειται περί ποινικοποιήσεως των κοινωνικών αγώνων, σ' αυτό το θέμα έχω απαντήσει επανειλημμένως και δηλώνω για μία ακόμη φορά ότι δεν πρόκειται περί ποινικοποιήσεως των κοινωνικών αγώνων, αλλά πρόκειται περί παραβιάσεως ή παραβάσεως άρθρων του Ποινικού Κώδικα. Και την εποχή των αγροτικών κινητοποιήσεων αλλά και σε άλλες περιπτώσεις, που το πράγμα έχει πάρει μία ευρεία μορφή -θα έλεγε κανείς- παραβάσεων από ομάδες οι οποίες διαμαρτύρονται δικαίως ή αδίκως εναντίον της Κυβερνήσεως με μέτρα κινητοποιήσεων. 'Ηταν παράβαση του Ποινικού Κώδικα.

Πάνω σ' αυτό το θέμα η Κυβέρνηση δεν μπορεί να επέμβει στη λειτουργία των Εισαγγελιών. Οι Εισαγγελίες κάνουν το καθήκον τους σύμφωνα με το Σύνταγμα και το νόμο. Και από κει και ύστερα τα δικαστήρια είναι αρμόδια να κρίνουν, στα οποία δικαστήρια δεν έχει κανένα δικαίωμα η Κυβέρνηση να παρέμβει.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Γιαννόπουλο.

Ο κ. Κανταρτζής έχει το λόγο για δύο λεπτά να αναπτύξει την επίκαιρη ερώτηση.

ΑΧΙΛΛΕΥΣ ΚΑΝΤΑΡΤΖΗΣ: Ακούσαμε σήμερα τον κύριο Υπουργό Δικαιοσύνης για μία ακόμα φορά να δηλώνει ότι δήθεν δεν επεμβαίνει στο έργο της δικαιοσύνης. 'Ομως, με δικές του δηλώσεις, με δικές του τοποθετήσεις, δημόσιες και από τα Μέσα Μαζικής Ενημέρωσης, υποδείκνυε πριν απο έναν περίπου χρόνο στους δικαστές ποια άρθρα του Ποινικού Κώδικα πρέπει να εφαρμόσουν, προκειμένου να οδηγήσουν στο εδώλιο του κατηγορουμένου όσους αγρότες συμμετείχαν στις αγροτικές κινητοποιήσεις για τα αιτήματά τους, τα οποία βέβαια τώρα δεν έχω το χρόνο να αναπτύξω.

Με δηλώσεις του αρμοδίου Υπουργού της Δικαιοσύνης υποδεικνύονταν και οι ποινές οι οποίες έπρεπε να επιβληθούν σε εκείνους που συμμετείχαν και παραπέμπονταν στα δικαστήρια για τη συμμετοχή τους σ' αυτές τις κινητοποιήσεις.

Είναι η δική σας άρνηση, κύριε Υπουργέ, να θεσπίσετε, να ψηφίσετε τις τροπολογίες που θα καθιέρωναν, θα έβαζαν τέρμα στην ποινικοποίηση των αγώνων, η οποία καλλιεργεί το κλίμα και τα αποτελέσματά του τα βλέπουμε σήμερα. 'Οχι μόνο να παραπέμπονται χιλιάδες αγρότες στα δικαστήρια, για τη συμμετοχή τους σε αγροτικές κινητοποιήσεις, όχι μόνο να αρχίζει ένας νέος κύκλος ποινικών διώξεων για όσους συμμετείχαν στις κινητοποιήσεις, σε συλλαλητήρια στην πραγματικότητα, κατά του σχεδίου "ΚΑΠΟΔΙΣΤΡΙΑΣ", αλλά να φθάνουμε και στο προκλητικό πραγματικά περιστατικό να διώκονται οι μαθητές, οι γονείς και οι καθηγητές που πήγαν να εναποθέσουν λουλούδια, να αποτίσουν φόρο τιμής σε σημείο που σκοτώθηκε ζεύγος εκπαιδευτικών, όταν μάλιστα στο σημείο αυτό έχουν συμβεί δεκάδες ατυχήματα και πολλά ήταν θανατηφόρα.

Τι έπρεπε να κάνουν, κύριε Υπουργέ; Να σκοτωθεί όλο το χωριό; Πού θα το πάτε επιτέλους; Πού θα φτάσετε αυτήν την κατάσταση;

Λέτε ότι δεν επεμβαίνετε στο χώρο της δικαιοσύνης. Σχολιάζετε όμως αποφάσεις δικαστηρίων όταν δεν σας βρίσκουν σύμφωνο. Και δεν το κάνατε μία, δεν το κάνατε δύο.

Πάρτε θέσεις σ' αυτά τα ζητήματα. Δεν μπορεί η Κυβέρνηση να παίζει άλλο με τα δημοκρατικά δικαιώματα του λαού, βάζοντας στην ουσία σε γύψο στοιχειώδεις δημοκρατικές ελευθερίες. Ο λαός μας δεν θα μείνει απαθής. Θα υπερασπίσει αυτά που κατέκτησε με σκληρούς αγώνες.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, αποτελεί βαριά συκοφαντική δυσμήμιση η φράση του κ. Κανταρτζή ότι ο Υπουργός της Δικαιοσύνης είτε υπέδειξε είτε διέταξε είτε παρήγγειλε είτε παρενέβη σε διώξεις.

Στις 16 Δεκεμβρίου του 1996 ως Υπουργός Δικαιοσύνης είχα καθήκον να το κάνω μπροστά στην αποκοπή της Ελλάδας στη μέση, όταν αυτή η αποκοπή κράτησε είκοσι δύο μέρες και τελείωσε αυτή η κινητοποίηση, η βάρβαρη, η φασιστική και η τραμπουκική -δεν προσθέτω την άλλη συμπεριφορά- με υποχώρηση των αγροτών, όταν τα μάζεψαν και έφυγαν, που εμένα προσωπικά -είχα κάνει και μία δήλωση- με στεναχώρησε, γιατί κάποια άλλη εποχή θυμήθηκα, όπως έπρεπε να είχε γίνει...

ΑΘΑΝΑΣΙΟΣ ΧΕΙΜΑΡΑΣ: Τους έσκασαν τα λάστιχα.

ΑΧΙΛΛΕΥΣ ΚΑΝΤΑΡΤΖΗΣ: Είχαμε τα λάστιχα.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Από εκεί και ύστερα, κύριε Κανταρτζή, δεν υπάρχει ποινικοποίηση. Υπάρχει μία παραβίαση της έννομης τάξης, υπάρχει μία προσβολή της έννομης τάξης, υπάρχει μία βάρβαρη, φασιστική, τραμπουκική συμπεριφορά εναντίον της έννομης τάξης.

Τι είπα τότε ως δικηγόρος; Είπα ότι έχω υπερασπιστεί χιλιάδες υποθέσεις. Στις 16 Δεκεμβρίου έκανα μία ανακοίνωση -και θα παρακαλέσω, κύριε Πρόεδρε, να περιληφθεί στα πρακτικά αυτή η ανακοίνωσή μου- και είπα "προσέξτε, διότι εδώ υπάρχει παράβαση άρθρου του ποινικού κώδικα. Θα μπλέξετε με τις εισαγγελίες και θα 'ρθείτε καμιά φορά να λέτε, τι έχει να γίνει".

(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά την προαναφερθείσα ανακοίνωση, η οποία έχει ως εξής:

"ΥΠΟΥΡΓΕΙΟ ΔΙΚΑΙΟΣΥΝΗΣ

ΥΠΟΥΡΓΟΣ

Αθήνα, 16 Δεκεμβρίου 1996

ΑΝΑΚΟΙΝΩΣΗ

1. Η κινητοποίηση αγροτικών ομάδων και μεμονωμένων αγροτών με την κατάληψη συγκοινωνιακών οδών και συγκοινωνιακών κόμβων, είτε εθνικής είτε τοπικής σημασίας, αποτελεί ποινικό έγκλημα που προβλέπεται από το άρθρο 292 του ποινικού κώδικα υπό τον τίτλο "Παρακώλυση Συγκοινωνιών" που ορίζει, ότι:

"'Οποιος με πρόθεση παρεμποδίζει τη λειτουργία

"κοινόχρηστης εγκατάστασης που εξυπηρετεί τη

"συγκοινωνία και ιδίως σιδηροδρόμου, αεροπλάνου,

"λεωφορείου, ταχυδρομείου, τηλεγράφου ή τηλε-

"φώνου που προορίζονται για κοινή χρήση

"τιμωρείται με φυλάκιση τουλάχιστον τριών μηνών.

Σημείωση: Από ΤΡΕΙΣ μήνες μέχρι ΠΕΝΤΕ χρόνια.

"Αν η πράξη τελέστηκε από αμέλεια, επιβάλλεται φυλάκιση μέχρι έξι μηνών.

Αποτελεί η κατάληψη και η εμπόδιση ευθεία και μετωπική επίθεση και προσβολή της έννομης τάξης του Κράτους εκ μέρους εκείνων που κόβουν την Ελλάδα στην μέση κλείνοντας τους δρόμους.

2. Η επιχείρηση αυτή κατά την έννομης τάξης, της κατάληψης δηλαδή δημόσιων δρόμων και συγκοινωνιακών κόμβων με εμπόδια όπως συμβαίνει σήμερα με τα τρακτέρ και τα αυτοκίνητα των αγροτών περιήλθε, από τις πρώτες ημέρες στα χέρια του ΚΚΕ. Περιήλθε η διεξαγωγή της Επιχείρησης υπό την ηγεσία και την καθοδήγηση και την διεξαγωγής της "της προσβολής της έννομης τάξης", στα χέρια του Πολιτικού Γραφείου του Κ.Κ.Ε. με εκτελεστικά όργανα τους κυρίους Στριφτάρη, Πατάκη, Νταφούλη και Μπούτα, οι οποίοι και μόνον βγαίνουν στις Τηλεοράσεις και τα Ραδιόφωνα εκφράζοντας την πολιτική γραμμή του ΚΚΕ.

(Οι πρώτος και τέταρτος και βουλευτές του Κ.Κ.Ε.).

3. Δεν υπάρχει δικαίωμα απεργίας και μάλιστα συνταγματικό δικαίωμα, όπως διαδίδεται, στους εργοδότες και στους επαγγελματίες αυτοαπασχολούμενους στις δουλειές τους πολίτες.

Δεν υπάρχει επίσης δικαίωμα απεργίας στους αυτοαπασχολούμενους αγρότες.

Και είναι μέγα λάθος αυτό που λέγεται. Μέγα λάθος αυτό


 

  

Σελίδα 2664 

που διαδίδεται περί ασκήσεως δικαιώματος απεργίας.

4. Δικαίωμα απεργίας έχει μόνο ο μισθωτός εργαζόμενος, που τελεί υπό εργασιακή σχέση και εξάρτηση, όσον αφορά την εργασία και την αμοιβή του, υπό κάποιον εργοδότη. Και ο αγρότης δεν έχει εργοδότη. Είναι ο ίδιος δουλευτής και εκμεταλλευτής του αγρού του.

Δικαίωμα απεργίας εναντίον εργοδοτών, αγροτών έχουν, αν υπήρχαν τέτοιοι στη χώρα μας, εργαζόμενοι υπό αγρότη εργοδότη.

Οφείλουμε λοιπόν να τα κάνουμε αυτά λιανά και κατανοητά. Και να μην παραποιούνται και να μην διαστρεβλώνονται γνωστές και απλές συνταγματικές έννοιες.

5. Ειδικότερα για την Απεργία και σχετικά με το άρθρο 23 του Συντάγματος ορίζεται, ότι:

"1. Το Κράτος λαμβάνει τα προσήκοντα μέτρα για την διασφάλιση της συνδικαλιστικής ελευθερίας και την ανεμπόδιστη άσκηση των συναφών μ' αυτή δικαιωμάτων εναντίον κάθε προσβολής τους, μέσα στα όρια του νόμου."

"2. Η απεργία αποτελεί δικαίωμα και ασκείται από τις νόμιμα συστημένες συνδικαλιστικές οργανώσεις για την διαφύλαξη και προαγωγή των οικονομικών και εργασιακών γενικά συμφερόντων των εργαζομένων."

Απαγορεύεται η απεργία με οποιαδήποτε μορφή στους δικαστικούς λειτουργούς και σ' αυτούς που υπηρετούν στα σώματα ασφαλείας. Το δικαίωμα προσφυγής σε απεργία των δημόσιων υπαλλήλων και των υπαλλήλων της τοπικής αυτοδιοίκησης και των νομικών προσώπων δημοσίου δικαίου, καθώς και του προσωπικού των κάθε μορφής επιχειρήσεων δημόσιου χαρακτήρα ή κοινής ωφέλειας, που η λειτουργία τους έχει ζωτική σημασία για την εξυπηρέτηση βασικών αναγκών του κοινωνικού συνόλου, υπόκειται στους συγκεκριμένους περιορισμούς του νόμου που το ρυθμίζει. Οι περιορισμοί αυτοί δεν μπορούν να φθάνουν έως την κατάργηση του δικαιώματος της απεργίας ή την παρεμπόδιση της νόμιμης άσκησής του."

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης) Δεν ακούσατε και επιχειρήσατε και δεύτερη φορά. Και αυτή ήταν εκείνη που εγώ μίλησα γι' αυτήν τη συμπεριφορά. Η δεύτερη φορά απέτυχε, όταν φθάσαμε στο ξεφούσκωμα των λάστιχων των ορδών του Μπούτα, όταν ξεκίνησε από την Καρδίτσα να πάει να καταλάβει τα Τέμπη. Και αφού μάζεψαν όλα τα τρακτέρ εκεί πέρα, είχε την ευχέρεια η Αστυνομία να τα ξεφουσκώσει, γιατί όπως ήταν απλωμένα σε όλο τον κάμπο, θέλανε δέκα χιλιάδες αστυφύλακες τότε για να τα ξεφουσκώσουν, όπως λέγανε.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού.)

Τελειώνω, κύριε Πρόεδρε, σε ένα λεπτό.

'Ετσι, λοιπόν, μην παραπονείστε. 'Οσον αφορά το θέμα της ενώπιον της Βουλής συζητήσεως των δικών σας προτάσεων για παραγραφή, σας είπα: "Τι να να πω; Τι να πω ενώπιον του Κοινοβουλευτικού Σώματος; Τι αιτιολογία να βάλω, όταν βγαίνετε και λέτε ότι βεβαίως θα καταλάβουμε πάλι τους δρόμους -και το λέτε δημοσίως- βεβαίως θα φέρουμε τα τρακτέρ και θα κόψουμε πάλι την επικοινωνία". 'Ετσι λέτε, έτσι καταγγέλλετε.

Από εκεί και ύστερα τι θέλετε να κάνει η Κυβέρνηση;

ΑΧΙΛΛΕΥΣ ΚΑΝΤΑΡΤΖΗΣ: Δηλώσεις μετανοίας δεν πρόκειται να σας υπογράψουμε, κύριε Υπουργέ, ούτε δηλώσεις υποταγής.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σας παρακαλώ πάρα πολύ, μη διακόπτετε. Φέρτε άλλη μία επερώτηση να την ξανασυζητήσουμε.

Ενώπιον των δικαστηρίων βρίσκονται οι υποθέσεις. Σαν δικηγόρος γνωρίζω πώς βγαίνει μία απόφαση. 'Οταν πάτε στα δικαστήρια και λέτε: "βεβαίως εμείς θα κάνουμε και θα ράνουμε και είμαστε υπερήφανοι γιατί κόψαμε την Ελλάδα στη μέση", τι θέλετε να κάνει το δικαστήριο;

Θα μπορούσε να πείτε: Ξέρετε, κάναμε μία κινητοποίηση. Μπορεί να κάναμε και ένα λάθος. 'Ομως, κάναμε ένα λάθος. Ούτε αυτό λέτε.

Τι να πω εγώ στη Βουλή δηλαδή; Να παραγράψουμε τα αδικήματα και να βγείτε πάλι να καταλάβετε τους δρόμους; Ε, δεν γίνεται αυτό το πράγμα. 'Η είμαστε Κυβέρνηση και υπερασπιζόμαστε το κράτος ή να πάμε σπίτι μας.

Ο δε Γιαννόπουλος παλικαρίσια κάθε φορά είπε τη γνώμη του. Και δεν θέλω να επεκταθώ, κύριε Κανταρτζή, ούτε σε προσωπικά ούτε σε γενικά θέματα. Πλήρωσα εγώ τους αγώνες εκείνους και με φυλακές και με εξορίες και μου λέτε τώρα να κάνουμε παραγραφή, όταν δεν λέτε ότι δεν θα το ξανακάνουμε. Πέστε ότι δεν θα το ξανακάνουμε και τελείωσε το θέμα.

ΑΧΙΛΛΕΥΣ ΚΑΝΤΑΡΤΖΗΣ: Δεν πρόκειται να υπογράψουμε δηλώσεις μετανοίας, κύριε Υπουργέ. 'Οσα κατέκτησαν, με αγώνες τα κατέκτησαν. Δεν τους τα χάρισε κανένας.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ούτε εμείς πρόκειται να υποχωρήσουμε στη δική σας βία και την αμφισβήτηση του κράτους και της κρατικής εξουσίας. Το κράτος θα το υπερασπιστούμμε.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.

Τέταρτη είναι η με αριθμό 483/1.12.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Γεωργίας, σχετικά με τη λήψη μέτρων προστασίας των παραγωγών ριζιού, τη διάθεση της παραγωγής κλπ.

Η επίκαιρη ερώτηση του κ. Αποστόλου έχει ως εξής:

"Οι ορυζοπαραγωγοί της χώρας μας βλέπουν χρόνο με το χρόνο να μειώνεται το εισόδημά τους, αφού οι τιμές του ρυζιού από εκατόν δέκα (110) δραχμές έως εκατόν είκοσι οκτώ (128) δραχμές το κιλό, που ήταν το 1995, έχουν φτάσει τη φετινή χρονιά στις εξήντα (60) έως ογδόντα πέντε (85) δραχμές το κιλό.

Το Υπουργείο Γεωργίας, αν και γνωρίζει την κατάσταση και βλέπει ότι οι συνθήκες αγοράς ρυζιού είναι δυσοίωνες, αδρανεί.

Επειδή τα βασικότερα προβλήματα που χρειάζεται να αντιμετωπισθούν άμεσα είναι:

1) οι ανεξέλεγκτες εισαγωγές από τρίτες χώρες και:

2) η διάθεση των αποθεμάτων εσοδείας 1996, ώστε αν χρειαστεί παρέμβαση για το ρύζι εσοδείας 1997 να υπάρχουν ελεύθεροι αποθηκευτικοί χώροι:

Ερωτάται ο κύριος Υπουργός, τι μέτρα προτίθεται να πάρει για την επίλυση των παραπάνω προβλημάτων, αλλά και την εξασφάλιση ενός βιώσιμου εισοδήματος στους ορυζοπαραγωγούς της χώρας μας".

Ο Υφυπουργός Γεωργίας κ. Σωτηρλής έχει το λόγο για τρία λεπτά, για να πρωτολογήσει.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Ευχαριστώ, κύριε Πρόεδρε.

Είναι γνωστό και σε σας και σε όλους μας, κύριοι συνάδελφοι, ότι υπάρχει συνολικά πρόβλημα και στη χώρα και στην Ευρωπαϊκή 'Ενωση, όσον αφορά το θέμα του ρυζιού, των τιμών, και συνολικότερα της διάθεσης του προϊόντος.

Υπάρχουν κάποια δεδομένα, τα οποία πρέπει να αποτελούν για όλους μας αφετηρία όλων των υπόλοιπων αναγκαίων ενεργειών. Σωστά φέρατε αυτήν την ερώτηση. Βρίσκεται στα πλαίσια της επικαιρότητας και απαιτούνται άμεσα ενέργειες, αν θέλουμε να προστατεύσουμε και το εισόδημα των παραγωγών και προπαντός να βρούμε διεξόδους για τον όγκο της παραγωγής που είναι συσσωρευμένος από την προηγούμενη χρονιά.

'Ο,τι κάνουμε, κατά το μεγαλύτερο μέρος, κινείται μέσα στα πλαίσια της Ευρωπαϊκής 'Ενωσης και των δεσμεύσεων της χώρας μας, αφού είναι γνωστό ότι υπάρχει η ποσόστωση για το προϊόν και οι τιμές παρέμβασης και βεβαίως το προτιμησιακό καθεστώς για τις χώρες του ΥΧΕ, δηλαδή τις υπερπόντιες χώρες και τα εδάφη πρώην αποικίες των ευρωπαϊκών χωρών, όπως οι Ολλανδικές Αντίλλες, από τις οποίες δυστυχώς συνεχίζουν να εισάγονται μεγάλες ποσότητες ρυζιού με μειωμένο εώς μηδενικό δασμό.

Οι τιμές στη χώρα μας είναι πολύ πιο χαμηλές από τις


 

  

Σελίδα 2665 

τιμές παρέμβασης. Κινούνται, όπως λέτε, μεταξύ εξήντα (60) δραχμών και ογδόντα πέντε (85) δραχμών. Οι πραγματικές τιμές κινούνται μεταξύ εβδομήντα πέντε (75) και ογδόντα (80) δραχμών. Οι διεθνείς τιμές είναι μειωμένες κατά 50% κάτω από τις τιμές της Ευρωπαϊκής 'Ενωσης και βεβαίως αυτήν τη στιγμή στην κοινοτική παρέμβαση, υπάρχουν συνολικά εκατόν πενήντα χιλιάδες τόνοι, εκ των οποίων οι ογδόντα χιλιάδες τόνοι είναι ελληνικό ρύζι και αναμένεται από τη φετινή παραγωγή να υπάρξει επίσης μια μεγάλη ποσότητα που θα ξεπεράσει τους εβδομήντα χιλιάδες τόνους, που πρέπει να πάει στην παρέμβαση.

Με βάση αυτά τι κάνουμε; Ζητήσαμε πριν ένα μήνα, από τη διαχειριστική επιτροπή, μέτρα για την εκποίηση του προϊόντος που αποθεματοποιήσαμε, λόγω παρέμβασης, με στόχο βεβαίως να αδειάσουν οι αποθήκες, αφού προβλέπουμε ότι θα χρειαστεί να μπουν και νέες ποσότητες και σας ανέφερα περίπου τον αναμενώμενο όγκο που θα χρειαστεί να πάει στην παρέμβαση από το μήνα Απρίλιο.

Υπάρχει θέμα αποθηκευτικών χώρων. Προς αυτήν την κατεύθυνση δεν αργεί το Υπουργείο Γεωργίας, κύριοι συνάδελφοι. 'Εχουμε ενεργοποιήσει τις περιφερειακές υπηρεσίες για εξακρίβωση υπόλοιπων αποθηκευτικών χώρων για τη νέα σοδειά. Ερευνούμε την ποιότητα του αποθηκευμένου ρυζιού και την αντοχή του, για να δούμε, πόσο μπορούμε να παρατείνουμε την εναποθήκευση, αλλά και τις συνθήκες εναποθηκεύσεις, την αντοχή τους και άλλα αναγκαία χαρακτηριστικά τα οποία θα καθορίσουν τις ενέργειές μας. 'Εχουμε προγραμματίσει την ερχόμενη εβδομάδα μία ευρεία σύσκεψη εμπόρων, επαγγελματιών, παραγωγών, για να δούμε τι μέτρα θα πάρουμε συνολικά και στο εσωτερικό της χώρας, αλλά και προς το εξωτερικό.

Κύριε συνάδελφε, θέλω να σας πω ότι πέρα από όλα αυτά, περιμένουμε την τελική απόφαση της Ευρωπαϊκής 'Ενωσης, όσον αφορά τις προτιμησιακές εισαγωγές, διότι από τις διακόσιες τριάντα χιλιάδες τόνους υπάρχει απόφαση να πάμε στους εκατόν εξήντα χιλιάδες τόνους εισαγώμενους από τις Ολλανδικές Αντίλλες. Απόφαση δεν πάρθηκε, γιατί εκρεμεί δικαστική απόφαση από τις Ολλανδικές αρχές. Πιστεύουμε ότι θα έχουμε μια οριστική κατάληξη.

Παρόλα αυτά η πολιτική μας είναι να αναζητήσουμε διεξόδους και προς τις τρίτες χώρες. Επιζητούμε δράσεις για επισιτιστική βοήθεια, δωρεάν διανομή σε απόρους και άλλες ενέργειες, έτσι ώστε πράγματι να απαντήσουμε στο σύνθετο πρόβλημα υπερπαραγωγής ρυζιού.

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο για δύο λεπτά, για να αναπτύξει την επίκαιρη ερώτηση.

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, και εγώ θα συμφωνήσω μαζί σας ότι είναι πολλά τα προβλήματα στους ορυζοπαραγωγούς και δεν είναι εύκολο να αντιμετωπιστούν. Αν στην ερωτησή μου εντόπισα δύο συγκεκριμένα προβλήματα είναι γιατί πιστεύω, ότι υπάρχει η δυνατότητα, να αντιμετωπισθούν αυτά τα προβλήματα.

Αρχίζω από το πρώτο θέμα που αφορά τις εισαγωγές από τις τρίτες χώρες. Εμείς σαν χώρα στραφήκαμε στην καλλιέργεια του ρυζιού ποικιλιών "ίντικα", είναι αυτό που λέμε το κίτρινο ρύζι. Σ' αυτό το ρύζι είναι γνωστό ότι οι χώρες της Ευρωπαϊκής 'Ενωσης είναι ελλειμματικές, δηλαδή υπάρχει δυνατότητα από πλευράς μας να έχουμε εξαγωγές προς τις χώρες της Ευρωπαϊκής 'Ενωσης. 'Αρα, αν εξαιρέσουμε την Ολλανδία, που όντως ενδιαφέρεται όπως είπατε για τις Ολλανδικές Αντίλες, μπορούμε να δημιουργήσουμε τέτοια κατάσταση στην Ευρωπαϊκή 'Ενωση, ούτως ώστε να αυξήσουμε τις ποσοστώσεις, για να υπάρξουν εξαγωγές προς τις χώρες της Ευρωπαϊκής 'Ενωσης.

'Ερχομαι στο δεύτερο θέμα που αφορά τη διάθεση των αποθεμάτων. Είναι πάρα πολύ σοβαρό το πρόβλημα. Πρέπει να διατεθούν τα αποθέματα, γιατί θα αρχίσει και η παρέμβαση για το 1997. Εγώ θα σας κάνω μία πρόταση. Σ' αυτήν τη σύσκεψη που θα κάνετε την ερχόμενη εβδομάδα, μπορείτε να θέσετε το θέμα της επισιτιστικής βοήθειας προς τις χώρες της Ανατολικής Ευρώπης, προς τις χώρες της Αφρικής. Εκεί το Υπουργείο Γεωργίας θα πρέπει να παρέμβει συντονιστικά. Από τη μια πλευρά δηλαδή, να συντονίσει τους ορυζοπαραγωγούς και από την άλλη τους αποφλοιωτές, τους ορυζόμυλους. Γνωρίζετε ότι πρέπει να λευκανθεί αυτό το ρύζι, για να είναι δυνατή η εξαγωγή του.

Υπάρχουν και άλλα προβλήματα. Υπάρχει το θέμα της περιφερειοποίησης, το οποίο πρέπει και αυτό να το δείτε. Πρέπει σύντομα να ψηφιστεί και να εφαρμοστεί ο σχετικός κανονισμός. Επιτέλους, πρέπει αυτοί οι άνθρωποι, επειδή τα τελευταία χρόνια υφίστανται σημαντική μείωση στο εισόδημά τους, να βοηθηθούν, κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σωτηρλή, έχετε το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Θα ξεκινήσω από το τελευταίο για να σας πω, κύριε συνάδελφε, ότι από το Σεπτέμβριο μήνα, από τα μέσα του Σεπτέμβρη υποβάλαμε το αίτημα της περιφερειοποίησης. 'Εχω στη διάθεσή σας όλα τα έγγραφα, απλώς περιμένουμε την οριστική απόφαση τις επόμενες ημέρες, τώρα αυτήν την εβδομάδα.

Στο δεύτερο επισημάνατε πράγματι, ότι η Ευρωπαϊκή 'Ενωση είναι ελλειμματική στα ρύζια τύπου "ίντικα" και μάλιστα κατά διακόσιες εννενήντα πέντε χιλιάδες τόνους. Είναι όμως πλεονασματική στα ρύζια τύπου "γιαπώνικα" κατά τριακόσιες ενενήντα χιλιάδες τόνους. Αυτό λοιπόν λέει απλά ότι είναι πλασματικό αυτό το ισοζύγιο, αλλά πέρα από εκεί μπορούμε να κάνουμε προσπάθειες εξαγωγών στη Βόρεια Ευρώπη. Γι' αυτόν το σκοπό συγκαλέσαμε όλες τις αρμόδιες υπηρεσίες, προπαντός τις βιομηχανίες και ακούστε, κύριε συνάδελφε, ποια είναι η απάντησή τους: Μπορούμε να αποφλοιώσουμε μόνο τριάντα χιλιάδες τόνους το χρόνο, γιατί έτσι μπορούμε να εξάγουμε το ρύζι στις βιομηχανίες της Βόρειας Ευρώπης, δηλαδή, υπάρχει πρόβλημα. Και προς αυτήν την κατεύθυνση αποφασίσαμε ακριβώς για να επιζητήσουμε λύσεις, να κάνουμε αυτήν την ευρεία σύσκεψη.

'Οσον αφορά την επισιτιστική βοήθεια βεβαίως είναι στο πρόγραμμά μας, το ανέφερα και στην πρώτη μου τοποθέτηση και όχι μόνο αυτό. Προχωρήσαμε και πήραμε ήδη την έγκριση για εννέα χιλιάδες τόνους, τους οποίους θα μοιράσουμε στην εσωτερική αγορά. Αυτό δεν σημαίνει ότι δεν θα κάνουμε την προσπάθεια και προς τις αφρικανικές χώρες, που υπάρχει δυνατότητα. Αλλά και προς τις άλλες χώρες της Ανατολικής Ευρώπης θα συνεχίσουμε αυτό το πρόγραμμα, διότι, αγαπητέ συνάδελφε, θέλω να σας δηλώσω με ειλικρίνεια ότι υπάρχει πρόβλημα. Σωστά το επισημάνατε στην επίκαιρη ερώτησή σας. Χρειάζεται εδώ να παρθούν γενναία μέτρα. 'Ομως αυτά τα μέτρα δεν μπορούν να παρθούν μονομερώς, πρέπει να συνεννοηθούμε με την Ευρωπαϊκή 'Ενωση και προς αυτήν την κατεύθυνση συζητούμε λύσεις στις διαχειριστικές επιτροπές και σε όλα τα επίπεδα, της Ευρωπαϊκής Κοινότητας.

ΠΡΟΕΔΡΕΥΩΝ(Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων 


 

  

Σελίδα 2666 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων "Μέτρα για την εισφοροδιαφυγή, διασφάλιση εσόδων ΙΚΑ και άλλα θέματα".

Χθες, όπως συμφωνήσαμε, ψηφίσαμε την αρχή του νομοσχεδίου και έμειναν επί της αρχής του νομοσχεδίου να μιλήσουν στην πρώτη ενότητα των άρθρων οι Βουλευτές κύριοι Χειμάρας, Μελάς, Κανελλόπουλος, Καραμηνάς και Σουφλιάς. Θα έλεγα στους αγαπητούς συναδέλφους, οι οποίοι έχουν ασχοληθεί με το νομοσχέδιο, να πού την γνώμη τους για το πώς θα κατανείμουμε το χρόνο για τη συζήτηση των άρθρων.

Ο κ. Μιχαλολιάκος έχει το λόγο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, χθες διαπιστώσαμε όλοι ότι ήταν λαθεμένη η απόφαση της Διάσκεψης των Προέδρων για μία μόνο μέρα συζήτηση επί της αρχής. Καταλήξαμε στο να δοθεί η δυνατότητα στους συναδέλφους που είχαν ζητήσει να μιλήσουν επί της αρχής, να έχουν δυνατότητα να μιλήσουν για δέκα λεπτά επί του άρθρου 1.

(Στο σημείο αυτό την Προεδρική ' Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

'Αρα θέλω να σας υπενθυμίσω ότι είναι περίπου δέσμευση το άρθρο 1 να συζητηθεί μεμονωμένα. Για τα υπόλοιπα άρθρα οι εισηγητές του νομοσχεδίου θα τοποθετηθούν σύμφωνα με την συνεννόηση που είχαν ενδεχομένως στη Διαρκή Επιτροπή. Αλλά το άρθρο 1 απαιτείται εκ των πραγμάτων να συζητηθεί μόνο του, γιατί έχουμε αναλάβει αυτήν τη δέσμευση.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυρόπουλος έχει το λόγο.

ΡΟΒΕΡΤΟΣ ΣΠΥΡΟΠΟΥΛΟΣ: Συμφωνώ και εγώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Κατ' αρχήν οι συνεδριάσεις είναι τρείς. Μέσα στα πλαίσια αυτών των συνεδριάσεων να ταξινομήσουμε την ύλη, ούτως ώστε να δικαιωθούν συζητήσεως όλα τα άρθρα και οι τροπολογίες.

ΡΟΒΕΡΤΟΣ ΣΠΥΡΟΠΟΥΛΟΣ: Θεωρώ η πρώτη ενότητα των άρθρων να είναι από 1 έως 6 και η άλλη τα υπόλοιπα άρθρα.

ΓΕΡΑΣΙΜΟΣ ΓΙΑΚΟΥΜΑΤΟΣ: Από το 1 έως το 5 , γιατί το 6 είναι πολύ βασικό.

ΡΟΒΕΡΤΟΣ ΣΠΥΡΟΠΟΥΛΟΣ: Είπα από το 1 έως 6, γιατί ακριβώς το άρθρο 6 θα μας πάρει κάποιο χρόνο. Αλλιώς θα έλεγα από το 1 έως το 7.

ΠΡΟΕΔΡΕΥΩΝ (Παναγιώτης Ν. Κρητικός): Με σχετική ανοχή.

ΡΟΒΕΡΤΟΣ ΣΠΥΡΟΠΟΥΛΟΣ: Τότε από το 1 έως το 7. Θεωρώ ότι το 6 σίγουρα είναι σημαντικό άρθρο, όμως δεν θα έχουμε τη δυνατότητα να κουβεντιάσουμε και τις τροπολογίες αν δεν καθορίσουμε την πρώτη ενότητα από το 1 έως το 7. Πιστεύω ότι όλα τα υπόλοιπα άρθρα θα μπορούσαν να πάνε μαζί, ώστε να υπάρχει χρόνος για τις τροπολογίες. Δηλαδή η άποψή μου είναι να υπάρξουν δύο ενότητες 1 έως 7, 8 έως τέλος, και μετά οι τροπολογίες.

ΠΡΟΕΔΡΕΥΩΝ (Παναγιώτης Ν. Κρητικός):Ο κ. Γιακουμάτος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Εμένα η γνώμη μου είναι από το 1 έως το 5 η πρώτη ενότητα , η δεύτερη από το 6 έως το 13 ή 14. Είναι δηλαδή τρεις ενότητες γιατί είναι για τρεις ημέρες. Οι δύο ενότητες θα συζητηθούν σήμερα η τρίτη ενότητα την άλλη μέρα και οι τροπολογίες άλλη μια μέρα. Περισσεύει χρόνος, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Μέσα στις τρεις συνεδριάσεις που απομένουν. 

Συνεπώς σήμερα να συζητηθούν οι δύο πρώτες ενότητες.

ΓΕΡΑΣΙΜΟΣ ΓΙΑΚΟΥΜΑΤΟΣ: Ακριβώς.

ΠΡΟΕΔΡΕΥΩΝ (Παναγιώτης Ν. Κρητικός): Δεν διαφωνούμε.

Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κάθε άρθρο σ' αυτό το νομοσχέδιο έχει τη δική του αυτοτέλεια, ανεξάρτητα αν η πρώτη ενότητα όπως υποστηρίζουν οι κύριοι εκπρόσωποι του ΠΑΣΟΚ και της Νέας Δημοκρατίας έχει μία λογική συνάφεια. Είναι πολύ σοβαρό το ζήτημα και θα πρέπει και το Προεδρείο αλλά και η Κυβέρνηση να δεχθούν την πρόταση για συζήτηση άρθρο-άρθρο, ώστε να μπορέσουμε και από τη μεριά μας να εκθέσουμε τις απόψεις μας όσο μπορούμε πιο εμπεριστατωμένα.

Και πολύ περισσότερο η Κυβέρνηση, αν θεωρήσει κάποιες από τις προτάσεις μας εποικοδομητικές, να τις λάβει υπόψη της.

Μέσα στην πρόταση περί ενοτήτων εμπεριέχεται, κατ' αρχήν, η προχειρότητα για να ένα τέτοιο σημαντικό νομοσχέδιο και δεν διευκολύνει τη συζήτηση. Ξέρω πολύ καλά ότι ορισμένα άρθρα θα περάσουν σχεδόν χωρίς συζήτηση. Τα περισσότερα όμως αξίζει τον κόπο να συζητηθούν ένα προς ένα.

Αυτή είναι η γνώμη μας. Από εκεί και πέρα η πλειοψηφία αποφασίζει.

ΠΡΟΕΔΡΕΥΩΝ (Παναγιώτης Ν. Κρητικός): 'Εχουν όμως μια συνάφεια τα άρθρα. Τα πρώτα αφορούν το ΙΚΑ και τα άλλα άλλες ρυθμίσεις. Εν πάση περιπτώσει, όταν υπάρχει και η σχετική άνεση στο χρόνο, θα μπορεί να επικεντρώνει ο κάθε ομιλητής το λόγο του στο κατά την κρίση του ιδιαίτερα σημαντικό άρθρο, περιορίζοντας την οποιαδήποτε συζήτηση στα μη ουσιώδη άρθρα.

Κατά συνέπεια, και η διαδικασία της ενότητας υποβοηθάει τη συζήτηση, έτσι ώστε μέσα στα πλαίσια των τριών ημερών να συζητήσουμε όλα τα άρθρα και τις τροπολογίες, και εκείνες των συναδέλφων που είναι εμπρόθεσμες και εκείνες των Υπουργών.

Συμφωνούμε, λοιπόν, στις ενότητες των άρθρων 1 έως 5 και 6 έως 14 και στη συνέχεια η επόμενη ενότητα με τις τροπολογίες.

Ο κύριος Υπουργός έχει το λόγο.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Εγώ, κύριε Πρόεδρε, θα έλεγα να συζητηθεί η ενότητα των άρθρων από 1 μέχρι 7, διότι είναι μία ενότητα άρθρων που αφορά αποκλειστικά το ΙΚΑ...

ΠΡΟΕΔΡΕΥΩΝ (Παναγιώτης Ν. Κρητικός): Αυτό είπα και εγώ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): και από το 8 έως το 18, που είναι διάφορες διατάξεις, ρυθμίσεις και εκκρεμότητες που υπήρχαν και δεν νομίζω, ότι θα βρούμε ιδιαίτερα προβλήματα. Από το 19 μέχρι τέλος μπαίνουν τα ζητήματα πλέον των επικουρικών συνάξεων κλπ., τα οποία μπορούν να αποτελέσουν μια ενότητα και μετά να πάμε στις τροπολογίες. Δηλαδή εγώ έτσι θα έβλεπα ότι είναι ορθολογικά πιο σωστό.

ΓΕΡΑΣΙΜΟΣ ΓΙΑΚΟΥΜΑΤΟΣ: Εμείς λέμε από το 1 έως το 5, διότι τα άρθρα 1 και 6 είναι καθοριστικά. Από εκεί και πέρα, τα άλλα να συζητηθούν όπως θέλετε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Για την οικονομία της συζήτησης νομίζω ότι είναι σωστότερη η πρόταση του κυρίου Υπουργού. Αλλά θα ήθελα να προσθέσω και κάτι άλλο. 'Εχουμε για τη σημερινή συνεδρίαση ορισμένο χρόνο περατώσεώς της;

ΠΡΟΕΔΡΕΥΩΝ (Παναγιώτης Ν. Κρητικός): Θα τελειώσουμε τις δύο ενότητες, για τις οποίες αποφασίζουμε να συζητηθούν σήμερα.

ΦΟΙΒΟΣ ΙΩΑΝΝΙΔΗΣ: Ανεξαρτήτως χρόνου;

ΠΡΟΕΔΡΕΥΩΝ (Παναγιώτης Ν. Κρητικός): Υποθέτω ότι θα πάμε στο συνήθη χρόνο, δηλαδή γύρω στις 15.00' με 16.00'.

ΦΟΙΒΟΣ ΙΩΑΝΝΙΔΗΣ: Εγώ θα έλεγα να μην υπερβούμε τις 15.00'.

ΓΕΡΑΣΙΜΟΣ ΓΙΑΚΟΥΜΑΤΟΣ: Κι εμείς συμφωνούμε.

ΠΡΟΕΔΡΕΥΩΝ (Παναγιώτης Ν. Κρητικός): Αν χρειαστεί, θα πάμε και λίγο παραπέρα, μέχρι τις 15.30' με 16.00'.

Αποφασίζουμε λοιπόν να συζητηθούν οι δύο αυτές ενότητες


 

  

Σελίδα 2667 

σήμερα.

Ο κ. Σπυρόπουλος έχει το λόγο.

Νομίζω ότι έχουν απομείνει και μερικοί συνάδελφοι να μιλήσουν επί της αρχής και επί του άρθρου 1, αλλά θα αρχίσουμε από τον εισηγητή.

ΑΘΑΝΑΣΙΟΣ ΧΕΙΜΑΡΑΣ: Εμείς έχουμε κάποια εκκρεμότητα, δεν μιλήσαμε χθες και θα μιλήσουμε σήμερα και επί της αρχής. Θα πρέπει να προηγηθούμε.

ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι. Θα μιλήσουν οι εναπομείναντες από χθες, παρόντες συνάδελφοι, κατά την ώρα εκείνη.

ΓΕΡΑΣΙΜΟΣ ΓΙΑΚΟΥΜΑΤΟΣ: 'Ετσι είχαμε συμφωνήσει.

ΠΡΟΕΔΡΕΥΩΝ (Παναγιώτης Ν. Κρητικός): Δεν αντιβαίνει κανείς τις συμφωνίες.

Είναι ο κ. Χειμάρας, ο κ. Μελάς, ο κ. Κανελλόπουλος, ο κ. Καραμηνάς, ο κ. Σουφλιάς και ο κ. Σωτηρόπουλος.

Το λόγο εχει ο κ. Χειμάρας επί της αρχής και επί της ενότητος.

ΑΘΑΝΑΣΙΟΣ ΧΕΙΜΑΡΑΣ: Συζητούμε σήμερα, κυρίες και κύριοι συνάδελφοι, ένα σχέδιο νόμου, το οποίο έρχεται στη Βουλή μετά τον πολυδιαφημισμένο κοινωνικό διάλογο, ο οποίος ήταν προσχηματικός και φυσικά χρησιμοποιήθηκε σαν προκάλυμμα για τις προειλημμένες αποφάσεις της Κυβέρνησης. 

Για πρώτη φορά γίνεται στην πατρίδα μας διάλογος, όπου οι εργαζόμενοι και οι συνταξιούχοι κάθονται στο τραπέζι, όχι για να διαπραγματευθούν τι θα πάρουν, αλλά τι θα δώσουν. Αυτό δεν έχει γίνει καμιά φορά μέχρι τώρα στο παρελθόν. 

Σε ό,τι αφορά τα ασφαλιστικά, ενώ δεν τα άγγιξε καθόλου επί της ουσίας ο υποτιθέμενος διάλογος, εν τούτοις οι προθέσεις της Κυβέρνησης μας είναι γνωστές και απεικονίζονται μόνο με δύο λέξεις, λιγότερα και ακριβότερα. Λιγότερα τα έσοδα των εργαζομένων και συνταξιούχων και ακριβότερα, εννοώ την αύξηση των εισφορών στα ασφαλιστικά τους ταμεία και την εν γένει αύξηση της φορολογίας. Αυτές είναι οι πραγματικές προθέσεις της Κυβέρνησης, ιδιαίτερα στο ασφαλιστικό, που πράγματι πρέπει να ομολογήσουμε ότι πάσχει, διότι χιλιάδες έχουν συνταξιοδοτηθεί πρόωρα και παράνομα πολλές φορές κατά την πρώτη οκταετή διακυβέρνηση της χώρας από το ΠΑΣΟΚ, αλλά και τώρα τελευταία.

Θέλω εδώ να αναφερθώ για λίγο στον κ. Σπράο. Αυτός, κύριε Υπουργέ, τι μέρος του λόγου είναι; Είναι υπερυπουργός, είναι κυβερνητικός εκπρόσωπος; Τι είναι αυτός που κάθε φορά μας πετά μια έκθεση και ασχολείται όλη η Ελλάδα μ' αυτή, ενώ αυτή η έκθεση αφορά τα δικά σας καθήκοντα, αφορά όλους τους συναδέλφους σας; Είναι σύμβουλος; Τον βάλατε να σας κάνει κάποια έκθεση; Να τη δώσει σε σας και εσείς, που εκφράζετε την Κυβέρνηση στα ασφαλιστικά και εργατικά θέματα, στη συνέχεια να ανακοινώσετε τις αποφάσεις σας, ή εν τοιαύτη περιπτώσει ο κυβερνητικός εκπρόσωπος. Εκτός και αν τον έχετε βάλει σκοπίμως να διαρρέει κάποια πράγματα που σκέπτεσθε να κάνετε, να μπορείτε να μαθαίνετε στη συνεχεια ποιες θα είναι οι αντιδράσεις αύριο αυτών που αφορούν αυτές τις ρυθμίσεις και ανάλογα να πράττετε. Πέστε μας λοιπόν για ποιο λόγο τον βάζετε αυτόν τον κύριο, να που εμείς δεν τον αναγνωρίζουμε, να εκφράζει κάθε φορά συνολικές και σημαντικές κυβερνητικές θέσεις, ενώ δεν κατέχει καμία κυβερνητική θέση.

Θέλω δε εδώ να αναφέρω ότι αυτά τα πράγματα θα τα πληρώνουμε για πολλά χρόνια ακόμα, εννοώ αυτά που έγιναν κατά την πρώτη οκταετία του ΠΑΣΟΚ. Και έρχομαι για λίγο στην τριετία 1990-1993. Προσπάθησε πραγματικά η κυβέρνηση της Νέας Δημοκρατίας να βάλει κάποια τάξη στο ασφαλιστικό σύστημα και κατάφερε θα έλεγα αρκετά, παρά τις κραυγές και τις αντιδράσεις του ΠΑΣΟΚ και των συνοδοιπόρων του, αυτών δηλαδή που σήμερα κάθονται στο διάλογο και συμφωνούν. Αυτοί αντιδρούσαν. Βεβαίως, εξαγγέλεται καμιά φορά και καμία εικοσιτετράωρη απεργία για την τιμή των όπλων, αλλά εκεί σταματάνε όλα.

'Ερχομαι δε στο σημερινό νομοσχέδιο, μιας και ο χρόνος είναι λίγος για συνολικές προτάσεις και κριτική. Θα πω αναλυτικά τις θέσεις μου στην κατ' άρθρον συζήτηση. Θα ασχοληθώ σήμερα, μια και μιλάω και επί της αρχής, μόνο με το περιεχόμενο των άρθρων 9 και 10, καταθέτοντας και συγκεκριμένες προτάσεις, από την αποδοχή των οποίων θα φανούν και οι πραγματικές προθέσεις της Κυβέρνησης.

Οφείλω να τονίσω ότι αφορούν μια πετυχημένη και με τεράστια εθνική προσφορά κοινωνική τάξη, δηλαδή τους αυτοκινητιστές όλης της χώρας και το ασφαλιστικό τους σύστημα το ΤΣΑ, το οποίο ιδρύθηκε το 1932, πέρασε κάποιες εποχές δόξης και τώρα βρίσκεται στον κατήφορο. Καλύπτει σήμερα ογδόντα χιλιάδες εργαζομένους και περίπου σαράντα χιλιάδες συνταξιούχους, μια αναλογία που δεν επαρκεί για τη βιωσιμότητά του. Η αντιστοιχία είναι 1 προς 1,8 περίπου.

Με το άρθρο 9 του σχεδίου νόμου επιδιώκεται η διεύρυνση της βάσης των ασφαλισμένων. Και ενώ με την παράγραφο 1 αυξάνεται ο αριθμός των υπόχρεων σε ασφάλιση, με την παράγραφο 2 μειώνεται.

Η Γενική Συνομοσπονδία Επαγγελματιών Αυτοκινητιστών Ελλάδος προτείνει οι κάτοχοι οποιασδήποτε κατηγορίας οχημάτων Δ.Χ., να ασφαλίζονται υποχρεωτικά στο Τ.Σ.Α.. Είναι ένας τρόπος, θα έλεγα, για την επιβιώση του ταμείου.

Επίσης -και εδώ είναι το σημαντικό- συμφωνούν και αυτοί με τρεις βασικές θέσεις-προτάσεις του ασφαλιστικού ταμείου Τ.Σ.Α.. Και πιστεύουν ότι με αυτόν τον τρόπο το ταμείο τους θα βαδίσει προς σταθερή εξυγίανση και θα ξεπεράσει τα ομοειδή ταμεία. Είναι μια σοβαρή πρόταση, την οποία και εμείς βρίσκουμε σωστή και εφαρμόσιμη. Και φυσικά αποτελεί και δική μας θέση. Την καταθέτω. Η κοινή πρόταση τριών σημείων Τ.Σ.Α.-Αυτοκινητιστών είναι η εξής:

Πρώτον, η επιχορήγηση του Τ.Σ.Α. από τον κρατικό προϋπολογισμό θα πρέπει να γίνεται όπως και με τα ταμεία Τ.Ε.Β.Ε., Ο.Γ.Α. και Τ.Α.Ε. από τα έσοδα του ΦΠΑ με ανακατανομή του ποσού που διατίθεται ή από τα αδιάθετα υπόλοιπα κλπ.

Θα καταθέσω στο τέλος της ομιλίας μου ολόκληρη την πρόταση, καθώς και τις πλήρεις και ολοκληρωμένες νομικές ρυθμίσεις. 

Δεύτερον, να επιβληθεί εισφορά υπέρ Τ.Σ.Α. στο πετρέλαιο κίνησης, τριών δραχμών ανά λίτρο στα Δ.Χ. σε αυτά δηλαδή που εκπροσωπούν, η οποία έχει γίνει αποδεκτή από την τάξη των αυτοκινητιστών και το ζητούν οι ίδιοι. Θα βοηθήσει το ταμείο τους.

Τρίτον, η εναρμόνιση της νομοθεσίας του Τ.Σ.Α., μετά την έκδοση του π.δ. 19/95 "περί προσαρμογής της νομοθεσίας προς την οδηγία 91/439/ΕΟΚ για την άδεια οδήγησης", αφού μετά την κατάργηση της διάκρισης του ταμείου περί επαγγελματικής άδειας ικανότητας οδηγού, το Ταμείο πρέπει να εξασφαλίζει τους πόρους που προέρχονται από αυτό.

Εδώ θέλω να θυμίσω ότι οι ασφαλισμένοι του Τ.Σ.Α., οι αυτοκινητιστές, πληρώνουν για τριάντα πέντε έως σαράντα χρόνια ασφάλιστρα, τα οποία σήμερα ανέρχονται σε πενήντα τρεις χιλιάδες (53.000) δραχμές και από 1η του έτους θα ανέρχονται σε πενήντα επτά χιλιάδες (57.000) δραχμές, για να πάρουν μια σύνταξη στα γεράματα, η οποία θα κυμαίνεται από εξήντα χιλιάδες (60.000) έως εκατόν δέκα χιλιάδες (110.000) δραχμές. Αντιλαμβάνεστε πόσο άδικο είναι αυτό.

Φυσικά, κύριε Υπουργέ, αν όλα αυτά δεν τα αποδεχθείτε, έχουν και μια άλλη πρόταση οι αυτοκινητιστές. Η επιχορήγηση του Τ.Σ.Α. με είκοσι τέσσερα δισεκατομμύρια (24.000.000.000) από τον κρατικό προϋπολογισμό. Το ποσό αυτό τον πρώτο χρόνο θα καταβληθεί εξ ολοκλήρου στο ΙΚΑ για την εξόφληση υποχρεώσεων από τη ρύθμιση του ν. 2079/92 και την παρακράτηση του Κλάδου Ασθενείας από την 1η Μαρτίου 1995 μέχρι σήμερα. Πιστεύουμε ότι στη συνέχεια θα εξυγιάνει πλήρως το ταμείο τους.

Κύριοι συνάδελφοι, ανάλωσα το χρόνο μου στην επί της αρχής συζήτηση του νομοσχεδίου, γιατί περί αυτού πρόκειται αυτήν τη στιγμή, μόνο για μια ρύθμιση. Τα υπόλοιπα άρθρα θα τα σχολιάσω στη συνέχεια της συζήτησης. Διότι πιστεύω ότι αν θέλουμε να είμαστε χρήσιμοι σ' αυτόν τον τόπο, πρέπει να είμαστε κοντά στα πραγματικά και σοβαρά κοινωνικά


 

  

Σελίδα 2668 

προβλήματα στα οποία να δίνουμε αποφασιστικές λύσεις χωρίς να λαϊκίζουμε και χωρίς να παραβλέπουμε τα προβλήματα των άλλων κατηγοριών. Να ξεκαθαρίζουμε όμως και να ξεχωρίζουμε τα σημαντικότερα απ' αυτά.

Θα ήθελα να πω ένα παράδειγμα γι' αυτά που ζητούν οι αυτοκινητιστές. Με τα δισεκατομμύρια που χαρίστηκαν στις αμαρτωλές συνεταιριστικές οργανώσεις, θα μπορούσαν να ρυθμιστούν τα δικά τους προβλήματα για το Τ.Σ.Α. για δεκαπέντε, είκοσι χρόνια. Και δεν θέλω να αναφερθώ τώρα στα οκτακόσια πενήντα δισεκατομμύρια (850.000.000.000) που θα δωθούν στις κρατικές συγκοινωνίες Αττικής, για να πληρωθούν οι αμαρτωλοί, οι κομματικοί σας φίλοι. Διότι κατ' αυτόν τον τρόπο θα εξυπηρετηθούν εκατόν είκοσι χιλιάδες οικογένειες που από νοικοκύριδες αγωνιστές που ήταν, κατάντησαν επέτες του ανάλγητου κράτους, το οποίο σκοτώνει την ιδιωτική πρωτοβουλία και τους πραγματικούς βιοπαλαιστές και επιβραβεύει τους κρατικοδιαίτους και τους τεμπέληδες που ζουν εις βάρος των υπολοίπων εργαζομένων Ελλήνων.

Και φυσικά εννοώ μία ειδική ομάδα -όλοι γνωρίζουμε ποια είναι αυτή- και όχι το σύνολο των εργαζομένων στη χώρα. 

Κύριε Υπουργέ, από ό,τι γνωρίζω και το απεύχομαι, οι αυτοκινητιστές όλης της χώρας είναι ανάστατοι και ετοιμάζονται για μαζικούς αγώνες. 'Οχι μόνο για το νομοσχέδιο και για το ΤΣΑ αλλά και για την πληροφορία που έχουν -και να την επαληθεύσετε εσείς- ότι θα φέρετε τροπολογία με την οποία θα αναμορφώνετε ξανά τα τέλη κυκλοφορίας των Δ.Χ. οχημάτων και μάλιστα σε μία περίοδο που οι ιδιοκτήτες αντιμετωπίζουν τεράστια οικονομικά προβλήματα. 

Περιμένω μετά όταν τελειώσω, να μας απαντήσετε αν αληθεύει αυτή η πληροφορία ή όχι.

Ελπίζω οι προτάσεις μου, κύριε Πρόεδρε, να γίνουν κατανοητές από τον κύριο Υπουργό, γιατί τότε πιστεύω ότι θα γίνουν και αποδεκτές. Ευχαριστώ πολύ.

(Χειροκροτήματα από την πτέρυγα της Νέας Δημοκρατίας)

Καταθέτω στα Πρακτικά τα προαναφερθέντα έγγραφα.

ΠΡΟΕΔΡΕΥΩΝ (Παναγιώτης Ν. Κρητικός): Να τα καταθέσετε, κύριε Χειμάρα.

(Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)

'Εχω την τιμή να ανακοινώσω ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην αίθουσα της έκθεσης "ΕΛΕΥΘΕΡΙΟΣ ΒΕΝΙΖΕΛΟΣ", σαράντα δύο μαθητές και δύο συνοδοί-καθηγητές από το 2ο' Γυμνάσιο Γέρακα Αττικής.

Τους καλωσορίζουμε στο Κοινοβούλιο.

(Χειροκροτήματα από όλες τις πτέρυγες)

Ο κ. Παναγιώτης Μελάς, Βουλευτής Πειραιά, έχει το λόγο.

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κύριοι συνάδελφοι -δεν βλέπω κυρία μέσα στην Αίθουσα- σε μία περίοδο που ο απόηχος της έκθεσης του καθηγητή Σπράου είναι ακόμη ισχυρός, η Κυβέρνηση φέρνει προς ψήφιση ένα νομοσχέδιο, πιστεύοντας ότι θα επιτύχει κάποιςε βελτιώσεις στην παραπαίουσα κοινωνική ασφάλιση. Είναι γεγονός ότι η κοινωνική ασφάλιση είναι η αναγκαία βάση για τη θεμελίωση μιας υγιούς οικονομικής ανάπτυξης με σύγχρονη εξασφάλιση του κράτους-πρόνοιας.

Δυστυχώς σήμερα δεν μπορούμε να μιλάμε ούτε για οικονομική ανάπτυξη, αλλα ούτε για κοινωνική ασφάλιση και εξασφάλιση κράτους-πρόνοιας, όπως πρέπει να υφίσταται στις σύγχρονες κοινωνίες.

Και γι'αυτό είναι υπεύθυνο το ΠΑ.ΣΟ.Κ. ή οι κυβερνήσεις του ΠΑ.ΣΟ.Κ. που από τα δεκαεπτά τελευταία χρόνια, μας κυβερνούν τα δεκατέσσερα. χρόνια. Το παραπαίον όμως ασφαλιστικό σύστημα δεν βελτιώνεται. Ούτε με εκθέσεις τύπου Σπράου που προκαλούν ασφαλιστικό κοινωνικό τρόμο και φέρνουν αβεβαιότητα και ανασφάλεια στους ασφαλισμένους. Ούτε με διαρροές στα Μέσα Μαζικής Ενημέρωσης για δήθεν ασφαλιστικές αλλαγές που και αυτές προκαλούν σύγχυση και αναστάτωση στον ασφαλισμένο. Ούτε με ρυθμίσεις σαν αυτές του νομοσχεδίου που είναι κυρίως εισπρακτικές.

Θα πω, κύριε Υπουργέ, ότι η Κυβέρνησή σας στις εισπράξεις είναι πάρα πολύ καλή, αλλά συγχρόνως είναι και ανάλγητη. 'Εχετε ξεζουμίσει τον ελληνικό λαό, και τον ξεζουμίζετε ακόμη περισσότερο με τις νέες φοροεισπράξεις εναντίον των μη εχόντων και μη κατεχόντων. Τώρα μιλάτε για εισφοροεισπράξεις. Με τη διαφορά ότι τα παίρνετε από τους οικονομικά αδυνάτους. Από τους οικονομικά ισχυρούς και άλλους, όχι μόνο δεν τα παίρνετε, αλλά και πολλές φορές τους χαρίζετε. Αλήθεια, πιστεύετε ότι με αυτήν την εισπρακτική πολιτική που ακολουθείτε, θα υπάρξει ανάπτυξη; Εκτός και αν την ανάπτυξη τη λέτε στα λόγια και όχι στα έργα. Η εισπρακτική πολιτική πρέπει να διακρίνεται από κοινωνική ευαισθησία και να συνδυάζετε με την ανάπτυξη.

Χαρακτηριστικά θα σας αναφέρω τη ναυπηγοεπισκευαστική ζώνη Περάματος, που η πολιτική σας στον τομέα αυτόν -και εννοώ όχι η προσωπική σας πολιτική αλλά της Κυβέρνησης- την έχει οδηγήσει σε υπολειτουργία. Η υπολειτουργία της ναυπηγοεπισκευαστικής ζώνης Περάματος έχει συμβάλει στο να οδηγηθεί όλη η μείζονα περιφέρεια του Πειραιά σε οικονομικό μαρασμό και εκρηκτικά ποσοστά ανεργία. Την ίδια ώρα που η ανεργία σε πανελλαδική κλίμακα είναι 10,2% στην περιοχή του Πειραιά είναι πάνω από 20%, και μία από τις αιτίες είναι η καθίζηση της ναυπηγοεπισκευατικής ζώνης.

Οι επιχειρήσεις αυτές έχουν χρέος προς το Ι.Κ.Α. -και θέλω να με ακούσετε, κύριε Υπουργέ- από έξι δισεκατομμύρια (6.000.000.000) έως οκτώ δισεκατομμύρια διακόσια εκατομμύρια (8.200.000.000) δραχμές. Kαι αναφέρω αυτήν την απόκλιση, γιατί έξι δισεκατομμύρια (6.000.000.000) έχουν αυτές που είναι μέσα στη ναυπηγοεπισκευστική ζώνη. Οι υπόλοιπες είναι διάσπαρτες στη μείζονα περιφέρεια του Πειραιά. Και χρωστούν τρία δισεκατομμύρια πεντακόσια εκατομμύρια (3.500.000.000) έως τετρακόσια δισεκατομμύρια πεντακόσια εκατομμύρια (4.500.000.000) ως κύρια ασφάλιση και άλλα δύο δισεκατομμύρια πεντακόσια εκατομμύρια (2.500.000.000) έως τρία δισεκατομμύρια πεντακόσια εκατομμύρια (3.500.000.000) από πρόστιμα.

Το χρέος αυτό είναι δυσβάστακτο και λειτουργεί ως ταφόπλακα σε κάθε σχέδιο ανάπτυξης της ζώνης, που μέσω της ανάπτυξης, θα μπορεί να υπάρξει οικονομική τόνωση, περιορισμός της ανεργίας στην περιοχή αλλά, και στην πορεία αύξηση των εισφορών προς το Ι.Κ.Α.

Οι επιχειρηματίες αυτοί δεν ζητούν να τους τα χαρίσετε (αυτό έχει γίνει σε άλλες περιπτώσεις, όπως προ ημερών στους αγροτικούς συνεταιρισμούς) αλλά να πληρώσουν το κύριο ποσό ασφάλισης, με ένα διακανονισμό είκοσι εξαμηνιαίων δόσεων ή σαράντα τριμηνιαίων δόσεων (δηλαδή θα τα πάρει τα χρήματα αυτά το Ι.Κ.Α.) και να τους απαλλάξετε από τα πρόστιμα. Και αυτό έχει μια λογική βάση. Γιατί έχουν γίνει κάποιες τέτοιες ρυθμίσεις, όπως για παράδειγμα με τους γουνοποιούς προς το δημόσιο. Ο ένας λόγος είναι αυτός.

Ο δεύτερος λόγος είναι ότι οι άνθρωποι αυτοί έχασαν τρία δισεκατομμύρια τετρακόσια εκατομμύρια (3.400.000.000), όταν έγινε η κρατικοποίηση των ναυπηγείων Ελευσίνας -όταν δηλαδή τα ξαναπήρε από τον προηγούμενο ιδιοκτήτη το κράτος, και το χρέος, που είχε ο προηγούμενος ιδιοκτήτης προς αυτούς, δεν το ανέλαβε.

Κύριε Υπουργέ, θα ήθελα ειλικρινά να λάβετε αυτό σοβαρά υπόψη και να τολμήσετε να προχωρήσετε σε μια ρύθμιση, όπως σας είπα παραπάνω. Γιατί διάφοροι άλλοι Υπουργοί δίνουν κάποιες αμυδρές υποσχέσεις, ίσως και ψηφοθηρικές, αλλά μόνο σε λόγια. Δεν βλέπουν το πρόβλημα στην ουσία του.

Και οι άνθρωποι της ναυπηγοεπισκευαστικής ζώνης, ζουν με το άγχος των δικαστηρίων, της κατάσχεσης και του λουκέτου. Και η περιοχή εκεί βυθίζεται στον οικονομικό μαρασμό και την ανεργία.

Σας είπα προηγουμένως ότι με διαρροές φημών στα Μέσα Μαζικής Ενημέρωσης προκαλείται αναστάτωση στους ασφαλισμένους. Αναστάτωση, λοιπόν, προκαλέσατε και μεγάλη


 

  

Σελίδα 2669 

μάλιστα, στους ασφαλισμένους του ΤΑΝΠΥ με της φημολογίες ότι το ταμείο αυτό το εύρωστο θα ενοποιηθεί με το Ι.Κ.Α.-ΤΕΑΜ, προσπαθώντας πρώτα να το βγάλετε ελλειμματικό. Και προσπαθήσατε να το βγάλετε ελλειμματικό με μια αναλογιστική μελέτη που έκανε το Υπουργείο και που περιέχει ανακρίβειες και παραλήψεις. Εγώ θα καταθέσω για τα Πρακτικά την αναφορά της Επιτροπής μας αναλογιστικής μελέτης του ταμείου, που μιλάει ακριβώς γι'αυτές τις ανακρίβειες και παραλείψεις της αναλογιστικής μελέτης του Υπουργείου.

(Στο σημείο αυτό το Βουλευτής κ. Παναγιώτης Μελάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)

Και μια και μιλάμε για το νομοσχέδιο αυτό, που έχει σαν στόχο να καταπολεμήσει την εισφοροδιαφυγή προς το Ι.Κ.Α., πέστε μας, τι θα κάνετε με την εισφοροδιαφυγή των επτά χιλιάδων ασφαλισμένων του ΤΑΠΝΥ που δεν πληρώνουν την επικουρική ασφάλιση στο Ταμείο. Και παρά το ότι δεν πληρώνουν, σας λέω και πάλι και επιμένω, ότι το ταμείο αυτό είναι εύρωστο.

Σας ερωτώ ακόμη: Τι θα κάνετε με τους επιμελητές εισπράξεων στο ΤΕΒΕ. Για μένα είναι απαράδεκτο, ενώ από τη μια μεριά φέρνετε στη Βουλή ένα νομοσχέδιο που είναι κατά της εισφοροδιαφυγής, από την άλλη να διώχνετε οκτακόσια παιδιά που εργάζονται ως επιμελετές εισπράξεως στο ΤΕΒΕ από το 1991 και μετά, δηλαδή πέντε-έξι χρόνια. Και αυτοί οι άνθρωποι έχουν δημιουργήσει οικογενειακές υποχρεώσεις. Και είναι βέβαιο ότι αυτοί αμείβονται με ποσοστά επί των εισπράξεων και δεν επιβαρύνουν καθόλου το ΤΕΒΕ. Και είναι γεγονός ότι η δουλειά αυτών των παιδιών μετέτρεψε το ελλειμματικό ΤΕΒΕ το 1991 σε πλεονασματικό το 1993.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Και θέλετε αυτούς τους ανθρώπους, που έχουν δημιουργήσει οικογενειακές υποχρεώσεις, να τους διώξετε.

Κύριε Υπουργέ, πρέπει να κάνετε μία νομοθετική ρύθμιση, ώστε αυτοί οι άνθρωποι να συνεχίσουν να δουλεύουν, διότι προσφέρουν τα μέγιστα στην καταπολέμηση της εισφοροδιαφυγής του ΤΕΒΕ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Πώς προτείνετε να δουλεύουν;

ΠΑΝΑΓΙΩΤΗΣ ΜΕΛΑΣ: 'Οπως δουλεύουν μέχρι σήμερα.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Με σύμβαση έργου ή μονιμοποίηση;

ΠΑΝΑΓΙΩΤΗΣ ΜΕΛΑΣ: Νομοθετικά να υπάρξει μια μονιμοποίηση αυτών των ανθρώπων. Να τους κάνετε μία μονιμοποίηση, ούτως ώστε να δουλεύουν και να αμείβονται από το ΤΕΒΕ με ποσοστά εισπράξεων, αλλά να ξέρουν ότι αυτή είναι η δουλειά τους.

'Ερχομαι τώρα στην πληγή -που αναφέρατε και εσείς ότι υπάρχει- των αναπηρικών συντάξεων. Πράγματι πρόκειται περί πληγής. Το αναγνωρίζω σαν μέγα πρόβλημα, αλλά με αυτές τις αλλαγές που κάνετε, δεν θα υπάρξει καμιά βελτίωση, αλλά περισσότερο έλεγχος των αναπηρικών συντάξεων από το διοικητή του Ι.Κ.Α.

Εγώ θα συμφωνήσω με αυτά που είπατε χθες ότι αν κάποιοι παρανομούν, θα πρέπει να τιμωρηθούν, παρ'ότι όπως σας είπα και χθες, υπάρχουν γιατροί που δουλεύουν και παίρνουν εκατόν σαράντα χιλιάδες (140.000) μέχρι διακόσιες τριάντα χιλιάδες (230.000) δραχμές. Εν τούτοις, δεν δέχομαι με τίποτα να παρανομούν. 'Οποιος παρανομεί, να τιμωρηθεί, είτε είναι γιατρός είτε δουλεύει στον ευρύτερο δημόσιο τομέα.

Η θεραπεία όμως του προβλήματος των αναπηρικών συντάξεων...

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)

Κύριε Πρόεδρε, θα μου δώσετε τρία λεπτά, γιατί πρέπει να τοποθετηθώ και επί του άρθρου και να τελειώσω.

ΠΡΟΕΔΡΕΥΩΝ (Νικόλαος Κατσαρός): Θα υπάρξει κάποια ανοχή, αλλά όχι για τρία λεπτά.

ΠΑΝΑΓΙΩΤΗΣ ΜΕΛΑΣ: Η θεραπεία, λοιπόν, του προβλήματος των αναπηρικών συντάξεων χρειάζεται βαθιά τομή, χρειάζεται θεσμικές αλλαγές και ασφαλιστικές δικλείδες, ώστε να παίρνει αναπηρική σύνταξη αυτός που την δικαιούται και να μην παίρνει αυτός που δεν τη δικαιούται.

Πρέπει να τονίσω εδώ ότι ανοίξατε ένα δρόμο για χαριστικές αναπηρικές συντάξεις των εργαζομένων στα ναυπηγεία όπου προκειμένου να ελαττωθούν οι εργαζόμενοι στα ναυπηγεία, για να τα ιδιωτικοποιήσετε, ανοίξατε ένα δρόμο να παίρνουν αναπηρικές συντάξεις, χωρίς όμως να έχουν αναπηρία.

Κύριε Υπουργέ, έχετε παραδεχθεί και εσείς ότι η κοινωνική ασφάλιση νοσεί, αλλά προσθέσατε εσείς ότι δεν καταρρέει. 'Οταν όμως υπάρχει κάπου βαρειά νόσος όπως συμβαίνει στο ασφαλιστικό σύστημα και διατηρείται με περιοδικές τονωτικές ενέσεις, τότε μπορεί κάποτε να μην αντέξει και να καταλήξει στο θάνατο, στην προκειμένη περίπτωση το ασφαλιστικό σύστημα στην κατάρρευση.

Το ασφαλιστικό σύστημα χρειάζεται μια δυναμική παρέμβαση με τόλμη και αποφασιστικότητα, που όμως δεν έχετε. Χρειάζεται μία βαθιά τομή, την οποία δεν κάνετε. Χρειάζεται ουσιαστικές βελτιώσεις για μία μακροχρόνια πνοή, που θα έχουν σχέση με την ανάπτυξη της οικονομίας, τη μείωση της ανεργίας, τη βελτίωση του δημογραφικού προβλήματος, την αύξηση της παραγωγικότητας, την εξυγίανση των ασφαλιστικών ταμείων. 'Ετσι θα βγει η κοινωνική ασφάλιση από την παρακμιακή τροχιά που διέρχεται σήμερα. Ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κ. Κανελλόπουλος έχει το λόγο.

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, κυρία και κύριοι συνάδελφοι, πιστεύω ότι θα συμφωνήσετε μαζί μου, πως τα νομοσχέδια που εισάγονται σε αυτήν την Αίθουσα δεν αποτελούν μία ουδέτερη διαδικασία, αλλά σχετίζονται με τις κοινωνικές ανάγκες, με τις κοινωνικές συνθήκες κάθε μιας συγκυρίας.

Αναμφίβολα το νομοσχέδιο αυτό αποκτά μία ιδιαίτερη πολιτική βαρύτητα, προσλαμβάνει ιδιαίτερο πολιτικό βάρος, γιατί έρχεται πραγματικά να αντιμετωπίσει προβλήματα υπαρκτά, συσσωρευμένα που διαμορφώνουν έναν πολύ αρνητικό ορίζοντα στην πορεία και στην εξέλιξη του ασφαλιστικού συστήματος στην πατρίδα μας. Είναι λοιπόν εκ των πραγμάτων αυτό το νομοσχέδιο μία παρέμβαση ώριμων, αναγκαίων και επιτακτικών, αν θέλετε, πολιτικών επιλογών και μέτρων, που φιλοδοξεί με συνέπεια, με ευθύνη, χωρίς συμβιβασμούς και με διαφάνεια να διαμορφώσει κάποιες νέες συνθήκες, που να συμβάλλουν με συνολικότερες παρεμβάσεις που θα ακολουθήσουν στην εξυγίανση και στην αναμόρφωση και του Ιδρύματος Κοινωνικών Ασφαλίσεων, αλλά και όλων των ασφαλιστικών ταμείων της χώρας μας.

'Ετσι, κυρίες και κύριοι συνάδελφοι, πιστεύω ότι το κύριο ζήτημα που θέτει πλέον στην ημερήσια διάταξη για συζήτηση εντός και εκτός της Βουλής και ασφαλώς μετά την ψήφισή του αυτό το νομοσχέδιο, είναι η μεγάλη υπόθεση που λέγεται εισφοροδιαφυγή. Η εισφοροδιαφυγή για μένα δεν αποτελεί, αν θέλετε, μία ατέλεια, μία εκρεμμότητα, μία ανωμαλία του ασφαλιστικού συστήματος στη χώρα μας. Είναι μία βαθύτατη πολιτική σχέση, είναι ένα φαινόμενο που λειτουργεί σαν απειλή πλέον στη δομή του πολιτικού μας συστήματος και την κύρια ευθύνη τη φέρνει το ίδιο το πολιτικό σύστημα, που στήριξε, που ανέχτηκε και ακολούθησε μία τέτοια προσέγγιση της λειτουργίας του Ι.Κ.Α. και των άλλων οργανισμών με τον τρόπο των αλλεπάλληλων συμβιβασμών.

'Ετσι, λοιπόν, θεωρώ -ίσως να είναι λίγο ρομαντικό, αλλά έχω ζήσει πάρα πολύ κοντά τα τελευταία χρόνια την εξέλιξη των κρίσεων του ασφαλιστικού συστήματος- ότι αυτό το νομοσχέδιο θα μπορούσε -και εγώ έτσι το ερμηνεύω ή έτσι θέλω να το ερμηνεύσω- να είναι μέρος ενός συνολικότερου πολιτικού σχεδίου, που δεν έρχεται απλά σαν μία συγκυρία να τακτοποιήσει με λογιστικούς όρους κάποια προβλήματα χρηματοοικονομικά στη λειτουργία του Ι.Κ.Α. και των άλλων ασφαλιστικών οργανισμών, αλλά έρχεται πραγματικά να θέσει με μια διαδικασία προώθησης, μια στρατηγική αναμόρφωσης


 

  

Σελίδα 2670 

συνολικά του πολιτικού συστήματος της χώρας μας. Γιατί έρχεται να ξεκαθαρίσει τις σχέσεις με το κράτος, με τον ιστορικό ρόλο του κράτους και τις μεγάλες ευθύνες που έχει το κράτος σήμερα στη λειτουργία του συστήματος. 'Ερχεται να ξεκαθαρίσει πλέον ζητήματα πολιτικών σχέσεων με τους παραγωγικούς φορείς και με κατεστημένες οικονομικές δυνάμεις. Γιατί γνωρίζουμε πάρα πολύ καλά πού βρίσκεται η κύρια αιτία που έχει δημιουργηθεί σήμερα αυτή η χρηματοοικονομική κατάσταση των οργανισμών: Στους τεράστιους και αλλεπάλληλους συμβιβασμούς που καθημερινά γίνονται μέσα από τα χρέη, στον τρόπο με τον οποίο αυτά τα χρέη σήμερα ρυθμίζονται.

Δεν φταίνε λοιπόν οι εργαζόμενοι. Η εύκολη λύση θα ήταν να λέγαμε ότι φταίνε οι εργαζόμενοι στο Ι.Κ.Α. που δεν προωθείται η αντιμετώπιση της εισφοροδιαφυγής.

Αν θέλουμε, λοιπόν, κύριε Υπουργέ, αυτό το νομοσχέδιο να μην πέσει στο κενό, αλλά να γίνει ένα μέσο ευαισθητοποίησης και κινητοποίησης, όχι μόνο των εργαζομένων, αλλά συνολικότερα των υγειών κοινωνικών δυνάμεων της χώρας -που νοιάζονται για την πορεία αυτού του τόπου, που νοιάζονται για την κοινωνική προστασία, που ενδιαφέρονται για την κοινωνική συνοχή, που θέλουν την κοινωνική ομαλότητα, που θέλουν την παραγωγική αλληλεγγύη-δεν μπορεί παρά να το συνδυάσετε με μια σειρά άλλων παρεμβάσεων, που πρέπει να γίνουν στην πορεία για την εξέλιξη αυτού του νομοσχεδίου.

Πιστεύω ότι σήμερα η Κυβέρνηση, κύριοι συνάδελφοι, καταθέτει τις προτάσεις της εκφράζοντας και την ανησυχία της, αλλά και αναδεικνύοντας πλέον μία βούληση που έχει σαν στόχο να ανακαθορίσει τις σχέσεις του κράτους με τους κοινωνικούς φορείς, με τους παραγωγικούς φορείς και με το κοινωνικοασφαλιστικό σύστημα. Για μένα, αν θέλετε, πλέον μ' αυτό το νομοσχέδιο τίθεται στην ημερήσια διάταξη ο σύγχρονος επαναπροσδιορισμός του κοινωνικού κράτους στην Ελλάδα.

Εάν θέλουμε -και το ΠΑ.ΣΟ.Κ. νοιάζεται γι' αυτό- να επαναχαράξουμε τα όρια της κοινωνικής πολιτικής, της κοινωνικής δικαιοσύνης και της κοινωνικής πρόνοιας μέσα από τους νέους και σύγχρονους θεσμούς που πρέπει να συγκροτήσουν το σύγχρονο κοινωνικό κράτος, δεν μπορεί παρά να επαναξετάσουμε συνολικά τη λειτουργία του ασφαλιστικού συστήματος στην πατρίδα μας. Αυτό δεν μπορεί παρά να γίνει μέσα από ένα μεγάλο, νέο ιστορικό συμβιβασμό.

Θα ήθελα να σας θυμίσω -γιατί αποσιωπάται, όχι εδώ κύρια, αλλά έξω στην κοινωνία- τον ιστορικό ρόλο του εργατικού κινήματος στη δημιουργία των ασφαλιστικών οργανισμών, των ασφαλιστικών ταμείων. Είναι καρπός των αγώνων της πρώιμης εξέλιξης του καπιταλισμού των αρχών του αιώνα μας η δημιουργία των ασφαλιστικών οργανισμών και του Ι.Κ.Α. Η εμπέδωση του Ι.Κ.Α. και η διαμόρφωση της κοινωνικής πολιτικής στην Ελλάδα -που οι πρώτες βάσεις μιας κοινωνικής πολιτικής μπήκαν μέσα σε ένα συντηρητικό και αυταρχικό κοινωνικό και πολιτικό περιβάλλον- αποτελεί μία επιβεβαίωση και της αυθεντικότητας αυτών των αγώνων, αλλά και έναν συμβιβασμό της τότε εργοδοσίας με το κράτος, με τις πολιτικές δυνάμεις που διαχειρίζονταν τις τύχες του τόπου, αλλά και με τα εργατικά συνδικάτα εκείνης της περιόδου.

Σήμερα, αποτιμώντας μία εξηντάχρονη περίπου πορεία και μεγαλύτερη της εξέλιξης του ασφαλιστικού συστήματος στην Ελλάδα, θα μπορούσαμε να δούμε και να επισυνάψουμε πάρα πολλά, γιατί έχει φτάσει σ' αυτό το επίπεδο λειτουργίας, ποια ήταν τα περιεχόμενα και ο χαρακτήρας, οι στοχεύσεις των κοινωνικών πολιτικών που ασκήθηκαν, το αν φταίνε και πού βρίσκονται οι ευθύνες της σημερινής κρίσης, πού βρίσκονται όλα εκείνα τα αδιέξοδα που πυκνώνουν μπροστά μας και διαμορφώνουν μια ζοφερή εικόνα για την εξέλιξη του οργανισμού και όχι μόνο αυτού του οργανισμού.

Είναι λοιπόν μια στιγμή μεγάλης πολιτικής ευθύνης, όχι μόνο για την Κυβέρνηση, αλλά για όλες τις πολιτικές δυνάμεις που ενδιαφέρονται για τον εκσυγχρονισμό του κοινωνικοασφαλιστικού συστήματος στην πατρίδα μας. Εγώ πιστεύω ότι σήμερα ο κοινωνικός διάλογος δεν μπορεί να πάρει αυτά τα συγκυριακά χαρακτηριστικά. Δεν μπορεί να λύσει κάποια προβλήματα κάποιων αναγκών κυβερνητικών ή στενά κομματικών. Πρέπει να πάρει εθνικά χαρακτηριστικά, γιατί η υπόθεση που λέγεται κοινωνικοασφαλιστικό σύστημα θα είναι και μετά από εμάς, μετά από και από τις άλλες κυβερνήσεις που βρίσκονται μπροστά μας.

Αντιλαμβάνεσθε λοιπόν το πόσο κρίσιμο εθνικό χαρακτήρα έχει το να εμπεδωθεί ένας κοινωνικός διάλογος που θα έχει σαν στόχο τη διασφάλιση και το σεβασμό όλων των εμπλεκομένων δυνάμεων, αλλά και μια κοινή αφετηρία κεντρική, που να αποτελεί τη σύνθεση μιας πολιτικής η οποία θα ανανεώνει και θα εμπεδώνει τη λειτουργία του κοινωνικοασφαλιστικού μας συστήματος πάνω σε νέους όρους.

Αυτοί οι νέοι όροι, δηλαδή η νέα κοινωνική πολιτική έχει αρχίσει να αναπτύσσει μια προβληματική διεθνώς και στη χώρα μας, που επανεξετάζει το χαρακτήρα της. Γιατί, είναι πολύ δύσκολο αν παραμερίσουμε τις δογματικές προσεγγίσεις που κατά καιρούς όλοι μας έχουμε κάνει πάνω στις πολιτικές που ασκήθηκαν στον κοινωνικό τομέα, να μη δούμε ότι μια κοινωνική πολιτική παραδοσιακού χαρακτήρα ήταν αυτή η οποία τροφοδοτούσε τις οικονομικές ανισότητες, συντηρούσε κοινωνικές ταχύτητες παροχών και αυτά κάτω από το μανδύα της κοινωνικής δικαιοσύνης.

'Ομως μια τέτοια κοινωνική πολιτική, η οποία βρισκόταν σε άμεση εξάρτηση από τις πελατειακές και μικροκομματικές επιδιώξεις και από συντεχνιακές επιρροές, δεν μπορεί να αποτελέσει σήμερα εργαλείο για την ανάπτυξη μιας σύγχρονης κοινωνικής πολιτικής. Πρέπει λοιπόν να δούμε από την αρχή μια νέα κοινωνική πολιτική, η οποία θα έχει σαν σταθερό σημείο αναφοράς την κοινωνική ανάγκη, όχι σαν επαγγελματική ή συντεχνιακή πίεση, αλλά σαν μια αυθεντική κοινωνική αποδοχή και μέριμνα σε κοινωνικές ομάδες και στρώματα που δοκιμάζονται.

Το ΕΚΑΣ, παρά τις όποιες αμφισβητήσεις που μπορεί να αντιμετωπίζει, έρχεται να λειτουργήσει πάρα πολύ θετικά μέσα στο χρόνο. Αρκεί να σεβαστούμε το ρόλο που κλήθηκε να υπηρετήσει και να του δίνουμε κάθε χρόνο και στη βάση των συγκεκριμένων οικονομικών δυνατοτήτων την ενίσχυση που χρειάζεται. Στην πορεία, όσο θα συντηρείται αυτή η κοινωνική κρίση και όσο οι αναδιαρθρώσεις σε διεθνές επίπεδο και στη χώρα μας θα εντείνονται, τόσο θα υπάρχουν και κοινωνικά στρώματα των οποίων το βιοτικό επίπεδο θα υποβαθμίζεται.

Είναι λοιπόν μια σημαντική στιγμή διότι τώρα πρέπει να δούμε αυτό το κρίσιμο ζήτημα. Το νομοσχέδιο εισάγει μια νέα δομή για την πάταξη της εισφοροδιαφυγής. Θα επιμείνω σ'αυτό το ζήτημα.

Γνωρίζετε όμως, κύριε Υπουργέ, πολύ καλύτερα από εμένα ότι πολλές φιλόδοξες προσπάθειες που έγιναν στο παρελθόν, για να αντιμετωπίσουν κρίσιμα ζητήματα, υπονομεύτηκαν από την κρατική γραφειοκρατία και από μια σειρά άλλα συμφέροντα. 'Ετσι φθάσαμε στο σημείο αυτές οι προσπάθειες να οδηγηθούν σε χρεοκοπία. Πιστεύω ότι εσείς δεν θα επιτρέψετε σ'αυτήν την κρίσιμη στιγμή της πάταξης της εισφοροδιαφυγής και αυτό το νομοσχέδιο να αποτελέσει έναν κρίκο στη σειρά των άλλων φιλόδοξων πλην όμως αποτυχημένων επιλογών που έχουν γίνει τις τελευταίες δεκαετίες. Για εμένα η αναμόρφωση του κοινωνικοασφαλιστικού συστήματος στην πατρίδα μας, πέρα από τα όποια συμπληρωματικά μέτρα που θα έρθουν, αποτελεί τον κρίσιμο χώρο στον οποίο θα συγκρουστείτε ως πολιτικός με πολύ μεγάλα συμφέροντα. Πρέπει να ενημερώσετε όλον τον κόσμο γι'αυτό. Φαντάζομαι ότι καθημερινά θα γίνεσθε αποδέκτης τέτοιων πιέσεων για συμβιβασμούς χρεών και για διακριτικές εκλεκτικές σχέσεις επιχειρηματικών ομάδων ή ομάδων που έχουν ιδιαίτερη σχέση με την εξουσία. Αυτά τα ζει το πολιτικό σύστημα και οι δυνάμεις εξουσίας στην πατρίδα μας.

Και κάτι άλλο. Πρέπει να αποτιμηθεί σωστά η περιπέτεια του κοινωνικού διαλόγου.

Ο κοινωνικός διάλογος πρέπει να αποτελέσει γι' αυτήν την Αίθουσα, αλλά και για τις κοινωνικές και παραγωγικές δυνάμεις


 

  

Σελίδα 2671 

που νοιάζονται για την πορεία αυτού του τόπου, ενοποιητικό παράγοντα, χώρο συνάντησης, σύνθεση πολιτικών, χώρο υπέρβασης μία σειρά από παραδοσιακές αντιλήψεις και λογικές που καθηλώνουν, αν θέλετε, ώριμες πρωτοβουλίες. Την πρωτοβουλία την έχετε εσείς. Αν αποτιμήσετε σωστά αυτήν την υπόθεση του κοινωνικού διαλόγου, η οποιαδήποτε εξέλιξη του ασφαλιστικού συστήματος, με τα όποια μέτρα κι' αν πάρετε, να είστε βέβαιοι ότι περνάει μέσα απ' αυτόν το σεβασμό και την αναγνώριση του ρόλου που έχετε δείξει και είναι πολύ θετικός. Είμαι υποχρεωμένος να τονίσω το μέτρο που πήρατε για τα επικουρικά ταμεία, και όχι μόνο. Κύριοι συνάδελφοι, είναι μία σημαντική, αν θέλετε...

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)

Σας άκουσα, κύριε Πρόεδρε. Δώστε και σε μένα τη δυνατότητα, που δώσατε και σε άλλους συναδέλφους, να ολοκληρώσω τη διαδικασία.

ΠΡΟΕΔΡΕΥΩΝ (Νικόλαος Κατσαρός): 'Εκανα ακριβώς το ίδιο και στους άλλους συναδέλφους. Αν τράβηξαν μισό λεπτό παραπάνω την ομιλία τους, δεν φταίω εγώ. Πάντως τους ειδοποίησα την ώρα που ειδοποίησα και εσάς.

ΛΑΜΠΡΟΣ ΚΑΝΕΛΛΟΠΟΥΛΟΣ: Ολοκληρώνω, κύριε Πρόεδρε.

Θα ήθελα να πω ότι έχει προσφέρει πάρα πολλά και στο επίπεδο του προβληματισμού και στο επίπεδο των προτάσεων το εργατικό κίνημα στην εξέλιξη του ασφαλιστικού συστήματος στην πατρίδα μας. Δεν πρέπει ούτε να χλευάζουμε ούτε να απαξιώνουμε τη σημασία αυτών των προτάσεων και πρόσφατα και στο παρελθόν.

Εκείνο που θα ήθελα να τονίσω είναι ότι θα έπρεπε και οι πολιτικές δυνάμεις, οι οποίες έχουν και μία ιστορική ευθύνη στη λειτουργία και στην εξέλιξη του κοινωνικοασφαλιστικού συστήματος στην πατρίδα μας -και αναφέρομαι στο κόμμα της Νέας Δημοκρατίας- να καταθέσουν και κάποιες προτάσεις έξω και πέρα από τις όποιες γενικεύσεις, από τις εκπτώσεις των ευθυνών τους, αλλά και από τον τρόπο με τον οποίο το γενικό λόγο που θέλει να προβάλει μία πολιτική αντιπολίτευσης απέναντι σε κρίσιμες κοινωνικές και οικονομικές επιλογές, που δεν σχετίζονται μόνο με συγκυριακές αντιμετωπίσεις προβλημάτων του Ι.Κ.Α., αλλά συνδέονται άμεσα και με τις εθνικές αναπτυξιακές προτεραιότητες της χώρας μας. 'Ετσι βλέπω το νομοσχέδιο -ανακεφαλαιώνω και κλείνω, κύριε Πρόεδρε και σας ευχαριστώ γι' αυτήν την παρέκκλιση- σαν μέρος ενός συνολικότερου πολιτικού σχεδίου, που έχει σαν στόχο το δημοκρατικό εκσυγχρονισμό της ελληνικής κοινωνίας.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Νικόλαος Κατσαρός): Ο κ. Καραμηνάς έχει το λόγο.

ΚΩΝΣΤΑΝΤΙΝΟΣ ΚΑΡΑΜΗΝΑΣ: Κύριε Πρόεδρε, κυρίες και κύριοι συνάδελφοι, συμπίπτει να συζητάμε αυτό το νομοσχέδιο σε μία χρονική περίοδο που επικρατεί έντονη ανησυχία στον ελλαδικό χώρο γι' αυτά που αποφασίστηκαν, ή πρόκειται να αποφασιστούν, σχετικά με το ασφαλιστικό σύστημα.

Κυκλοφορεί η φήμη ότι ο Διοικητής του Ι.Κ.Α. έχει αποστείλει επιστολή στον κύριο Πρωθυπουργό, με την οποία επισημαίνει ότι καταρρέει το ασφαλιστικό σύστημα και πρέπει να παρέμβει ο ίδιος ή η Κυβέρνηση. Και σαν να μην έφθανε αυτό, έχουμε και την έκθεση κάποιου κ. Σπράου, αλλά και έναν κοινωνικό διάλογο, που δεν έχει οδηγήσει πουθενά. Νομίζω ότι πρέπει να γνωρίζουμε τη διάσταση του προβλήματος, όπως θα πρέπει να γνωρίζουμε, κύριε Πρόεδρε, στο συγκεκριμένο νομοσχέδιο σε τι συνίσταται η εισφοροδιαφυγή, ποιοι είναι εκείνοι που εισφοροδιαφεύγουν και τι ποσά εισφοροδιαφεύγουν.

Κυρίες και κύριοι συνάδελφοι, έρχεται για άλλη μία φορά εδώ στη Βουλή να αποδειχθεί η αναξιοπιστία της Κυβέρνησης. Και αυτό, διότι χρησιμοποιείτε το νομοσχέδιο σαν άλλοθι για τη φοροδιαφυγή. Επιχειρείτε να περάσετε ασφαλιστικές ρυθμίσεις τέτοιες, που δεν τις επιτρέπει ο κοινωνικός διάλογος.

Ο εισηγητής της Πλειοψηφίας έκανε το λάθος και μίλησε για αλλαγές που επιβάλλονται. 'Επρεπε, όμως, να ξέρει, ότι, και οι κύριοι συνάδελφοι ξέρουν καλά -αλλά πολύ καλύτερα το ξέρει και ο ελληνικός λαός- ότι τα τελευταία δεκαπέντε χρόνια την ευθύνη της κοινωνικής ασφάλισης την έχει το ΠΑ.ΣΟ.Κ.. Και πολύ λυπάμαι που ο συνάδελφος κ. Κανελλόπουλος προσπαθεί να ρίξει αιχμές ή να εντοπίσει προβλήματα και ευθύνες στην παράταξη της Νέας Δημοκρατίας. Δυστυχώς για τον τόπο, από τα τελευταία σχεδόν είκοσι χρόνια, τα δεκαπέντε κυβερνά το ΠΑ.ΣΟ.Κ. Προς Θεού, κύριοι! Τις δικές σας ευθύνες θα τις επιρρίψετε σε άλλη πολιτική παράταξη; Εμείς σας καταγγέλαμε ότι ήσασταν άριστοι στη φοροεισπρακτική, φοροληστρική πολιτική και σήμερα προσθέτουμε και τη ληστρική εισφοροεισπρακτική πολιτική σας.

Kύριε Υπουργέ, το λέω αυτό γιατί στην εισηγητική έκθεση έχετε βρει το άλλοθι. Λέτε ότι οι ρυθμοί οικονομικής ανάπτυξης έχουν επιβραδυνθεί. Δεν ξέρετε ότι είσθε αποκλειστικά υπεύθυνοι για τη μηδενική ανάπτυξη της οικονομίας, δεν ξέρετε ότι έχετε ευθύνη, ότι το πόρισμα της διακομματικής επιτροπής για το δημογραφικό το γράψατε στα παλιά σας τα παπούτσια;

Δεν πρέπει, λοιπόν, να επικαλείσθε τέτοια επιχειρήματα στην εισηγητική έκθεση. Πράγματι, στην κοινωνική ασφάλιση, η ουσία είναι πώς θα εξασφαλίσουμε βιώσιμο ασφαλιστικό σύστημα, κάνοντας τομές και επεμβάσεις, οι οποίες όμως θα θίγουν και συμφέροντα. Kαι εσείς δυστυχώς δεν είστε διατεθειμένοι να θίξετε αυτά τα συμφέροντα.

Εμείς πιστεύουμε στον καθολικό, υποχρεωτικό θεσμό της κοινωνικής ασφάλισης. Ο εισηγητής μας σας έκανε μάλιστα και ορισμένες προτάσεις.

Πρώτον, μεγιστοποίηση της οικονομικής ανάκαμψης και ανάπτυξης, με συνέπεια τη μείωση της ανεργίας και την εξυγίανση των οικονομικών ταμείων.

Δεύτερον, για τις αναπηρικές συντάξεις, η πρότασή μας είναι επιτέλους να κάνετε ένα νοσοκομείο, που να αποτελεί εθνικό κέντρο αναπηρικών συντάξεων, όπου ο καθένας ο οποίος θέλει να πάρει αυτήν τη σύνταξη, θα νοσηλεύεται τουλάχιστον τρεις ημέρες με ορκωτούς γιατρούς, ούτως ώστε να δούμε αν αυτοί είναι πράγματι ανάπηροι ή είναι ανάπηροι-"μαϊμούδες".

Τρίτον, ο δανεισμός με επαχθείς όρους πρέπει επιτέλους να σταματήσει. Αρκετά πλέον με τα χρήματα των εργαζομένων, δεν τους λυπόμαστε πλέον; Είναι προϊόν του μόχθου τους, πρέπει να το καταλάβουμε. Είναι κρατική τοκογλυφία αυτό το πράγμα.

Κύριε Υπουργέ, δεν μπορείτε να κάνετε κοινωνική πολιτική με τα χρήματα των ασφαλισμένων, με τις εισφορές που πληρώνει ο κάθε 'Ελληνας εργαζόμενος. Εδώ νομίζω ότι υπάρχουν και κάποιες ποινικές ευθύνες.

Η Νέα Δημοκρατία, κυρίες και κύριοι συνάδελφοι, ζητά άμεση ανάπτυξη της μηχανοργάνωσης. Σας παρακαλούμε να μας απαντήσετε σε ένα καίριο ερώτημα: Γιατί αλήθεια δεν αναπτύξατε τη μηχανοργάνωση από το 1993 έως το 1997;

'Οσον αφορά το δημογραφικό, η Νέα Δημοκρατία προτείνει την άμεση εφαρμογή του πορίσματος της διακομματικής επιτροπής. Οι τομείς της υγείας και της ασφάλισης, δεν είναι μέτρο πολιτικής αντιπαράθεσης για τη Νέα Δημοκρατία. Σας έχουμε άλλωστε καλέσει επανειλημμένως, τόσο προφορικά όσο και γραπτά, να κάνουμε μία διακομματική συνεννόηση. Εσείς το αρνείσθε, γιατί θέλετε τη δική σας πολιτική, την πολιτική που ευνοεί την παραοικονομία, τα διαπλεκόμενα, τους τραπεζίτες και άλλα.

Κύριε Υπουργέ, πρέπει επιτέλους να βρούμε ένα modus vivendi στην κοινωνική ασφάλιση. Πρέπει επιτέλους να δώσουμε μία λύση, που θα είναι βιώσιμη και μετά από δεκαπέντε και μετά από είκοσι χρόνια. Πρέπει να γνωρίζετε -και πιστεύω ότι πολύ καλά γνωρίζετε- ότι ο μεγαλύτερος εισφοροκλοπέας είναι κατά 75% ο κρατικός τομέας, ο στενός και ο ευρύτερος και κατά 25% ο ιδιωτικός τομέας. 'Αρα, μπορώ εύκολα να συμπεράνω ότι το 75% των χρεών είσθε εσείς και οι άθλιες κυβερνητικές επιλογές σας.

'Οσον αφορά τις αναπηρικές συντάξεις, ο ν.1976/1991


 

  

Σελίδα 2672 

προέβλεπε μία τριμελή επιτροπή. Αυτό είχε και μια κάποια λογική. Τώρα, με το άρθρο 6 εισάγεται μία άλλη νοοτροπία, μία άλλη λογική. Τα μέλη από τρία γίνονται πέντε. Τι γίνεται μ'αυτό το πράγμα; Εξασφαλίζεται η διαφάνεια, όταν μάλιστα τα δύο προτεινόμενα καινούρια μέλη είναι επιλογές του διοικητή του Ι.Κ.Α.; Είναι κανείς σ'αυτήν την Αίθουσα ή έξω από αυτήν, που δεν καταλαβαίνει ότι κάνετε το διοικητή, υπερδιοικητή, διότι δεδομένου ότι είναι πολιτικό πρόσωπο, ασκεί μία πολιτική, η οποία στηρίζει και υποθάλπει τα κομματικά συμφέροντα;

Σε κάτι άλλο που θα ήθελα να αναφερθώ είναι οι προσλήψεις. Υπάρχει ή δεν υπάρχει μία απόφαση του Υπουργικού Συμβουλίου από τις 20.10.94 που λέει ότι οι θέσεις των γιατρών του ΙΚΑ δεν μπορούν να ξεπερνούν τις επτά χιλιάδες εξήντα τρεις; Είναι ή δεν είναι αλήθεια ότι σήμερα υπάρχουν εννέα χιλιάδες οκτακόσιοι γιατροί; Μη μας πείτε, κύριοι συνάδελφοι της συμπολίτευσης, από το 1994 που υπήρξε ο νόμος και αυτός ο αριθμός των γιατρών, επτά χιλιάδες εξήντα τρεις και έχουμε φθάσει στους εννέα χιλιάδες οκτακόσιους, ότι οι κυβερνήσεις της Νέας Δημοκρατίας έκαναν αυτούς τους επιπλέον διορισμούς; Προς Θεού!

Κύριε Υπουργέ, ειλικρινά δεν συμμερίζομαι την αισιοδοξία σας ότι το νομοσχέδιο αυτό θα πετύχει την πάταξη της εισφοροδιαφυγής κατά 50% τουλάχιστον, όπως εσείς ισχυρίζεστε και ελπίζετε. Το νομοσχέδιο δυστυχώς είναι παραπλανητικό και μάλλον για τις άλλες διατάξεις έγινε και όχι για τη σύλληψη της εισφοροδιαφυγής.

Οι προβληματικές και το δημόσιο χρωστάνε στο ΙΚΑ κάποια δισεκατομμύρια. Πώς ενήργησε αλήθεια το ΙΚΑ για να εισπράξει τα δισεκατομμύρια αυτά; 'Ενα άλλο θέμα είναι ότι το ΙΚΑ κυνηγάει το ψιλικατζίδικο, το μικρομεσαίο, το φτωχό, ενώ για τις πολυεθνικές που είναι στα μεγάλα έργα δεν κουνιέται φύλλο. Εάν για τα μεγάλα έργα που θα ανέλθουν σε δεκάδες τρισεκατομμύρια δραχμές, δεν πληρωθούν οι εισφορές, τότε με μαθηματική ακρίβεια είναι βέβαιο ότι τα ασφαλιστικά ταμεία θα καταρρεύσουν πολύ γρηγορότερα από ό,τι περιμένουμε. 'Εχετε αντιληφθεί αυτήν την εισφοροδιαφυγή; Αν πιστεύετε, όμως, ειλικρινά, κύριε Υπουργέ, -γιατί δυστυχώς συμβαίνει το φαινόμενο να είμαστε δέκα εκατομμύρια και οι ασφαλισμένοι δώδεκα εκατομμύρια- ότι στο μητρώο κοινωνικής ασφάλισης θα μπει κάποια τάξη, πρέπει να μας δώσετε απάντηση και σε αυτό το φαινόμενο: Πώς είναι δυνατόν να είμαστε δέκα εκατομμύρια 'Ελληνες και δώδεκα εκατομμύρια ασφαλισμένοι.

(Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή.)

Τελειώνω σε ένα λεπτό, κύριε Πρόεδρε.

Μιλάτε, επίσης, και για πόρους κοινωνικής αλληλεγγύης. Θα ενθυμείστε πιστεύω ότι επί εποχής του αείμνηστου Γεννηματά είχε μπει ένας φόρος στα τσιγάρα και στα ποτά και αυτά τα χρήματα θα πήγαιναν στο ΙΚΑ για την ανακούφιση των εργαζομένων. Καίτοι εισπράχθηκαν πολλά δισεκατομμύρια -συγκεκριμένα περί τα εκατό δισεκατομμύρια- για τους εργαζόμενους δεν δόθηκε τίποτα. Δεν δόθηκε τίποτα για την υγεία, που γι'αυτόν το σκοπό μπήκε ο φόρος.

Πράγματι, κυρίες και κύριοι συνάδελφοι, έχουμε να κάνουμε με ένα κρίσιμο νομοσχέδιο, αλλά τα αποτελέσματά του είνι αναμφίβολα. 'Ενα σύστημα κοινωνικής ασφάλισης, όπως το ελληνικό που απορροφά το 25% περίπου του ΑΕΠ, φιλοδοξεί να καλύψει όχι μόνο τις ανασφάλιστες ομάδες, αλλά όλον τον ελληνικό λαό, προσφέροντας ταυτόχρονα ένα μίνιμουμ επίπεδο υπηρεσιών. Σήμερα, έτσι όπως είναι στρεβλό το ασφαλιστικό μας σύστημα, οι φτωχοί δυστυχώς χρηματοδοτούν τα ασφαλιστικά ταμεία προς όφελος των πλουσίων.

Το ερώτημα που προκύπτει είναι αν θα μπορέσουμε να καθορίσουμε ένα ελάχιστο επίπεδο αξιοπρεπούς διαβιώσεως κάτω του οποίου θα έλθει το κράτος να καλύψει τις όποιες ανάγκες, καθώς και πόσο είναι το ποσοστό για το οποίο πρέπει αποκλειστικά το κράτος να παρέμβει.

Θα μου απαντήσετε ότι υπάρχουν πολλές αιτίες, όπως είναι το δημογραφικό, για την κατάρρευση των ταμείων και τη δύσκολη θέση στην οποία έχουν περιέλθει. 'Οταν ένα βιώσιμο ασφαλιστικό σύστημα πρέπει να έχει αναλογία εργαζομένων-συνταξιούχων 1 προς 4, όπως συμβαίνει σε όλη την Ευρώπη και εμείς έχουμε φθάσει στο 1 προς 2,4, υπάρχει πράγματι τεράστιο πρόβλημα. 'Οταν υπάρχει η σημερινή βιοϊατρική τεχνολογία που εξελίσσεται αλματωδώς και αυξάνονται και οι απαιτήσεις του κοινού, επόμενο είναι τα έξοδα που δημιουργούνται να είναι τεράστια και τα ταμεία να μην μπορούν να καλύψουν αυτές τις ανάγκες. 'Οταν ανενδοίαστα η ηγεσία του Υπουργείου ομολογεί ότι το ΙΚΑ εκάλυπτε τις θεομηνίες, ενώ θα έπρεπε να είναι ο κρατικός προϋπολογισμός αυτός που θα τις κάλυπτε, βεβαίως θα συμβεί να είναι προβληματικά όλα αυτά τα ταμεία. 'Οταν οι ασφαλιστικοί οργανισμοί στερούνται ολοκληρωμένης μηχανοργάνωσης, όταν υπάρχει κακοδιοίκηση, σπατάλη, το σύστημα των αναπηρικών συντάξεων με τον κακό τρόπο που λειτούργησε, επόμενο είναι τα ταμεία να έχουν περιέλθει σε δεινή θέση.

Θα περίμενα, κύριε Υπουργέ, ένα ολοκληρωμένο και όχι αποσπασματικό νομοσχέδιο για την αντιμετώπιση του συνόλου των προβλημάτων των ασφαλιστικών ταμείων εφόσον πλέον τα περιθώρια έχουν στενέψει.

Η αποσπασματική αντιμετώπιση αυτών των προβλημάτων δείχνει ότι η Κυβέρνηση δεν διαθέτει πολιτική, ότι δεν μπορεί να δρομολογήσει λύσεις για το συνεχώς διογκούμενο ασφαλιστικό πρόβλημα. Βεβαίως πρέπει να παταχθεί η εισφοροδιαφυγή, όμως παράλληλα θα έπρεπε να συζητάμε για τις επενδύσεις κεφαλαίων, αλλά και για τις ευθύνες των διοικούντων οργανισμών. Υπάρχουν ελλείψεις και ολιγωρίες, για τις οποίες θα έπρεπε ορισμένοι να ελεγχθούν. 

Ευχαριστώ.

(Χειροκροτήματα από την πτέρυγα της Νέας Δημοκρατίας.)

ΠΡΟΕΔΡΕΥΩΝ (Νικόλαος Κατσαρός): Ο Υπουργός Εργασίας έχει το λόγο.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Για μισό λεπτό, κύριε Πρόεδρε.

'Εχει καταθέσει ο κ. Γιακουμάτος μία αναλυτική κατάσταση σε σχέση με τις οφειλές προς το Ι.Κ.Α., είναι αυτή που έχω εδώ μπροστά μου. Επειδή συνέχεια ακούω απο τους συναδέλφους ότι ο μεγάλος οφειλέτης είναι το δημόσιο και ο ευρύτερος δημόσιος τομέας, θέλω να πω τα εξής: Αυτήν τη στιγμή οι οφειλές προς το Ι.Κ.Α., χωρίς να έχω μέσα τα πρόσθετα τέλη, που είναι τα ίδια για όλους, είναι τριακόσια σαράντα επτά δισεκατομμύρια (347.000.000.000) δραχμές. 

ΚΩΝΣΤΑΝΤΙΝΟΣ ΚΑΡΑΜΗΝΑΣ: Εξακόσια τριάντα δισεκατομμύρια (630.000.000.000) δραχμές, είναι.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Παρακαλώ. Μαζί με τις προσαυξήσεις είναι αυτό που λέτε, κύριε συνάδελφε. Είναι απλά. Μιλάω για την κύρια οφειλή. Είναι το ίδιο για όλους από εκεί και πέρα.

Από τα τριακόσια σαράντα επτά δισεκατομμύρια (347.000.000.000) δραχμές, τα διακόσια εβδομήντα δισεκατομμύρια (270.000.000.000) δραχμές αφορούν τον ιδιωτικό τομέα. Τα άλλα εβδομήντα επτά δισεκατομμύρια (77.000.000.000) δραχμές αφορούν τον ευρύτερο δημόσιο τομέα, το δημόσιο, και μέσα σ' αυτά, βάλτε και τους δήμους και τις ΠΑΕ και τα ΚΤΕΛ και τους συνεταιρισμούς. Να μην ξεκινάμε όλοι μας από εδώ, από λάθος αφετηρία. Γι' αυτό έκανα αυτήν την παρέμβαση.

ΠΡΟΕΔΡΕΥΩΝ (Νικόλαος Κατσαρός): Ο κ. Σουφλιάς έχει το λόγο.

ΓΕΩΡΓΙΟΣ ΣΟΥΦΛΙΑΣ: Κύριοι συνάδελφοι, συζητάμε ένα νομοσχέδιο με μία βαρύγδουπη πραγματικά εισηγητική έκθεση, η οποία διαπιστώνει την ανάγκη μεγάλων διαρθρωτικών αλλαγών και μέτρων, για να αντιμετωπισθεί το μεγάλο πρόβλημα του ασφαλιστικού μας συστήματος, αλλά όλα αυτά τα παραπέμπει στον κοινωνικό διάλογο, αυτόν το χρονοβόρο, δειλό και χωρίς νόημα κοινωνικό διάλογο και ασχολείται με κάποια μέτρα, λέει, οργανωτικής και λειτουργικής αναβάθμισης των ασφαλιστικών οργανισμών και κυρίως του Ι.Κ.Α.

Εγώ, θα χαρακτήριζα το νομοσχέδιο πολύ απλά: "των οικιών


 

  

Σελίδα 2673 

ημών εμπιμπραμένων, ημείς άδομεν". Κάποιες λίγες θετικές διατάξεις με περιεχόμενο πολύ ελάχιστο μπροστά στο μεγάλο πρόβλημα του Ι.Κ.Α., ένα άθροισμα πολλών διατάξεων, άρθρα 5, 8, 9, 12, 13, 14, 18, 19, που περιλαμβάνουν χαριστικές πράξεις και φυσικά ένα μεγάλο άθροισμα οκτώ τροποποιήσεων του ν. 2335/95, ακόμα τροποποιείται και ο νόμος που ψηφίστηκε το 1997, για να αποδείξει το νομοσχέδιο με ποια προχειρότητα και με πόσο αποσπασματικό τρόπο η Κυβέρνηση αντιμετωπίζει το ασφαλιστικό μας σύστημα.

Κυρίες και κύριοι συνάδελφοι, συζητάμε όλοι για τα μακροπρόθεσμα δημοσιοοικονομικά μεγέθη, πληθωρισμό, δημόσιο χρέος, έλλειμμα και όλα αυτά βεβαίως εν όψει της εντάξεώς μας στην Οικονομική και Νομισματική 'Ενωση. Θέλω εδώ να σημειώσω ότι έτσι όπως πάει η Κυβέρνηση, θα είναι κάτι το οποίο θα τρέχει και εμείς δεν θα μπορούμε να το πιάσουμε. Αλλά δεν συζητάμε σοβαρά για το μεγάλο πρόβλημα, για το κοινωνικοασφαλιστικό μας σύστημα, για το οποίο ο μελετητής, στον οποίο ανέθεσε η Κυβέρνηση, ο κ. Σπράος, δηλώνει ότι οδηγείται προς κατάρρευση και ο πρώην Διοικητής του Ι.Κ.Α., ο κ. Σολωμός, δηλώνει και αυτός το ίδιο για το Ι.Κ.Α.. Και εμείς δεν ασχολούμαστε με αυτό το πρόβλημα, αλλά με όλα τα υπόλοιπα.

Εδώ, πρέπει να σημειώσω, κύριοι συναδελφοι, ότι το μεγάλο πρόβλημα του ασφαλιστικού μας συστήματος μπορεί να ανατρέψει όλα τα άλλα δημοσιοοικονομικά μεγέθη και όχι μόνο αυτό, αλλά να δημιουργήσει τριγμούς στην κοινωνική αλληλεγγύη, μεταξύ, δηλαδή, των παλαιοτέρων γενεών και των νεότερων, που δήθεν παρέχει το καταχρεοκοπημένο ασφαλιστικό μας σύστημα. 'Οταν τα λέω αυτά, τα λέω μετά λόγου γνώσεως.

Κύριοι συνάδελφοι, έγινε μία μελέτη από τον ΟΟΣΑ για τις χώρες του και αποδείχθηκε το εξής και υπάρχει αυτό στη μελέτη: Το κρυφό, το εσωτερικό χρέος του κοινωνικοασφαλιστικού συστήματος της Ελλάδας ξεπερνάει το 200%, δυόμισι φορές -όπως λέει και το Ευρωπαϊκό Νομισματικό Ινστιτούτο- πάνω από το ΑΕΠ.

Εάν δε, προσθέσετε και το 120% του δημόσιου χρέους, τότε πρέπει να τρομάζουμε, κύριοι συνάδελφοι και εμείς άδομεν.

Τι σημαίνει αυτό το εσωτερικό κρυφό χρέος; Σημαίνει σε τρέχουσες τιμές, οι ακάλυπτες υποχρεώσεις των ασφαλιστικών ταμείων, δηλαδή απλά οι υποχρεώσεις των ταμείων που προκύπτουν από τις προσδοκίες των ασφαλισμένων για να πάρουν σύνταξη, με τα σημερινά δεδομένα που πληρώνουν και θα πληρώνουν στη συνέχεια.

Θέλετε να δούμε λιγάκι και το ΙΚΑ, για να δείτε ότι πραγματικά είναι τραγική η κατάσταση; Το έλλειμμα του ΙΚΑ το 1996 ήταν τριακόσια ογδόντα τέσσερα δισεκατομμύρια (384.000.000.000) δραχμές απολογιστικά, το 1997 κατά εκτιμήσεις τετρακόσια ενενήντα δισεκατομμύρια (490.000.000.000) δραχμές -σίγουρα θα ξεπεράσει τα πεντακόσια δισεκατομμύρια (500.000.000.000) δραχμές- και το 1998 μας λέει ο προϋπολογισμός ότι θα είναι πεντακόσια πενήντα δισεκατομμύρια (550.000.000.000)δραχμές, κατ' εκτίμηση βέβαια, αλλά θα ξεπεράσει τα εξακόσια δισεκατομμύρια (600.000.000.000) δραχμές.

Οι επιχορηγήσεις στο ΙΚΑ ήταν διακόσια δεκαπέντε δισεκατομμύρια (215.000.000.000) δραχμές το 1996, διακόσια είκοσι πέντε δισεκατομμύρια (225.000.000.000) δραχμές το 1997, διακόσια δεκατρία δισεκατομμύρια (213.000.000.000) δραχμές το 1998, λιγότερα από ό,τι το 1996. Και φυσικά οι καθαρές δανειακές ανάγκες εκτινάσσονται από εκατόν είκοσι δισεκατομμύρια (120.000.000.000) δραχμές το 1996, στα τριακόσια δισεκατομμύρια (300.000.000.000) δραχμές το 1998.

Οδηγούμε δηλαδή το ΙΚΑ και τους άλλους ασφαλιστικούς οργανισμούς, -για να εμφανίσουμε ένα ωραιοποιημένο προϋπολογισμό- να δανείζονται με πολύ υψηλότερο επιτόκιο απ' ό,τι το κράτος και να υπερχρεώνονται συνεχώς.

Το συνολικό έλλειμμα -όπως μας το λέει ο προϋπολογισμός, αλλά είναι πολύ πιο πάνω- των Οργανισμών Κοινωνικής Ασφάλισης και Προνοίας, κύριοι συνάδελφοι, είναι ένα τρισεκατομμύριο εκατό δισεκατομμύρια (1.100.000.000.000) δραχμές.

Αυτά είναι νούμερα τρομακτικά και εμείς φέρνουμε ένα νομοσχέδιο να ρυθμίσουμε κάποια πραγματάκια. Και όλα αυτά, κύριοι συνάδελφοι, ενώ γνωρίζουμε όλοι ότι χρειάζονται γενναίες αποφάσεις, χρειάζονται μεταρρυθμίσεις. 'Ολα αυτά η Κυβέρνηση τα παραπέμπει μετά το 2000, δηλαδή μετά τις εκλογές. Δηλαδή, ας προσέξουμε και ας σεβαστούμε το κομματικό κόστος, αυτό το επάρατο κομματικό κόστος, που ροκανίζει τα πάντα σ' αυτόν τον τόπο. Από εκεί και πέρα, δεν βαριέσαι. Μια άτολμη, ανύπαρκτη κυβερνητική πολιτική γι' αυτό το μεγάλο θέμα, για μεταρρυθμίσεις και όλα στις καλένδες. Και φυσικά αυξάνεται ο κίνδυνος να εκραγεί η βόμβα τους ασφαλιστικού μας συστήματος, γιατί είναι βόμβα προς έκρηξη.

Κυρίες και κύριοι συνάδελφοι, το Ευρωπαϊκό Νομισματικό Ινστιτούτο στην τελευταία του έκθεση μας δίνει μία σύνοψη για το τι έκαναν όλες οι άλλες χώρες. Πλούσιες χώρες, όπως οι ΗΠΑ, η Γερμανία, η Αγγλία, οδηγήθηκαν σε αύξηση του ορίου ηλικίας παροχής σύνταξης. Στην Ιταλία, κύριε Υπουργέ, υπάρχει συμφωνία κράτους και Κυβέρνησης με τους εργαζόμενους. Οι συντάξεις πλέον δεν θα είναι σύμφωνα με τις αποδοχές, όπως ήταν παλαιότερα στην Ιταλία, αλλά ανάλογα με τα οικονομικά των ταμείων. Δηλαδή, εκεί συνέπραξε η Κυβέρνηση με τους συνδικαλιστές.

Εδώ, σ' αυτήν τη χώρα, αν κάποια φωνή τολμήσει να πει την αλήθεια, βγαίνουν οι συνδικαλιστές -ορισμένοι ευτυχώς- και λένε ότι αυτός πρέπει να πάει σε κοινωνική και πολιτική απομόνωση. Εδώ έχουμε μια Κυβέρνηση, η οποία το μόνο που σκέφτεται είναι το πολιτικό κόστος.

Αυτά τα μέτρα τα λαμβάνουν, κύριοι συνάδελφοι, χώρες οι οποίες δεν έχουν τα προβλήματα τα οποία έχουμε εμείς. Ποια δηλαδή; 'Εχουμε 50% βαρέα και ανθυγιεινά επαγγέλματα στο δικό μας κοινωνικοασφαλιστικό σύστημα, ενώ δεν ξεπερνά το 10% σε καμία άλλη χώρα. 'Εχουμε συντάξεις αναπηρίας, λες και ο Β' Παγκόσμιος Πόλεμος συνεχίζεται. 'Εχουμε πρόωρες συντάξεις, γραφειοκρατία, δημογραφικό πρόβλημα. Οι αναλογίες το ΙΚΑ, ενώ θα έπρεπε να είναι τέσσερα προς ένα, δηλαδή τέσσερις ασφαλισμένοι, ένας συνταξιούχος, είναι δυόμισι προς ένα.

Ακούστε και άλλο ένα τραγικό νούμερο, κύριοι συνάδελφοι, με τα στοιχεία του ΟΟΣΑ. Υπάρχει ένας δείκτης που μετρούν τη δημογραφική εξάρτηση -διότι πρέπει να ξέρουμε ότι η ανάπτυξη, απασχόληση και κοινωνική ασφάλιση είναι συγκοινωνούντα δοχεία- το ποσοστό δηλαδή των ατόμων που είναι πάνω από εξήντα πέντε ετών, σε σχέση με τον αριθμό των μεταξύ των δεκαπέντε και εξήντα τεσσάρων ετών, που θεωρείται ο ενεργός πληθυσμός. Στην Ελλάδα το 2000 υπολογίζεται ότι θα φθάσει το 25%, δηλαδή αυτοί που είναι πάνω από εξήντα πέντε ετών, σε σχέση με αυτούς που είναι κάτω από εξήντα πέντε ετών και προβλέπει η μελέτη του ΟΟΣΑ, σύμφωνα με τα δημογραφικά μας στοιχεία, ότι το 2030, αύριο δηλαδή, κύριοι συνάδελφοι, θα φθάσει το 41%.

Μια τραγική κατάσταση που σε καμιά άλλη χώρα δεν συμβαίνει. Εμείς, όμως, παίρνουμε αποσπασματικά μέτρα, κάνουμε χαριστικές πράξεις, μειώνουμε το όριο ηλικίας για τη συνταξιοδότηση με τροπολογία. Γιατί, κύριε Υπουργέ; Δεν υπάρχει χώρα σήμερα που να μην έχει θέσει, ως κατώτατο όριο συνταξιοδότησης τα εξήντα χρόνια. Αφού υπήρχε, γιατί δεν το στηρίζετε τουλάχιστον; Για να συνδιαλαγείτε δήθεν με τη ΓΣΕΕ;

Βλέπω τον κ. Πολυζωγόπουλο -ας μου επιτρέψει, τον εκτιμώ, αλλά κάποια στιγμή πρέπει να λέμε ορισμένα απλά πράγματα εδώ- να είναι ευχαριστημένος. Γιατί, κύριε Πολυζωγόπουλε;

Κύριε Υπουργέ, δεν καταλαβαίνετε ότι αυτή η πράξη δυναμιτίζει -σαν δείγμα πολιτικής ολόκληρο το ασφαλιστικό σύστημα; Πού θα πάτε με τέτοιες προοπτικές; Τι θα γίνει αλήθεια στο ασφαλιστικό μας σύστημα;

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)


 

  

Σελίδα 2674 

Τελειώνω, κύριε Πρόεδρε. Δείξτε, όμως, και σε εμένα μία ανοχή, όπως και στους άλλους συναδέλφους.

ΠΡΟΕΔΡΕΥΩΝ (Νικόλαος Κατσαρός): Δεν θα σας αδικήσουμε, κύριε συνάδελφε.

ΓΕΩΡΓΙΟΣ ΣΟΥΦΛΙΑΣ: Γνωρίζω την αγάπη σας και ευχαριστώ και τον Πρόεδρο της Βουλής, που μου έκανε την παραχώρηση -οφείλω να το πω- να μιλήσω σήμερα επί της αρχής.

Κυρίες και κύριοι συνάδελφοι, το ασφαλιστικό σύστημα το 1990 είχε επίσης ένα χρέος τρομακτικό, ένα τρισεκατομμύριο (1.000.000.000.000). Πήγαινε προς κατάρρευση, δεν είχαμε να πληρώσουμε συντάξεις και μισθούς. Τότε είχαμε το θάρρος και φέραμε το νόμο τον 1902, που ήταν θεσμικός νόμος και κατά ομολογίαν όλων των διεθνών οργανισμών, ΟΟΣΑ, Ευρωπαϊκή 'Ενωση κλπ, απέτρεψε την κατάρρευση αυτός ο ασφαλιστικός νόμος, μαζί με τους άλλους νόμους που ψηφίστηκαν εν συνεχεία από τη Νέα Δημοκρατία. Τα αποτελέσματα φαίνονται στο ΙΚΑ. Θα δείτε ότι το λειτουργικό έλλειμα το 1993 και 1994 είναι μηδέν και σήμερα φθάνει τα εκατόν τριάντα δισεκατομμύρια (130.000.000.000) δραχμές. Θυμάμαι το 1990, για ένα μήνα, παντού υπήρχε απεργία με λυσσώδεις αντιδράσεις συνδικαλιστών και κομμάτων. Τότε τολμήσαμε και το κάναμε. Σώσαμε το ασφαλιστικό σύστημα.

Σήμερα αλήθεια, τι κάνετε, κύριε Υπουργέ; Ξέρετε ότι πρέπει να ληφθούν σκληρές αποφάσεις, διότι μόνο έτσι θα υπηρετήσουμε το μέλλον του τόπου.

Και πρέπει να γνωρίζετε ότι υπάρχει μία πολύ απλή αρχή. Το αυτονόητο καθήκον της πολιτείας για κοινωνική προστασία των πολιτών πρέπει να στηρίζεται σε υγιείς βάσεις και σε ανάπτυξη. 'Οταν στηρίζεται σε δανεικά αυτοαναιρείται, διότι αναιρεί την ανάπτυξη του τόπου και τη βάση της στήριξης του ασφαλιστικού συστήματος.

Εγώ θα σας έλεγα κάτι πολύ απλό. 'Οταν έφερα το ν. 1902 το Σεπτέμβριο του 1990 είχα μιλήσει για μία δεύτερη φάση και είχα πει ότι στη δεύτερη φάση θα πρέπει να πάμε σε ένα σύστημα εθνικής σύνταξης, ίση για όλους τους 'Ελληνες και από εκεί και πέρα αυτή θα συμπληρώνεται με την αναλογική σύνταξη, σύμφωνα και μόνο με την αρχή της ανταποδοτικότητος. Οι άλλες μορφές συνταξιοδότησης, δηλαδή η επικουρική, η ιδιωτική ασφάλιση θα είναι υποβοηθητικές και θα εξαρτώνται από τον εργαζόμενο.

Κάνω αυτήν την πρόταση. Θα λύσει όλα τα προβλήματα. Οι αποσπασματικές λύσεις δεν κάνουν τίποτα. Ταυτόχρονα, όσο υπάρχουν παραθυράκια και πόρτες για να λειτουργεί το κομματικό κόστος μέσα στο ασφαλιστικό σύστημα, άλλο τόσο αυτή η βόμβα θα φορτίζεται και εύχομαι να μην εκραγεί, αν και ο ΟΟΣΑ -και αυτό πρέπει να σας το πω- στη μελέτη του λέει ότι θα έχουμε έκρηξη στο ασφαλιστικό σύστημα στην Ελλάδα το 2000.

Κύριοι συνάδελφοι, χρειάζεται γενναιότητα και ταχύτητα για να αντιμετωπιστούν ορισμένα προβλήματα. Είναι εθνική ανάγκη και ολόκληρη η πολιτική ηγεσία του τόπου -όχι μόνο η Κυβέρνηση- πρέπει να το αντιληφθεί αυτό το πράγμα, πιέζοντας την Κυβέρνηση για να λάβει τα αναγκαία, γενναία, τολμηρά και σκληρά μέτρα, για να σωθεί όχι μόνο το κοινωνικόασφαλιστικό σύστημα, αλλά για να εξασφαλισθεί και η πορεία μας προς την Οικονομική και Νομισματική 'Ενωση. Μη νομίζετε πως είναι άμοιρο το ασφαλιστικό μας σύστημα προς την πορεία μας αυτή.

Εγώ σας λέω -και τελειώνω με αυτό, κύριε Πρόεδρε και κύριε Υπουργέ-ότι τίποτε δεν μπορεί να γίνει σε αυτόν τον τόπο, αν δεν αποφασίσουμε ορισμένα απλά πράγματα. Θέλουμε να μπούμε στην Οικονομική και Νομισματική 'Ενωση; Αν θέλουμε να μπούμε, το τι πρέπει να γίνει, το γνωρίζουμε όλοι. Θέλουμε να έχουμε ένα υγιές κοινωνικοασφαλιστικό σύστημα και να υπάρχει η ελπίδα της κοινωνικής αλληλεγύης στο νέο που δεν είναι ακόμη εργαζόμενος;

Πρέπει να πάρουμε τα αναγκαία μέτρα και αυτά είναι γνωστά, αλλά πού η τόλμη όμως και πού η γενναιότητα. Και πάλι τα πλακώνει εδώ σε αυτόν τον τόπο το κομματικό κόστος και οι ρήσεις. Θα πάρουμε τις αποφάσεις μετά το 2000, δηλαδή μετά τις εκλογές.

Λυπάμαι πάρα πολύ, αλλά δυστυχώς τα βλέπω μαύρα και βλέπω αυτήν τη βόμβα να εκρήγνυται. Ευχαριστώ.

(Χειροκροτήματα από την πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι ο Βουλευτής κ. Ευάγγελος Αργύρης ζητεί ολιγοήμερη άδεια μετάβασης στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.

Επίσης τη συνεδρίασή μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" δεκαπέντε μαθητές από το SOUTHEASTERN κολλέγιο.

(Χειροκροτήματα)

Ο κύριος Υπουργός έχει το λόγο.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): 'Ηθελα να πω στους κυρίους συναδέλφους και ιδιαίτερα στον κ. Σουφλιά ένα στοιχείο για να το έχει στο αρχείο του. Η δανειοδότηση του ΙΚΑ κατά την περίοδο 1990-1993, ανήλθε σε εκατόν πενήντα επτά δισεκατομμύρια οκτακόσια εξήντα εκατομμύρια (157.860.000.000) δραχμές. Την περίοδο 1994-1997 μηδέν.

ΓΕΩΡΓΙΟΣ ΣΟΥΦΛΙΑΣ: Εδώ,κύριε Πρόεδρε, δεν ξέρω τι λέει ο κύριος Υπουργός ...

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Σουφλιά, έχετε το λόγο μόνο για μία παρατήρηση.

ΓΕΩΡΓΙΟΣ ΣΟΥΦΛΙΑΣ: 'Εχω την εισηγητική έκθεση του προϋπολογισμού σελίδες 218, 219, 220. Στον πίνακα 8,5 στην τελευταία στήλη, εκεί που λέει δανειακές ανάγκες, λέει "το ΙΚΑ διακόσια ενενήντα δύο δισεκατομμύρια (292.000.000.000)". Είναι γραμμένα. Μόνο για το 1998. Το 1997 οι δανειακές ανάγκες, σύμφωνα πάλι με τη σελίδα 219, ήταν διακόσια δεκατρία δισεκατομμύρια (213.000.000.000). Το 1996, σύμφωνα με τη σελίδα 218, ήταν εκατόν είκοσι δισεκατομμύρια (120.000.000.000).

ΜΙΛΤΙΑΔΗΣ ΠΑΠΑΙΩΑΝΝΟΥ (Υπουργός Εργασίας και Κοινωνικών Ασφαλίσεων): Μας μιλάτε για μία ανακύκλωση. Να σας πω και τις τράπεζες που πήγατε και τα πήρατε. Κι εγώ σας λέω ότι την περίοδο αυτή δεν δανειστήκαμε ούτε μία δραχμή. Περί άλλων λοιπόν θεμάτων συζητάει αυτήν τη στιγμή ο κ. Σουφλιάς.

ΓΕΩΡΓΙΟΣ ΣΟΥΦΛΙΑΣ: Είστε Υπουργός Εργασίας και πρέπει να γνωρίζετε πολύ καλά ότι υπάρχει μια διαφορά μεταξύ του δανεισμού, των δανειακών αναγκών και του όρου καθαρών δανειακών αναγκών. Καθαρές δανειακές ανάγκες λέμε όχι αυτές που παίρνουμε για να ικανοποιήσουμε τα χρεωλύσια, αλλά αυτές που μας χρειάζονται για τις ανάγκες μας. Και αυτό έχει σημασία. Αυτά που σας διαβάζω είναι από τον προϋπλογισμό. 'Ο,τι και να πείτε εσείς, τα λέει ο προϋπολογισμός.

ΠΡΟΕΔΡΕΥΩΝ (Νικόλαος Κατσαρός): Ο κ. Σωτηρόπουλος έχει το λόγο.

ΒΑΣΙΛΕΙΟΣ ΣΩΤΗΡΟΠΟΥΛΟΣ: Κυρίες και κύριοι συνάδελφοι, σε ένα δημοκρατικό πολίτευμα εάν δεν υπάρχει μία κοινωνική πολιτική, που να προστατεύει τις αδύναμες οικονομικά τάξεις, δεν μπορεί να επαίρεται αυτό το πολίτευμα. Σήμερα όλες οι χώρες σε όλον τον κόσμο αντιμετωπίζουν τεράστιο πρόβλημα στην αντιμετώπιση των οικονομικών προβλημάτων που γεννώνται λόγω των κοινωνικών δαπανών. Τα αίτια είναι πολλά. 'Εχουν επισημανθεί αλλά πρέπει να τονισθούν ιδιαίτερα, διότι και η χώρα μας πλήττεται από το σύνολο αυτών των αιτίων.

Πρώτα από όλα θέλω να αναφερθώ στα δημογραφικά. Επεσήμανε ο κ. Σουφλιάς τι ποσοστό θα είναι οι άνω των εξήντα πέντε ετών το 2005. Σήμερα το ποσοστό των ηλικιωμένων άνω των εξήντα πέντε ετών καλύπτει το 17% του συνόλου του πληθυσμού. 'Εχει γίνει ανατροπή της σχέσεως εργαζομένων ασφαλισμένων. 'Ενα ταμείο για να είναι εύρωστο οικονομικά πρέπει η αναλογία αυτή να κυμαίνεται ως


 

  

Σελίδα 2675 

εξής: ένας συνταξιούχος πέντε εργαζόμενοι ή τέσσερις. Σήμερα στη χώρα μας ο συσχετισμός είναι 1 προς 2,3 και σε πολλά ταμεία είναι ένα προς ένα και σε άλλα έχει πέσει κάτω της μονάδος. Αντιλαμβάνεστε ότι υπάρχει τεράστιο πρόβλημα.

Η μεγάλη εξέλιξη της τεχνολογίας, οι μεγάλες απαιτήσεις που δημιουργούνται σε όλους τους ανθρώπους, λόγω αυτής της προόδου, και τα πολλά προνοιακά επιδόματα που δίνονται στις ασθενέστερες τάξεις, όλα αυτά έχουν οδηγήσει σε μεγάλο πονοκέφαλο όχι μόνο τη φτωχή Ελλάδα, αλλά και πλούσιες χώρες όσον αφορά την αντιμετώπιση των κοινωνικών δαπανών.

Στη χώρα μας η κατάσταση αυτή είναι ακόμα πιο τραγική. Και αυτό οφείλεται, εκτός από όλα αυτά που ανέφερα προηγουμένως και στη μεγάλη ανεργία που σήμερα ξεπερνά το 10%, πεντακόσιες χιλιάδες περίπου είναι άνεργοι, αλλά συγχρόνως έχουμε και πεντακόσιες χιλιάδες εργαζόμενους αλλοδαπούς, που είναι όλοι ανασφάλιστοι. Δεν πρόκειται δε ούτε με τα νέα μέτρα που θα πάρει η Κυβέρνηση όπως ανακοινώθηκε, με την πράσινη κάρτα και την κάρτα εργασίας, να ωφεληθούν τα ταμεία και να συλληφθούν όλοι αυτοί οι αλλοδαποί που σήμερα εργάζονται ώστε να πληρώνουν οι εργοδότες τους τις ανάλογες εισφορές στα ταμεία.

Πρέπει επίσης να επισημανθεί ότι στα μεγάλα έργα που γίνονται σήμερα και που θα φτάσουν γύρω στα δέκα τρισεκατομμύρια (10.000.000.000.000) δραχμές εργάζονται πολλοί αλλοδαποί και οι εταιρείες που εκτελούν τα έργα αυτά δεν πληρώνουν τις πρέπουσες εισφορές στα ασφαλιστικά ταμεία. Θα καταρρεύσουν τα ταμεία μόνο και μόνο από τα έργα που εκτελούνται σήμερα και με τις ρήτρες που έχουν υπογραφεί από την Κυβέρνηση και τις εταιρείες που τα εκτελούν.

Η κακοδιοίκηση των ταμείων, όλες αυτές τις δεκαετίες και η εκμετάλλευση των αποθεματικών έχει οδηγήσει στην κατάρρευσή τους. Διότι πρέπει να ομολογήσουμε ότι η πρόοδος που επετεύχθη στην Ελλάδα έγινε από τα διαθέσιμα των ταμείων που η Τράπεζα της Ελλάδος τα έπαιρνε και χρηματοδοτούσε τους επιχειρηματίες, ενώ τα ταμεία δεν έπαιρναν τόκο ή αναγκάζονταν να δανειοδοτούνται από άλλες εμπορικές τράπεζες με υψηλά επιτόκια.

Ζητάμε σήμερα να γίνει καλύτερη αξιοποίηση των αποθεματικών των ταμείων. Και έχουν πραγματικά επενδυθεί και σε αμοιβαία κεφάλαια και στα ομόλογα του δημοσίου ένα μέρος των διαθεσίμων αυτών των ταμείων. Και δεν ξέρω με τα παιχνίδια που γίνονται στα χρηματιστήρια σήμερα ποια θα είναι η τύχη αυτών των διαθεσίμων. Δηλαδή μη τυχόν, η αξιοποίηση, αντί να γίνει επι τα βελτίω, γίνει επί τα χείρρω.

Δεν έχουμε ακόμη μηχανοργάνωση των ταμείων. Ακούμε μηχανοργάνωση, σύγχρονος έλεγχος των ταμείων και μηχανοργάνωση δεν υπάρχει.

'Οσον αφορά την τριμερή χρηματοδότηση, είναι πράγματι ουσιαστική η συμμετοχή του κράτους, του εργοδότου, του εργαζόμενου αλλά και πάλι δεν είναι ισομερής. Υπάρχουν ασφαλισμένοι σε διάφορα ταμεία, που οι ασφαλιστικές τους εισφορές φθάνουν σε πολύ υψηλά σημεία, στο 70% περίπου της κάλυψής τους. Ενώ σε άλλα ταμεία η ποσοστιαίες αναλογίες είναι πολύ μικρότερες. Ούτε οι πόροι που διατίθενται από τα ταμεία προς τους ασφαλισμένους είναι το ίδιο ανάλογοι. Υπάρχουν ταμεία που δίνουν επικουρική σύνταξη τριάντα χιλιάδες (30.000) δραχμές και υπάρχουν ταμεία που δίνουν τρακόσιες χιλιάδες(300.000) δραχμές. Υπάρχουν ταμεία που δίνουν επίδομα τοκετού πενήντα χιλιάδες (50.000 ) και υπάρχουν ταμεία που δίνουν πεντακόσιες χιλιάδες (500.000) δραχμές.

'Ολα αυτά δεν θα πρέπει να μπουν σε μια ισορροπία, σε μια ομοιομορφία; Οι εισφορές που πληρώνουμε για τα ταμεία -και ο εργοδότης και ο εργαζόμενος- είναι από τις υψηλότερες της Ευρώπης. 'Ενας μισθωτός με διακόσιες χιλιάδες (200.000) δραχμές το μήνα έχει εισφορές εκατό χιλιάδες (100.000) δραχμές. Πενήντα πέντε (55.000) δραχμές επιβαρύνεται ο εργοδότης και τριάντα πέντε (35.000) δραχμές ο ίδιος ο εργαζόμενος. Δεν μπορούμε συνέχεια να λέμε ότι θα αυξήσουμε τις εισφορές, γιατί θα έχουμε μετά άλλη ιστορία, θα έχουμε μια ανάκαμψη της ανάπτυξης.

Υπάρχει το εξής περίεργο το οποίο έχει θιγεί από τους συναδέλφους και για το οποίο θα μου επιτρέψετε να κάνω και εγώ μια αναφορά. Ενώ ακούσαμε τον σύμβουλο του Πρωθυπουργού, καθηγητή κ. Σπράο, να ενοχλείται από το γεγονός ότι οι 'Ελληνες δεν πεθαίνουν νέοι και δεν γεννάνε πολλά παιδιά με αποτέλεσμα να καταρρεύσουν τα ταμεία, έρχεται ξαφνικά η τροποποίηση των νόμων που υπάρχουν και συγκεκριμένα τροποποιούνται οι νόμοι, του κ. Σουφλιά και του κ. Σιούφα. Δεν ξέρω εάν το κυβερνών κόμμα βλέπει εκλογές ή υπολογίζει τόσο πολύ το κομματικό κόστος μετά από τρία χρόνια που θα έχουμε εκλογές, εκτός κι εάν προβλέπει τίποτε άλλο γρηγορότερα, πλην όμως κάτι δεν πάει καλά. Δεν υπάρχει καμιά αξιοπιστία. Γίνεται δε ένας κοινωνικός διάλογος. Για πρώτη φορά γίνεται κοινωνικός διάλογος για να μειωθούν οι αποδοχές και να καταργηθούν τα πλεονεκτήματα των εργαζομένων. Μειώνονται οι επικουρικές συντάξεις, καταργούνται πολλά πολυτεκνικά επιδόματα. Σήμερα, ένας κοινωνικός διάλογος για να έχει αξία, μια και συμμετέχουν η ΓΣΕΕ και άλλοι κορυφαίοι συνδικαλιστικοί φορείς, θα πρέπει σε συνεργασία με την Κυβέρνηση να καθορισθεί ένα minimum παροχών που να εξασφαλίζει, που να εγγυάται μία αξιοπρεπή διαβίωση του ατόμου. Από εκεί και πέρα, εάν ο ίδιος θέλει να προσθέσει ο,τιδήποτε, είναι ελεύθερος. 'Ομως, το κράτος είναι υποχρεωμένο να εξασφαλίσει τα κατώτερα εχέγγυα για μια αξιοπρεπή διαβίωση. Κάτι τέτοιο όμως δεν γίνεται.

Ξαφνικά τώρα ακούσαμε ότι ο Υπουργός θα ρυθμίσει το θέμα των επικουρικών συντάξεων. Δεν ξέρω εάν έχετε καταλήξει σε συμφωνία με τους κοινωνικούς εταίρους, αλλά είσθε συνεπείς, διότι είχατε πει στην επιτροπή ότι μέχρι 1.1.1998 θα ρυθμίσετε το θέμα των επικουρικών συντάξεων με κοινωνικό διάλογο. Δεν ξέρω εάν οι κοινωνικοί εταίροι σας έδωσαν εν λευκώ εξουσιοδότηση να ρυθμίσετε κατά το δοκούν το θέμα των επικουρικών συντάξεων.

Πράγματι, αυτό το νομοσχέδιο φοβούμαι ότι δεν θα προσφέρει τα αναμενόμενα. Δημιουργεί διάφορες διευθύνσεις, διάφορα τμήματα, διάφορες κοινές επιτροπές του Ι.Κ.Α. με υπαλλήλους άλλων οργανισμών, του Δημοσίου και της Τοπικής Αυτοδιοίκησης. Θα εργάζονται Κυριακές, νύχτες κλπ. Δεν ξέρω εάν τα συνδικαλιστικά τους όργανα τους επιτρέψουν να κάνουν και αυτήν την εργασία, ή με τι δαπάνες θα επιβαρυνθεί το Ι.Κ.Α. για τη λειτουργία όλων αυτών των επιτροπών.

Επίσης, στο άρθρο 2 προβλέπεται διαφορετική αντιμετώπιση για τους οφειλέτες προς το Ι.Κ.Α. Μετά από μια πενταετία οι οφειλές του δημοσίου παραγράφονται, ενώ για τους ιδιώτες θα ισχύει η δεκαετία. Δεν έχει σημασία ποιο είναι το ύψος των οφειλών του δημοσίου ή του ιδιωτικού τομέα. Σημασία έχει ότι υπάρχει διαφορετική αντιμετώπιση.

Κυρίες και κύριοι συνάδελφοι, το θέμα της κοινωνικής ασφάλισης είναι από τα πλέον βασικά θέματα που αντιμετωπίζουν όλες οι χώρες, πλούσιες και φτωχές. 'Ενας κοινωνικός μελετητής στη Σουηδία είπε ότι το 2005 η φορολογία, οι εισφορές προς τα ταμεία θα καλύπτουν το 70% των αποδοχών του κάθε εργαζόμενου. Δεν θα τους μένει τίποτε άλλο παρά μόνο ένα ελάχιστο εισόδημα, ένα χαρτζηλίκι για να καλύπτουν στοιχειώδεις ανάγκες.

Σας είπε δε ο κ. Σουφλιάς, σε ποια θέση ήταν τα ταμεία το 1990, στο τέλος της δεκαετίας του '80. Με τους νόμους δε που ψήφισε η Νέα Δημοκρατία προσπάθησε να ανακόψει την κατάρρευση των ταμείων. Σήμερα, κινείσθε προς την αντίθετη κατεύθυνση για καθαρά κομματικούς λόγους και φοβούμαι ότι πολύ σύντομα θα καταρρρεύσουν τα ταμεία και θα βρεθούμε σε δύσκολη θέση να μην υπάρχουν χρήματα για να δοθούν ακόμα και οι συντάξεις, όπως συνέβη το 1990, που πραγματικά ενθυμείσθε τότε τα Χριστούγεννα του 1989 τι θόρυβος είχε γίνει από το γεγονός ότι δεν υπήρχαν χρήματα για συντάξεις. Εάν συνεχισθεί η ίδια τακτική, φοβούμαι ότι πολύ σύντομα θα βρεθούμε στην ίδια θέση. Ευχαριστώ πολύ.

(Χειροκροτήματα από την πτέρυγα της Νέας Δημοκρατίας.)

ΔΗΜΗΤΡΙΟΣ ΣΙΟΥΦΑΣ: Μπορώ να έχω το λόγο για ένα


 

  

Σελίδα 2676 

λεπτό, κύριε Πρόεδρε;

ΠΡΟΕΔΡΕΥΩΝ (Νικόλαος Κατσαρός): 'Εχει ζητήσει το λόγο ο κύριος Υπουργός. Αν δεν έχει αντίρρηση...

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Παρακαλώ.

ΠΡΟΕΔΡΕΥΩΝ (Νικόλαος Κατσαρός): Ορίστε, έχετε το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ο Υπουργός Εργασίας και Κοινωνικών Ασφαλίσεων είπε πριν από λίγο ότι στην περίοδο '93-'97 δεν έγινε κανένας δανεισμός. Παρά την αμφισβήτηση αυτού του στοιχείου...

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Με τι στοιχεία το αμφισβητείτε; Φέρτε κάτι.

ΔΗΜΗΤΡΙΟΣ ΣΙΟΥΦΑΣ: 'Ενα λεπτό, κύριε Υπουργέ, θα σας απαντήσω. Υπήρξε δανεισμός του ΙΚΑ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Δεν υπήρξε.

ΔΗΜΗΤΡΙΟΣ ΣΙΟΥΦΑΣ: Υπήρξε δανεισμός. Αλλά εγώ θα προσχωρήσω στην άποψή σας, ότι δεν δανειστήκατε. Δεν διερωτάσθε, γιατί δεν δανειστήκατε την περίοδο '93-'97; Δεν δανειστήκατε, γιατί υπήρξαν οι παρεμβάσεις της Νέας Δημοκρατίας. Και δεύτερον, το 1990 το ΙΚΑ βρέθηκε με Κυβέρνηση Νέας Δημοκρατίας, με πεντακόσια δισεκατομμύρια (500.000.000.000) χρέος, την περίοδο 1981-1989, το οποίο με το ρυθμό που αυξανόταν, μέχρι το 1994 θα είχε φτάσει τα δύο χιλιάδες δισεκατομμύρια (2.000.000.000.000). Ενθυμείσθε πόσο παραλάβατε το χρέος των προηγουμένων δανείων του ΙΚΑ το 1993; Περί τα εκατόν εβδομήντα δισεκατομμύρια (170.000.000.000). Γιατί η Νέα Δημοκρατία παρενέβαινε και αναλάμβανε η πολιτεία τα δάνεια, τα οποία είχε κάνει το ΙΚΑ, για να το οδηγήσει στην εξυγίανση. Και επιπλέον, οι νόμοι της Νέας Δημοκρατίας δίνουν ετησίως τετρακόσια δισεκατομμύρια (400.000.000.000) επιπλέον έσοδα στο ΙΚΑ. Αυτή ήταν η γενναία παρέμβαση, που έσωσε τον πρώτο ασφαλιστικό φορέα της χώρας. Και οφείλετε τουλάχιστον να το αναγνωρίσετε, γιατί έγινε για το καλό του ελληνικού λαού.

ΠΡΟΕΔΡΕΥΩΝ (Νικόλαος Κατσαρός): Ο κ. Φαρμάκης, Υφυπουργός Εργασίας και Κοινωνικών Ασφαλίσεων, έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, ζήτησα να παρέμβω σ' αυτό το στάδιο της διαδικασίας, για να απαντήσω σε κάποιους συναδέλφους, που μίλησαν χθες το βράδυ αργά και κάποιους που μίλησαν σήμερα επί της αρχής και ειδικότερα να αναφερθώ σε όσα δύο εκλεκτοί πράγματι συνάδελφοι, ο συνάδελφος κ. Σιούφας και ο συνάδελφος κ. Σουφλιάς ανέφεραν χθες ο πρώτος και σήμερα ο δεύτερος. Αναφέρομαι ιδιαίτερα σ' αυτούς, όχι γιατί οι άλλοι συνάδελφοι δεν είπαν σημαντικά πράγματα, αλλά γιατί εκείνοι είχαν την ευθύνη μεταξύ 1990 και 1993 και εισήγαγαν και στήριξαν στην Εθνική Αντιπροσωπεία την ασφαλιστική νομοθεσία της Νέας Δημοκρατίας. Και δράττομαι της ευκαιρίας, να πω στον κ. Σιούφα ότι κανείς ποτέ από την Κυβέρνηση, ούτε ο Υπουργός ούτε άλλοι κυβερνητικοί παράγοντες ούτε εγώ ως Υφυπουργός Κοινωνικών Ασφαλίσεων, όταν αναφερόμαστε στην ασφαλιστική νομοθεσία της Νέας Δημοκρατίας, δεν αναφερόμαστε σε νόμους του Σιούφα. Ποτέ. Αυτό έχει συμβεί πολλές φορές από δικούς σας συναδέλφους, αγαπητέ κύριε Σιούφα. Δεν θέλω να μιλήσω με ονόματα, αλλά δεν έχει συμβεί ποτέ από εμάς. Για μας, πράγματι αυτή η νομοθεσία είναι η νομοθεσία της Νέας Δημοκρατίας. Δεν το συζητούμε.

Ακούσαμε πολλά από χθες, πολύ λίγα για το νομοσχέδιο. Η συζήτηση, μου επιτρέπετε να πω, ότι μεταβλήθηκε τις περισσότερες φορές σε επερώτηση. Ακούστηκαν αριθμοί, επαναλήφθηκαν γνωστά πράγματα. Υπήρξε κάποιες στιγμές και ένταση και αμφισβήτηση των αριθμών, των οφειλών, των χρεών του δημοσίου, των ιδιωτών, των δανεισμών, των μη δανεισμών κλπ., αναφορές που θεωρώ ότι πέρα από την αμφισβήτηση, που έχουμε στα στοιχεία που αναφέρθηκαν, ότι δεν βοηθούν στη βελτίωση των σχεδίων νόμου, το οποίο συζητούμε.

Θα μπορούσαμε με μία επερώτηση να κουβεντιάσουμε θέματα του ΙΚΑ γενικότερα, να αναφερθούμε με στοιχεία στους πραγματικούς αριθμούς. Και επίσης, θα έλεγα στον κ. Μιχαλολιάκο, Κοινοβουλευτικό Εκπρόσωπο της Νέας Δημοκρατίας, και για τα θέματα της ανεργίας, στα οποία αναφέρθηκε χθες με έμφαση στην ομιλία του. Και γι' αυτό το θέμα δεν έχει κινηθεί από την πλευρά σας η διαδικασία του κοινοβουλευτικού ελέγχου, επίσης με μία επερώτηση, για να κουβεντιάσουμε πώς ήταν στο παρελθόν, πώς είναι σήμερα, τι μέτρα έχουν ληφθεί για την απασχόληση, για την ανάπτυξη από την πλευρά μας, τι μας παραδώσατε ως Νέα Δημοκρατία και ποια είναι τα στοιχεία σήμερα.

Διότι εδώ βεβαίως μπορούμε όλοι με κορώνες να υπερασπιζόμαστε ό,τι θέλουμε. Κάποια στιγμή όμως, με ψυχραιμία και αντικειμενικότητα μπορούμε να διαφωνούμε, αλλά τουλάχιστον να πληροφορούμε έγκυρα όσους μας ακούνε για την πραγματική κατάσταση της οικονομίας και της κοινωνικής ασφάλισης στη χώρα μας.

Πολλοί συνάδελφοι έκαναν γενικές διαπιστώσεις, με τις οποίες δεν διαφωνούμε, για την πραγματική κατάσταση του ασφαλιστικού μας συστήματος και για τα προβλήματά του. Και πρότειναν κάποιες λύσεις, όπως εκείνοι τις αντιλαμβάνονται.

Η Κυβέρνηση δεν μίλησε ποτέ για κατάρρευση -γιατί αναφέρθηκε και αυτό- του ασφαλιστικού συστήματος. Για κατάρρευση δεν μίλησε κανείς. Ο κ. Σουφλιάς είπε σήμερα ότι κάποιοι ειδικοί μίλησαν για κατάρρευση, όπως και ο διοικητής του Ι.Κ.Α. Κανείς δεν μίλησε για κατάρρευση αφού όλοι βάζουν μία κρίσιμη ημερομηνία, που αν μέχρι τότε δεν ληφθούν μέτρα, θα έχουν πολλαπλασιαστεί τόσο τα προβλήματα του ασφαλιστικού μας συστήματος ώστε μπορεί να οδηγηθούμε στην κατάρρευσή του. Αυτή η κρίσιμη ημερομηνία είναι το 2010. Γνωρίζουμε ότι όλοι βάζουν ένα διάστημα από σήμερα, περισσότερο από δέκα χρόνια, για να υπάρξει μεγάλη κρίση στο ασφαλιστικό μας σύστημα το οποίο έχει τις αντοχές του.

Θέλω να δηλώσω από αυτό το Βήμα και εγώ -το έχουν πει πολλές φορές και άλλοι από την πλευρά της Κυβερνήσεως- ότι η νομοθεσία της Νέας Δημοκρατίας βοήθησε. Δεν ήταν τομή, δεν ήταν προσπάθεια εξυγιαντική μακρόπνοη. Οι ισχυρισμοί και των ιδίων των εμπνευστών έχουν διαψευστεί ήδη.

'Ελεγε τότε ο κ. Σιούφας και ο κ. Σουφλιάς ότι με εκείνη την ασφαλιστική μεταρρύθμιση -εμείς υποστηρίζουμε ότι δεν ήταν μεταρρύθμιση- παίρνει ανάσα το σύστημα για είκοσι χρόνια. Τώρα λέμε όλοι "τρέξτε, να παρθούν αμέσως μέτρα". Πού είναι λοιπόν τα είκοσι χρόνια; Πέντε χρόνια δεν έχουν περάσει από το 1993 που δεν είστε κυβέρνηση σε αυτή τη χώρα. Αποδείχθηκε από τον ίδιο το χρόνο ότι ήταν απλή ασπιρίνη εκείνη η δήθεν μεταρρύθμιση του ασφαλιστικού συστήματος που δεν βοήθησε καθόλου, γιατί δεν αγγίξατε όσα "πονάνε". Τι κάνατε για την οργάνωση και τη λειτουργία του ασφαλιστικού συστήματος για το μέλλον; Μειώσατε κατά έναν έστω τον αριθμό των ασφαλιστικών φορέων; Πώς είδατε το θέμα της χρηματοδότησης, των πόρων του ασφαλιστικού συστήματος;

Δεν υπήρξαν γενναίες παρεμβάσεις λοιπόν. Και έρχεται σήμερα ο κ. Σουφλιάς σε αντίφαση με τον ίδιο του τον εαυτό, αλλά και όλοι σας και κατακεραυνώνετε όσους τόλμησαν να πουν την αλήθεια, διεθνείς οργανισμούς ή ειδικούς στην Ελλάδα. Και δεν τους κατακεραυνώνετε μόνο, αλλά μεταφέρετε τα λόγια τους σε λόγια κυβερνητικά και τις απόψεις τους σε κυβερνητικές απόψεις. Ομιλείτε για αναλγησία και λέτε ότι τους χρησιμοποιούμε για να τρομοκρατήσουν τους εργαζόμενους. Από την άλλη μεριά έρχεται ο κ. Σουφλιάς και λέει ότι "πρέπει να πάρετε σκληρά μέτρα, χωρίς να υπολογίζετε το πολιτικό κόστος". Το είπε ο ίδιος σήμερα και το λέτε και εσείς. Με ποιον είστε επιτέλους; Με εκείνους που λένε την αλήθεια, με εκείνους που προτείνουν μέτρα, με εκείνους που μιλούν για "ακινησία", με εκείνους που υπολογίζουν ή με εκείνους που δεν υπολογίζουν το πολιτικό κόστος; Να το


 

  

Σελίδα 2677 

ξέρουμε.

Πείτε μας μερικές προτάσεις. Να πάρουμε μέτρα τώρα για το ασφαλιστικό σύστημα; Με διάλογο, χωρίς διάλογο, με ποια διαδικασία; Να ακούσουμε τους συνδικαλιστές, να μην ακούσουμε τους συνδικαλιστές; Τι θέλετε επιτέλους να κάνουμε; Να κυβερνήσουμε μόνοι μας χωρίς το δικό σας λόγο; Πείτε μας ποια είναι η θέση σας στο ασφαλιστικό σύστημα. Αν θεωρείτε ότι είναι σήμερα υπό κατάρρευση να το πείτε. Τι μέτρα προτείνετε και αν πρέπει να γίνουν επειγόντως αυτές οι ρυθμίσεις. Μήπως ο διάλογος δεν είναι αναγκαίος ή προκαλεί καθυστερήσεις; Διότι εμείς επιλέξαμε αυτό το δρόμο. Δεν ξέρω αν έχετε αντίρρηση και αν θα έπρεπε να ακολουθήσουμε το δικό σας, χωρίς διάλογο, δρόμο που δεν οδήγησε δα και πουθενά ή πρέπει να ακολουθούμε τη διαδικασία που εμείς επιλέξαμε. Περιμένετε, κύριοι συνάδελφοι. Γιατί αμφισβητείτε το διάλογο; Υπάρχει τέλος, κύριε Μιχαλολιάκο. Είπατε ότι δεν όρισε ο Υπουργός ημερομηνία. Πώς δεν όρισε ημερομηνία ο Υπουργός;

Σας είπε ότι η πρώτη ενότητα τελειώνει σε συγκεκριμένη ημερομηνία, η δεύτερη ενότητα κουβεντιάζετε ήδη και θα εξελιχθεί σε όλο το 1998 και ότι, αν υπάρξουν παρεμβάσεις και ανατροπές στην ασφαλιστική νομοθεσία της Νέας Δημοκρατίας, θα υπάρξουν και θα αποφασιστούν -ως τελικές επιλογές της Κυβέρνησης, αφού εκείνη έχει την εντολή απo τον ελληνικό λαό- μετά το τέλος του διαλόγου. Αυτά είναι καθαρά λόγια, τα έχουμε πει πολλές φορές. Μπορείτε να τα αμφισβητείτε όσο θέλετε, αλλά πρέπει να λέτε την αλήθεια.

Να πάω τώρα σε κάποια ειδικά θέματα. Εμείς δεν ισχυριστήκαμε ποτέ ότι αυτό το νομοσχέδιο λύνει όλα τα προβλήματα της κοινωνικής ασφάλισης, κάτι για το οποίο μας κρίνετε και μας επικρίνετε από χθες. Είναι πράγματι ένα άθροισμα διατάξεων.

Είναι έξι-επτά άρθρα που αναφέρονται στα θέματα του Ι.Κ.Α. τα επείγοντα, κυρίως το θέμα του περιορισμού της εισφοροδιαφυγής. Αυτό δεν έρχεται σε καμία αντίθεση με το διάλογο. Από το διάλογο θα προκύψουν και άλλα μέτρα για την πάταξη της εισφοροδιαφυγής.

Υπάρχει μία σειρά διατάξεων που αναφέρεται σε όλους τους ασφαλιστικούς οργανισμούς και τους ασφαλισμένους. Τρέχοντα θέματα δηλαδή που δυσκολεύουν την εξυπηρέτηση των ασφαλισμένων από τους ασφαλιστικούς οργανισμούς.

Και υπάρχουν και οι τροπολογίες που κάνουν νόμους του Κράτους τις κυβερνητικές δεσμεύσεις και τις κυβερνητικές εξαγγελίες.

Με την ανακοίνωση του Προϋπολογισμού, ο ίδιος ο Πρωθυπουργός και οι οικονομικοί Υπουργοί είπαν ότι θα υπάρξουν ελαφρύνσεις στους συνταξιούχους. Θα διευρυνθεί το ΕΚΑΣ και σε ηλικίες κάτω των εξήντα πέντε ετών και σε ειδικές κατηγορίες ευαίσθητων κοινωνικά ομάδων. Αυτό το κάνουμε νόμο.

'Ερχεται ο κ.Σιούφας και λέει: Γιατί το ρίχνετε το βάρος της δαπάνης στους ασφαλιστικούς οργανισμούς. Μα, κύριε Σιούφα, διαβάστε την τροπολογία. Και στην πρώτη ρύθμιση και σε αυτήν αναφέρεται σαφώς ότι η δαπάνη για το ΕΚΑΣ καταβάλλεται από τον κρατικό προϋπολογισμό, όπου υπάρχει και εγγεγραμμένο κονδύλι.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού.)

Κύριε Πρόεδρε, να υπάρξει η ίδια ανοχή τουλάχιστον που υπήρξε για τους άλλους συναδέλφους.

Υπάρχουν και οι άλλες τρεις ρυθμίσεις σε μία τροπολογία: Το περίφημο θέμα των επικουρικών συντάξεων και του περιορισμού τους στο 20%, αν δεν καταργηθεί η σχετική διάταξη από 1.1.1998, της κύριας σύνταξης ή του συντάξιμου μισθού και η κατάργηση των εξαμήνων που ανέβαζαν το όριο ηλικίας μόνο στους άνδρες και για το Ι.Κ.Α. από τα πενήντα οκτώ στα εξήντα. Δεχθήκαμε το κατηγορώ του κ.Σιούφα χθες γιατί βεβαίως ήταν διατάξεις δικές του.

ΔΗΜΗΤΡΙΟΣ ΣΙΟΥΦΑΣ: 'Οχι, από αυτήν την άποψη, κύριε Υπουργέ, δεν είναι τίποτα δικό μου.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας παρακαλώ, κύριε Σιούφα. Δεν θα σας αδικήσω. Την φράση "δικές του" βάλτε την σε εισαγωγικά. Αναφέρθηκα πριν τι εννοώ. Οι νόμοι δεν είναι δικοί σας. Είναι της παράταξής σας.

ΔΗΜΗΤΡΙΟΣ ΣΙΟΥΦΑΣ: Του Ελληνικού Κοινοβουλίου.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Του ελληνικού Κοινοβουλίου, μετά από εισήγησή σας, ψηφισμένοι νόμοι.

Τι έλεγε ο νόμος, που προσπαθήσατε να μας εξηγήσετε χθες και ούτε λίγο ούτε πολύ μας είπατε ότι δεν τον κατανοήσαμε; Απλά είναι τα πράγματα, δεν χρειάζεται καμία διασάφηση. 'Οσοι ασφαλιστικοί οργανισμοί, μετά από αναλογιστική μελέτη που πρέπει να κάνουν, αποδειχθεί ότι δεν βρίσκονται σε καλή οικονομική κατάσταση, θα έχουν δηλαδή αναλογιστικό έλλειμμα στο μέλλον, δεν μπορούν από 1.1.1998 να δίνουν επικουρική σύνταξη περισσότερο από το 20% της κύριας σύνταξης.

ΔΗΜΗΤΡΙΟΣ ΣΙΟΥΦΑΣ: Πότε το έλεγε αυτό, κύριε Υπουργέ;

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σας παρακαλώ, κύριε Σιούφα!

'Ελεγε και κάτι άλλο. 'Εδινε τη δυνατότητα στον αρμόδιο Υπουργό με τη συνυπογραφή του συναρμόδιου Υπουργού, να μειώσει σε αυτό το ύψος και τις συντάξεις των ήδη συνταξιούχων.

Τι θα συνέβαινε αν εφαρμόζαμε τη διάταξη; Αυτήν την πραγματικά κακή και άδικη διάταξη; Και το πιστεύω αυτό που λέω. Τα ταμεία τα επικουρικά, που είχαν την οικονομική δυνατότητα και που είναι ελάχιστα -γιατί έχουν ισχυρό οικονομικό πόρο, είναι άλλο θέμα αυτό-θα εξακολουθούσαν τις ήδη υψηλές επικουρικές συντάξεις να τις ανεβάζουν και άλλο, όσο θέλουν, ενώ στη συντριπτική πλειοψηφία των ασφαλισμένων για επικουρική ασφάλιση, που είναι το 90% -σας λέω με νούμερα, θα τα πω και στη συζήτηση της τροπολογίας- θα είχαμε μία μείωση ίσως και υποδιπλασιασμό της επικουρικής σύνταξης που δεν θα μπορούσε να καλύψει βέβαια καμία αύξηση. Αυτό θα αφορούσε το Ι.Κ.Α.-ΤΕΑΜ, του Ταμείου Μετάλλου, δηλαδή, εκατομμύρια ασφαλισμένων στην επικουρική ασφάλιση.

Αυτοί θα έπαιρναν λιγότερα χρήματα, δεκαπέντε χιλιάδες (15.000) με είκοσι χιλιάδες (20.000), όπως είπε και ο Υπουργός χθες και θα τους δίναμε από την άλλη μεριά το 2,5% -δεν ξέρω σε ποια αύξηση αντιστοιχεί- που δεν θα τους κάλυπτε βεβαίως θα είχαν κάθε λόγο να είναι στο δρόμο και να μας μέμφονται για τις αποφάσεις μας. Αυτή η διάταξη, θα έκανε τους μεγάλους μεγαλύτερους και θα δυσκόλευε τους χαμηλοσυνταξιούχους και την καταργούμε.

Θα συζητήσουμε για τις επικουρικές συντάξεις στο διάλογο. Το ζήτησε η ίδια η ΓΣΕΕ, το ζητάνε όλοι οι συνταξιούχοι, να συζητηθεί το θέμα "επικουρικές συντάξεις και κοινωνικοί πόροι". 'Ολα αυτά είναι στο τραπέζι του διαλόγου.

Είπε ο κ. Σιούφας επίσης: "Βάζετε όμως διάταξη, με την οποία δίνετε την εξουσιοδότηση στον Υπουργό να αποφασίζει μόνος του πώς θα αυξάνει τις συντάξεις". Κύριε Σιούφα, αυτά θεσπίζει η δική σας διάταξη. Θα σας διαβάσω το πρώτο εδάφιο του άρθρου 54: "Το ύψος της επικουρικής σύνταξης που χορηγείται από τους φορείς επικουρικής ασφάλισης μισθωτών καθορίζεται με απόφαση του Υπουργού Υγείας και Πρόνοιας" -αυτόν τον τίτλο είχε τότε-"μετά από σύνταξη αναλογιστικής μελέτης και γνώμη του διοικητικού συμβουλίου". Παρακάτω, στο τρίτο εδάφιο λέτε: "Πάντως, σε καμιά περίπτωση δεν μπορεί να υπερβαίνει από 1.1.98..." κλπ.

Θέλετε να καταργήσουμε και το πρώτο εδάφιο; Ευχαρίστως. Πάντως, δεν είναι δική μας η ρύθμιση, την οποία αφήνουμε. Είναι δική σας. Αν θέλετε να την καταργήσουμε, να το κάνουμε.

Γνωρίζετε εσείς, που κάνατε χρόνια στην κοινωνική ασφάλιση, ότι έτσι γίνεται πάντοτε, οι αποφάσεις των διοικητικών συμβουλίων των ταμείων, δηλαδή οι προτάσεις τους για τις αυξήσεις γίνονται αποφάσεις του αρμοδίου Υπουργού, για να ισχύουν. Γιατί, λοιπόν, το λέτε αυτό; Για να εντυπωσιάσετε


 

  

Σελίδα 2678 

τους συνάδελφους που πιθανώς γνωρίζουν λιγότερα; Δεν είναι σωστό.

Το άλλο που καταργούμε είναι το εξάμηνο που προστίθεται κάθε χρόνο. Χαίρομαι που ήρθε και ο κ. Μάνος, ο οποίος έκανε ειδικές δηλώσεις γι' αυτό το θέμα.

Κύριε Μάνο, αναφερόμαστε μόνο στο ΙΚΑ και αναφερόμαστε μόνο στους άνδρες, γιατί η διάταξη που μόνο αυτούς αφορούσε δεν ήταν καλή. 'Ηταν και αυτή κακή διάταξη. 'Εστελνε από τα πενήντα οκτώ στα εξήντα, με τα εξάμηνα, μόνο τους άνδρες. Δεν έστελνε τους οικοδόμους, γιατί εκείνους τους "φοβήθηκε" η Νέα Δημοκρατία και καλά έκανε και τους "φοβήθηκε". Δεν αφορούσε τις γυναίκες, σταματούσε τη μειωμένη σύνταξη. Αποκαθιστούμε εμείς αυτήν την αδικία.

Για τα ειδικά ταμεία που αναφέρθηκε χθες ο κ. Σιούφας και ρώτησε γιατί δεν τα πειράζουμε. Για τα ειδικά ταμεία και τα ταμεία των τραπεζών ισχύουν άλλα πράγματα. 'Εχουν μειωμένες προϋποθέσεις, παίρνουν σύνταξη στα τριάντα, παίρνουν σύνταξη στα είκοσι εφτά και στα τριάντα δύο. Εμείς είμαστε σαφείς. 'Οσα εξαγγείλαμε, κάνουμε διατάξεις.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, παρακαλώ τελειώνετε.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σταματώ εδώ και θα παρακαλούσα να πούμε τα υπόλοιπα στη συζήτηση επί των άρθρων.

Θα ήθελα όμως, κύριοι συνάδελφοι, για να μην ξαναπάρω το λόγο, αν το επιτρέπετε και σεις, κύριε Πρόεδρε, να κάνω τώρα ή σε λίγο κάποιες προσθήκες ή διορθρώσεις στην πρώτη ενότητα των άρθρων που συζητάμε, πριν πάρουν το λόγο οι εισηγητές.

ΓΕΡΑΣΙΜΟΣ ΓΙΑΚΟΥΜΑΤΟΣ: Να τις κάνετε τώρα.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, κάντε τις καλύτερα τώρα, για να ενημερωθούν και οι εισηγητές.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Πιστεύω δεν πειράζει που θα τις κάνω από αυτό το Βήμα. Θα τις δώσω και γραπτά.

Στο πρώτο άρθρο στην παράγραφο 1 στο εδάφιο γ' εκεί που αναφέρεται: "Το ΙΚΑ μπορεί να συνάπτει Ειδική Υπηρεσία Εντοπισμού Ανασφαλίστων", παρακαλώ να διορθωθεί και να γίνει "Ειδική Υπηρεσία Ελέγχου Ασφάλισης". Εκεί που λέει Ε.ΥΠ.Ε.Α. αναλυτικά "Ειδική Υπηρεσία Εντοπισμού Ανασφαλίστων" η λέξη "εντοπισμού" να φύγει, γιατί είχαμε δεχθεί δική σας εισήγηση στην επιτροπή. Να γίνει "Ειδική Υπηρεσία Ελέγχου Ασφάλισης".

Στο άρθρο 2, παρακαλώ να γίνει μια προσθήκη στο τέλος της παρ. 3, που να αναφέρει: "Ειδικά για τις δημόσιες οικονομικές υπηρεσίες και με την επιφύλαξη των παρ. 6, 7 και 8 του άρθρου 85 του νόμου 2238/94 (ΦΕΚ 151 Α') οι πληροφορίες που μπορούν να ζητούν τα παραπάνω όργανα είναι μεταξύ άλλων και αυτές που περιέχονται στη δήλωση φορολογίας εισοδήματος των εργοδοτών και αφορούν τα πάσης φύσεως περιουσιακά στοιχεία που περιλαμβάνονται σ' αυτή ή συνυποβάλλονται με αυτή".

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Σας εξηγώ ότι δίνουμε τη δυνατότητα στο ΙΚΑ να λαμβάνει γνώση και των περιουσιακών στοιχείων του εργοδότη που συνυποβάλλονται με τη δήλωση φορολογίας εισοδήματος και που θα έχει ως αποτέλεσμα την υψηλή απόδοση των αναγκαστικών μέτρων και ιδίως των πλειστηριασμών για την εξασφάλιση των αξιώσεων του ΙΚΑ.

Στο άρθρο 4 αποσύρεται η παράγραφος 8. Είχατε ζητήσει αρκετοί συνάδελφοι, και είναι και αίτημα του ΣΕΒ,να μην επιβάλουμε εισφορές στις μετοχές που διανέμονται και να τις θεωρήσουμε ως αποδοχές στους εργαζόμενους. Δεχόμαστε αυτό το αίτημα και αποσύρεται η παράγραφος 8 του άρθρου 4.

Δεν υπάρχει άλλη διόρθωση σ' αυτήν την ενότητα. Σας ευχαριστώ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Υφυπουργέ, η παράγραφος 9 γίνεται 8 κ.ο.κ.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αυτά μπορούμε να τα πούμε στην ψήφιση επί του συνόλου.

ΠΡΟΕΔΡΕΥΩΝ (Λουκάς Αποστολίδης): Ο κ. Μάνος έχει το λόγο.

ΣΤΕΦΑΝΟΣ ΜΑΝΟΣ: Κύριε Πρόεδρε, θα είμαι πολύ σύντομος και θα εξηγήσω σε τι συνίσταται το προσωπικό θέμα.

Ο κύριος Υφυπουργός ανεφέρθη σε ορισμένες δηλώσεις τις οποίες έκανα προχθές, επ' ευκαιρία της τροπολογίας που κατέθεσε η Κυβέρνηση, με την οποία μειώνει το όριο συνταξιοδότησης στο ΙΚΑ για τους άνδρες από τα εξήντα χρόνια στα πενήντα οκτώ χρόνια. Και μάλιστα είπε ότι αυτό το οποίο είχαμε ρυθμίσει τότε με το ν. 2083/92 ήταν άδικο γιατί τάχα δεν κάναμε το ίδιο και για τις γυναίκες.

Εγώ, λοιπόν, θεωρώ ότι η ρύθμιση την οποία κάνετε τώρα είναι εγκληματική και φαύλη και θα σας εξηγήσω γιατί. Πρώτον, με το νόμο -για να πούμε τι είναι δίκαιο- προσδιορίσαμε ότι εφεξής όλοι οι εργαζόμενοι οι εισερχόμενοι στην αγορά εργασίας, άνδρες γυναίκες και οι οικοδόμοι στους οποίους αναφερθήκατε δείχνοντας το φίλο μου τον κ. Κωστόπουλο -και είπατε ότι τάχα δεν τολμούμε- θα συνταξιοδοτούνται στο εξηκοστό πέμπτο έτος της ηλικίας τους. Αυτό το οποίο προσπαθήσαμε να κάνουμε ήταν να εξυγιάνουμε ελαφρώς το σύστημα. Δεν λέω ότι το καταφέραμε πλήρως. Εσείς όμως ανακοινώσατε κατά κάποιο τρόπο ότι υπάρχουν περιθώρια μείωσης δήθεν, των ορίων συνταξιοδότησης για να είναι περισσότερο δίκαιο.

Εδώ αυτήν τη στιγμή δεν ομιλούμε για δικαιοσύνη. Μιλούμε για το κατά πόσον το σύστημα είναι σε θέση να χρηματοδοτηθεί ή όχι. Αυτό βγήκε στην επιφάνεια και με τη μελέτη του κ. Σπράου την οποία φαίνεται ότι γράφεται στα παλιά σας τα παπούτσια. Συμπεριφέρεστε, επαναλαμβάνω, κατά τον πλέον ανεύθυνο τρόπο. Διότι με αυτό το οποίο κάνετε θα ανοίξετε την όρεξη και άλλων, οι οποίοι θα λένε "αφού μπορούν για τους άνδρες, γιατί να μην κάνουν και κάτι άλλο για τους πολύτεκνους ή για τους οικοδόμους ή για όποιον άλλον". Τη στιγμή δηλαδή που έχουμε ένα σύστημα υπό κατάρρευση και το ομολογούμε όλοι -όσοι το λένε τουλάχιστον πλην υμών ενδεχομένως-σεις δημιουργείτε την εντύπωση ότι τάχα υπάρχουν περιθώρια. Ε, κάνετε πάρα πολύ άσχημα και δίνετε πάρα πολύ κακό παράδειγμα.

Θέλω επίσης να συνομολογήσετε ότι το να λέω κάτι το οποίο δεν είναι ιδιαίτερα δημοφιλές αυτήν τη στιγμή για οποιονδήποτε, δεν σημαίνει ότι κάνω αυτήν τη στιγμή μικροπολιτική. Απλώς προσπαθώ να προστατεύσω τους συνταξιούχους και τους εργαζόμενους απ' αυτά που επέρχονται εξ αιτίας της ανευθυνότητάς σας.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Είναι σαφές ότι ο κ. Μάνος δεν μίλησε επί προσωπικού ζητήματος. Αυτά που όφειλε να πει στην Εθνική μας Αντιπροσωπεία ή στον Τύπο -και είναι αναμφίβολα δικαίωμά του- ήρθε και τα είπε σε δυο λεπτά, που θα μπορούσε να τα πει και σε πέντε λεπτά.

Δόθηκε μια απάντηση χθες, αλλά είμαι υποχρεωμένος να επαναλάβω κάποια πράγματα. Φαυλότητα, κύριε Μάνο, είναι όταν δεν δίνεις σωστά στοιχεία και σωστή ενημέρωση στον ελληνικό λαό. Δεν είναι φαυλότητα η πολιτική επιλογή ή η τήρηση των δεσμεύσεων της Κυβέρνησης.

Παρακαλώ, λοιπόν, να είστε προσεκτικός στις εκφράσεις σας. Συνοδεύσατε αυτήν μας την επιλογή,που αφορούσε μια πολύ συγκεκριμένη κατηγορία ανθρώπων, των ανθρώπων που εργάζονται χρόνια τώρα, από μικρά παιδιά, θα έλεγα εγώ, στο χώρο της βιομηχανίας κυρίως, με τις ρυθμίσεις που κάνατε τότε.

Γιατί τότε σας έλειπε το θάρρος για να προχωρήσετε στη ΔΕΗ, στον ΟΤΕ, στις τράπεζες και αλλού. Ξέρετε πού συνίσταται η φαυλότητα; Είπατε ότι εξ αυτού του λόγου


 

  

Σελίδα 2679 

καταρρέει το σύστημα και ότι πρόκειται περί επιβαρύνσεως δισεκατομμυρίων. Μπορείτε, κύριε Μάνο, αυτήν την έκφραση, που είναι έξω από την πραγματικότητα να την τεκμηριώσετε; Πού είναι τα δισεκατομμύρια; Μπορεί πράγματι να υπάρχει μια επιβάρυνση στο ΙΚΑ λίγων εκατομμυρίων.

'Ετσι λοιπόν, όταν υπερασπίζεται κάποιος τις θέσεις του πρέπει να τις υπερασπίζεται με παρρησία, με επιχειρήματα και μετά λόγου γνώσεως. Διαφορετικά δημαγωγεί, κύριε Μάνο.

ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Κύριε Μάνο, δεν μπορεί να συνεχίζεται αυτή η κατάσταση.

Ορίστε, έχετε το λόγο.

ΣΤΕΦΑΝΟΣ ΜΑΝΟΣ: Θέλω μόνο να υπενθυμίσω στον κύριο Υπουργό ότι στην Αίθουσα αυτή δεν κάνω πληθωρική χρήση επιθέτων. Εξακολουθώ να πιστεύω ότι αυτό το οποίο κάνετε συνιστά φαύλη ρύθμιση. Σας παρακαλώ να ξαναδιαβάσετε με προσοχή τι ακριβώς λέει η ανακοίνωσή μου για να δείτε ότι τίποτε από αυτά που είπατε δεν συμβαίνει. Είναι ολέθριο λάθος αυτό που κάνετε, διότι δίνετε λάθος μήνυμα.

ΠΡΟΕΔΡΕΥΩΝ (Λουκάς Αποστολίδης): Ο κ. Μιχαλολιάκος έχει το λόγο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Θα επιμείνω και σήμερα στην επιλογή των χαμηλών τόνων. Το θεωρώ στοιχειώδες καθήκον μου. Ο Υφυπουργός κ. Φαρμάκης μας κατηγόρησε ότι κινδυνολογούμε. Θέλω να τον πληροφορήσω ότι η παράταξη στην οποία ανήκω απωθείται και από την κινδυνολογία και από το λαϊκισμό και από τη δημαγωγία. Ακόμη θέλω να του υπενθυμίσω ότι το κλίμα του μείζονος κινδύνου δεν το δημιουργούμε εμείς. Τον κ. Σπράου και όλα όσα κατέγραψε στην έκθεσή του, δεν τον ανακαλύψαμε εμείς. Τον επέλεξε ως προσωπικό του σύμβουλο και τον όρισε πρόεδρο επιτροπής, ο Πρωθυπουργός της χώρας.

Δεν είναι η Νέα Δημοκρατία που του παρέδωσε τα Μέσα Ενημέρωσης για να καταστήσει στο κοινωνικό σύνολο γνωστές τις απόψεις του. Βεβαίως, οι απόψεις του κ. Σπράου επιτυγχάνουν να τρομοκρατήσουν το κοινωνικό σύνολο. Δεν είναι όμως το περιεχόμενο των απόψεων του κ. Σπράου που η Κυβέρνηση δεν μας έχει πει ακόμη αν το υιοθετεί ή όχι. Ο ίδιος ο κύριος Υπουργός χθες τόνισε ότι το ασφαλιστικό μας σύστημα είναι σε κρίση. Να συνεννοηθούμε με τα στοιχειώδη ελληνικά που όλοι τα γνωρίζουμε.

'Οταν ένα σύστημα είναι σε κρίση και δεν λαμβάνετε εγκαίρως μέτρα πάνω στα αίτια που προκαλούν την κρίση, αυτή η κρίση ασφαλώς θα οδηγήσει στην κατάρρευση. Ασφαλώς η Νέα Δημοκρατία οφείλει με τη διαδικασία του κοινοβουλευτικού ελέγχου να ελέγχει την Κυβέρνηση στα μείζονα θέματα και όχι μόνο σ'αυτά. Αυτό το πράττει. Σας ευχαριστούμε πολύ που μας υπενθυμίζετε το θεσμικό μας καθήκον.

Βέβαια, η εισφοροδιαφυγή είναι ένα μεγάλο πρόβλημα. Για άλλη όμως μία φορά θα ρωτήσω αν είναι το μείζον πρόβλημα. Είναι το μείζον πρόβλημα που κατά τη δήλωση της Κυβερνήσεως χαρακτηρίζει το υπό κατάρρευση ασφαλιστικό σύστημα.

ΠΡΟΕΔΡΕΥΩΝ (Λουκάς Αποστολίδης): Κύριε Μιχαλολιάκο, σας έδωσα το λόγο επί διαδικαστικού θέματος.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Απαντώ στον κύριο Υπουργό.

ΠΡΟΕΔΡΕΥΩΝ (Λουκάς Αποστολίδης): Είμαστε έξω από τη διαδικασία τελείως. Δεν υπάρχει τέτοια δυνατότητα. Θέλω να διευκολύνω, αλλά πρέπει να με διευκολύνετε και εσείς. 'Εδωσα δύο λεπτά στον Υπουργό, δύο και σε σας.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Τελειώνω σε μισό λεπτό.

Τονίζω για άλλη μια φορά ότι η Νέα Δημοκρατία είναι παράταξη ευθύνης. Γι'αυτό δηλώνω ότι εύκολες λύσεις στην αντιμετώπιση των προβλημάτων του ασφαλιστικού συστήματος δεν υπάρχουν.

Υπάρχουν δύσκολες και ενδεχομένως δυσάρεστες, την ευθύνη των οποίων πρέπει όλοι από κοινού να αναλάβουν. Και ασφαλώς προτάσεις έχει και ασφαλώς αυτό που μπορώ να πω από τώρα είναι, ότι το κόστος της στήριξης του ασφαλιστικού συστήματος, τουλάχιστον στα επίπεδα των παροχών που σήμερα δίνει, πρέπει να το αναλάβουμε και οι τρεις και το κράτος και οι εργαζόμενοι και οι εργοδότες. Αυτό είναι μια αφετηρία κοινωνικού και πολιτικού διαλόγου. Τώρα όμως γιατί αργότερα θα είναι πολύ αργά. Και είναι ανάγκη να διευκρυνίσετε πότε θα είναι αργά και πότε δεν θα είναι αργά.

ΠΡΟΕΔΡΕΥΩΝ (Λουκάς Αποστολίδης): Ο εισηγητής της Πλειοψηφίας, ο συνάδελφος κ. Σπυρόπουλος, έχει το λόγο επί της ενότητας των άρθρων 1 έως 5.

Ο χρόνος θα είναι από πέντε έως επτά λεπτά. Το λέω και στους εισηγητές και στους Κοινοβουλευτικούς Εκπροσώπους.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, δεν θα αρκέσει ο χρόνος σε καμία περίπτωση.

ΠΡΟΕΔΡΕΥΩΝ (Λουκάς Αποστολίδης): Κύριε Ιωαννίδη, δεν έχετε το λόγο.

ΦΟΙΒΟΣ ΙΩΑΝΝΙΔΗΣ: Χθες είπαμε ότι στις 15.00' θα ολοκληρωνόταν η σημερινή συνεδρίαση. 'Ετσι δεν είναι;

ΠΡΟΕΔΡΕΥΩΝ (Λουκάς Αποστολίδης): Κύριε Ιωαννίδη, είχατε συμφωνήσει ότι θα τελειώσουμε στις 15.00' -και σέβομαι την απόφαση του Σώματος- αλλά να έχετε υπόψη σας, ότι εγώ θα δώσω τα πέντε λεπτά μέχρι επτά λεπτά στους εισηγητές και στους Κοινοβουλευτικούς Εκπροσώπους. Από εκεί και πέρα, ο κάθε συνάδελφος που τοποθετείται, έχοντας και το ένα και το άλλο ως όρια μπροστά του, να δει, για να βγάλουμε τη διαδικασία επί της ουσίας. Δεν μπορώ να στενέψω εγώ κάποια πράγματα πέρα από αυτό που κρίνω ότι είναι σωστό.

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε Πρόεδρε, είχαμε πει όμως, ότι θα τελειώναμε και τις δύο ενότητες.

ΠΡΟΕΔΡΕΥΩΝ (Λουκάς Αποστολίδης): Kύριε Υπουργέ, να μην αρχίσουμε τώρα τα διαδικαστικά.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μπορούν να τελειώσουν δύο ενότητες σε δύο ώρες; Δεν μπορούν να τελειώσουν, κύριε Πρόεδρε!

ΠΡΟΕΔΡΕΥΩΝ (Λουκάς Αποστολίδης):Θα σας παρακαλέσω, κύριε Κωστόπουλε, να ζητήσετε μετά το λόγο!

Πράγματι, στα Πρακτικά είναι γραμμένο ότι στις 15.00' με 15.30' το αργότερο θα τελειώσουν οι δύο ενότητες. Αυτό αναφέρεται στα Πρακτικά. Θα σας το διαβάσω αυτολεξεί.

Ορίστε, κύριε Σπυρόπουλε, έχετε το λόγο.

ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, μου χρωστάτε τριάντα ένα ή τριάντα δύο ή τριάντα τρία δευτερόλεπτα. Κόψτε τα.

'Αρθρο 1: Για τη σύσταση της Ειδικής Υπηρεσίας Ελέγχου Ασφάλισης, σωστή η διόρθωση. Μέσα από αυτό το άρθρο δημιουργείται ειδική υπηρεσία εντοπισμού των ανασφάλιστων, ελέγχου ασφάλισης δηλαδή, με στόχο, πρώτον, το χτύπημα της φοροδιαφυγής και κατ'επέκταση της μαύρης εργασιάς. Εισάγονται οι νέες μέθοδοι για την υποβολή μέτρων αμέσου αποτελέσματος με στόχο να υποχρεωθεί ο εργοδότης να προχωρήσει στην ασφαλιστική κάλυψη των ατόμων που απασχολεί στην επιχείρησή του. Δίνει τη δυνατότητα στο ΙΚΑ να συνάπτει προγραμματικές συμβάσεις με τους λοιπούς φορείς Τοπικής Αυτοδιοίκησης. Είναι πολύ σημαντική η ρύθμιση. Στόχο έχει να δοθεί η δυνατότητα στην Ειδική Υπηρεσία Ελέγχου Ασφάλισης να συνδράμει στην πάταξη των ασφαλιστικών παραβάσεων από ασφαλισμένους και σε άλλα ταμεία. Δημιουργείται το ειδικό τμήμα άμεσης διεκδίκησης οφειλών προς το ΙΚΑ, με στόχο τη λήψη μέτρων αμέσου αποτελέσματος, απόδοση, δηλαδή, των οφειλών, αντίστοιχων εκείνων που εφαρμόζουν στο δημόσιο για την είσπραξη οφειλών.

'Αρθρο 2: Εφαρμογή μεθόδων και μέτρων διασφάλισης των προς το ΙΚΑ ασφαλιστικών εισφορών. Μεγάλο άρθρο με πολλές ρυθμίσεις. Δεν είμαι νομικός, πιστεύω όμως, ότι αυτό το άρθρο ίσως να έπρεπε να είναι τρία άρθρα ή τέσσερα άρθρα. Καθορίζονται οι όροι και οι προϋποθέσεις και οι διαδικασίες που πρέπει να τηρούν οι εργοδότες, προκειμένου να μην υπεκφεύγουν τους ελέγχους κατά την πρόσληψη του προσωπικού. Είναι σημαντικότατη ρύθμιση. Κατοχυρώνεται η εξακρίβωση ημερομηνίας της καθ' οιονδήποτε τρόπο αποχώρησης


 

  

Σελίδα 2680 

του μισθωτού εντός οκτώ ημερών με τη διαδικασία της εντός οκτώ ημερών αναγγελίας της οικειοθελούς αποχώρησης στον ΟΑΕΔ. 'Οποιος μπορεί να ξέρει το σύστημα, κατανοεί την αποτελεσματικότητα αυτής της ρύθμισης. Με υπουργική απόφαση θα καθοριστούν οι αναγκαίες λεπτομέρειες και θα οριστούν επακριβώς οι διαδικασίες. Υποχρεώνονται οι εργοδότες να γνωστοποιούν στις αρμόδιες υπηρεσίες του Ι.Κ.Α. οποιαδήποτε μεταβολή σε σχέση με την έδρα, την επωνυμία, τον τόπο κατοικίας κλπ. με πολλαπλές ευεργετικές διατάξεις στη ρύθμιση αυτή.

Mετατρέπεται το χρονικό διάστημα των πέντε ετών, που υποχρεούνται οι εργοδότες να φυλάττουν τις καταστάσεις προσωπικού, σε δέκα έτη. Κατοχυρώνεται η δυνατότητα των ελεγκτικών οργάνων του Ι.Κ.Α. να διασταυρώνουν στοιχεία και πληροφορίες, που είναι αναγκαίες, αντλώντας στοιχεία από τις δημόσιες αρχές, από τράπεζες, από λοιπές ιδιωτικές επιχειρήσεις.

Αντικαθίσταται η παράγραφος 3 του άρθρου 5 του ν.3198/95, ώστε να καθίσταται άκυρη κάθε καταγγελία εργασιακής σχέσης, αν ο απολυμένος και υπογόμενος στην ασφάλιση του Ι.Κ.Α. δεν έχει δηλωθεί και δεν έχει καταχωρηθεί στο Ι.Κ.Α. για όλη τη διάρκεια της απασχόλησής του. Είναι μία πολύ σημαντική ρύθμιση. Σας θυμίζω ότι αρκετές φορές είχε υποβληθεί ως τροπολογία -δεν ήμουν τότε Βουλευτής, αλλά το θυμάμαι- από τον κ. Κεδίκογλου.

Επεκτείνονται και στο Ι.Κ.Α. οι προβλεπόμενοι περιορισμοί και ειδικές απαγορεύσεις στις συναλλαγές των οφειλετών, όπως ακριβώς ορίζεται με το άρθρο 26 του ν.1882/90 για τους οφειλέτες του δημοσίου κλπ., κλπ. Δεν είναι δυνατόν να αναφέρω όλα τα σημεία αυτού του άρθρου.

'Αρθρο 3. Σύσταση θέσεων εξειδικευμένου προσωπικού του Ι.Κ.Α.. Συνιστώνται θέσεις εξειδικευμένου προσωπικού σε νευραλγικές διευθύνσεις και τομείς του Ι.Κ.Α., στα πλαίσια της επικείμενης και οργανωτικής και λειτουργικής αναβάθμισης των διευθύνσεων.

Δίνεται η δυνατότητα στο Ι.Κ.Α. να συστήσει γραφεία ενημέρωσης πολιτών για την κοινωνική ασφάλιση, σε συνεργασία με άλλους ασφαλιστικούς οργανισμούς και φορείς Τοπικής Αυτοδικοίκησης. Είναι σημαντικότατη ρύθμιση με πολλαπλά ευεργετικά αποτελέσματα.

'Αρθρο 4, έσοδα του ΙΚΑ. Γίνεται μία σειρά από ρυθμίσεις, προκειμένου να αποτραπούν κίνδυνοι για απώλεια εσόδων και να διασφαλιστούν έσοδα στο ΙΚΑ από περιπτώσεις πτώχευσης, αναστολής λειτουργίας. Και ειδικότερα, προκειμένου για εφαρμογή διατάξεων του άρθρου 44 του ν.1892 να μην οδηγεί σε απώλεια εσόδων για τους ασφαλιστικούς οργανισμούς, θεσπίζεται μια σειρά διατάξεων που διορθώνει αυτά τα θέματα. Θεσπίζονται ενιαίοι κανόνες που θα ισχύουν σε όλες τις περιπτώσεις ρύθμισης χρεών των αποδεδειγμένα πληγέντων από θεομηνίες. Και αυτή είναι πολύ σημαντική ρύθμιση. Ικανοποιεί το αναλογικό αίτημα εργαζομένων, αναγνωρίζοντας στους εργαζόμενους όλες τις ημέρες εργασίας κατά τις οποίες εισέπραττε το ΙΚΑ τις αντίστοιχες εισφορές. Θα απαιτείτο ίσως ένα πεντάλεπτο για να αναλύσουμε μόνο αυτήν τη νομοθετική ρύθμιση.

'Αλλο σημείο. Προκειμένου το ΙΚΑ να διασφαλίσει την είσπραξη των ασφαλιστικών εισφορών, απαιτήσεων που έχει από ανώνυμες εταιρείες, ΕΠΕ, συνεταιρισμούς κλπ και για να μπορεί να διευκολύνει τις επιχειρήσεις εκείνες που δεν έχουν περιουσιακά στοιχεία, αλλά έχουν προοπτικές να ξεπεράσουν το συγκυριακό οικονομικό τους πρόβλημα, εφαρμόζονται οι διατάξεις του άρθρου 115 του ν.2398.

Μειώνονται κατά 30%, λόγω προσωπικής απασχόλησης, οι με τεκμαρτό τρόπο εισφορές που καταβάλλονται στο ΙΚΑ για οικοδομές που ανέγειραν ή θα ανεγείρουν με οικοδομική άδεια που θα εκδοθεί μέχρι 31.12.99 από 'Ελληνες ποντιακής καταγωγής.

Βέβαια υπάρχουν και άλλες ρυθμίσεις. Δεν πρόλαβα να μιλήσω καθόλου για το άρθρο 5, γιατί θέλω να σεβαστώ το χρόνο. Κατανοώ την αναγκαιότητα να μιλήσουν και άλλοι συνάδελφοι. Θα κλείσω με μία παρατήρηση.

Ακούστηκε αρκετές φορές το θέμα της έκθεσης Σπράου. Πολύ φοβούμαι ότι οι περισσότεροι εξ αυτών που μίλησαν δεν έχουν ούτε καν αναγνώσει την έκθεση Σπράου. 'Εχουμε οικοδομήσει ένα φανταστικό πρόσωπο στο μυαλό μας και του έχουμε δώσει ένα όνομα "Σπράου" και πάνω σε αυτό το φανταστικό πρόσωπο, που δεν έχει καμία σχέση με το πόνημα Σπράου οικοδομούμε, όλοι την αντιπαράθεσή μας. Ας συνέλθουμε, ας διαβάσουμε την έκθεση Σπράου και ας μιλήσουμε για κεφάλαιο και παράγραφο. Υπάρχουν συνάδελφοι που την έχουν διαβάσει. Η έκθεση του κ. Σπράου δεν κάνει τίποτε άλλο, παρά μια φωτογράφηση, μια ακτινογράφηση μιας υφιστάμενης κατάστασης. Και αρκετές φορές με ευαισθησία και με διακριτικότητα δεν παίρνει θέση αφήνοντας το πεδίο ανοιχτό για τους πολιτικούς και την πολιτική.

Ας απομυθοποιήσουμε, λοιπόν, αυτήν την κατάσταση, για να μη χρησιμοποιούμε εκφράσεις ενός πηγαίου αναχρονισμού, που υποβάλλεται με κομματικό πάθος, προκειμένου να πούμε για το εκσυγχρονιστικό ΠΑΣΟΚ και κουραφέξαλα.

Το ΠΑΣΟΚ, λοιπόν, είναι ένα, είναι ολοκληρωμένο, με συνεκτική πολιτική, δίνει απαντήσεις εδώ και είκοσι πέντε χρόνια, θα δίνει απαντήσεις τα υπόλοιπα πενήντα και μην επιχειρείτε να το ερμηνεύετε κατά το δοκούν.

ΠΡΟΕΔΡΕΥΩΝ (Λουκάς Αποστολίδης): Ο κ. Γιακουμάτος έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, χαίρομαι ιδιαίτερα που έστω στο πρόσωπο του εισηγητή της Πλειοψηφίας βρήκε ο κ. Σπράος ένα συμμαχητή και έναν ο οποίος να στηρίζει τις απόψεις του.

ΛΕΩΝΙΔΑΣ ΤΖΑΝΗΣ: Σύμμαχος, όχι συμμαχητής.

ΠΡΟΕΔΡΕΥΩΝ (Λουκάς Αποστολίδης): 'Αλλο ο σύμμαχος, άλλο ο συμμαχητής.

ΒΑΣΙΛΗΣ ΚΕΔΙΚΟΓΛΟΥ: 'Εχετε διαβάσει την έκθεσή του;

ΓΕΡΑΣΙΜΟΣ ΓΙΑΚΟΥΜΑΤΟΣ: Θα έλεγα, όμως, κύριε Πρόεδρε, ότι δεν κινδυνολογεί κανείς...

ΒΑΣΙΛΗΣ ΚΕΔΙΚΟΓΛΟΥ: Σας ερωτώ, κύριε συνάδελφε, έχετε διαβάσει την έκθεση;

ΠΡΟΕΔΡΕΥΩΝ (Λουκάς Αποστολίδης): Μη διακόπτετε, κύριε Κεδίκογλου, τον κ. Γιακουμάτο.

ΓΕΡΑΣΙΜΟΣ ΓΙΑΚΟΥΜΑΤΟΣ: Την έχω διαβάσει, κύριε Κεδίκογλου.

ΒΑΣΙΛΗΣ ΚΕΔΙΚΟΓΛΟΥ: Ρωτάω αν είναι γνώστης αυτής της έκθεσης.

ΠΡΟΕΔΡΕΥΩΝ (Λουκάς Αποστολίδης): Μα, εδώ δεν συζητάμε για τον Σπράου.

ΓΕΡΑΣΙΜΟΣ ΓΙΑΚΟΥΜΑΤΟΣ: Ακριβώς. 'Εκανα μία παρατήρηση στα λεγόμενα του εισηγητή.

Λέω, κύριε Πρόεδρε, όταν κάποιος ομιλεί, είτε πολιτικό πρόσωπο είτε κόμμα, ότι καταρρέει η κοινωνική ασφάλιση, δεν κινδυνολογεί. Απλώς κρούει τον κώδωνα του κινδύνου ότι πράγματι υπάρχει πρόβλημα. Το λέω αυτό γιατί προ δεκαετίας ο Ντεγκουεγιάρ, ο τέως Γενικός Γραμματέας του ΟΗΕ είχε πει ότι η κοινωνική ασφάλιση είναι μία πυρηνική βόμβα έτοιμη να τινάξει στον αέρα την κοινωνία. Και μετά από δέκα χρόνια αρχίζει να φαίνεται ορατός αυτός ο κίνδυνος.

Γιατί το λέμε; Εμείς δεν μιλάμε και δεν κινδυνολογούμε. Λέμε ότι καταρρέει, διότι τα διακόσια πενήντα δισεκατομμύρια (250.000.000.000) οργανικό έλλειμμα χρήση του 1998, που αποδεικνύεται από τον προϋπολογισμό του Ι.Κ.Α., δεν είναι δικό μας εφεύρημα και δεν είναι και δικό μας, αν θέλετε, το συσσωρευμένο χρέος σήμερα, κρυφό και φανερό -όπως είπε ο κ. Σουφλιάς- της κοινωνικής ασφάλισης, το οποίο είναι πάνω από δύο τρισεκατομμύρια (2.000.000.000.000). 'Αρα δεν πρέπει να ανησυχήσουμε, δεν πρέπει να δούμε πραγματικά πώς μπορούμε να επέμβουμε;

Προτάσεις, κύριε Φαρμάκη, υπάρχουν από τη Νέα Δημοκρατία. Θα σας θυμίσω ότι το 1994 καταθέσαμε γραπτά και ζητήσαμε πέραν του κοινωνικού διαλόγου και πολιτικό διάλογο, μέσω του Προέδρου της Βουλής. Είναι κατατεθειμένη γραπτή πρόταση του τέως Αρχηγού, του Μιλτιάδη 'Εβερτ, και ισχύει σήμερα αυτή η πρότασή μας, μέσα από τη Βουλή, μέσα από ένα θέμα που θα θέσουμε πραγματικά, παράλληλα με τον


 

  

Σελίδα 2681 

κοινωνικό διάλογο και πολιτικό διάλογο. Είναι μία πρόταση πέρα από τις επί μέρους προτάσεις μας, που είναι αρκετές.

Θα ήθελα, όμως, επειδή δεν μπόρεσα χθες να δευτερολογήσω, να απαντήσω στον Υπουργό. Είπε ότι με το ΕΚΑΣ, πολύ σωστά, το ημερομίσθιο του ανειδίκευτου εργάτη έφθασε τα 19,7%. Τι ζητούν οι συνταξιούχοι της Ελλάδος; Είκοσι ημερομίσθια του ανειδίκευτου εργάτη. Αυτήν τη σύνταξη ζητάνε. Αφού δίνετε 19,7%, κύριε Φαρμάκη, σήμερα, απαντήστε μας γιατί δεν μπαίνετε στη λογική των συνταξιούχων όλης της Ελλάδος, που ζητάνε είκοσι ημερομίσθια του ανειδίκευτου εργάτη; Το είπε ο Υπουργός.

Μία παρατήρηση ακόμη σε αυτά που είπε ο κύριος Υπουργός, ότι οι δαπάνες των νοσηλείων του εξωτερικού ελαττώθησαν. Σας είπε ο κ. Σιούφας, ότι πράγματι κάναμε τη σύμβαση με το Ωνάσειο και με τα άλλα ιατρικά ιδιωτικά κέντρα στην Ελλάδα και έτσι, κύριε Φαρμάκη, αν δείτε τον προϋπολογισμό του Ι.Κ.Α. του 1991-1992, είχε ένδεκα δισεκατομμύρια (11.000.000.000) δραχμές μόνο για μπάι-πας στο Λονδίνο. Και αυτά πράγματι, με τη δική μας επέμβαση έχουν σήμερα σχεδόν μηδενιστεί.

'Ερχομαι τώρα στα άρθρα. Εμείς πράγματι στο άρθρο 1 έχουμε τις διαφωνίες μας. Λέμε ότι η εισφοροδιαφυγή ανάγεται σήμερα σε τριακόσια δισεκατομμύρια (300.000.000.000) περίπου. Σήμερα, όμως, υπάρχουν εκατόν πενήντα χιλιάδες με εκατόν ογδόντα χιλιάδες περίπου ανεξέλεγκτες υποθέσεις στα συρτάρια των τοπικών υποκαταστημάτων από ελέγχους της ΕΥΠΕ. Πρέπει πραγματικά να δούμε αυτήν τη γραφειοκρατία. Και για να καταλάβετε το ρόλο της ΕΥΠΕΑ, όπως την ονομάσατε τώρα -θα έλεγα ότι είναι αναβάθμιση της ΕΥΠΕ, δεν διαφωνούμε σε αυτό- πρέπει, κύριε Υπουργέ, για να είναι αποτελεσματικό το έργο της, πραγματικά αυτή η πολυνομία και αυτή η πολυπλοκότητα των διατάξεων που διέπουν το ασφαλιστικό μας σύστημα, να απλοποιηθούν λίγο.

Θα σας πω μόνο ένα παράδειγμα, κύριε Υπουργέ. Χρειάζονται εννέα χιλιάδες περίπου ρυθμίσεις για να κάνουμε την ασφάλιση και να βρούμε τα ασφάλιστρα. Είναι πολυπλοκότατη και δαίδαλος, στο θέμα της κοινωνικής ασφάλισης, η νομοθεσία. Πρέπει, λοιπόν, να δούμε και αυτό, για να μπορεί να είναι αποτελεσματικός ο έλεγχος.

Εμείς βέβαια έχουμε και τις επιφυλάξεις μας όσον αφορά -το είπα και χθες- για τη σύσταση της θέσης του διευθυντού είτε στην Αττική, είτε στην επαρχία όπου βάζετε τις ειδικές προδιαγραφές σ' αυτό το νόμο. Ο νόμος 2190, κύριε Πρόεδρε, ξεκαθαρίζει σαφώς και λέει πώς προάγονται οι δημόσιοι υπάλληλοι, πώς επανδρώνουν και πώς γίνονται όλες αυτές οι διατάξεις που διέπουν το δημοσιοϋπαλληλικό κώδικα. Γιατί βάζετε εδώ ΠΕ ή ΤΕ για το διευθυντή της ΕΠΕ. Εγώ σας είπα -και μπορεί να είμαι άδικος-ότι το κάνετε μόνο και μόνο για να φάτε τον Πρόεδρο της ΔΑΚΕ. Αν είναι αλλιώς, να πείτε σ' αυτό το νομοσχέδιο, όπως ορίζει ο νόμος 2190.

Εμείς στο άρθρο 1 γι' αυτήν τη φιλοσοφία είμαστε αρνητικοί.

Στο άρθρο 2 δεν έχουμε καμία αντίρρηση να το ψηφίσουμε, πρέπει όμως να δείτε, κύριε Υπουργέ, και να λάβετε σοβαρά υπόψη ότι τα πρόστιμα και οι επιβαρύνσεις των εργοδοτών είναι εξοντωτικές. 'Ηδη στο ΙΚΑ υπάρχουν πρόστιμα που πραγματικά αν αυτά τηρηθούν δεν χρειάζονται επιπλέον πρόστιμα εξοντωτικά που οδηγούν σε εισφοροδιαφυγή γιατί δεν έχει δυνατότητα ο εργοδότης να πληρώσει υπέρογκα πρόστιμα.

'Αρα, ας εφαρμόσουμε τις διατάξεις περί προστίμων που υπάρχουν και νομίζω ότι αυτό πρέπει να το δείτε. Εμείς κινούμαστε σ' αυτήν τη λογική και δεν έχουμε αντίρρηση για το άρθρο 2 με την προϋπόθεση να δείτε λίγο τα πρόστιμα. Είναι εξοντωτικά αυτά που προσθέτετε. Αφήστε αυτά που έχουν οι κείμενες διατάξεις σήμερα.

Και εδώ μια πρόταση ακόμη: Λέτε ότι τα χρέη του ιδιωτικού τομέα μετά δέκα έτη διαγράφονται. Βάλτε και του δημόσιου τομέα για δέκα χρόνια εκεί που λέτε για πέντε. Γιατί, δηλαδή, να διαγράφονται σε πέντε χρόνια τα χρέη του δημοσίου και του ιδιώτη σε δέκα; Εξομειώστε το, κύριε Υπουργέ. Σ' αυτό πάλι θέλω μία απάντηση. Εμείς έστω και μ' αυτό θα το ψηφίσουμε αυτό το άρθρο αλλά γιατί, επαναλαμβάνω, να παραγράφονται στα δέκα χρόνια για τον ιδιώτη και στα πέντε για το δημόσιο; Γιατί αυτή η διαφορά;

Στο άρθρο 3, κύριε Πρόεδρε, θέλω εδώ μια δέσμευσή σας. Εμείς θα ψηφίσουμε το άρθρο 3 αν οι προσλήψεις γίνουν βάσει του νόμου 2190. Αν είναι έτσι, εμείς το ψηφίζουμε.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Είναι σαφές αυτό.

ΓΕΡΑΣΙΜΟΣ ΓΙΑΚΟΥΜΑΤΟΣ : Θέλω μία διευκρίνιση. Δεν το ορίζει σαφώς.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Είναι σαφές, κύριε συνάδελφε.

ΓΕΡΑΣΙΜΟΣ ΓΙΑΚΟΥΜΑΤΟΣ : Δεν το ορίζει σαφώς. Θέλω μία διευκρίνιση. Είναι κακό; Θέλω μία ερμηνευτική δήλωση, κύριε Υπουργέ.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Υπάρχουν άλλες διατάξεις που το ορίζουν αυτό. Είναι δεσμευτικές διατάξεις.

ΓΕΡΑΣΙΜΟΣ ΓΙΑΚΟΥΜΑΤΟΣ : Κύριε Υπουργέ, αφού το λέτε ας γραφεί στα Πρακτικά ότι είναι δεσμευτική.

ΛΕΩΝΙΔΑΣ ΤΖΑΝΗΣ: Ισχύει ο ν. 2190.

ΓΕΡΑΣΙΜΟΣ ΓΙΑΚΟΥΜΑΤΟΣ : Ναι, ισχύει ο ν. 2190.

Στο άρθρο 4, κύριε Πρόεδρε, θα μας επιτρέψετε να είμαστε κατηγορηματικά αντίθετοι. Το άρθρο 4 είναι η ουσία της ασφαλιστικής πολιτικής και, αν θέλετε, εδώ ακριβώς έρχεται η αντιασφαλιστική συμπεριφορά αυτού του νομοσχεδίου.

Τι λέει αυτό το άρθρο. Λέει πράγματι -και εμείς δεν έχουμε καμία αντίρρηση- να ρυθμιστούν οι θεομηνίες με ενιαίες διατάξεις που να διέπουν όλους, ότι και όποτε συμβαίνει. Προσέξτε όμως, κύριε Υπουργέ, να σας φέρω ένα παράδειγμα: Σεισμοί Πύργου, επτά δισεκατομμύρια δέκα εκατομμύρια (7.010.000.000) δραχμές. Χιονοπτώσεις Τρικάλων επτακόσια εκατομμύρια (700.000.000) δραχμές. Σεισμοί Κοζάνης και Γρεβενών δεκαοχτώ δισεκατομμύρια (18.000.000.000) δραχμές. Σεισμοί Αχαϊας-Φωκίδος οχτώ δισεκατομμύρια (8.000.000.000) δραχμές. Ερωτώ, κύριε Υπουργέ: Είναι ασφαλιστικός νόμος αυτός όταν κάνει κοινωνική πολιτική με τα χρήματα των εργαζομένων; Ναι, θα υπάρχουν αυτές οι νομοθετικές ρυθμίσεις που λέτε αλλά το κόστος αυτών των ζημιών θα πληρώνεται από τον κρατικό προϋπολογισμό γιατί είναι δικαιότερο να πληρώσει όλος ο ελληνικός λαός πραγματικά αυτές τις ζημιές που εμείς συμφωνούμε παρά να τις πληρώσει μόνο ο εργαζόμενος. Δηλαδή, πρέπει πραγματικά να το κάνουμε δικαιότερο το σύστημα και τα βάρη να τα σηκώνει μεγαλύτερη μερίδα του ελληνικού λαού. Αυτό όσον αφορά το άρθρο 4.

Κύριε Υπουργέ, στο άρθρο 5 εμείς δεν έχουμε αντίρρηση. Συμπαθής τάξη είναι οι ηθοποιοί -εκεί στοχεύετε- στις 31 Μαϊου του 1996 έληγε η προθεσμία για τα πλασματικά χρόνια σύνταξης, αναγνώρισης κλπ. Το κάνετε για τις 31.12.98. Σταματήστε επιτέλους την πλασματική ασφάλιση διότι όσο μακραίνετε το χρόνο και δίνετε αναβολές.....Εμείς να το ψηφίσουμε το άρθρο αλλά από 31.5.96 το πάτε στις 31.12.98. Κύριε Υπουργέ, συμφωνώ και το ψηφίζω αλλά λέω ότι ανοίγετε παράθυρα πλασματικής ασφάλισης και αυτό είναι εις βάρος των πραγματικά εργαζομένων, των πραγματικά δικαιούχων για μια σύνταξη και για μια παροχή υπηρεσιών.

Με αυτές τις προϋποθέσεις και, όπως είπα, τα άρθρα θα τα ψηφίσουμε.

ΠΡΟΕΔΡΕΥΩΝ (Λουκάς Αποστολίδης): Ο κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, θα ήθελα να κάνω ένα σχόλιο για τον κ. Σπράο. Και τη μελέτη του τη διάβασα και όλο το υλικό που έχει δημοσιευθεί, τα σχόλια, τα άρθρα γύρω από το πόρισμα αυτής της επιτροπής. Καλό είναι να μην τον παίρνει κανείς στην πλάτη του τον κ. Σπράο, γιατί είναι παντελώς άσχετος με τα προβλήματα της κοινωνικής ασφάλισης. Αυτός να πάει να λύσει τα προβλήματα του Πινοσέτ, όχι της Ελλάδας.

Μόνο για τα βαριά και ανθυγιεινά επαγγέλματα η έκθεση λέει, ότι είναι ενταγμένοι πάρα πολλοί και πρέπει να τους


 

  

Σελίδα 2682 

περιορίσουμε. Ξέρετε πού απευθύνεται; Να μην τα λέει σε μας, αυτός ο τύπος. Απευθύνεται στους οικοδόμους, στους εργάτες μετάλλου, στους ανθρακωρύχους και όχι στις κομμώτριες που έβγαλε, σαν τρυκ, στη δημοσιότητα. Αυτά τα έχουμε ζήσει στο συνδικαλιστικό κίνημα, τα ξέρουμε. Μιλάει για μεγάλες κατηγορίες εργαζομένων που παίζουν κορώνα-γράμματα της ζωή τους.

Αυτά ήθελα να πω γι' αυτό το θέμα και παρακαλώ να σταματήσει αυτή η κωμωδία για τον κ. Σπράο. Τον έβαλαν κάποιοι να βγάλει την έκθεση, κάποια στιγμή τον αποποιηθήκατε, κύριοι του ΠΑΣΟΚ, τώρα βλέπω πάλι προστασία από τη μεριά σας. Αφήστε το αυτό το θέμα έχουμε πιο σοβαρά ζητήματα να συζητήσουμε.

Στο άρθρο 1, όσο μας φθάνει ο χρόνος, μπορούμε να πούμε ότι είναι ένα άρθρο που αφορά οργανωτικά ζητήματα, θα ήθελα να διατυπώσω μόνο μία εκτίμηση. Είναι συζητήσιμο αν θα αποδώσουν τα μέτρα που προτείνονται. Δεν έχουμε αντίρρηση ότι πρέπει να λαμβάνονται ορισμένα μέτρα, αλλά επειδή και κατά το παρελθόν πάρθηκαν κάποια αντίστοιχα και δεν απέδωσαν, γιατί στα μέτρα υπάρχουν και αντίμετρα, προτείναμε και στην επιτροπή πιο σκληρές, πιο αποφασιστικές ρυθμίσεις για την εισφοροκλοπή για τους ανασφάλιστους, κλπ.

Πιστεύουμε ότι στο άρθρο αυτό προβλέπονται κάποιες νέες προσλήψεις. Είχαμε μία επιφύλαξη στην επιτροπή και επίσης είχαμε μία επιφύλαξη σοβαρότατη, νομίζω ότι τη συγκράτησε ο αρμόδιος Υφυπουργός, σχετικά με τις προγραμματικές συμφωνίες για τον κοινό έλεγχο Ι.Κ.Α. άλλων ταμείων κλπ.

Σας είπα και τότε και το υποστηρίζω και τώρα ότι δεν πρέπει να μεταβάλουμε το 'Ιδρυμα Κοινωνικής Ασφάλισης σε χωροφύλακα των πάντων. Δεν είναι σωστό. Δεν μπορουμε να μετατρέπουμε το ασφαλιστικό 'Ιδρυμα των εργατών σε ελεγκτή άλλων ταμείων, που δεν είναι εργατικά. Μ' αυτήν την έννοια είχαμε την επιφύλαξη στο άρθρο αυτό.

Στο άρθρο 2, που είναι πιο σημαντικό από μία άποψη, έχουμε υποστηρίξει ότι εδώ μπορεί να μπει ρητή η κατάργηση των επιτροπών διακανονισμού και την ευθύνη για το κενό που θα δημιουργηθεί και το έργο που έκαναν οι επιτροπές διακανονισμού, να το την έχουν τα διοικητικά συμβούλια του Ι.Κ.Α. και των υποκαταστημάτων.

Σ' αυτό το άρθρο, επιμένουμε ότι μπορεί να μπει παράγραφος, που να αφορά τους ανασφάλιστους εργαζόμενους. Τους καλύπτει γενικά η νομοθεσία, αλλά ειδικά τους εργαζόμενους στο φασόν, στην τηλεργασία, στη μερική απασχόληση κλπ, τους έχουν ανασφάλιστους. Και μάλιστα να προβλέπετε, καθαρά πράγματα, καθαρές κουβέντες, ότι, αν κάποιος θέλει να ανοίξει μία επιχείρηση ο οποιοσδήποτε και να κάνει φασόν, να δηλώσει ότι είναι βιοτέχνης, να ασφαλισθεί στο ΤΕΒΕ, δικαίωμά του είναι εξάλλου- και αυτούς που απασχολει να τους ασφαλίσει στο Ι.Κ.Α. Είναι δικαίωμά μας να το υποστηρίζουμε αυτό, με καταλαβαίνετε τι θέλω να πω.

Είναι ένας κόσμος που χάνεται μέσα σ' αυτήν τη διαδικασία. Ξέρω ότι είναι δίκοπο μαχαίρι η υπόθεση, γιατί αυτός ο κόσμος είναι εργατόκοσμος κατά κύριο λόγο, αλλά τι να κάνουμε όμως εδώ τώρα; 'Η θα σώσεις το Ι.Κ.Α. ή θα σώσεις κάποιους που δεν είναι εντάξει με τις υποχρεώσεις τους. Δεν γίνεται διαφορετικά. Αυτό το θέμα πρέπει να απασχολήσει πάρα πολύ σοβαρά και την Κυβέρνηση και το εργατικό κίνημα.

Στο άρθρο 2 έγινε κάποια συζήτηση για τους ράμπο, για τους ελέγχους. 'Ηταν μία υπερβολή κατά τη γνώμη μας. Χρειάζεται έλεγχος.

Και γι' αυτούς τους ράμπο είπαν ορισμένοι Βουλευτές δεν το ψηφίζουμε, με το βασικό σκεπτικό ότι οι ράμπο θα πάνε στους μικρομεσαίους.

Και εμείς το φοβόμαστε, μη νομίζετε, και πιστεύω κάθε λογικός άνθρωπος που ξέρει την πραγματικότητα, το φοβάται αυτό. 'Ομως μην ξεχνάει κανένας ότι οι μικρομεσαίοι προέρχονται κυρίως από τους εργαζόμενους και ξέρουν τι πάει να πει κοινωνική ασφάλιση. Επομένως, δεν πρέπει να τους διακατέχει κάποιος φόβος από τους ελέγχους, από τίμιους ελέγχους.

Τι να κάνουμε; Ρωτάω τώρα. Να μην υπάρχει έλεγχος; Να τα αφήσουμε τα πράγματα, όπως πάνε; Να αφήσουμε τα πράγματα, να έχει κάποιος τρεις μήνες ανασφάλιστο τον εργάτη και μόλις πάει ο ελεγκτής να λέει "χθες τον πήρα"; Πώς θα πάει η κατάσταση; Τι θα γίνει, αν δεν διαμορφώσουν μία άλλη συνείδηση; Εκτός κι αν κάποιος ξεκινάει από την αφετηρία ότι δεν θέλω κοινωνική ασφάλιση. 'Αλλο, τότε συζητάμε για άλλες αντιλήψεις με άλλη αρχιτεκτονική. Αε το πουν καθαρά: Δεν θέλουμε κοινωνική ασφάλιση και όποιος ζήσει!

Εμείς ξεκινάμε από την αφετηρία ότι θέλουμε κοινωνική ασφάλιση, επομένως δεν είναι σωστό αυτό που ειπώθηκε ότι, "δεν το ψηφίζω αυτό το πράγμα, γιατί είναι οι ράμπο". 'Αλλο πράγμα να πεις ότι ενδεχομένως να μην έχει αποτελεσματικότητα, γιατί και τώρα υπάρχουν ελεγκτικά όργανα.

Και σ' αυτό το σημείο υπογραμμίζω ότι στις επιτροπές, οι οποίες εξουσιοδοτούνται να κάνουν τους ελέγχους, όπως το λέει το άρθρο, χωράει να μπει και ο ρόλος του συνδικάτου και ορισμένοι εκπρόσωποι από τα αρμόδια συνδικαλιστικά όργανα να μετέχουν στις επιτροπές ελέγχου. Επίσης, χωράει να μπει σε ξεχωριστή παράγραφο, για τον ευρύτερο ρόλο του συνδικαλιστικού κινήματος στον έλεγχο, γιατί είναι δικά τους τα ταμεία.

Σας το έχω πει, κύριε Υφυπουργέ, και το ξέρετε και εσείς, το αντιλαμβάνεστε μ' αυτήν την έννοια που το λέω. Δεν μπορεί να αφήσουμε τα συνδικάτα απ' έξω. Υπάρχουν, μας λένε , οι κίνδυνοι της αυθαιρεσίας. Ανάλογοι κίνδυνοι υπάρχουν και σε επιτροπές και σε επιτροπάτα, που φτιάχνετε εσείς, μη νομίζετε. Πιο φερέγγυο είναι το συνδικαλιστικό όργανο, γιατί είναι δικό του το πρόβλημα και το αντιμετωπίζει πιο ορθά.

Το άρθρο 2 παράγραφος 1 εκεί που μιλάει ότι η διάταξη αυτή δεν ισχύει για τους εργοδότες οικοδομοτεχνικών έργων, είχαμε πει στην Επιτροπή, όπως θυμάστε -και το ξέρουν οι κύριοι που παρακολουθούν τη συζήτησή μας- ν μπει η φράση "εκτός από εκείνους που απασχολούνται στον ίδιο εργοδότη, στον εργοδότη κατασκευών εννοώ, για πάνω από ένα χρόνο", γιατί αποκτάει άλλη ιδιότητα. Δεν είναι ο μπετατζής που πάει και δουλεύει ένα μεροκάματο και φεύγει. Αποκτάει έναν άλλο χαρακτήρα και πρέπει να προσεχθεί αυτό το ζήτημα.

(Στο σημείο αυτό κτυπάει το κουδούνι λήξεως του χρόνου ομιλίας του Ε' Αντιπροέδρου της Βουλής κ. Δημήτριου Β. Κωστόπουλου)

Τελειώνω, κύριε Πρόεδρε. Πώς να κάνω προτάσεις τώρα; Να τις στείλω γραπτές στο Υπουργείο; Μα, είναι συζήτηση αυτή που κάνουμε τώρα;

Παρακαλώ, κύριε Πρόεδρε. Θα προσπαθήσω να είμαι πιο σύντομος.

Στο άρθρο 3, εκεί που έκανε δεκτή η Κυβέρνηση την πρόταση που έγινε από τον εισηγητή της Πλειοψηφίας για προγραμματικές συμβάσεις με άλλους ασφαλιστικούς οργανισμούς για ενημέρωση κλπ. για να μπουν εργοδότες και συνδικαλιστικές οργανώσεις, μαζί, είπαμε να μπουν μόνο οι συνδικαλιστικές οργανώσεις. Οι εργοδότες τι ενημέρωση θα δώσουν στους ασφαλισμένους; Αφού οι άνθρωποι δεν θέλουν να έχουν αυτό το κόστος, δεν θέλουν ασφάλιση. Επομένως, εμείς έχουμε αντίρρηση σε αυτήν τη ρύθμιση.

Το άρθρο 4 αφορά -και έγινε αρκετή συζήτηση και ο κ. Γιακουμάτος τοποθετήθηκε- κάποιους που έπαθαν ζημιές από πλημμύρες κλπ. Είναι σοβαρό ζήτημα. Υπερασπίζουμε τον ασφαλισμένο, έχουμε όμως μπροστά μας και αυτόν που έπαθε καταστροφή. Τι να κάνουμε; Δεν θα τον διευκολύνεις αυτόν που έπαθε τη ζημιά; Πρέπει να τον διευκολύνεις. 'Οχι, να του καταργήσεις τις οφειλές, μιλάμε για διευκολύνσεις. Αυτό προβλέπει το νομοσχέδιο και καλά κάνει, κατά τη γνώμη μου.

Βεβαίως το κράτος πρέπει να αναλάβει τις υποχρεώσεις του, τις ευθύνες του για να καλύπτονται αυτές οι ανάγκες, να μην τις πληρώνει ο κόσμος κλπ. Αυτή είναι η πρόταση. Ο οποιοσδήποτε μπορεί να τη δεχθεί.

'Ηρθε χθες ένας βιοτέχνης από τη Νέα Ιωνία -εντελώς συγκεκριμένα-και μου είπε: "Καταστράφηκα. Γιατί εμένα δε με καλύπτει"; Ξέρετε, για τις πλημμύρες που έγιναν τότε το 1994.


 

  

Σελίδα 2683 

Μπορεί να υπάρξει μία αναδρομικότητα από το 1994 και μετά. Μπορεί να υπάρξει. Είναι ελάχιστη η επιβάρυνση, κύριε Υφυπουργέ. Σκεφτείτε το ...

ΠΡΟΕΔΡΕΥΩΝ (Λουκάς Αποστολίδης): Πρέπει να ολοκληρώσετε, κύριε Κωστόπουλε.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): ... ως την ολοκλήρωση της συζήτησης του νομοσχεδίου. Μπορεί να βρείτε μία λύση, για να μην αφήσετε κάποιους παραπονούμενους. Το σωστό είναι η παράγραφος αυτή και έχει αναδρομική ισχύ, να καλύπτει τις επιχειρήσεις που καταστράφηκαν από τις πλημμύρες του 1994.

Στο άρθρο 4 που μιλάει για τους Ποντίους, δεν ξέρω αν νομίζει κανένας ότι θα μας βάλει το μαχαίρι στο λαιμό. Ε, λοιπόν, συμφωνούμε! Στην επιτροπή είπα ότι δεν συμφωνούμε, αλλά τώρα το αλλάζω και λέω ότι συμφωνούμε. Συμφωνούμε, αλλά το κράτος να αναλάβει το κόστος αυτής της επιβάρυνσης. Τι να κάνουμε, δηλαδή; Με ξένα κόλυβα θα κάνετε κοινωνική ή εθνική -όπως λέτε- πολιτική;

Κλείνω, κύριε Πρόεδρε, με το άρθρο 5, για το οποίο θα πω μόνο μία κουβέντα. Η τελευταία παράγραφος, η 4, μας βρίσκει αντίθετους. 'Εχουμε επιφυλάξεις και υποστηρίξαμε ότι εξαρτάται από την ίδια την πρόθεση του ασφαλισμένου στην Ο.Α αν θα συμφνήσει ή όχι. Αυτό υποστηρίξαμε και αυτό θέλουμε να περιληφθεί. Τίποτ'άλλο, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Θα παρακαλούσα τους συναδέλφους να αυτοπεριορισθούν, για να μην αναγκάζομαι συνεχώς να χτυπάω το κουδούνι.

Η συνάδελφος, κ. Αλφιέρη, έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Πρόεδρε, θα προσπαθήσουμε να είμαστε σύντομοι, για να διευκολύνουμε τη συζήτηση.

Θα ήθελα να κάνω μερικές παρατηρήσεις.

Οι βασικές μας παρατηρήσεις στο άρθρο 1 -το είχαμε πει και στην τοποθέτησή μας ότι αυτό το θέμα δημιουργεί ερωτηματικά- είναι ότι τα περισσότερα παραπέμπονται σε υπουργικές αποφάσεις και υπάρχει ο κίνδυνος αδρανοποίησης των διατάξεων.

Επίσης, ως προς τη σύσταση ειδικής υπηρεσίας, εμείς δεν διαφωνούμε. Θεωρούμε ότι είναι ένα βήμα, αρκεί να υλοποιηθεί. Θα θέλαμε, όμως, να επισημάνουμε εδώ ότι θα πρέπει να έχουν μια φυσική σχέση με το συνδικαλιστικό κίνημα οι Επιθεωρήσεις Εργασίας και ο ΟΑΕΔ. Νομίζω ότι κάποια στιγμή θα πρέπει να μάθουν και οι δημόσιες υπηρεσίες να συνεργάζονται μεταξύ τους και ένα ρόλο έχει το συνδικαλιστικό κίνημα.

Υπάρχει μία ένσταση που έχει κατατεθεί, όσον αφορά τις προγραμματικές συμβάσεις. Δε νομίζω ότι η ΕΥΠΕΑ θα μπορεί να αναλάβει έργο ελέγχου άλλων ταμείων με άλλους ασφαλισμένους. Είναι νομίζω ένα θέμα ουσιαστικό.

Υπάρχει ένα ερώτημα, το οποίο βάζουμε και δεν έχει απαντηθεί. Περιορίζεται ή διευρύνεται η κατά τόπον αρμοδιότητα της ΕΥΠΕΑ; Δεν κατανοούμε αυτήν τη λογική. Για ποιο λόγο; Είναι βάσει της αποφάσεως του διοικητή του Ι.Κ.Α.

Πάμε στο άρθρο 2, παράγραφος 2, σε συνδυασμό με το άρθρο 4. Οι διατάξεις αυτές ορίζουν την παραγραφή των χρεών προς το Ι.Κ.Α. στη δεκαετία για τους ιδιώτες, στην πενταετία για το δημόσιο, τη νομοθετική αποσαφήνιση του χρόνου παραγραφής άλλων απαιτήσεων του Ι.Κ.Α., πρόσθετα τέλη, πρόστιμα, επιβαρύνσεις κλπ.

Θεωρούμε ότι τα δέκα έτη που μπαίνουν εδώ είναι λίγα. Εφόσον υπάρχει το χρέος, δεν μπορώ να καταλάβω γιατί διαγράφεται. Τουλάχιστον, να υπάρξει μια εικοσαετία και για το θέμα των ενσήμων και για το θέμα των διαγραφών. Σήμερα με την πληροφορική δεν θεωρείται ότι κρατάμε στίβα χαρτιών, όταν μιλάμε για μια εικοσαετία.

Πάμε στο άρθρο 3, παράγραφος 1. Ο κύριος Υπουργός είπε ότι έχει ρυθμισθεί το θέμα με τις διατάξεις του ν.2190. Αν έχει γίνει έτσι συμφωνούμε, γιατί θεωρούμε ότι δεν μπορεί να ροκανίζεται ο ν. 2190/97.

Στο άρθρο 4, παράγραφος 2, η ρύθμιση αυτή λειτουργεί σε βάρος των ασφαλιστικών οργανισμών, όπως είπαν εξάλλου και όλες οι πτέρυγες της Βουλής. Εδώ το κράτος επιχειρεί να ασκήσει κοινωνική πολιτική με χρήματα των ασφαλιστικών ταμείων. Θεωρούμε ότι είναι άδικο να πληρώνει μια μερίδα ασφαλισμένων και να φορτώνεται όλην αυτή την κοινωνική πολιτική και ακόμα θεωρούμε ότι αυτό πρέπει να βαρύνει τον κρατικό προϋπολογισμό.

'Αρθρο 4, παράγραφος 6. Με τη διάταξη αυτή εξουσιοδοτεί τον Υπουργό Εργασίας να καθορίσει ποσοστά κατανομής των συνεισπραττομένων από το Ι.Κ.Α. εσόδων των επικουρικών οργανισμών και οργανισμών κοινωνικής πολιτικής.

Πρέπει να μας διευκρινίσετε και να μας πείτε ακριβώς τι εννοείτε, ώστε οι πολίτες να μπορούν να το κατανοήσουν. Κατά τη γνώμη μας, το Ι.Κ.Α. θα πρέπει να δίνει τόσο ποσοστό, όσο ακριβώς εισέπραξε για κάθε φορέα, αφού παρακρατήσει μια συμφωνημένη αμοιβή για την απασχόληση των υπηρεσιών του προσωπικού. Βλέπουμε ότι παρακρατά το Ι.Κ.Α. όλα αυτά τα έσοδα, αυτά τα ταμεία συρρικνώνονται και νομίζω ότι πρέπει να έχουμε καθαρούς λογαριασμούς. Θα μπορεί να κρατήσει ένα ποσοστό για τα λειτουργικά έξοδα.

Την ίδια παρατήρηση έχουμε να κάνουμε στην παράγραφο 7. Και εδώ το κόστος της ρύθμισης πρέπει να βαρύνει τον κρατικό προϋπολογισμό και όχι τον ασφαλιστικό οργανισμό και τους οικοδόμους.

Στο άρθρο 4, παράγραφος 9 καταργείται η διάταξη που υποχρεώνει την τήρηση ημερήσιου δελτίου απασχολούμενου προσωπικού στις οικοδομές. Διάβασα και τα Πρακτικά. Ο κ. Φαρμάκης είπε ότι δεν δημιουργείται πρόβλημα. Εμείς γνωρίζουμε πολύ καλά ότι δημιουργείται πρόβλημα.

Ξέρουμε ότι υπάρχει μεγάλη εισφοροδιαφυγή σ'αυτόν τον τομέα και παρακαλώ πολύ την Κυβέρνηση να το επανεξετάσει. Νομίζω ότι με τον τρόπο που το αντιμετωπίζει, διογκώνει το πρόβλημα και δεν το λύνει.

Θέλω να κάνω δύο ακόμα προτάσεις και τελειώνω.

'Αρθρο 5, παρ. 1. Καταργείται ουσιαστικά ο θεσμός της αυτασφάλισης του ν. 1902/90 και θεσπίζεται η υποχρεωτική χρήση του θεσμού της προαιρετικής ασφάλισης, άρθρο 41 του αναγκαστικού νόμου 1846/51, βάσει του οποίου ασφαλίζονται στην έκτη ασφαλιστική κλάση, με αποτέλεσμα τη συσσώρευση και άλλων συνταξιούχων κατωτάτων ορίων προνομιακού χαρακτήρα.

Για το άρθρο 5 παρ. 4, θα πρέπει να διευκρινιστεί αν έχει γίνει συζήτηση με την Ομοσπονδία Συλλόγων Πολιτικής Αεροπορίας. Πιστεύω ότι σε όλες αυτές τις ρυθμίσεις, πρόθεση της Κυβέρνησης πρέπει να είναι ότι πρέπει να συνεργάζεται με τους αρμοδίους, για να έχουμε μια πλήρη εικόνα.

Σας ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Και εγώ σας ευχαριστώ, κυρία συνάδελφε.

Ο συνάδελφος κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Πρόεδρε, κύριε Υπουργέ, εμείς θεωρούμε ότι το άρθρο 1 είναι η ραχοκοκκαλιά του νομοσχεδίου. Δεν είμαστε κατά της εισφοροδιαφυγής, αλλά η ειδική υπηρεσία ελέγχου ασφάλισης, πολύ φοβόμαστε ότι θα λειτουργήσει κατά βάθος σε βάρος των μεσαίων και των μικρομεσαίων επιχειρήσεων και δεν θα πιάσει το πραγματικό νόημα, δηλαδή αυτούς που οφείλουν τα πιο πολλά.

Μέχρι τώρα παίχτηκε το μεγάλο παιχνίδι της αρπαχτής από τις τράπεζες και τους επενδυτές για τη σφραγίδα του κράτους. 'Ετσι φθάσαμε στο σήμερα, όπου δεν υπάρχει στα ταμεία αποθεματικός. Αυτός είναι ο κύριος λόγος ή αν θέλετε το αποτέλεσμα της αποτυχίας του συστήματος, η μη ύπαρξη αποθεματικών. Οι εργαζόμενοι είναι οι μόνοι που δεν έχουν καμιά ευθύνη γι' αυτήν την εξέλιξη. Σήμερα, τα χαμένα αποθεματικά ανέρχονται γύρω στα εκατόν ογδόντα δισεκατομμύρια (180.000.000.000) δραχμές, σύν κάτι έξτρα που δεν μπορώ να υπολογίσω μέχρι πόσο φθάνουν.

Για τους παραπάνω λόγους, το ασφαλιστικό αποτελεί πολιτικό ζήτημα. Πολιτικά θα λυθεί και πολιτικά πρέπει να διεκδικηθεί. Ευθύνες υπάρχουν σε όλες τις Κυβερνήσεις που διαχειρίστηκαν τα χρήματα των εργαζομένων και -οφέλη μέσω των διοικήσεων και των τραπεζών- ευθύνες υπάρχουν και στο συνδικαλιστικό κίνημα που δεν συνειδητοποίησε έγκαιρα το


 

  

Σελίδα 2684 

πρόβλημα.

Κύριε Υπουργέ, εφόσον διατηρούνται ακόμη Μεταξικοί νόμοι, ο 1114/44 και ο 980/42, θα συνεχίζουν να κλέβουν και σήμερα τα ασφαλιστικά ταμεία. Δεν θα το καταψηφίσουμε το άρθρο 1, για να δώσουμε την ευκαιρία στο κράτος να βοηθήσει την όλη κατάσταση, να εισπραχθούν τα χρήματα υπέρ των ταμείων.

Η προτεινόμενη με το άρθρο 4, παρ. 2, λειτουργία σε βάρος των ασφαλιστικών ταμείων με τις διατάξεις περί εισφοροδιαφυγής, η διασφάλιση των εσόδων του Ι.Κ.Α., οι παρεμβάσεις, επιχειρούνται αποσπασματικά, χωρίς να λύνουν ουσιαστικά το πρόβλημα και γι' αυτό θα το καταψηφίσουμε.

Στο άρθρο 5, παρ. 1, καταργείται ουσιαστικά ο θεσμός της αυτασφάλισης του άρθρου 3 του ν. 1902/90 και θεσπίζεται η υποχρεωτική χρήση του θεσμού της προαιρετικής ασφάλισης του άρθρου 41 του αναγκαστικού νόμου 1846/51, βάσει του οποίου ασφαλίζονται στην έκτη ασφαλιστική κλάση, με αποτέλεσμα να συσσωρεύονται και άλλοι μικροασφαλιζόμενοι. Στο χώρο συσσωρεύονται οι άνθρωποι που έχουν μικρές συντάξεις και εδώ δημιουργείται ένα σοβαρό πρόβλημα. Και αυτό θα το καταψηφίσουμε.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα επτά μαθητές και τρείς-συνοδοί καθηγητές από το Γαλλικό Κολλέγιο Αγίας Παρασκευής.

(Χειροκροτήματα)

Ο κ.Κουρουμπλής έχει το λόγο. Απών, διαγράφεται.

Ο κ.Μαγκριώτης έχει το λόγο. Απών, διαγράφεται.

'Εχουμε δύο προτασσόμενες δευτερολογίες του κ. Κεδίκογλου και του κ. Τζανή.

Ο κ. Κεδίκογλου έχει το λόγο για τρία λεπτά.

ΛΕΩΝΙΔΑΣ ΤΖΑΝΗΣ: Τρία λεπτά;

ΠΡΟΕΔΡΕΥΩΝ (Λουκάς Αποστολίδης): Τρία λεπτά, κύριε Τζανή. Δύο είναι κανονικά, σας δίνω τρία.

ΒΑΣΙΛΗΣ ΚΕΔΙΚΟΓΛΟΥ: Πέντε λεπτά, κύριε Πρόεδρε, επί του άρθρου.

ΠΡΟΕΔΡΕΥΩΝ (Λουκάς Αποστολίδης): 'Εχετε προτασσόμενη δευτερολογία και είναι σύμφωνα με τον Κανονισμό δύο λεπτά. Θα σας δώσω τρία.

ΒΑΣΙΛΗΣ ΚΕΔΙΚΟΓΛΟΥ: Για τα άρθρα θέλω το χρόνο, κύριε Πρόεδρε, δεν είναι τίποτα σοβαρό πράγμα.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κεδίκογλου, έχετε το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, κύριε Υπουργέ κατ'αρχήν είναι ένα πολύ θετικό νομοσχέδιο, δεν αντιλέγει κανείς, αλλά πρέπει να ξεκαθαρίσουμε κάτι. Δεν αυξάνεται το ακαθάριστο εγχώριο προϊόν; Δεν υπάρχει λύση, τελείωσε. Δεν αυξάνεται το ακαθάριστο εγχώριο προϊόν, δεν λύνεται το οικονομικό πρόβλημα. Διότι αυτά που λέμε για την είσοδο στη ΟΝΕ, Ευρωπαϊκή 'Ενωση κλπ., η Ευρωπαϊκή 'Ενωση δεν μας λέει να έχουμε συγκεκριμένο χρέος ή συγκεκριμένο έλλειμμα, αλλά ποσοστό ως προς το ΑΕΠ.

'Οταν έχουμε καταντήσει να είμαστε μία χώρα η οποία εισάγει πατάτες, εισάγει διακόσιους χιλιάδες τόνους λαχανικά, για να ζήσουμε, εισάγει σκόνη από φλοιό πατάτας για να κάνει πουρέ, νομίζω ότι δεν έχουμε περιθώρια.

Το πρόβλημα είναι πως εκεί θα προχωρήσουμε και στον τομέα αυτό. Ο νέος προϋπολογισμός δυστυχώς δεν λαμβάνει κανένα μέτρο, όπως και ο προηγούμενος δεν απέδωσε τίποτα στο ζήτημα αυτό και φαίνεται από το ισοζύγιο πληρωμών και ιδιαίτερα το εμπορικό ισοζύγιο.

Πρέπει επίσης να σταματήσουν οι εισαγωγές. Και όταν λέμε εισαγωγές δεν είναι μόνο τα αγαθά και οι υπηρεσίες. 'Οταν στέλνουμε αρρώστους έξω για να θεραπευθούν, αυτό είναι εισαγωγές. Πρέπει να το λάβετε σοβαρά υπόψη σας.

Σε ό,τι αφορά τον έλεγχο, ναι μεν προβλέπετε διατάξεις αυστηρές, οι οποίες παίρνουν μορφή αστυνομική και είναι πολύ δύσκολο να εφαρμοστούν, νομίζω όμως ότι αυτά τα θέματα πρέπει να τα αντιμετωπίσετε οργανικώς. Πώς; Εντός του λογιστικού συστήματος. Και έχετε στα χέρια σας -δεν ξέρω αν δημοσιεύθηκε επιτέλους αυτό το διάταγμα- το σχέδιο του ενιαίου λογιστικού συστήματος για τους ασφαλιστικούς οργανισμούς. Επέστρεψε από το Συμβούλιο Επικρατείας; 'Εγινε νόμος επιτέλους; Δύο χρόνια έμεινε εκεί. Θα παρακαλούσα να έχω μία απάντηση.

Μόνον εάν υπάρξει μέσα από λογιστικό σύστημα καταγραφή των εργαζομένων, μπορούμε να θεωρήσουμε ότι θα έχουμε ένα μηχανισμό ελέγχου, πραγματικά όπως πρέπει.

'Ερχομαι τώρα στο θέμα του ορίου των συντάξεων, που όλοι θέλουμε να είναι χαμηλό.

Αυξημένο ακαθάριστο εγχώριο προϊόν και χαμηλά όρια συντάξεων δεν στέκονται. Αυτό το αντιλαμβανόμαστε όλοι. Είναι όμως πολύ θετική η παρατήρηση του Αντιπροέδρου κ. Κωστόπουλου, για ανθρώπους οι οποίοι δούλεψαν σε ειδικές θέσεις κλπ. Θα πρέπει να λάβετε υπόψη σας όμως και κάτι άλλο ακόμα. Μία επιχείρηση απολύει τον προϊστάμενο του λογιστηρίου ή τον προϊστάμενο των πωλήσεων και τον ξαναπροσλαμβάνει με δελτίο παροχής υπηρεσιών, γιατί γνωρίζει την πελατεία.

Αυτά, κύριε Υπουργέ, πρέπει να απαγορευθούν. Πρέπει αυτός που εργαζόταν σε μια επιχείρηση, να μην μπορεί να επανέλθει και να εργαστεί με οποιαδήποτε μορφή. Η χαμηλή συνταξιοδότηση τροφοδότησε την ανεργία των νέων...

(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)

Παρακαλώ, κύριε Πρόεδρε, θέλω επί του άρθρου να μιλήσω πέντε λεπτά. Κάντε μου τη χάρη.

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, θα σας κάνω τη χάρη.

ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.

Θα πρέπει, λοιπόν, να λάβετε τα μέτρα σας. 'Οταν μια επιχείρηση θέλει να αλλάξει το διευθυντή της, να φροντίσει τρεις ή έξι μήνες πριν να φέρει το νέο διευθυντή, να μάθει την πελατεία και όλη την εργασία και να μην επιτραπεί να εργαστεί στην ίδια επιχείρηση ή σε παρεμφερή επιχείρηση. Σε άλλη επιχείρηση μπορεί να κάνει ο,τιδήποτε. Ελεύθερη είναι η οικονομία της αγοράς.

'Οσον αφορά το όριο, που έθεσε με τις παρατηρήσεις του ο κ. Κωστόπουλος, θα ήθελα να πω το εξής. Δώστε ένα κίνητρο, να μείνουν οι άνθρωποι και πάνω από τα πενήντα έξι χρόνια τους. Διότι η αύξηση του εγχώριου προϊόντος απαιτεί εργασία και στα πενήντα έξι τους χρόνια οι άνθρωποι είναι πολύ νέοι.

Δώστε, λοιπόν, κύριε Υπουργέ, ένα κίνητρο και πέστε π.χ. ότι κάθε χρόνος μετά τα πενήντα έξι, προσθέτει οικονομικό όφελος στη σύνταξή του, κάτι το οποίο δεν προβλέπεται.

Επίσης, ένα μεγάλο θέμα που υπάρχει, είναι η κρατική χρηματοδότηση των ασφαλιστικών φορέων.

Χθες παρακολούθησα την ομιλία της εκλεκτής δημοσιογράφου κ. Παπαδάκη και άκουσα νούμερα, τα οποία με αναστάτωσαν.

Η κρατική επιχορήγηση του ανά κεφαλήν ασφαλισμένου στο ΙΚΑ, σε σχέση με άλλα πλούσια ταμεία, τραπεζών, διαφόρων οργανισμών, δημοσιογράφων κλπ., είναι ένα με τέσσερα ή ένα με τρία ή ένα με δύο. Το ένα δίνει 25% και το άλλο 45%.

Αυτά, κύριε Υπουργέ, είναι θέματα που πρέπει να αντιμετωπιστούν και τα οποία είναι από τα θετικά στοιχεία της εκθέσεως Σπράου, αγαπητέ κύριε Κωστόπουλε.

Σ' αυτά πρέπει να φέρετε νόμο. Δεν μπορεί να υπάρξει αυτή η κατάσταση. Δεν μπορεί το ΙΚΑ να έχει επιχορήγηση από το κράτος και να είναι το ΙΚΑ ο κύριος φορέας ασφάλισης, να ασφαλίζει πρόσωπα τα οποία παράγουν ουσιαστικά εισόδημα -διότι αυτοί παράγουν εισόδημα, δηλαδή οι μπετατζήδες, οι καλουπατζήδες, οι μεταλλευτές και όχι οι άνθρωποι των γραφείων, να είμαστε ειλικρινείς, αυτό είναι εισόδημα, δεν είναι οι υπηρεσίες που παράγουν εισόδημα- και να μην έχουν τα ταμεία τους έναν κοινωνικό πόρο. Θα πρέπει, δηλαδή, να εξισωθούν οι επιχορηγήσεις από το κράτος προς τους ασφαλιστικούς οργανισμούς.


 

  

Σελίδα 2685 

Τα ταμεία είναι μέτοχοι των τραπεζών, σε ένα μεγάλο βαθμό και έχουν κάποια αποθέματα. Μπήκαμε στην οικονομία της αγοράς. Πρέπει να προβλέψετε την υποχρέωση παρουσίας χρηματοοικονομικών συμβούλων. Είναι δυσκίνητες πολλές φορές οι τράπεζες -και αναφέρω την Εμπορική Τράπεζα- είναι δυσκίνητες οι αποφάσεις ...

ΠΡΟΕΔΡΕΥΩΝ (Λουκάς Αποστολίδης): Κύριε Κεδίκογλου, σας παρακαλώ, πρέπει να τελειώσετε. 'Εχετε ξεπεράσει τα πέντε λεπτά. Δικαιούσαστε δυο λεπτά.

ΒΑΣΙΛΗΣ ΚΕΔΙΚΟΓΛΟΥ: Τελειώνω σε ένα λεπτό, κύριε Πρόεδρε.

Πρέπει να κάνετε και γι' αυτό κάτι.

Επίσης κύριε Υπουργέ, θα πρέπει να γίνει κάτι με τους αγρότες οι οποίοι έχουν τρεις χιλιάδες, τέσσερις χιλιάδες και πέντε χιλιάδες ένσημα στο ΙΚΑ, τα οποία πάνε στράφι. Θα πρέπει να κάνετε κάτι εκεί πέρα. Να αυξηθεί η σύνταξη του ΟΓΑ ανάλογα με έναν αριθμό ενσήμων. Δεν λέγω τα χίλια ένσημα, αλλά πάνω από τα χίλια ένσημα να δίδεται κάποια επιδότηση.

Τέλος ξεκαθαρίστε άπαξ δια παντός τι γίνεται με το ΤΕΒΕ και τους μικρούς οικισμούς κάτω των χιλίων κατοίκων. Σας έχω στείλει και επιστολή. Αναμένει την εντολή σας ο διοικητής του ΤΕΒΕ. Παρακαλώ αυτό να λυθεί, γιατί είναι μια κατάσταση η οποία έχει αναστατώσει όλη την επαρχία των μικρών οικισμών. Και δεν μπορούμε να εγκαταλείψουμε τους οικισμούς.

Ευχαριστώ, κύριε Πρόεδρε, για την ανοχή σας. 'Ηταν πολύ ουσιαστικά και έπρεπε να τα αναφέρουμε.

ΠΡΟΕΔΡΕΥΩΝ (Λουκάς Αποστολίδης): Δεν αμφιβάλλω ότι είναι ουσιαστικά, κύριε Κεδίκογλου.

Ο κ. Τζανής έχει το λόγο.

ΛΕΩΝΙΔΑΣ ΤΖΑΝΗΣ: Κύριε Πρόεδρε, ζητώ εκ των προτέρων την ανοχή σας για να μη διαταράξει τις σχέσεις μας ο ήχος του κουδουνιού.

ΠΡΟΕΔΡΕΥΩΝ (Λουκάς Αποστολίδης): Αν χρειαστεί πιθανόν να τις διαταράξει.

ΛΕΩΝΙΔΑΣ ΤΖΑΝΗΣ: Η ομιλία μου ήταν προγραμματισμένη να γίνει χθες, αλλά συνέβη κάτι απρόοπτο και δεν μπόρεσα να την κάνω χθες.

Αγαπητοί συνάδελφοι, το νομοσχέδιο που συζητούμε σήμερα, ασφαλώς είναι μια καλή ευκαιρία για όλους για να επεκτείνουμε τους προβληματισμούς μας, που σε όλους υπάρχουν και είναι βέβαιο, για τα δύσκολα χρόνια που έρχονται. Είναι μια καλή ευκαιρία να αναλογιστεί και η ίδια η πολιτική την ευθύνη της απέναντι στις εξελίξεις που πιθανολογούνται και που αφορούν το κοινωνικοασφαλιστικό σύστημα και που ίσως οδηγήσουν τις επόμενες γενιές σε κλονισμό του βασικού κοινωνικού δικαιώματος που είναι αυτό της ουσιαστικής κοινωνικής ασφάλισης. Γι' αυτό και με πολύ προβληματισμό άκουσα τη χθεσινή πολύ καλή ομιλία του κυρίου Υπουργού Εργασίας, ο οποίος μίλησε και είπε ότι στις μέρες μας υπάρχει μια αμφισβήτηση του βασικού άξονα της κοινωνικής ασφάλισης, που είναι η αλληλεγγύη των γενεών. Μίλησε και είπε επίσης ότι είναι η ώρα της ευθύνης για το σήμερα και το αύριο της κοινωνικής ασφάλισης.

Θα πω ότι αυτός είναι ένας γενικότερος προβληματισμός και δεν πρέπει να ξεχνάμε ότι αυτός ο προβληματισμός συναντάται και σε πολλούς διανοούμενους εκ των οποίων άλλοι ομιλούν για το τέλος της πολιτικής, όπως ο Φουτζουγιάμα, άλλοι για το τέλος της εργασίας, όπως ο Ρίτκεν. Και όλα αυτά δημιουργούν ένα σκηνικό για το αύριο και πραγματικά προβληματίζει.

Από τα πιο σημαντικά προβλήματα που απασχολούν την ατζέντα του 2000 είναι, κύριε Πρόεδρε, η δημογραφική εξέλιξη της ίδιας της Ευρωπαϊκής 'Ενωσης. Εντελώς επιγραμματικά θα θυμίσω ότι προβλέπεται πως κατά τα επόμενα είκοσι πέντε χρόνια ο αριθμός των ηλικιωμένων άνω των εξήντα ετών θα αυξηθεί στην Ευρωπαϊκή 'Ενωση κατά τριάντα επτά εκατομμύρια, ενώ ο ενεργός πληθυσμός θα μειωθεί κατά δεκατρία εκατομμύρια. Αυτό εκτιμάται ότι θα δημιουργήσει έντονες πιέσεις για τις συντάξεις και τα συστήματα κοινωνικής προστασίας, που θα απαιτούν συνδυασμό μεταρρυθμίσεων και αυξημένης οικονομικής επίδοσης, προκειμένου να εξασφαλιστεί η βιωσιμότητα του υψηλού επιπέδου προστασίας.

'Ετσι, λοιπόν, η δια βίου εκπαίδευση των εργαζομένων, θα είναι ένα απαραίτητο στοιχείο του ίδιου του περιεχομένου της εργασίας. Οι νέες τεχνολογίες που εξαπλώνονται, η εσωτερική μετανάστευση, αλλά και η εισροή οικονομικών μεταναστών θα επιδεινώσουν το τοπίο. Και αυτό το λέγω διότι ορισμένοι, ιδίως από την Αντιπολίτευση θέλησαν να παρουσιάσουν την Κυβέρνηση να μιλάει μια γλώσσα που δεν μιλάει η Κυβέρνηση και που δεν είναι μέσα στις προθέσεις της. Γι' αυτό και διαφωνώ με τον κ. Σουφλιά, που ανέφερε για την Κυβέρνηση τη γνωστή ρήση "των οικιών ημών εμπιμπραμένων, ημείς άδομεν", ότι δηλαδή η Κυβέρνηση άδει, ενώ τα σπίτια καίγονται.

Μάλλον η Αντιπολίτευση άδει. Και άδει τον ίδιο αργόσυρτο ρυθμό, τον ανιαρό, της αμφισβήτησης, της άρνησης, χωρίς την ταυτόχρονη υποβολή προτάσεων και χωρίς να απαντάται το ερώτημα, πώς θα απαντήσουμε στις προκλήσεις του μέλλοντος. Σε αυτά τα προβλήματα που δεν έρχονται, είναι ήδη μπροστά μας, σε αυτή την κοινωνία την παγκοσμιοποιημένη, την κοινωνία χωρίς σύνορα, την κοινωνία με ελεύθερη εσωτερική μετανάστευση, την κοινωνία με τα ασφαλιστικά συστήματα να τίθενται εν αμφιβόλω, ας μας πει η Νέα Δημοκρατία επιτέλους, πέραν των αρνήσεών της, ποιες είναι οι προτάσεις της. Αγωνιώδες ερώτημα αυτό, διαρκώς.

Το νομοσχέδιο αυτό, λοιπόν, κύριε Πρόεδρε, που ασφαλώς δεν έχει χαρακτήρα ενός νομοσχεδίου επιχειρεί οριστική λύση των προβλημάτων. Την οριστική λύση των προβλημάτων την επιδιώκουμε και αυτό είναι γνωστό στην Αντιπολίτευση, μέσα από τον κοινωνικό διάλογο που εμείς ξεκινήσαμε και που μέσα από τον κοινωνικό διάλογο προσπαθούμε να δώσουμε τις απαντήσεις στα μεγάλα συσωρευμένα προβλήματα του ασφαλιστικού συστήματος.

Με το νομοσχέδιο, λοιπόν, αυτό, επιχειρείται μία καλή προσπάθεια, τόσο για τον εντοπισμό των περιπτώσεων των ανασφαλίστων εργαζομένων, όπως το άρθρο 1 επιχειρεί να κάνει, όσο επίσης και για την επιβολή κυρώσεων στους μη συνεπείς εργοδότες. Για παράδειγμα, η υποχρέωση του εργοδότη να αναγγέλει την πρόσληψη του μισθωτού αλλά και την καταγγελία της σύμβασης στον ΟΑΕΔ εντός οκτώ ημερών από την πραγματοποίησή τους, με απειλή σοβαρών κυρώσεων, είναι ένα σοβαρό μέτρο. Επίσης η πρόβλεψη της ακυρότητας της καταγγελίας της εργασιακής σύμβασης , αν αυτή δεν γίνει εγγράφως και αν δεν έχει ασφαλισθεί ο απολυόμενος, είναι και αυτή μια καλή δικλείδα ασφαλείας. Εδώ και πάλι θα διατυπώσω όμως την επιφύλαξή μου και παρακαλώ να ληφθεί σοβαρά υπ' όψη από την Κυβέρνηση. Για τις περιπτώσεις όπου ο μισθωτός αποχωρεί οικειοθελώς και εν συνεχεία καταχρηστικά -και αυτό το συναντάει κανείς- ισχυρίζεται ότι απελύθη προφορικώς, επομένως ακύρως και άρα διεκδικεί μισθούς υπερημερίας για το μεσοδιάστημα. Το ξέρετε ότι αυτό στη πράξη δημιουργείται. 'Εργοδότης είναι και αυτός που έχει έναν υπαλληλάκο. Ο υπαλληλάκος, λοιπόν, αποχωρεί, εμφανίζεται μετά από δύο μήνες...

ΠΡΟΕΔΡΕΥΩΝ (Λουκάς Αποστολίδης): Κύριε Τζανή, πρέπει να τελειώνετε.

ΛΕΩΝΙΔΑΣ ΤΖΑΝΗΣ: Ναι, κύριε Πρόεδρε, τώρα αναφέρομαι στις διατάξεις.

Πριν περάσει το τρίμηνο που θέτει ο νόμος για να κριθεί η ακυρότητα ή η εγκυρότητα της καταγγελίας, υποστηρίζει ότι έγινε η απόλυσή του. Δεν είναι έγκυρη η καταγγελία, άρα οφείλει μισθούς υπερημερίας και ο μικροεργοδότης. Αυτό δεν είναι σωστό.

ΠΡΟΕΔΡΕΥΩΝ (Λουκάς Αποστολίδης): Παίρνετε, όμως, κακά μαθήματα από τον κ. Κεδίκογλου με το χρόνο!

ΛΕΩΝΙΔΑΣ ΤΖΑΝΗΣ: Σας είπα, κύριε Πρόεδρε, ότι τοποθετούμαι και ότι δεν πρόκειται να ξανατοποθετηθώ.

Η καθυστέρηση καταβολής της δόσης, μιας δόσης από την αποζημίωση που είναι καταβλητέα κατά δόσεις, λέτε ότι συνεπάγεται ακυρότητα της καταγγελίας. Για τους μη γνωρίζοντες, αυτό σημαίνει ότι θεμελιώνεται αξίωση αναδρομικής


 

  

Σελίδα 2686 

καταβολής των αποδοχών για τον μισθωτό, για το διάστημα που έχει παρέλθει. Και σας λέω εγώ ότι η τρίτη, η τέταρτη δόση καθυστερεί πέντε ημέρες, δέκα ημέρες. Θα έχουμε τέτοια αναδρομικότητα στην ακυρότητα; Και θα υποχρεωθεί ο εργοδότης να καταβάλει αναδρομικές αξιώσεις.

Πρέπει να βάλετε ένα όριο, ότι αν η καθυστέρηση γίνει πέραν των τριάκοντα ημερών τότε να θεωρείται καθυστέρηση. Μη θεωρούμε καθυστέρηση και τις δέκα ημέρες .

Τελειώνω, κύριε Πρόεδρε, επισημαίνοντας ότι είναι πολύ σωστή και η νομοθετική ρύθμιση που προβλέπει σταθερά και πάγια μέτρα που θα ισχύουν για τις περιπτώσεις των θεομηνιών κλπ.

Και μία τελευταία επισήμανση: Να προβλεφθεί μέσα στο νομοσχέδιο, αν γίνει δεκτή η ένσταση ενώπιον του αρμοδίου κατά νόμο οργάνου περί του οποίου θέματος το άρθρο 4 παρ. 5 ,κατά καταλογιστικής πράξεως του ΙΚΑ, αν στο μεταξύ έχουν εκτελεστεί σύμφωνα κε τον ΚΕΔΕ οι καταλογιστικές πράξεις, πρέπει να προβλέπεται και μία διαδικασία ταχείας αποδόσεως των εισπραχθέντων. Να μη λαμβάνουμε μέριμνα μόνο για τις περιπτώσεις που είναι να εισπράξει το ΙΚΑ, αλλά και στις περιπτώσεις που είναι να αποδώσει.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε δεν είχα σκοπό να μιλήσω καθόλου αλλά επεκτείνονται πολύ οι αγαπητοί συνάδελφοι και δεν πρέπει να φαίνεται κενό απαντήσεων στα Πρακτικά. Πρέπει να απαντήσουμε.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής);'Οταν κάνουν συγκεκριμένες προτάσεις, χρειάζεται.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):'Οχι δεν είναι έτσι. Τότε θα μπορούσα να σας πω και εγώ ότι δεν χρειάζεται από την πλευρά σας.

Θέλω να πω πάντως ότι στα γενικά θέματα που θίξατε στη συζήτηση αυτής της ενότητας των άρθρων, δεν πρόκειται να αναφερθώ. Θα αναφερθώ τηλεγραφικά σε κάποιες παρατηρήσεις σας, γιατί πιστεύω ότι στη Διαρκή Επιτροπή, μας δόθηκε η ευκαιρία να συζητήσουμε αρκετά, να ακούσουμε τις προτάσεις σας, να δεχθούμε ό,τι θεωρούσαμε εν πάση περιπτώσει ότι έπρεπε να κάνουμε αποδεκτό και να απορρίψουμε κάποια άλλα. 'Ετσι φτάνουμε στην Ολομέλεια και θεωρούμε ότι το έργο μας είναι περισσότερο εύκολο.

Θα κάνω τώρα κάποια αναφορά στις παρατηρήσεις των συναδέλφων.

Ο κ. Γιακουμάτος είπε "αφού η αντιστοιχία η σημερινή μιας σύνταξης ή του ΕΚΑΣ, είναι 19,03 ημερομίσθια, γιατί δεν την κάνετε είκοσι για να τελειώνουμε;" Φαίνεται ότι δεν γνωρίζει το ακριβές αίτημα των εργαζομένων ή των συνταξιούχων. Το ακριβές αίτημα είναι πρώτον, τα είκοσι ημερομίσθια για όλους και όχι μόνο γι'αυτούς που παίρνουν ΕΚΑΣ και δεύτερον, η συνεχής αναπροσαρμογή κατ'έτος να είναι ανάλογη με τα είκοσι ημερομίσθια. Αυτό είναι το μεγάλο πρόβλημα και αυτές είναι οι οικονομικές του διαστάσεις. Δεν είναι τόσο απλό, όπως ισχυρισθήκατε, να το αποφασίσουμε. 

ΓΕΡΑΣΙΜΟΣ ΓΙΑΚΟΥΜΑΤΟΣ: Ο Υπουργός το είπε απλά.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Ενα άλλο θέμα: Ειδικές προδιαγραφές προϊσταμένων για την ΕΠΥΕΑ Δεν υπάρχουν ειδικές προδιαγραφές. Νομίζω ότι πρέπει να συμφωνήσουμε ότι πλησιάζοντας στο 2000 πρέπει να έχουμε προϊσταμένους ΠΕ και ΤΕ κατηγορίας. Και όπου δεν υπάρχουν τέτοιοι, να υπάρχουν και ΔΕ. Αυτό λέει και η διάταξη. Λέει ότι "στην περιφέρεια ειδικότερα, όπου δεν υπάρχουν ΠΕ και ΤΕ, να υπάρχουν και ΔΕ". Δεν είναι όμως δυνατόν να αναφερόμαστε στην Αθήνα, στην οποία υπάρχει το περισσότερο προσωπικό του ιδρύματος και να μην μπορούμε να βρούμε ΠΕ και ΤΕ υπάλληλο για προϊστάμενο και να πάμε σε ΔΕ υπάλληλο. Βέβαια, δεν μπορώ να δεχθώ σε καμία περίπτωση ό,τι υπαινίσεσθε και εδώ και στη Διαρκή Κοινοβουλευτική Επιτροπή, ότι η διάταξη έρχεται γιατί έτυχε σήμερα να υπηρετεί κάποιος υπάλληλος που ανήκει στη Νέα Δημοκρατία, που μπορούσαμε να τον απαλλάξουμε με άλλο τρόπο από τα καθήκοντά του, αλλά δεν το κάναμε και δήθεν φέρνουμε νομοθετική ρύθμιση για να χτυπήσουμε αυτόν τον εκλεκτό φίλο σας, αγαπητέ κύριε Γιακουμάτο. Δεν είναι έτσι.

Οι προσλήψεις από γενικότερες διατάξεις επιβάλλεται να ακολουθούν τη διαδικασία του ν.2190 και συνεπώς, δεν υπάρχει πρόβλημα.

Με τις ρυθμίσεις για τις θεομηνίες δεν επιβαρύνεται κανείς, ώστε να θεωρείται πραγματικά λογική η αξίωσή σας να επιβαρυνθεί αντί του ταμείου ο κρατικός προϋπολογισμός. Κανείς δεν επιβαρύνεται. Ρύθμιση γίνεται ήδη οφειλουμένων, επειδή υπάρχει μία συρρίκνωση της οικονομικής δραστηριότητας εξαιτίας της θεομηνίας. Στο παρελθόν -πρέπει να δεχθώ- με αποφάσεις των κυβερνήσεων ή των Υπουργών και μετά από πιέσεις που όπως γίνεται πάντοτε μέχρι τώρα στη λειτουργία του ελληνικού κράτους, υπήρξαν επεκτάσεις και σε παροχές που επιβάρυναν ασφαλιστικούς οργανισμούς. Δώσε και μία σύνταξη παραπάνω ή δώσε και ένα μισθό παραπάνω στον εργαζόμενο κλπ. Υπήρχαν τέτοια αιτήματα και ακριβώς αυτά ήταν που υπαγόρευσαν αυτήν τη ρύθμιση, η οποία αναφέρει συγκεκριμένα τι πρέπει να γίνεται κάθε φορά, σταθερά και πάγια, μετά από μία θεομηνία.

Μία διάταξη στην οποία αναφερθήκατε αφορά τους ηθοποιούς, διάταξη που υπήρχε. Επεκτείνεται μόνο η προθεσμία υποβολής δικαιολογητικών.

Σε ό,τι αφορά τις παρατηρήσεις του κ. Κωστόπουλου, θέλω να αναφερθώ σε εκείνη που αφορούσε τους "ράμπο", που απορρίπτω ως όρο -και εκείνος το απέρριψε- και στην επιφύλαξη ότι μπορεί να ελέγχουν -το είπε και ο συνάδελφος του ΔΗ.Κ.ΚΙ.- μόνο τους μικρομεσαίους.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής):'Ετσι όπως τον άκουσα εδώ. Τι "ράμπο"; Αμερικάνικα πράγματα.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Θέλω να σας θυμίσω μόνο ότι το 80% των οφειλών στο ΙΚΑ, είναι οφειλές μέχρι ένα εκατομμύριο (1.000.000) δραχμές. Το 80% αυτού του φοβερού ποσού, των δισεκατομμυρίων στο οποίο και σήμερα αναφερθήκαμε, αναφέρεται σε οφειλέτες που οφείλουν μέχρι και ένα εκατομμύριο (1.000.000) δραχμές. Αντιλαμβάνεστε ότι ασφαλώς θα πάνε και σε μικρούς και σε μεσαίους και σε μικρομεσαίους και σε μεγαλύτερους εάν κάνουν σωστά τη δουλειά τους, οι άνθρωποι αυτής της υπηρεσίας, την οποία συστήνουμε ή αναβαθμίζουμε, όπως είπατε.

Δεν έχει δίκιο η κ. Αλφιέρη που επέκρινε τη διάταξη με την οποία διευρύνεται ή περιορίζεται ο έλεγχος από το Διοικητή του ΙΚΑ. Ανακατανομή του ελεγκτικού έργου γίνεται. Δεν σημαίνει ότι μπορεί να του πει να συμπεριφερθεί διαφορετικά από ό,τι λέει ο νόμος ή να μειώσει τα καθήκοντά του, όπως αυτά προσδιορίζονται από το νόμο. Ανακατανομή του ελεγκτικού έργου γίνεται. Μπορεί να του πει ότι σήμερα θα πας σε αυτές τις επιχειρήσεις, αυτού του κλάδου, αυτής της περιοχής.

Επίσης για την παρατήρησή σας στην παράγραφο 9 του άρθρου 4, που καταργείται το βιβλίο στην οικοδομή, θέλω να πω το εξής: Δεν είναι αναγκαίο σήμερα, όταν από τη μία μεριά υπάρχει αντικειμενικό σύστημα προσδιορισμού και από την άλλη, όπως γνωρίζετε, επιβάλλεται από την πρώτη μέρα να δηλωθεί ο εργαζόμενος. Δεν μπορεί κανείς να ισχυρισθεί ότι ανέλαβε χθες ή προχθές εργασία ο εργαζόμενος. "πριν αναλάβει υπηρεσία" λέει η άλλη διάταξη. Κατά συνέπεια, αυτό το βιβλίο δεν νομίζω ότι είναι αναγκαίο.

Με την Ολυμπιακή Αεροπορία και τους συλλόγους έγινε συνεννόηση. Συμφωνώ μαζί σας.

Συνεπώς, πιστεύω ότι τα άρθρα, έτσι όπως έχουν διαμορφωθεί, μπορούν να ψηφιστούν.

Θέλω να απαντήσω μόνο στον κ. Κωστόπουλο που μου ενεχείρισε μία γραπτή πρόταση, την οποία και προφορικά βέβαια ανέπτυξε, για ρυθμίσεις θεομηνιών που έγιναν στο παρελθόν: Μα, δόθηκε η δυνατότητα αυτή τότε, με τακτές προθεσμίες. Υπάρχει η δυνατότητα συνεχών ρυθμίσεων –και


 

  

Σελίδα 2687 

το γνωρίζετε-μέσω των επιτροπών αναστολών στο Ι.Κ.Α. ή διοικήσεων στα άλλα ταμεία αυτοαπασχολουμένων. Επειδή όμως, αναφερθήκατε σε διαγραφές προσαυξήσεων και προστίμων, θα ήθελα να σας πω ότι αυτό δεν είχε γίνει ποτέ μέχρι σήμερα σε καμία ρύθμιση. Συνεπώς και τώρα δεν μπορεί να γίνει.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Βασίλειος Μιχαλολιάκος έχει το λόγο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, ζήτησα το λόγο, χωρίς βέβαια να διατηρώ ελπίδα ή ψευαίσθηση ότι μπορεί, την τελευταία στιγμή, αφού δεν τα καταφέραμε μιάμιση ημέρα, να επηρεάσουμε τις πολιτικές αποφάσεις της Κυβερνήσεως. Ζήτησα το λόγο για λόγους αυτοσεβασμού, αλλά και σεβασμού προς το Κοινοβούλιο και προς την παράταξή μου.

Πράγματι, την εποχή μας τη χαρακτηρίζουν, στο χώρο αγοράς εργασίας, δύο κυρίαρχα προβλήματα:

Το ένα είναι η εκτεταμένη ανεργία, η καλπάζουσα ανεργία, η πολύ ανησυχητική ανεργία. Δεν θα μπω στα αίτια της. Να μην ανησυχεί ο κύριος Υπουργός.

Και το δεύτερο είναι η παράνομη εργασία. "Μαύρη" συνηθίσαμε να τη λέμε.

Αυτό οδηγεί πολύ συχνά και όχι λίγους εργοδότες να αξιοποιούν αυτά τα προβλήματα και να συμπεριφέρονται προς τους εργαζόμενους με έλλειμμα στις ασφαλιστικές τους υποχρεώσεις. Και πράγματι, αυτό αυξάνει πολύ την εισφοροδιαφυγή.

Η Νέα Δημοκρατία είναι πρόθυμη να συνεργαστεί με όλες τις πολιτικές δυνάμεις για την πάταξη, για την πλήρη εξάλειψη της εισφοροδιαφυγής. Είναι μάστιγα! 'Εχουμε, όμως, άλλη ιεράρχηση στο τι πρέπει να γίνει, για να φιλοδοξούμε ότι θα εξαλειφθεί η εισφοροδιαφυγή.

Η ιεράρχηση η δική μας είναι: Πρέπει να τακτοποιήσουμε ως κράτος, ως πολιτεία τα του οίκου μας, για να μπορούμε να είμαστε αξιόπιστοι και στην επιθετικότητά μας και αποτελεσματικοί. Να πάψει το κράτος να χρωστάει και να μη δίνει. Και βέβαια να πάψει να δηλώνει απλώς ότι η μηχανογράφηση καθυστερεί, χωρίς να απολογείται γι' αυτό, χωρίς να αναλαμβάνει ευθύνες, χωρίς κάποιοι να τις επωμίζονται. Γιατί, χωρίς μηχανογράφηση και χωρίς αξιοπιστία του ίδιου του κράτους απέναντι στις υποχρεώσεις του, είναι πάρα πολύ δύσκολο να ελπίζουμε, με τη λήψη των οποιονδήποτε νομοθετικών μέτρων, ότι θα συρρικνώσουμε στον ιδεατό στόχο την εισφοροδιαφυγή.

Αλλά και με τη δική σας την ιεράρχηση πώς το επιχειρείτε; Το πρώτο άρθρο ουσιαστικά μετονομάζει μια υπάρχουσα υπηρεσία. Και ο ελληνικός λαός έχει πικρή εμπειρία από τέτοιου είδους πολιτικές της Κυβέρνησής σας.

Και βεβαίως, δικαιούμαστε, όταν έχουμε αυτήν την πολιτική της αντιμετώπισης ανθρώπων που δεν ανήκουν στην παράταξή σας, να υποψιαζόμαστε ότι υπάρχει και ειδικός στόχος παράκαμψης του σημερινού διευθυντού.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Θα μπορούσαμε...

ΒΑΣΙΛΕΙΟΣ ΜΙΧΑΛΟΛΙΑΚΟΣ: Θα μπορούσατε ασφαλώς και με άλλο τρόπο. Μας έχετε συνηθίσει. Εν πάση περιπτώσει, ζούμε και σε μία εποχή που προσαρμοζόμαστε, εκσυγχρονιζόμαστε.

ΦΟΙΒΟΣ ΙΩΑΝΝΙΔΗΣ: Ποτέ δεν καταφέραμε να σας αντιγράψουμε με επιτυχία σ'αυτά τα θέματα!

ΠΡΟΕΔΡΕΥΩΝ (Λουκάς Αποστολίδης): Κύριε Ιωαννίδη, έχουμε και άλλη ενότητα.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κοιτάξτε, δεν θα ήθελα ούτε εγώ να είμαι απολογητής εποχών που δεν με εκφράζουν ηλικιακά. Μπορεί να με εκφράζουν πολιτικά, ιστορικά, αλλά όχι ηλικιακά. Και δεν είναι το ζητούμενο. Μην πάμε στη λογική ότι φταίει η Επανάσταση του 1821!

Θα ήθελα ακόμη να τονίσω και εγώ με έμφαση μια πολύ γνωστή, αλλά αντικειμενικά δεδομένη αλήθεια. Είναι αυτό που είπε και ο κ. Κεδίκογλου. 'Οτι με αναδιανομή φτώχειας, το ασφαλιστικό σύστημα και η κοινωνική προστασία δεν περισώζονται. Αν δεν αυξηθεί το εθνικό προϊόν, δεν μπορούμε σοβαρά να επίζουμε.

Μια άλλη ρύθμιση που προσπαθείτε να κάνετε είναι με προσλήψειις. Και εδώ υπάρχει καχυποψία, δικαιολογημένη, όχι μόνο ανάμεσά μας, αλλά στο κοινωνικό σύνολο.

Εγώ, προσωπικά, δεν έχω λόγους να αμφιβάλω ότι θα τηρήσετε τις προβλεπόμενες από το νόμο διαδικασίες προσλήψεων, αλλά η καχυποψία υπάρχει. 'Εχω όμως, λόγους να σας πω ότι τις αθρώες προσλήψεις τις κάνατε με κριτήριο τι ζητούσε η κομματική σας πελατεία και όχι τι απαιτούσαν οι υπηρεσιακές ανάγκες. Αυτό είναι ένα υψηλό τίμημα, που το πληρώνετε.

Θέλω να σημειώσω κι εγώ αυτό που είπε ο κ. Γιακουμάτος ότι το άρθρο 2 θα το ψηφίσουμε, παρά τις όποιες επιφυλάξεις για τη γραφειοκρατία, τα αυστηρά πρόστιμα, τη μη κωδικοποίηση προστίμων, που εμπεριέχει κινδύνους. Ζούμε σε μια εποχή που δεν χαρακτηρίζεται σαν εποχή αγγέλων. 'Οσο πιο κωδικοποιημένα είναι τα πρόστιμα και όσο πιο λογικά είναι, τόσο ελπίζουμε να τα εισπράξουμε και προπαντός να αποφύγουμε κάθε είδους συναλλαγή.

Θα το ψηφίσουμε κυρίως γιατί υποχρεώνει τους εργοδότες να δηλώνουν την πρόσληψη του εργαζόμενου, πριν ακόμα αυτός αναλάβει εργασία. Αυτό το θεωρούμε σημαντικό και παρά τις επιφυλάξεις μας, θα το ψηφίσουμε.

Θα τονίσω για άλλη μια φορά ότι αν θέλουμε σοβαρά να προσεγγίσουμε το ασφαλιστικό μας πρόβλημα, πρέπει επιτέλους να σταματήσουμε τώρα -όχι αύριο- την άσκηση κοινωνικής πολιτικής, που είναι απαραίτητη, μέσω του ασφαλιστικού μας συστήματος.

Το ότι το επαναλαμβάνετε, δεν είναι καλός οιωνός. Θα πρέπει να σταματήσουμε, η κοινωνική ευαισθησία του ελληνικού λαού, να καλλιεργείται μόνο μέσω της τηλεοπτικής εξουσίας και της τηλεθέασης. Ο ελληνικός λαός μπορεί να αποδείξει έμπρακτα την ευαισθησία του απέναντι σε κοινωνικές ομάδες του πληθυσμού που πλήττονται, αναλαμβάνοντας στο σύνολό του το βάρος της κρατικής παρέμβασης και όχι το ασφαλιστικό μας σύστημα.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 5 και εισερχόμεθα στην ψήφισή τους, ένα προς ένα.

Ερωτάται το Σώμα, γίνεται δεκτό το άρθρο 1, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα, γίνεται δεκτό το άρθρο 2, όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 2 έγινε δεκτό ομοφώνως, όπως τροποποιήθηκε από τον κύριο Υπουργό.

Ερωτάται το Σώμα, γίνεται δεκτό το άρθρο 3, ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 3 έγινε δεκτό κατά πλειοψηφία.

Ερωτάται το Σώμα, γίνεται δεκτό το άρθρο 4, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα, γίνεται δεκτό το άρθρο 5, ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε'Αντιπρόεδρος της Βουλής): Κατά πλειοψηφία.


 

  

Σελίδα 2688 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό κατά πλειοψηφία, ως έχει.

Κύριοι συνάδελφοι, όπως είπα και προηγούμενα υπάρχει η συμφωνία από τον προεδρεύοντα κ. Κρητικό -διαβάζω από τα Πρακτικά- ο οποίος λέει ότι θα τελειώσουμε τις δύο ενότητες για τις οποίες αποφασίζουμε να συζητηθούν σήμερα, εάν χρειαστεί θα πάμε και λίγο παραπέρα μέχρι τις 15.30' με 16.00'. Αποφασίζουμε, λοιπόν, να συζητηθούν σήμερα αυτές οι δύο ενότητες. Αυτή είναι η απόφαση.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Μιχαλολιάκο έχετε το λόγο.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Δεν πρόκειται ακριβώς για συμφωνία. Αποφασίσαμε ποια άρθρα θα αποτελούν ποιες ενότητες. Είπαμε κατ'αρχήν ότι ενδεχομένως να προλαβαίναμε σήμερα να συζητήσουμε τις δύο πρώτες ενότητες. Ταυτόχρονα, θέσαμε ως χρονικό όριο, χωρίς ακριβώς να συμφωνήσουμε, να σταματήσουμε στις 15.00' περίπου.

ΠΡΟΕΔΡΕΥΩΝ (Λουκάς Αποστολίδης): 'Εχετε θέσει σαν όριο τις 15.00' με 16.00'.

ΒΑΣΙΛΕΙΟΣ ΜΙΧΑΛΟΛΙΑΚΟΣ: Νομίζω, λοιπόν, ότι ενώ επί της αρχής υπήρχε θέμα μεγαλύτερης χρονικής διάρκειας της συζήτησης, σήμερα δεν υπάρχει κανένας λόγος να παρατείνουμε τη συνεδρίαση, εις βάρος των άρθρων που πρόκειται να συζητήσουμε.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Γιακουμάτο, έχετε το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, έχουμε δύο ενότητες ακόμα. Οι δύο ενότητες είναι ουσιαστικά δύο άρθρα, το 6 και το 19 και μένει για συζήτηση η Τρίτη και η Τετάρτη. Μπορούμε την Τρίτη να συζητήσουμε τις δύο ενότητες των άρθρων και την Τετάρτη να συζητήσουμε τις τροπολογίες.

Αν συνεχίσουμε σήμερα τη δεύτερη ενότητα των άρθρων, τι θα συζητήσουμε την Τετάρτη; 'Αρα, για να είμαστε μέσα στις ημερομηνίες που έχει ορίσει η Βουλή, πρέπει σήμερα να σταματήσουμε σε αυτήν την ενότητα, την Τρίτη να συζητήσουμε τις δύο ενότητες και την Τετάρτη μόνο τροπολογίες.

ΠΡΟΕΔΡΕΥΩΝ (Λουκάς Αποστολίδης): Θα σας πω το εξής: Υπάρχουν τρεις τροπολογίες του Υπουργού και εβδομήντα εμπρόθεσμες τροπολογίες συναδέλφων Βουλευτών.

ΓΕΡΑΣΙΜΟΣ ΓΙΑΚΟΥΜΑΤΟΣ: 'Ολες να συζητηθούν την Τετάρτη.

ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Σπυρόπουλε, έχετε το λόγο.

ΡΟΒΕΡΤΟΣ ΣΠΥΡΟΠΟΥΛΟΣ: Συμφωνώ ότι ουσιαστικά τα σημαντικά άρθρα είναι δύο, το 6 και το 19.

Εγώ, σαν εισηγητής της Πλειοψηφίας επειδή θεωρώ ότι αρκούντως συζητήθηκε το σύνολο αυτών των άρθρων στην επιτροπή, θέλω να δηλώσω, για να διευκολύνω τη συζήτηση, ότι δεν έχω να πω τίποτα και νομίζω ότι ουσιαστικά τα άρθρα 6 και 19 είναι αυτά που θα συζητηθούν σήμερα, γι'αυτό να τελειώσουμε και το δεύτερο κεφάλαιο, γιατί η συζήτηση των τροπολογιών είναι μεγάλη συζήτηση και δεν πρέπει να στερήσουμε το χρόνο από τις τροπολογίες.

Προτείνω, λοιπόν, να συζητηθεί και η δεύτερη ενότητα σήμερα. Είναι τα άρθρα 6 έως 18. Δεν θα πω πολλά. 'Εχουν τεθεί οι απόψεις μας στη Διαρκή Επιτροπή και έχουν γίνει αποδεκτές.

ΠΡΟΕΔΡΕΥΩΝ (Λουκάς Αποστολίδης): Εισερχόμεθα στη συζήτηση επί της ενότητας των άρθρων 6 έως 18.

Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Είχα την εντύπωση ότι θα μιλούσαμε για την ενότητα των άρθρων 6 έως 14. Από την πλευρά μας δεν υπάρχει κανένα πρόβλημα να είναι από το 6 έως το 18. Θα κάνω κάποιες διορθώσεις.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος Βουλής): 'Ηταν από το 5 έως το 14. Θα τα συζητήσουμε τώρα όλα μαζί;

ΠΡΟΕΔΡΕΥΩΝ (Λουκάς Αποστολίδης): Κύριε Κωστόπουλε, ο Προεδρεύων πριν από μένα, μου έχει δώσει την ενότητα των άρθρων 6 έως 18. Δεν υπάρχουν κάποια άρθρα στα οποία θα πρέπει να δοθεί ιδιαίτερη προσοχή από το 14 έως το 18. Εάν υπήρχε κάτι τέτοιο, θα συζητούσαμε από το 6 έως το 14.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Επιτρέψτε μου να διαβάσω μία προσθήκη και τις διορθώσεις.

Η προσθήκη αναφέρεται στο άρθρο 8 και στο τέλος της παραγράφου 4. Στο τέλος της παραγραφου αυτής, να προστεθεί: "Επί του επιδόματος ανεργίας, που χορηγεί το ΤΑΤΤΑ στους ασφαλισμένους του, παρακρατείται η εισφορά ασφαλισμένων του κλάδου παροχών ασθένειας και αποδίδεται στο φορέα ή κλάδο στον οποίο ασφαλίζεται ο άνεργος, προκειμένου οι ημέρες ανεργίας να θεωρούνται ημέρες ασφάλισης ασθένειας. Τα παραπάνω ισχύουν και για τους επιδοτούμενους από το ΤΣΠΕΑΘ ανέργους. Ειδικά το ΤΑΤΤΑ υποχρεούται να καταβάλει στο Ι.Κ.Α. από τα κεφάλαια του κλάδου ανεργίας την εισφορά του κλάδου ασθένειας για όσα επιδόματα έχει χορηγήσει απο 1.1.97 μέχρι την ισχύ του παρόντος."

Αυτή η προσθήκη λύνει το εξής πρόβλημα: Οι ασφαλισμένοι στο ΤΑΤΤΑ -είναι κάποιοι εργαζόμενοι στη Θεσσαλονίκη- για τις ημέρες της ανεργίας, δεν έχουν ιατροφαρμακευτική κάλυψη, διότι την ανεργία δεν την πληρώνονται από τον ΟΑΕΔ από την επιδότηση του οποίου γίνονται κρατήσεις, αλλά από το ίδιο το ταμείο τους -κατά το καταστατικό- και δεν υπάρχουν κρατήσεις για ιατροφαρμακευτική περίθαλψη. Συνεπώς, πρέπει να δώσουμε αυτές τις κρατήσεις στο Ι.Κ.Α. για να έχουν οι άνθρωποι αυτοί, όσο διαρκεί η επιδότηση ανεργίας και ιατροφαρμακευτική κάλυψη.

Παρακαλώ στο ίδιο άρθρο το τελευταίο εδάφιο να αποτελέσει παράγραφο με αριθμό 6. Εννοώ την παράγραφο που αρχίζει ως εξής: "Τεχνικοί τύπου που παρέχουν εργασία ...".

Επίσης, στο άρθρο 11 στο τέλος της παραγράφου 3, που είναι και τέλος του άρθρου, λέει "ανάλογα και στην περίπτωση του Ι.Κ.Α.". Είναι προφανές ότι πρόκειται περί λάθους. Το άρθρο μιλάει για έσοδα του Τ.Ε.Β.Ε. Να αντικατασταθεί η λέξη "Ι.Κ.Α." με τη λέξη "Τ.Ε.Β.Ε.".

Στο άρθρο 16 στην παράγραφο 1 στο τρίτο εδάφιο, στον τρίτο στίχο, αναφέρεται "έχουν απωλέσει το σχετικό δικαίωμα". Εδώ προσθέτουμε "καθώς και για τα πρόσωπα της παραγράφου 2, του άρθρου 2, του ν.2335/95.

Aυτό τι είναι; Δίνουμε τη δυνατότητα επιλογής σε κάποιους ασφαλιστικού φορέα όταν έχουν διπλή απασχόληση. Το επεκτείνουμε και στους μηχανικούς και δικηγόρους, μέλη εταιρειών -γιατί υπάρχει ειδική διάταξη του νόμου που σας αναφέρω- που πρέπει να ασφαλίζονται και στο ΤΕΒΕ, δηλαδή, στο ΤΣΜΕΔΕ η στο ΤΕΒΕ, στο Ταμείο Νομικών η στο ΤΕΒΕ. Τους δίνουμε τη δυνατότητα της επιλογής όπως και στους άλλους. Παρατείνεται η προθεσμία της επιλογής, που ισχύει από παλαιότερους νόμους, και σε αυτούς.

Μια ημερομηνία να διορθώσουμε στο ίδιο άρθρο, το άρθρο 16, στην παράγραφο 7 εκεί που λέει: "Οι διατάξεις που προβλέπουν αναγνώριση χρόνων, πλην των αναφερομένων στο άρθρο 40 κ.λπ ...καταργούνται από 1.1.1998". Να γράψουμε από 1.6.1998, γιατί το λέγαμε το Σεπτέμβριο, και τελείωσε ο χρόνος, η 1.1.1998 είναι αύριο σχεδόν.

ΠΡΟΕΔΡΕΥΩΝ (Λουκάς Αποστολίδης): Ο εισηγητής της Πλειοψηφίας κ. Σπυρόπουλος, έχει να κάνει κάποιες παρατηρήσεις;

ΡΟΒΕΡΤΟΣ ΣΠΥΡΟΠΟΥΛΟΣ: 'Οχι, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο εισηγητής της Νέας Δημοκρατίας, κ. Γιακουμάτος, έχει το λόγο.

ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, το άρθρο 6 είναι πολύ βασικό και αφορά την απονομή αναπηρικών συντάξεων. 'Εχω τοποθετηθεί επανειλημμένως εδώ μέσα για


 

  

Σελίδα 2689 

τις αναπηρικές συντάξεις και έχω πει, ότι και βόμβα Χιροσίμα να έπεφτε στη χώρα μας, δεν θα είχαμε τόσους πολλούς ανάπηρους. Και μιλάμε για το πρόβλημα των αναπήρων μαϊμού.

'Εχω έναν πίνακα εδώ στη διάθεση του Υπουργού -τον οποίο θα πρέπει να τον έχει και ο Υπουργός- όπου οι αναπηρικές συντάξεις στη χώρα μας, κύριε Πρόδρε, το 1980 ήταν ενενήντα τρεις χιλιάδες και σήμερα είναι εκατόν πενήντα πέντε χιλιάδες. 'Εχουμε, δηλαδή, 60% αύξηση των συντάξεων. Αυτό το στοιχείο, κύριε Φαρμάκη, δεν θέλει διάψευση. Είναι πίνακες του ΙΚΑ.

Ερωτώ, με το άρθρο 6 τι επιτυγχάνετε; Η τριμελής επιτροπή, που ήταν μέχρι τώρα ένας εκπρόσωπος του διοικητή, ένας εκπρόσωπος των ιατρών των εργαζομένων στο ΙΚΑ και ένας του Ιατρικού Συλλόγου, τώρα γίνεται πενταμελής.

Εγώ δεν θα είχα καμία αντίρρηση, αν ο κύριος Υπουργός ήθελε να αλλάξει την τριμελή σε πενταμελή, να βάλει έναν εκπρόσωπο της ΓΕΣΕΕ και έναν εκπρόσωπο των εργαζομένων ή των συνταξιούχων. Τότε, θα μπορούσαμε να πούμε, ότι έχουμε ένα πενταμελές συμβούλιο, που θα μπορεί κάλλιστα, με όχι κριτήρια κομματικά ή εξυπηρετήσεων, να λειτουργήσει κάπως το σύστημα της απονομής των αναπηρικών συντάξεων.

Εδώ, όμως, κύριε Πρόεδρε, όχι μόνο δεν εδέχθη ο Υπουργός στη Διαρκή Επιτροπή αυτήν την αλλαγή, αλλά κατέθεσε ψευδώς -και το λέω πάλι, κύριε Φαρμάκη, να μου απαντήσετε- και στα Πρακτικά της Βουλής έγγραφο του Πανελλήνιου Ιατρικού Συλλόγου, όπου λέει, ότι εμείς ουδέποτε από καμία συνεδρίαση λείψαμε. Αυτό είναι το επιχείρημά σας.

Εγώ δεν θα σταθώ στα επιχειρήματα που διαψεύδονται εν τοις πράγμασι. Θα πω όμως, κύριε Υπουργέ, γιατί να δίνουμε τη δυνατότητα στον εκάστοτε διοικητή να ορίζει αυτός την πενταμελή επιτροπή και να την ελέγχει; Βάλτε έναν εκπρόσωπο της ΓΕΣΕΕ, βάλτε έναν εκπρόσωπο των συνταξιούχων. Κάντε την πενταμελή. 'Ενα είναι αυτό. Και το λέω αυτό, γιατί δίνονται δυστυχώς χιλιάδες χαριστικές αναπηρικές συντάξεις στη χώρα μας. Και το λέω αυτό, γιατί εγώ δεν θα πεισθώ και δεν πείθομαι, κύριε Φαρμάκη, για τις δηλώσεις του κ. Σκεύη ή του κάθε ενός Σκεύη. Αλλά, αφού δίνουμε το δικαίωμα στον κάθε διευθυντή, όταν τον σταματάμε να λέει ότι, με απολύετε -το λέει στο εξώδικο προς το διοικητή του ΙΚΑ- λέει, ότι εγώ δεν έκανα τις εξυπηρετήσεις που μου ζητήσατε. Αυτό ισχύει και για μένα που ήμουν υποδιοικητής, ισχύει και για τον επόμενο.

'Αρα, λοιπόν, πώς θέλετε να υπερασπίσουμε τον πραγματικά δικαιούχο ανάπηρο από τον ανάπηρο "μαϊμού", με αποτέλεσμα να παίρνει αυτά τα ψυχία;

Κύριε Υφυπουργέ, να δείτε -εμείς δεν έχουμε καμία αντίρρηση να το ψηφίσουμε- ότι ο Διοικητής του ΙΚΑ που διορίζει την τριμελή επιτροπή ασκεί πίεση για χαριστικές συντάξεις. Γιατί δεν βάζετε μέσα ένα εκπρόσωπο της ΓΣΕΕ; Τι σας πειράζει; Να είναι και αυτός συνυπεύθυνος για τις αναπηρικές συντάξεις. Γιατί δεν βάζετε ένα εκπρόσωπο της 'Ενωσης Συνταξιούχων;

Εγώ έχω πει και στο παρελθόν ότι οι αναπηρικές συντάξεις δεν είναι θέμα του ΙΚΑ, των επιτροπών, είναι θέμα -και είναι η πρότασή μας-νοσοκομείου. Επί παραδείγματι, στο νοσοκομείο Θηβών να έχουμε πέντε γιατρούς ορκωτούς, όπου κάθε πρωϊ θα κληρώνονται και θα απονέμονται στο Νομό Βοιωτίας οι συντάξεις και δεν θα έρχονται στην Αθήνα. Και τότε, παρουσία εισαγγελέως, με υγειονομικό φάκελο που θα είναι στο αρχείο δέκα χρόνια, θα μπορεί ο ορκωτός γιατρός, που θα έχει το ιστορικό του ασθενούς, που θα έχει τις γνήσιες εξετάσεις, που θα έχει τις πραγματικές διαστάσεις του προβλήματος αναπηρίας του, να δίνει πραγματικές συντάξεις. Είναι πολύ σημαντικό αυτό το άρθρο και γι' αυτό σταθήκαμε σ' αυτό.

Προς Θεού, κύριε Υφυπουργέ, δεν αγνοώ ότι έχετε καλή θέληση, αλλά δείξτε την εμπράκτως. Αποσύρετε το άρθρο αυτό και εισέλθετε σε μία άλλη διαδικασία αναπηρικών συντάξεων.

Θα σας πω το εξής για το ΙΚΑ. Το ΙΚΑ είναι φορέας πρωτοβάθμιας περίθαλψης, έχει νοσοκομεία. Πάρτε το νοσοκομείο του Παπαδημητρίου, που είναι του ΙΚΑ και κάντε το νοσοκομείο απονομής συντάξεων. Και εκεί δεν θα πηγαίνουν μόνο οι ασφαλισμένοι στο ΙΚΑ, αλλά και όλοι οι ασφαλισμένοι που έχουν δικαίωμα αναπηρικής συντάξεως και θα νοσηλεύονται ένα διήμερο.

Μ' αυτές τις παρατηρήσεις, κύριε Πρόεδρε, θα ακούσω τον κύριο Υφυπουργό μετά χαράς. Αν κάνει πενταμελή την επιτροπή και προσθέσει ένα εκπρόσωπο της ΓΣΕΕ και ένα εκπρόσωπο της 'Ενωσης Συνταξιούχων, θα ψηφίσω αυτό το άρθρο.

ΠΡΟΕΔΡΕΥΩΝ (Λουκάς Αποστολίδης): Πάντως, κύριε Γιακουμάτο, θίξατε ένα πολύ σοβαρό θέμα με το θέμα των συντάξεων-μαϊμούδων. Φαίνεται ότι είνα εξισορρόπηση της φύσης. Οι μαϊμούδες ελαττώνονται στη ζούγκλα και τις φέρνουμε εμείς εδώ, για να εξισορροπήσουμε τη φύση!

Ορίστε, κύριε Κωστόπουλε.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Να δείτε κάτι άλλες "μαϊμούδες" που υπάρχουν!

Το άρθρο 6 δεν το ψηφίζουμε, γιατί -να το πω καθαρά- φοβούμαστε ότι επιχειρείται κτύπημα των αναπηρικών συντάξεων. Με δύο λόγια -για να μη φαίνεται σαν άρνηση και δεν θέλουμε τουλάχιστον σ' αυτό το νομοσχέδιο-προτείνουμε μία εγγύηση, μία ασφαλιστική δικλείδα. Στην επιτροπή που συγκροτείται εδώ, κατ' αρχήν δεν θα γίνεται κλήρωση παρουσία του διοικητικού υπαλλήλου, του υπαλλήλου του ΙΚΑ όπως ορίζεται από το διοικητή του ΙΚΑ, αλλά παρουσία του ασθενούς. Να, μια πρώτη ασφαλιστική δικλείδα. Δεύτερη ασφαλιστική δικλείδα, το αποτέλεσμα της επιτροπής για επανεξέταση αναπήρου ή αναπηρικής σύνταξης θα ελέγχεται από δημόσιο νοσοκομείο και με τη βεβαίωση εκείνη θα προχωράει το ΙΚΑ στις ενέργειες του. Αν δεν υπάρξουν αυτές οι δύο εγγυήσεις, είναι προφανές ότι επιχειρείται τομή προς τα πίσω.

'Οσον αφορά το άρθρο 7, δεν με παίρνει ο χρόνος να αναπτύξω την άποψή μου. Συμφωνώ μόνο με την παράγραφο 3.

Στο άρθρο 8 υπάρχει μία συζήτηση γύρω από το θέμα της διαδοχικής ασφάλισης. Το λέω αυτό με αφορμή την κάλυψη κάποιων εκκρεμοτήτων των εργαζόμενων στον Τύπο της Θεσσαλονίκης. Περιέχονται στο άρθρο και καλύπτοναι οι εκατόν πενήντα άνθρωποι της Θεσσαλονικής. 'Ηταν χρήσιμο και αναγκαίο να καλυφθούν. Στην ίδια κατηγορία βρίσκονται στην Αθήνα δέκα με δεκαπέντε άνθρωποι. Το επιχείρημα για τους Αθηναίους είναι, ότι αν δεχθούμε τη ρύθμιση, καταστρέφουμε τη διαδοχικότητα στην ασφάλιση και διάφορα άλλα. Εφ' όσον όμως καλύπτουμε τους εκατόν πενήντα Θεσσαλονικείς, γιατί αφήνουμε τους δεκαπέντε Αθηναίους; Επομένως, η πρόταση που κάνω και θα ήθελα να περιληφθεί στο άρθρο 8 είναι: "Ασφαλισμένοι στο ΤΑΤ/ΜΓΤ μέχρι 31.12.81 και εργαζόμενοι στον ημερήσιο και περιοδικό τύπο σε πρακτορεύσιμα έντυπα που έχουν πενταετή ασφάλιση στο Τ.Α.Τ.Τ.Α., υπάγονται στις καταστατικές διατάξεις του Τ.Α.Τ.Τ.Α.".

Οφείλω εδώ μία αυτοκριτική. Δεν παίρνω επάνω μου την ευθύνη του κόμματος, είναι προσωπική αυτοκριτική. Ακούστε με κύριε Υφυπουργέ. Στο άρθρο 8 υπήρχε παράγραφος που έλεγε ότι το 5% που έδιναν οι εκδότες στα ασφαλιστικά ταμεία κλπ., το μειώνουμε στο 2%.

'Υστερα από έντονη αντίδραση του κ. Γιακουμάτου, αλλά και από τη δική μας ανοχή αφαιρέθηκε η τροπολογία. Μας εξαπατήσατε; Ξέρατε ότι υπάρχει απόφαση του Συμβουλίου Επικρατείας που έλεγε ότι το 5% είναι πολύ και δεν πρέπει να το δίνουν και οι εργοδότες έπαψαν να δίνουν και το 2%; Το ξέρατε; Εγώ δεν το ήξερα πάντως και γι' αυτό κάνω αυτοκριτική. Και επομένως υποστηρίζω βάσιμα ότι η Κυβέρνηση πρέπει ή να βάλει τροπολογία που να λέει, κόντρα στην απόφαση του Συμβουλίου Επικρατείας, ότι το 5% είναι 5% ή να επαναφέρει την προηγούμενη διάταξη που αφαίρεσε ο κ. Παπαϊωάννου δείχνοντας μια τάχα ευαισθησία στις απαιτήσεις των Βουλευτών. Πρώτη φορά βλέπω τέτοια βιαστική ευαισθησία -είναι γεγονός- η οποία μας ξάφνιασε. Δεν πειράζει όμως εμείς επαναφέρουμε το ζήτημα και θα μας κρίνει ο καθένας.


 

  

Σελίδα 2690 

Η αυτοκριτική όταν είναι ειλικρινής, είναι χρήσιμη. Αν δεν επαναφέρετε τη διάταξη, θα υποθέσουμε ότι παίχτηκε ένα απαράδεκτο παιχνίδι για τους εργαζόμενους ένα απαράδεκτο παιχνίδι σε βάρος των Βουλευτών.

Επίσης στο άρθρο 17 για τις κατασκηνώσεις έχω να πω τα εξής: Μην μπάζουμε τώρα από το παράθυρο την ιδιωτικοποίηση στις κατασκηνώσεις. Αλλιώς πρέπει να το αντιμετωπίσουμε το θέμα. Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Η κ. Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Πρόεδρε στο άρθρο 6 έχω να κάνω δύο παρατηρήσεις.

Η μία παρατήρηση, κύριε Υφυπουργέ, είναι -δεν γνωρίζουμε γιατί μπαίνει έτσι- είναι στην παράγραφο 7 εκεί που λέει το εξής: "Στις μονάδες υγείας όπου λειτουργούν πέραν των δύο υγειονομικών επιτροπών ταυτόχρονα, ορίζονται με απόφαση του διοικητή του ΙΚΑ, κατόπιν εισήγησης της υπηρεσίας, επιπλέον εισηγητές, ένας... άνευ ψήφου". Αυτό δεν γνωρίζουμε τι εξυπηρετεί και πόσο ενισχύει αυτήν την επιτροπή.

Το δεύτερο θέμα είναι το εξής: Επειδή έχει τεθεί πολύ το θέμα για παράνομες συντάξεις εγώ, κύριε Υφυπουργέ, θα προτείνω στο Σώμα να υπάρξουν κυρώσεις στους αρμοδίους, στους υπεύθυνους που δίνουν αυτές τις παράνομες συντάξεις. Δεν θα μπω στη διαδικασία της "μαϊμούς" γιατί είναι ένα ζώο και τη μεταφορική του έννοια δεν πρέπει να τη χρησιμοποιούμε εδώ μέσα.

Αν θέλουμε, λοιπόν, κύριε Υφυπουργέ, να λειτουργήσει σωστά το θέμα θα πρέπει να υπάρξουν κυρώσεις. Και οι κυρώσεις θα πρέπει να είναι ότι οι υπεύθυνοι που δίνουν αυτές τις παράνομες συντάξεις θα μπορούν να οδηγηθούν μέχρι και σε απώληση. Θεωρώ, λοιπόν, ότι αν μπει αυτή η κύρωση θα σκεφθούν πολύ καλά οι κύριοι αυτοί να κινηθούν στη διαδικασία του ρουσφετιού. Θα πρέπει, λοιπόν, κάποια στιγμή να δούμε τις κυρώσεις. Ναι μεν λέμε και ξαναλέμε πως θα προσλάβουμε πως θα δούμε το ένα θέμα πως θα δούμε το άλλο αλλά πρέπει να μπούμε και στη διακδικασία των κυρώσεων.

Στο άρθρο 7 στην παράγραφο 2α εκεί που λέει "η ανωτέρω πρόσθετη εισφορά ΙΚΑ - ΤΕΑΜ σε ποσοστό 2% ..." μπαίνει το θέμα αυτό που είχα πει και στην τοποθέτησή μου πως το ΙΚΑ εισπράττει και αφήνει τα ΤΕΑΜ κλπ. σε νεκρό σημείο.

Θεωρώ, λοιπόν, ότι για να έχουμε καλούς λογαριασμούς πρέπει να μπει ένα ποσοστό, αυτό που θα λέμε, πληρωμής λειτουργικών δαπανών και να υπάρχει ένας ξεχωριστός λογαριασμός και στο Τ.Ε.Α.Μ., να ξέρουν τα έσοδα του Τ.Ε.Α.Μ. και τελικά να μην μπερδεύονται αυτά τα δύο ταμεία. Είναι ειδικές κατηγορίες ταμείων, όπως οι εργατικές εστίες κλπ., Τ.Ε.Α.Μ., ασφαλιστικά ταμεία.

Στο άρθρο 8 δεν έχω να κάνω καμία παρατήρηση.

'Εχω να κάνω κάποια παρατήρηση στο άρθρο 9, που αφορά το Τ.Α.Ν.Π.Υ. Θέλω να σας υπενθυμίσω, κύριε Υφυπουργέ, και να μας πείτε γιατί δεν δέχεσθε, ενώ έχει γίνει ένα υπόμνημα από το ταμείο ασφάλισης των ναυτικών πρακτόρων που βάζει δύο θέματα, τα οποία νομίζω ότι δεν έχουν κόστος, το ένα τουλάχιστον, να συμπεριληφθεί στο σχέδιο νόμου διάταξη που προβλέπει την υποχρέωση των Δ.Ο.Υ. να χορηγούν στο Τ.Α.Ν.Π.Υ. στοιχεία από τις καταστάσεις Φ.Μ.Υ. που να υποβάλλονται από τις ναυτιλιακές και τουριστικές επιχειρήσεις, ώστε να διαπιστώνεται ο αριθμός των εργαζομένων και το ύψος των αποδοχών σε κάθε εταιρία. Θεωρώ, ότι αυτή η πρόταση διευκολύνει εσάς και είναι ένα στοιχείο της πάταξης της εισφοροδιαφυγής.

'Ενα άλλο θέμα. Ενώ πριν από το νόμο 2084/92 το ασφάλιστρο ήταν 4% στον εργαζόμενο και στον εργοδότη, δεν υπήρχε κανένα πρόβλημα ούτε από τον εργαζόμενο ούτε από τον εργοδότη, εσείς από 1.1.93 το πήγατε στο 3%. 'Οταν δεν έχουμε προβλήματα και δεν έχουμε απαιτήσεις δεν μπορούμε να καταλάβουμε ποια είναι η πρόθεση να συρρικνώνεται η λειτουργία των ταμείων.

Στο άρθρο 15 διαφωνούμε και αξιώνουμε την απάλειψή του. Με το προσχηματικό επιχείρημα αύξησης της ανισότητας μεταξύ των ασφαλισμένων στην ουσία το άρθρο 15 ανατρέπει την ίση μεταχείριση μεταξύ των μελών ενός ταμείου του ίδιου χώρου εργασίας και κυρίως αχρηστεύει το θεσμό της διαδοχικής ασφάλισης. Αυτό ανατρέπει βασική διάταξη του διαχωρίζοντος το χρόνο ασφάλισης, καθώς και τους ασφαλισμένους σε άλφα και βήτα κατηγορία.

'Αλλωστε το σχέδιο νόμου στο άρθρο 14, παράγραφος 2, καθώς και στο άρθρο 5, παράγραφος 4, για να αποφευχθεί ακριβώς αυτή η δημιουργία ανισότητας με το άρθρο 15, μεριμνά για την εντελώς αντίθετη από εκείνη του άρθρου 15 ρύθμιση του θέματος. Δηλαδή έχουμε δύο άρθρα τα οποία είναι αντίθετα το ένα με το άλλο.

Παρακαλώ πολύ να το δείτε και να μας απαντήσετε σε αυτό. Δεν έχω κάτι άλλο να πω.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κ. Αλφιέρη.

Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Υπουργέ, στο άρθρο 6 υπάρχει μία ασάφεια, η οποία αφήνει ανοικτό το ενδεχόμενο συγκρότησης υγειονομικής επιτροπής με την υποκατάσταση ιατρών από διοικητικούς υπαλλήλους. Εδώ υπάρχει αντίθεση. Νομίζω, ότι το άρθρο 6 είναι από τα βασικότερα άρθρα.

'Εχουν γίνει πολλά παρατράγουδα μέσα στο Ι.Κ.Α. 'Εχουν δοθεί συντάξεις σε ανθρώπους που δεν είναι ασθενείς και οι πραγματικοί ασθενείς, αυτοί που πάσχουν, δεν τις έχουν πάρει, γιατί οι επιτροπές αυτές δεν λειτουργούσαν πάντοτε σωστά. Θα ήταν μία ευκαιρία, με την αλλαγή αυτή να δούμε αν θα λειτουργήσουν σωστά επιτέλους αυτές οι επιτροπές.

Προχθές είχα ένα παράδειγμα. Στο Ι.Κ.Α., ήταν ένας ανάπηρος με κομμένο το πόδι και δεν τον έκριναν ανάπηρο. 'Επρεπε να περάσει από τον πάγκο των γιατρών για να πάρει αυτήν την αναπηρική σύνταξη ή να πάρει το ένα αυτοκίνητο που διεκδικούσε. Αυτό το λέω γιατί ο περισσότερος κόσμος, αυτοί που θέλουν να πάνε για τη σύνταξη, πρέπει να έχουν τριακόσιες χιλιάδες (300.000) και πεντακόσιες χιλιάδες (500.000), για να κάνει την κίνηση, ο κάθε πρόεδρος της επιτροπής, να τον βγάλει ανάπηρο.

Το άρθρο αυτό είναι από τα σοβαρότερα άρθρα και αν ρυθμιστεί σωστά τότε θα πούμε ότι οι συνταξιούχοι δεν θα εξεγείρονται με το καθεστώς που επικρατεί σήμερα.

Tο άρθρο 6 θα το ψηφίσουμε μήπως δώσει ορισμένες λύσεις.

Στο άρθρο 8, παράγραφος 5, βλέπουμε μία εύνοια στα Μέσα Μαζικής Ενημέρωσης. Το τονίζετε και συγκεκριμένα, στην Αθήνα και Θεσσαλονίκη. Τον επαρχιακό Τύπο, την επαρχία την κοιτάζετε καθόλου; Αυτό είναι ένα βασικό πρόβλημα, γιατί ο πιο αδύναμος είναι ο επαρχιακός Τύπος. Αυτός κάνει τρομερό αγώνα για να σταθεί, έρχεται πιο κοντά στο λαό και στα προβλήματά του, ενώ τα μεγάλα Μέσα Ενημέρωσης βαράνε όπου θέλουν και όποια κυβέρνηση δίνει πιο πολλά, εκεί κατευθύνονται και δίνουν αυτά που θέλουν στον ελληνικό λαό.

Στο άρθρο 15, υπάρχει μία αντιφατικότητα. Αυτά ρυθμίζονται με το άρθρο 14. Κανονικά, πρέπει να απαλειφθεί το άρθρο 15.

Τα άλλα τα ψηφίζουμε.

ΠΡΟΕΔΡΕΥΩΝ (Λουκάς Αποστολίδης): Ο κ. Σπύρου έχει το λόγο.

ΣΠΥΡΙΔΩΝ ΣΠΥΡΟΥ: Κύριε Πρόεδρε, κύριοι συνάδελφοι, σχετικά με το άρθρο 6 θέλω να τονίσω ότι πράγματι, τα τελευταία χρόνια αυξήθηκαν οι αναπηρικές συντάξεις του Ι.Κ.Α. για ποικίλους λόγους και αιτίες. Φημολογείται ότι πολλοί ήταν "μαϊμούδες", ότι υπήρχαν πολιτικές σκοπιμότητες, κοινωνικοί λόγοι, οι οποίοι δεν εξέλιπαν βέβαια. Μέσα στην ανάγκη που δημιουργούν τα ταμεία, την ταμειακή τους ανάγκη, οφείλουν να εξυγιανθούν.

Απ' ό,τι διαπιστώνουμε από το άρθρο 6, επιχειρείται περισσότερο τακτοποίηση συμμετοχής στην επιτροπή διαφόρων παραγόντων, που δεν μπαίνουν στην ουσία του θέματος, γιατί το ζητούμενο στην προκειμένη περίπτωση είναι αν ο εργαζόμενος, αν ο ασφαλισμένος έχει τη δυνατότητα να


 

  

Σελίδα 2691 

ξαναεργασθεί. Αυτό δεν μπορούν να το κάνουν ούτε διοικητικοί υπάλληλοι ούτε εκπαιδευμένοι γιατροί ούτε μέσα από βαθμολόγια μπορούν να καταλήξουν, γιατί πολλές φορές αδικούνται ασφαλισμένοι, οι οποίοι έχουν αδυναμία πραγματικά εργασίας.

Στην περίπτωσή μας, θα μπορούσαν να περνούν από επιτροπή γιατρών του νοσοκομείου, ορκωτών γιατρών ειδικευμένων. Μία κατηγορία είναι οι ορθοπεδικοί, άλλη κατηγορία είναι οι καρδιολόγοι, είναι ένα μεγάλο φάσμα και να υπάρχει και ένας γιατρός γενικής γνώσης ιατρικής, που θα ελέγχουν τη δυνατότητα του ασφαλισμένου να μπορέσει να ξαναεργασθεί.

Εδώ τι γίνεται στην πραγματικότητα; Παραπέμπεται ο ασθενής στο νοσοκομείο, για να πάρει μία βεβαίωση πρόχειρη από το εξωτερικό ιατρείο ή εικονικά, ότι μπήκε μία μέρα, με αποτέλεσμα να μην μπαίνουμε στην ουσία. Αυτό το λέω, γιατί κάποιοι θα αδικηθούν και κάποιοι που έχουν τη σκοπιμότητα να περάσουν από την άλλη πόρτα, θα εξυπηρετηθούν.

Τελευταίως, στο Ι.Κ.Α. της Κέρκυρας παραπέμπονται οι ανάπηροι ασθενείς, όταν είναι για επανεξέταση, στην Αθήνα. Αυτό θα μπορούσε να γίνει για ασφαλισμένους, που βρίσκονται στο Λεκανοπέδιο. Μπορεί ένας ανάπηρος, ένας ταλαιπωρημένος που δεν έχει τη δυνατότητα και θέλει πολλές φορές και συνοδεία, να χρειάζεται να έρθει στο νοσοκομείο του Ι.Κ.Α. στην Αθήνα, ενώ υπάρχει νοσοκομείο στην επαρχία, το οποίο φαίνεται ότι δεν εμπιστεύεσθε. Θα πρέπει να αλλάξει αυτό το σύστημα και να μπούμε στην ουσία του θέματος.

'Ενα άλλο θέμα είναι πως πιστεύω, ότι δύο διοικητικοί υπάλληλοι που αντικαθιστούν ή ενισχύουν την επιτροπή των γιατρών, δεν εξυπηρετούν τίποτε, δεν έχουν τη δυνατότητα να ελέγξουν.

Πιστεύω ότι αν υπάρξουν αυτές οι ουσιαστικές ασφαλιστικές δικλείδες και θέλουμε να εξυγιάνουμε το σύστημα, πολλοί οι οποίοι έχουν δικαίωμα αναπηρικής σύνταξης λόγω της πάθησής τους, θα εξυπηρετηθούν και κάποιοι οι οποίοι θα θελήσουν να ξεφύγουν, δεν θα μπορέσουν.

Πραγματικά, μία επιτροπή ορκωτών γιατρών μέσα στο νοσοκομείο, δεν είναι δυνατόν να μη δώσει τη γνωμάτευση, αν είναι ικανός να εργασθεί κανείς ή όχι. 'Εχει βρεθεί ασθενής ανάπηρος με το ένα χέρι να του λείπει και επειδή από το βαθμολόγιο πιάνει χαμηλό ποσοστό, να μη βγαίνει σε αναπηρική σύνταξη και κάποιος άλλος με κάποια βαλβιδοπάθεια ενδεχομένως, που δεν φαίνεται, να τον βλέπουν οι υπόλοιποι να εργάζεται στη συνέχεια και να παίρνει σύνταξη.

Πιστεύω, λοιπόν, ότι θα πρέπει να υπάρξει βούληση στο σημείο αυτό, να μη μπουν οι διοικητικοί υπάλληλοι, δεν θα προσφέρουν. Υπάρχουν και όλες αυτές οι κληρώσεις, οι μετεκπαιδεύσεις και οι ειδικεύσεις.

Εδώ βλέπετε περνάνε από επιτροπές για ορθοπεδικά θέματα και τα εξετάζει κάποιος γυναικολόγος ή κάποιος δερματολόγος ή αντίθετα, γιατί και το Ι.Κ.Α. δεν έχει πληθώρα γιατρών για να μπορέσει να τους αποσπάσει στις επιτροπές και όλοι να είναι ειδικευμένοι. Μπορούν όμως αυτοί να εξετάσουν το διοικητικό τμήμα με τη βαθμολογία μέσα από το βιβλίο που προβλέπεται από το Ι.Κ.Α., αλλά εφόσον περάσουν με νοσηλεία και κάποια ειδική επιτροπή μέσα από το νοσοκομείο, οπότε πράγματι τότε δεν θα υπάρξουν τέτοιες συντάξεις "μαϊμού", όπως τις έχουμε βαπτίσει.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Αγαπητοί συνάδελφοι, τα σχόλια των περισσοτέρων σας επικεντρώθηκαν στο άρθρο 6 και σε άλλα σημαντικά άρθρα, δεν λέω, αλλά τα περισσότερα ήταν για το άρθρο 6.

Πρέπει να αναγνωρίσουμε όλοι και σ' αυτήν την Αίθουσα ότι ο αριθμός των αναπηρικών συντάξεων στη χώρα μας είναι πολύ μεγάλος σε σχέση με τις συντάξεις γήρατος. Και πρέπει να αναγνωρίσουμε, επίσης, ότι όσοι το μπορούσαμε -και το λέω αυτό εν επιγνώσει, μετά λόγου γνώσεως, έχουμε συμβάλει στην αύξηση αυτού του αριθμού και χθες και προχθές και σήμερα. Μόνο αυτοί που δεν μπορούσανε, που δεν τους ήταν δυνατόν, δεν βοηθήσανε να αυξηθεί αυτός ο αριθμός! Υπάλληλοι, γιατροί, Bουλευτές, διάφοροι άλλοι παράγοντες, όλοι βοηθήσαμε να αυξηθεί αυτό το φαινόμενο και να υπάρχουν άνθρωποι πιθανότατα που για πολλά χρόνια ή από πολλά χρόνια συνταξιοδοτούνται, χωρίς να πρέπει.

Εγώ δεν λέω ότι υπάρχουν άνθρωποι που έχουν ανάγκη αυτής της σύνταξης, έχουν, δηλαδή, ποσοστά αναπηρίας και αδικούνται. Τέτοιο πράγμα δεν θεωρώ ότι συμβαίνει. Αν έχει συμβεί σε κάποιον, είναι από τα γνωστά λάθη, δηλαδή από αντικειμενικές δυσκολίες στην κρίση. Το αντίστροφο όμως, να έχουν πάρει σύνταξη οι άνθρωποι που δεν δικαιούνται, δεν υπάρχει καμία αμφιβολία ότι συμβαίνει και κάποιες εποχές είχε ανθίσει ιδιαιτέρως.

Πρέπει να αλλάξουμε, όλοι συμπεριφορά. Για να μη λέμε, λοιπόν, εδώ ότι στο Ι.Κ.Α. αυξήθηκαν οι συνταξιούχοι τα τελευταία χρόνια, ότι ήταν λιγότεροι παλιά κλπ., θα σας διαβάσω τα στοιχεία από έναν πίνακα, που έχω στη διάθεσή μου.

Το 1987 οι συνταξιούχοι αναπηρίας ήταν εκατόν σαράντα δύο χιλιάδες διακόσιες ενενήντα εννέα έναντι συνταξιούχων γήρατος...

ΒΑΣΙΛΕΙΟΣ ΜΙΧΑΛΟΛΙΑΚΟΣ: Ποια περίοδο;

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Τα στοιχεία είναι από το 1987 μέχρι το 1996. Αυτά τα στοιχεία έχω τώρα, αλλά θα μπορούσα να ζητήσω και παλαιότερα.

Λοιπόν, έναντι συνταξιούχων γήρατος διακοσίων εξήντα μιας χιλιάδων διακοσίων εβδομήντα πέντε, και το ποσοστό συντάξεων αναπηρίας προς συντάξεις γήρατος ήταν 54,46%. Απαράδεκτο ποσοστό. Οι μισοί και πλέον του αριθμού των συνταξιούχων γήρατος ήταν συνταξιούχοι αναπηρίας.

Και με κάποιες αυξήσεις μέχρι το 1991 και κάποια πτώση το 1992, με μία μικρή αύξηση το 1993 και το 1994 και κάποιες πτώσεις το 1995 και 1996 ο αριθμός των συνταξιούχων στο τέλος του 1996 -που έχω τα απολογιστικά στοιχεία- ήταν εκατόν πενήντα μία χιλιάδες εξακόσιοι οκτώ συνταξιούχοι αναπηρίας έναντι τετρακοσίων είκοσι οκτώ χιλιάδων πεντακοσίων ογδόντα εννέα συνταξιούχων γήρατος. Η σχέση κατέβηκε στο 35,37. Κάτι δηλαδή, έγινε έναντι του 1987 στην δεκαετία...

ΙΩΑΝΝΗΣ ΑΡΑΠΗΣ: Είστε και γιατρός και το ξέρετε.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Συμφωνώ μαζί σας, κύριε συνάδελφε, που σας βλέπω να εξανίσταστε ότι το ποσοστό είναι ιδιαιτέρως υψηλό. Είμαι βέβαιος ότι εάν μπορούσε κανείς με μία αντικειμενική διαδικασία επανάκρισης, σ' αυτούς τους ανθρώπους, να απονείμει από την αρχή συντάξεις, θα τις έχαναν πολλοί. Δεν διακινδυνεύω ποσοστό πρόγνωσης, για να μη δημιουργώ και εντυπώσεις προς τα έξω και δίνω λαβή ίσως και σε δημοσιότητα που δεν έχω κανένα λόγο να το κάνω.

Υπάρχει θέμα. Την ευθύνη την έχει το ίδιο το Ι.Κ.Α., αφού μιλάμε για το Ι.Κ.Α. -σε αυτό αναφέρεται το άρθρο 6- αν θέλετε, και οι κυβερνώντες που έχουν την ευθύνη του ορισμού των διοικήσεων κλπ. Κατά συνέπεια, δεν θεωρώ ότι είναι εντελώς άδικο, έτσι όπως επικρίνεται τουλάχιστον, το γεγονός ότι με απόφαση του διοικητή του Ι.Κ.Α. επεκτείνεται ο αριθμός των μελών μιας επιτροπής.

Σε τελική ανάλυση, η Κυβέρνηση θα ζητήσει τις ευθύνες από τη διοίκηση του ΙΚΑ και εκείνη πρέπει να γνωρίζει, πως λειτουργούν αυτές οι επιτροπές και να έχει και την ευθύνη, της συγκρότησής τους. Δεν μπορεί να διαχέεται αυτή η ευθύνη σε συνδικαλιστικούς ή σε άλλους φορείς. Αυτή είναι η προσωπική μου γνώμη.

Το άρθρο, όμως, αυτό δεν προβλέπει συγκρότηση υγειονομικής επιτροπής, που απονέμει συντάξεις, γιατί προς τα έξω δίνουμε αυτήν την εντύπωση. Είναι επιτροπή αξιολόγησης των γιατρών, που θα συμμετέχουν στην κλήρωση, για να συγκροτηθούν οι υγειονομικές επιτροπές. Είναι η διεύρυνση, του αριθμού από τρεις σε πέντε, διότι υπήρξαν προβλήματα. Δεν τα αποδέχεσθε, αλλά υπάρχουν πολλές έγγραφες αναφορές του ΙΚΑ περί αυτού.


 

  

Σελίδα 2692 

Αν θέλετε, κύριοι συνάδελφοι, να σας διαβάσω από τον Πενελλήνιο Ιατρικό Σύλλογο μια απάντηση προς εμένα στο αίτημα του ΙΚΑ.

Λέει: "Με έκπληξη διαβάσαμε το σχέδιο νόμου, που έκανε... κλπ. ... ότι το άρθρο 6 περί ειδικού Σώματος Υγειονομικών Επιτροπών, η τριμελής επιτροπή καταργείται και αντικαθίσταται από πενταμελή. 'Οσον αφορά την αριθμητική αλλαγή, δεν έχουμε αντίρρηση. Δεν δεχόμεθα, όμως, η αύξηση αυτή του αριθμού των μελών της επιτροπής να γίνει από διορισμένα μέλη και να συμμετέχει μη ιατρός, όπως είναι ο προϊστάμενος...". Είναι γιατροί. Η επέκταση γίνεται με γιατρούς.

Εγώ δεν θεωρώ πάντως ότι το άρθρο 6 -επιτρέψτε μου να το πω- είναι τόσο σημαντικό άρθρο, για να δεχθεί σε τέτοιο βαθμό την κριτική σας και να μας απασχολήσει επί τόσο χρόνο. 'Οποια θέλετε από τα επιχειρήματά σας μπορώ να αρνηθώ ή να δεχθώ, αλλά αυτό το άρθρο δεν είναι από τα σοβαρά του νομοσχεδίου.

Επιτρέψτε μου να πω λίγα λόγια για τα άλλα ζητήματα, στα οποία αναφερθήκατε. Είτε τρία ήταν τα μέλη είτε πέντε ήταν τα μέλη για την αξιολόγηση των γιατρών, που θα πάνε στην κλήρωση, δεν νομίζω ότι είναι τόσο σπουδαίο θέμα.

'Εγινε πρόταση για αλλαγή των επιτροπών, να πάνε στα νοσοκομεία. Δεν είμαι έτοιμος να δεχθώ τέτοια ρύθμιση σήμερα. Ξέρετε ότι υπάρχουν πολλά που ισχύουν και που πρέπει να ανατραπούν στους ασφαλιστικούς οργανισμούς, ακόμα και η αυτοτέλειά τους. Μπορεί δηλαδή κάποιο όργανο, που δεν ελέγχεται από τον ίδιο τον ασφαλιστικό οργανισμό, να δίνει για λογαριασμό του συντάξεις και επί αυτού να μην έχει το ίδρυμα καμία δικαιοδοσία πειθαρχική ή άλλη; Να ελέγχει αν κάνει δηλαδή ή όχι καλά τη δουλειά του. Δεν ξέρω αν είναι τόσο εύκολο να το δεχθούμε αυτό. Το κρατώ σαν σκέψη, όπως ετέθη από πολλούς συναδέλφους, αλλά δεν ξέρω αν μπορεί να ισχύσει στην πράξη και για άλλον ένα λόγο, αν θέλετε, αφού μιλούμε γι' αυτό. Η αναπηρία δεν είναι μόνο ανατομοφυσιολογική, για να πω τον πλήρη όρο και το σωστό ιατρικά. Είναι και ασφαλιστική αναπηρία. Ο άρρωστος στο ΙΚΑ για παράδειγμα, δεν κρίνεται μόνο για το ποια βλάβη έχει. Κρίνεται και σε σχέση με το ποια δουλειά κάνει.

Τελικά, μπορεί να πάρει ποσοστό αναπηρίας και συνεπώς και σύνταξη, όχι από την υγειονομική επιτροπή, αλλά από την τοπική διοικητική επιτροπή, που δεν έχει στη σύνθεσή της κανένα γιατρό.

Κατά συνέπεια, ισχυρίζομαι ότι το πρόβλημα είναι πολύ σύνθετο. Η πρόθεσή μας ήταν να αντικειμενικοποιήσουμε τη διαδικασία κρίσης με την αξιολόγηση και την κλήρωση. Δεν μπορώ να συμφωνήσω ότι μπορεί να γίνεται η κλήρωση με παρόντα τον ασθενή, διότι ακριβώς ο ασθενής δεν πρέπει να γνωρίζει, ποιος γιατρός θα τον εξετάσει και θα τον κρίνει. Γι' αυτό γίνεται το πρωί, την ίδια ώρα, με απόντα τον ασθενή.

Θα σας έλεγα ότι καλύτερο θα ήταν να κληρώνονται οι ασθενείς σε ποιο γιατρό θα πάνε και όχι οι γιατροί, που θα δουν τους αρρώστους. Θα ήταν ίσως καλύτερο ακόμα. Είναι πάντως ένα θέμα, που δεν λύνεται έτσι και δεν είμαι έτοιμος αυτήν την ώρα να δεχθώ άλλες διορθώσεις, από αυτές που μου έχετε προτείνει. Μας βοηθάτε ίσως με αυτά που είπατε, αλλά δεν μπορώ να δεχθώ αυτήν την ώρα αλλαγή της ρύθμισης.

Θα έπρεπε ίσως να την αποσύρω, αλλά αυτό δεν μπορεί να γίνει και παρακαλώ να ψηφιστεί ως έχει.

Για τον κ. Κωστόπουλο και το θέμα που έθεσε για το ΤΑΤ και κάποιους ασφαλισμένους του στην Αθήνα, ήθελα να πω ότι έτσι όπως το προτείνει, καταργείται η διαδοχική ασφάλιση.

Τι θέλει δηλαδή; Ο χρόνος που έχει διανυθεί στο ΤΑΤ και τώρα στο ΙΚΑ, να πούμε ότι διανύθηκε ολόκληρος στο ΤΑΤΤΑ και να πάρει σύνταξη απ' αυτό. Αυτό είναι κατάργηση της διαδοχικής ασφάλισης. Στη διαδοχική ασφάλιση για το τμήμα που δούλεψες σε ένα φορέα βγαίνει το κομμάτι της σύνταξης που δικαιούται. Ο απονέμων φορέας βγάζει το δικό του και το άθροισμα αποτελεί το συνολικό ποσό της σύνταξης.

Η πρότασή σας δεν μπορεί να γίνει δεκτή ακριβώς γι' αυτόν το λόγο. Η διαδικασία διαδοχικής ασφάλισης θεωρούμε ότι λειτουργεί κατά τρόπο άψογο σήμερα και δεν πρέπει να την πειράξουμε.

Επίσης, να πω όσον αφορά την παρατηρησή σας για την απόσυρση της διάταξης για το 2% στις εφημερίδες, ότι περιέργως δεχθήκαμε επίθεση για μια διάταξη που επρόκειτο να τακτοποιήσει μια εκκρεμότητα που σας εξηγήσαμε, αλλά δεν ξέρω πόσο κατανοητοί γίναμε. Απ' όλες τις πτέρυγες ζητήθηκε η απόσυρση.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Εγώ δεν ζήτησα απόσυρση.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): 'Ολοι ζητήσατε απόσυρση.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Μια στιγμή, μην τα μπερδεύετε, αλλαγή ζήτησα.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε Κωστόπουλε, δεν μπορώ να θυμηθώ αυτό που μου λέτε -και δεν έχω τα Πρακτικά αυτήν την ώρα- αλλά πάντως δεν συμφωνήσατε με τη διάταξη. Κάποιοι άλλοι μπορεί να ζήτησαν απόσυρση και έτσι αποσύρθηκε.

ΔΗΜΗΤΡΙΟΣ Β.ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Αλλο το ένα και άλλο το άλλο.

ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Παράνομες συντάξεις και κυρώσεις. Κυρία Αλφιέρη, υπάρχουν διατάξεις για τις κυρώσεις και προβλέπονται κυρώσεις. Δεν νομίζω ότι πρέπει να προσθέσουμε και σ' αυτό το νομοσχέδιο κυρώσεις, για επιλήσμονες του καθήκοντος γιατρούς και άλλους.

Το ΤΑΝΠΥ είναι ένα ταμείο που δεν μπορεί να παίρνει στοιχεία από την εφορία. Δεν συμφώνησαν μ' αυτό τα οικονομικά Υπουργεία όταν τους θέσαμε το θέμα, όπως και για την επικουρική ασφάλιση. Επειδή υπάρχουν πάρα πολλοί ασφαλιστικοί οργανισμοί -μια δαιδαλώδης νομολογία και άλλου είδους καταστατικές διατάξεις- τα Οικονομικά Υπουργεία δεν συμφωνούν για την επέκταση τέτοιων δυνατοτήτων ή και της ασφαλιστικής ενημερότητας σε όλους τους ασφαλιστικούς οργανισμούς.

Για το άρθρο 15 που το κρίνατε συνολικά, ιδιαίτερα την παρ. 2 -θέμα που θέσατε, κυρία συνάδελφε και στη Διαρκή Επιτροπή- πρέπει να σας πω και σήμερα ότι μάλλον δεν έχετε αντιληφθεί την έννοια των διατάξεων και υποστηρίζετε ακριβώς το αντίθετο. Λέτε ότι οι δυο παράγραφοί του ανατρέπουν τις διαδικασίες διαδοχικής ασφάλισης. Στηρίζουν τις διαδικασίες της διαδοχικής ασφάλισης. Ιδιαιτέρως η δεύτερη παράγραφος στηρίζει τη διαδικασία διαδοχικής ασφάλισης και αναφέρεται σε άτομα που άλλαξαν δουλειά και όχι εργοδότη. Συνεπώς, άλλαξαν ασφαλιστικό φορέα και πρέπει σύμφωνα με τις διαδικασίες της διαδοχικής ασφάλισης και πριν το 1989 όσοι ήταν ασφαλισμένοι, να τους απονεμηθεί η σύνταξη, κάτι που ισχύει από το 1979 και μετά.

'Αρα, λοιπόν, οι διατάξεις περί διαδοχικής ασφάλισης αυτού του άρθρου στηρίζουν τη διαδοχική ασφάλιση και δεν την ανατρέπουν.

Παρακαλώ αν θέλετε περισσότερες εξηγήσεις να σας δώσω και σήμερα και αύριο εκτός διαδικασίας.

(Στο σημείο αυτό ο κύριος Υφυπουργός καταθέτει για Πρακτικά το προαναφερθέν έγγραφο το οποίο έχει ως εξής:


 

  

Σελίδα 2693 σε PDF   


 

  

Σελίδα 2694 

Μιλάμε, λοιπόν, για απατεώνες του Κοινού Ποινικού Δικαίου. Αυτές τις συντάξεις θέλουμε εμείς να περιφρουρήσουμε και γι' αυτό είναι η αγωνία μας. Δεν είναι η αγωνία μας αν έχει πέντε το λάδι και πέντε το ξύδι. Εδώ μιλάμε για βιομηχανία απάτης και έχω στη διάθεσή σας τα στοιχεία πολλών περιπτώσεων τα οποία δεν θέλω να καταθέσω στη Βουλή και καταστρέψω τους κατεστραμένους ακόμη περισσότερο, για να δείτε ότι παίρνει αναπηρική σύνταξη από το 1960 ή 1950 και διορίζονται μετά μόνιμοι δημόσιοι υπάλληλοι. Και έρχεται από τη Θεσσαλονίκη που παίρνει τη σύνταξη ένας απ' αυτούς, εγγράφεται και διορίζεται στην Αθήνα και παίρνει κανονικά το μισθό.

Να, λοιπόν, γιατί ο πίνακας λέει ότι έχουμε δώδεκα εκατομμύρια επτακόσιους ενενήντα ένα χιλιάδες ασφαλισμένους στα δέκα εκατομμύρια πληθυσμού. Να, λοιπόν, γιατί έχει σημασία και η μηχανοργάνωση και η κάρτα κοινωνικής ασφάλισης, για να μπορούμε να περικόψουμε τις αναπηρικές αυτές συντάξεις.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 6 έως 18 και εισερχόμαστε στην ψήφισή τους ένα προς ένα.

Ερωτάται το Σώμα: Γίνεται δεκτό το άρθρο 6 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό, ως έχει κατά πλειοψηφία.

Ερωτάται το Σώμα: Γίνεται δεκτό το άρθρο 7 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό, ως έχει κατά πλειοψηφία.

Ερωτάται το Σώμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό, όπως τροποποιήθηκε από τον κύριο Υπουργό κατά πλειοψηφία.

Ερωτάται το Σώμα: Γίνεται δεκτό το άρθρο 9 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό, ως έχει κατά πλειοψηφία.

Ερωτάται το Σώμα: Γίνεται δεκτό το άρθρο 10 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό, ως έχει κατά πλειοψηφία.

Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 11 έγινε δεκτό, όπως τροποποιήθηκε από τον κύριο Υπουργό κατά πλειοψηφία.

Ερωτάται το Σώμα: Γίνεται δεκτό το άρθρο 12 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 12 έγινε δεκτό, ως έχει κατά πλειοψηφία.

Ερωτάται το Σώμα: Γίνεται δεκτό το άρθρο 13 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 13 έγινε δεκτό, ως έχει κατά πλειοψηφία.

Ερωτάται το Σώμα: Γίνεται δεκτό το άρθρο 14 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία. 

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 14 γίνεται δεκτό κατά πλειοψηφία ως έχει;

Ερωτάται το Σώμα: Γίνεται δεκτό το άρθρο 15 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό, ως έχει κατά πλειοψηφία.

Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό ;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 16 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.

Ερωτάται το Σώμα: Γίνεται δεκτό το άρθρο 17 ως έχει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17 έγινε δεκτό, ως έχει κατά πλειοψηφία.

Ερωτάται το Σώμα: Γίνεται δεκτό το άρθρο 18 ως έχει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό ως έχει, κατά πλειοψηφία.

Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Κοινωνικών Υποθέσεων, καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών "Κύρωση διακινήσεων και των προσαρτημάτων που τη συνοδεύουν για την τροποποίηση και συμπλήρωση του παραρτήματος της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά περί αεροπορικών μεταφορών 1984". 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 15.55' λύεται η συνεδρίαση για αύριο Παρασκευή 5 Δεκεμβρίου 1997 και ώρα 10.00' με αντικείμενο εργασιών του Σώματος Κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών του ΔΗ.Κ.ΚΙ. προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας και Οικονομικών.


Ο ΠΡΟΕΔΡΟΣ 
ΟΙ ΓΡΑΜΜΑΤΕΙΣ
 

