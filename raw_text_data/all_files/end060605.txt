ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΜΘ΄

Δευτέρα 5 Ιουνίου 2006

ΘΕΜΑΤΑ
ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 6 Ιουνίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Οικονομίας και Οικονομικών σχετικά με την πληρωμή των μικρομεσαίων εργοληπτών δημοσίων έργων, σελ.
β) Προς τον Υπουργό Εθνικής ‘Αμυνας σχετικά με την ηθική και υλική αποκατάσταση των αγωνιστών της Μακρονήσου κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης σχετικά με την πλήρη λειτουργία της Μονάδας Εντατικής Θεραπείας στο Νοσοκομείο Λάρισας κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων σχετικά με τον κίνδυνο απώλειας των οριστικών δικαιωμάτων των αγροτών, σελ.
5. Συζήτηση Επερώτησης Βουλευτών του ΠΑΣΟΚ προς τον Υπουργό Υγείας και Κοινωνικής Αλληλεγγύης σχετικά με την αιμοδοσία και τους κινδύνους του μεταγγιζόμενου αίματος, σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΝΝΟΠΟΥΛΟΣ Α., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΛΑΜΠΡΟΠΟΥΛΟΣ Ι., σελ.
ΛΕΒΕΝΤΗΣ Α., σελ.
ΟΘΩΝΑΣ Ε., σελ.
ΤΣΙΟΓΚΑΣ Δ., σελ.
ΦΩΛΙΑΣ Χ., σελ.

Β. Επί της Επερώτησης:
ΒΕΝΙΖΕΛΟΣ Ε., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΖΩΗΣ Χ., σελ.
ΛΙΝΤΖΕΡΗΣ Δ., σελ.
ΝΑΣΙΩΚΑΣ Ε., σελ.
ΣΚΟΥΛΑΚΗΣ Ε., σελ.
ΧΩΡΕΜΗΣ Α., σελ.


    
    ΠΡΑΚΤΙΚΑ ΒΟΥΛΗΣ
    ΙΑ΄ ΠΕΡΙΟΔΟΣ
    ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
    ΣΥΝΟΔΟΣ Β΄
    ΣΥΝΕΔΡΙΑΣΗ ΡΜΘ΄
    Δευτέρα 5 Ιουνίου 2006
    Αθήνα, σήμερα στις 5 Ιουνίου 2006, ημέρα Δευτέρα και ώρα 18.22΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
    ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
    Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Έκτορα Νασιώκα, Βουλευτή Λάρισας, τα ακόλουθα:
    Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Σύλλογος Εργαζομένων στη Διοίκηση Υγειονομικών Περιφερειών Πελοποννήσου ζητεί τη διατήρηση της Διοίκησης Υγειονομικής Περιφέρειας Πελοποννήσου.
2) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύλλογος των Απανταχού Περιθιωτών Δωρίδος ζητεί τη συγκοινωνιακή σύνδεση του χωριού Περιθιώτισα Φωκίδας με τη Ναύπακτο.
3) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμαρχος Ελυμνίων ζητεί την επαναλειτουργία των δρομολογίων του Κ.Τ.Ε.Λ. στη γραμμή Ροβιές – Αιδηψός.
4) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί τη διατήρηση της λειτουργίας Δ.Υ.Π.Ε. με έδρα την Ερμούπολη Σύρου.
5) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί τη συνέχιση του έργου της παροχής ψυχιατρικής κάλυψης στις β.α. και δ. Κυκλάδες.
6) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί να παραμείνει όπως έχει ο τρόπος επιλογής ανέργων και επιχειρήσεων στο πλαίσιο των πρωτοβουλιών απασχόλησης.
7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την εφαρμογή της σχετικής εγκυκλίου για την έκπτωση 50% στους ναύλους σε επιδοτούμενα δρομολόγια πλοίων.
8) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Πανελλήνιο Σωματείο Εκτάκτου Προσωπικού του Υπουργείου Πολιτισμού ζητεί την τροποποίηση του ν. 2021/92 για τη μετατροπή συμβάσεων των εργαζομένων στο Τ.Δ.Π.Ε.Α.Ε..
9) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί τη θεσμική εκπροσώπηση της Εθνικής Συνομοσπονδίας Ατόμων με Ειδικές Ανάγκες στα Περιφερειακά Συμβούλια της Χώρας.
10) Ο Βουλευτής Κορινθίας κ. ΑΓΓΕΛΟΣ ΜΑΝΩΛΑΚΗΣ κατέθεσε αναφορά με την οποία ζητεί τη βαθμολογική και μισθολογική αποκατάσταση υπαλλήλου της Α.Ε.Δ.Ι.Κ..
11) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Διευθύντρια του 3ου Γυμνασίου Ζακύνθου ζητεί την ανέγερση νέου κτηρίου για τη στέγαση του πιο πάνω Γυμνασίου.
12) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Ένωση Αγροτικών Συνεταιρισμών Ζακύνθου ζητεί την παράταση του χρόνου ολοκλήρωσης του έργου της ενεργοποίησης των οριστικών δικαιωμάτων των αγροτών.
13) Ο Βουλευτής Νομού Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Φιλοπρόοδος και Εξωραϊστικός Σύλλογος «Η ΚΑΝΤΖΑ» ζητεί την επίλυση του κυκλοφοριακού προβλήματος της Κάντζας Αττικής.
14) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Αγροτικός Συνεταιρισμός Τσοτυλίου Κοζάνης ζητεί το Κέντρο Υγείας Τσοτυλίου να δέχεται και ηλικιωμένους ασθενείς για οδοντιατρική περίθαλψη.
15) Οι Βουλευτές Αχαΐας και Α΄ Πειραιώς κ. ΠΑΝΑΓΙΩΤΗΣ ΚΟΣΙΩΝΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο κ. Δημήτριος Πέτσας, κάτοικος Κορίνθου αναφέρεται στη μετακίνηση, το 2002, από την τότε σύζυγό του των ανήλικων παιδιών τους εκτός Ελλάδας χωρίς τη δική του έγκριση.
16) Οι Βουλευτές Β΄ Πειραιώς και Α΄ Αθηνών κυρίες ΒΕΡΑ ΝΙΚΟΛΑΪΔΟΥ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία το Σωματείο Εργαζομένων Κέντρου Βρεφών «Η ΜΗΤΕΡΑ» καταγγέλλει τη σοβαρή έλλειψη προσωπικού στο πιο πάνω Κέντρο.
17) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία το Σωματείο Συνταξιούχων Τ.Ε.Β.Ε. Νομού Θεσσαλονίκης ζητεί την αύξηση των συντάξεων και παροχή δωρεάν και αναβαθμισμένη δημόσια υγεία.
18) Οι Βουλευτές Β΄ Αθηνών και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας καταγγέλλει την απόφαση του Ο.Ε.Ε.Κ. τη σχετική με το δικαίωμα συμμετοχής του Ο.Β.Σ.Α. στην Τριμερή Συμβουλευτική Επιτροπή περιόδου 2006 – 2009.
19) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά με την οποία η Ένωση Συντακτών Ημερησίων Εφημερίδων Πελοποννήσου – Ηπείρου – Νήσων ζητεί να αποσυρθούν διατάξεις που θίγουν εργασιακά δικαιώματα από το νέο σχέδιο νόμου που αφορά στον περιφερειακό Τύπο.
20) Οι Βουλευτές Λέσβου και Β΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία ο Πρόεδρος του Τοπικού Οργανισμού Εγγείων Βελτιώσεων Ζώνης Αράχθου Νομού Άρτας ζητεί την αποκατάσταση του αρδευτικού Φράγματος Ιμαρέτ.
21) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ικανοποίηση του αιτήματος του Συλλόγου Εργαζομένων στις Δ.Ο.Υ. του Νομού Μαγνησίας για ακύρωση του πίνακα με τις νέες οργανικές θέσεις των υπηρεσιών  για το 2006.
22) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Πασχάλης Ευάγγελος, κάτοικος Θεσσαλονίκης, ζητεί να ακυρωθούν αποφάσεις της Δευτεροβάθμιας Επιτροπής ενστάσεων του Κτηματολογίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10275/3-5-06 ερώτηση του  Βουλευτή κ. Στυλιανού Ματζαπετάκη δόθηκε με το υπ’ αριθμ. Φ90022/12132/189/23-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση, που κατατέθηκε στη Βουλή από το Βουλευτή κ. Στέλιο Maτζαπετάκη, σχετικά με χορήγηση σύνταξης Ομογενών εκ Βορείου Ηπείρου και εκμετάλλευση αυτής από τους συγγενείς τους, καθώς και τη χρήση Βιβλιαρίου υγείας τους ,σας κάνουμε γνωστά τα ακόλουθα:
     1. Σύμφωνα με τις διατάξεις του ν. 1296/82 όπως ισχύουν σήμερα και μετά την τελευταία τροποποίησή τους με τη διάταξη της παρ.13 του άρθρου 20 του ν.2556/97, για να δικαιωθεί κάποιος Έλληνας υπήκοος ή ομογενής σύνταξη ανασφάλιστου υπερήλικα, εκτός των άλλων προϋποθέσεων, πρέπει να είναι μόνιμος κάτοικος Ελλάδας και το ετήσιο εισόδημά του από εργασία ή από οποιαδήποτε πηγή - ατομικό, προκειμένου για μεμονωμένο άτομο- και οικογενειακό, προκειμένου για έγγαμους, να μη ξεπερνά το ύψος των ετήσιων συνταξιοδοτικών παροχών, που χορηγεί ο Ο.Γ.Α. στον αγρότη ή στο αγροτικό ζευγάρι αντίστοιχα, σύμφωνα με τις διατάξεις του Ν.4169/61.
     Ειδικότερα για τους ομογενείς από την Αλβανία, Αλβανικής υπηκοότητας απαιτείται η προσκόμιση στην Υπηρεσία μας του Ειδικού Δελτίου ταυτότητας ομογενούς, στοιχείο από το οποίο αποδεικνύεται αφενός η μόνιμη κατοικία, αφετέρου ότι είναι Έλληνας το γένος.
     Εφόσον λοιπόν ο ομογενής από την Αλβανία πληροί τις παραπάνω προϋποθέσεις και υποβάλλει αίτηση συνταξιοδότησης μέσω του Ανταποκριτή του Ο.Γ.Α. του τόπου κατοικίας του, μετά την εξέταση της αίτησης και αφού συνεκτιμηθούν και τα υπόλοιπα στοιχεία της αίτησης (εκκαθαριστικό εφορίας, ιδιωτικό συμφωνητικό μίσθωσης κατοικίας κ.λπ.) θα χορηγείται σύνταξη του ανασφάλιστου υπερήλικα.
     2. Όσον αφορά τη διαδικασία πληρωμής των συντάξεων όλων των συνταξιούχων του Ο.Γ.Α., σύμφωνα με όσα μας γνώρισε ο Οργανισμός, σας πληροφορούμε, ότι σύμφωνα με σύμβαση πού έχει συνάψει ο Ο.Γ.Α. με τα ΕΛ.ΤΑ., οι πληρωμές των συντάξεων διενεργούνται από τα ΕΛ.ΤΑ. και εξοφλούνται κατ' οίκον στους δικαιούχους ή τους νόμιμους πληρεξουσίους αυτών από τους ταχυδρομικούς διανομείς από 1η έως και 10η ημέρας κάθε μήνα, όπως προβλέπεται από την ανωτέρω σύμβαση.
     3. Ο Ο.Γ.Α. παρέχει πλήρη ιατροφαρμακευτική και νοσοκομειακή περίθαλψη στους δικαιούχους περίθαλψης του οργανισμού, στους οποίους περιλαμβάνονται οι συνταξιούχοι κάθε κατηγορίας.
     Η ιδιότητα του δικαιούχου περίθαλψης αποδεικνύεται από το Βιβλιάριο Υγείας αυτού.
     Τα βιβλιάρια Υγείας Ο.Γ.Α. είναι αυστηρώς προσωπικά, ισχύουν μόνο για την Ελληνική Επικράτεια, εκδίδονται από τους Ανταποκριτές του Ο.Γ.Α. του τόπου καταβολής της σύνταξης για τους συνταξιούχους και παραδίδονται με υπογραφή στο δικαιούχο.
     Είναι αυτονόητο ότι το βιβλιάριο πρέπει να χρησιμοποιείται μόνο από το πρόσωπο για το οποίο έχει εκδοθεί, οι δε εμπλεκόμενοι στη διαδικασία χορήγησης των παροχών υγείας του Ο.Γ.Α. (θεραπευτήρια, γιατροί, ελεγκτές γιατροί, κ.α.), οφείλουν να εξετάζουν με ιδιαίτερη προσοχή και να διαπιστώνουν ότι το πρόσωπο το οποίο χρησιμοποιεί το βιβλιάριο, είναι ο δικαιούχος περίθαλψης για τον οποίο έχει εκδοθεί.
     Παρά ταύτα ο Ο.Γ.Α. προβαίνει σε συνεχείς επισημάνσεις προς τους αρμόδιους φορείς και διενεργεί συχνούς ελέγχους σχετικά με τη νομιμότητα χρήσης των βιβλιαρίων υγείας και βέβαια εξετάζει οποιαδήποτε σχετική καταγγελία.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     2. Στην με αριθμό 10409/5-5-06 ερώτηση του  Βουλευτή κ. Αντωνίου Φούσα δόθηκε με το υπ’ αριθμ. Φ90022/12258/801/23-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 10409/05-05-06 ερώτηση που κατατέθηκε στη Βουλή των Ελλήνων από τον Βουλευτή κ. Α. Φούσα, σχετικά με την ίδρυση Περιφερειακού Υποκαταστήματος Ο.Γ.Α. στο νομό Ιωαννίνων, σας γνωρίζουμε τα εξής:
     Με το Π.Δ. 199/96 (ΦΕΚ Α 159/12-7-96) έγινε διάκριση των σύμφωνα με την παρ. 3 του άρθρου 16 του ν. 4169/61, ιδρυομένων περιφερειακών μονάδων του Ο.Γ.Α., σε Περιφερειακά Υποκαταστήματα στις έδρες των διοικητικών περιφερειών της χώρας και τοπικά Υποκαταστήματα σε μικρότερες περιοχές και προβλέφθηκαν η διάρθρωση, οι αρμοδιότητες και η στελέχωση των Περιφερειακών Υποκαταστημάτων.
     Με το Π.Δ. 225/98 (ΦΕΚ Α 175/24-7-98) ορίστηκε ότι στον Ο.Γ.Α. ιδρύονται δεκατρία (13) Περιφερειακά Υποκαταστήματα στις έδρες των υφιστάμενων διοικητικών περιφερειών της χώρας και η έναρξη λειτουργίας τους γίνεται με απόφαση του Δ.Σ. του Οργανισμού.
     Στόχος του Οργανισμού, όπως προκύπτει από τα παραπάνω προεδρικά διατάγματα είναι η αποκέντρωση των Υπηρεσιών του Ο.Γ.Α., η χορήγηση των παροχών, η έκδοση των συνταξιοδοτικών αποφάσεων στα Υποκαταστήματα και πάνω από όλα η καλύτερη εξυπηρέτηση του αγροτικού πληθυσμού.
     Για την επίτευξη του σκοπού αυτού ο Ο.Γ.Α. προχωρεί σταδιακά στη λειτουργία Περιφερειακών Υποκαταστημάτων.
     Στην Περιφέρεια Ηπείρου προβλέπεται, σύμφωνα με τα ανωτέρω προεδρικά διατάγματα, η ίδρυση Περιφερειακού Υποκαταστήματος, με έδρα τα Ιωάννινα, του οποίου η λειτουργία προγραμματίζεται και για την οποία έχουν δρομολογηθεί όλες οι προβλεπόμενες διαδικασίες.
     Ειδικότερα, για την κάλυψη των υπηρεσιακών αναγκών του εν λόγω Υποκαταστήματος, προωθείται η έκδοση Κοινής Υπουργικής Απόφασης για την κατανομή των οργανικών θέσεων του προσωπικού του Ο.Γ.Α., οι οποίες θα στελεχωθούν από υπαλλήλους ΠΕ, ΤΕ και ΔΕ κατηγορίας.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     3. Στην με αριθμό 10237/2-5-06 ερώτηση της  Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. Φ90022/11185/177/23-5-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Σε απάντηση της με αριθμ. πρωτ. 10237/2-5-06 ερώτησης που κατατέθηκε στη Βουλή από τη Boυλευτή Α΄ Θεσσαλονίκης κ. Ασημίνα Ξηροτύρη-Αικατερινάρη, σχετικά με το χρόνο έναρξης συνταξιοδότησης των ασφαλισμένων του Ο.Γ.Α., σας γνωρίζουμε τα ακόλουθα:
     Σύμφωνα με τις ισχύουσες διατάξεις (παρ.4 άρθρ.4 του ν.4169/61, όπως αντικαταστάθηκαν με την παρ.2 του άθρ.12 του ΝΔ 4435/64), η σύνταξη γήρατος από τον Ο.Γ.Α. χορηγείται από την 1η Ιουλίου του έτους εκείνου κατά το οποίο ο ασφαλισμένος συμπληρώνει το εξηκοστό πέμπτο έτος της ηλικίας του.
     Η ανωτέρω ρύθμιση έχει γίνει με γνώμονα την απλούστευση των διοικητικών διαδικασιών και κυρίως επειδή έχει διαπιστωθεί ότι υπάρχει μεγάλος αριθμός ασφαλισμένων του Ο.Γ.Α. για τους οποίους δεν υπάρχουν στοιχεία με την ακριβή ημερομηνία γέννησής τους λόγω των προβλημάτων που είχε αντιμετωπίσει η ύπαιθρος χώρα κατά την περίοδο της γερμανικής κατοχής και του εμφύλιου (καταστροφή ληξιαρχείων) κ.λπ.
     Η χορήγηση της σύνταξης γήρατος ανάλογα με το μήνα γέννησης απαιτεί πολλές προσαρμογές τόσο στο νομοθετικό πλαίσιο ασφάλισης όσο και συνταξιοδότησης από τον Οργανισμό, καθώς και στα μηχανογραφικά προγράμματα που υποστηρίζουν τις εφαρμογές αυτές, θα καταστήσει δε τον έλεγχο των συνταξιοδοτικών υποθέσεων πολυπλοκότερο και θα δημιουργήσει αδικίες στις περιπτώσεις ασφαλισμένων που λόγω έλλειψης στοιχείων δεν θα είναι δυνατή η απόδειξη της ημερομηνίας γέννησης.
     Εξάλλου οι ασφαλισμένοι του Οργανισμού δεν έχουν εκφράσει παράπονα για το θέμα αυτό και δεν έχουν υποβληθεί αιτήματα στον Ο.Γ.Α., ούτε μεμονωμένα ούτε από τα συλλογικά τους Όργανα για αλλαγή του Νομοθετικού πλαισίου.
     Τέλος εκτιμάται ότι για περίπου μια 8ετία ακόμα δεν συντρέχει λόγος αλλαγής των διατάξεων σχετικά με την έναρξη της συνταξιοδότησης λόγω γήρατος των ασφαλισμένων μας, αφού μέχρι και για τους γεννηθέντες το έτος 1950, θα εξακολουθήσουν να υπάρχουν τα προβλήματα σχετικά με την απόδειξη της ημερομηνίας γέννησής τους.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
      4. Στην με αριθμό 9144/24-3-06 ερώτηση της Βουλευτού  κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 1037942/865/14-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 9144/24.3.2006 ερώτησης που κατέθεσε η Βουλευτής κ. Ευαγγελία Σχοιναράκη - Ηλιάκη, σχετικά με το ανωτέρω θέμα, σας γνωρίζουμε τα εξής:
      Α. Η Σύσταση και λειτουργία του Συντονιστικού Οργάνου Δίωξης Ναρκωτικών/Εθνική Μονάδα Πληροφοριών (Σ.Ο.Δ.Ν./Ε.Μ.Π.) το οποίο συστάθηκε και λειτουργεί με το π.δ. 139/89 και κατ’ εξουσιοδότηση του ν.1729/87 «Περί καταπολέμησης των ναρκωτικών», ήταν αποτέλεσμα της ανάγκης του συντονισμού των εθνικών συναρμόδιων Διωκτικών Αρχών αφενός και αφετέρου της συνεργασίας σε πληροφοριακό και επιχειρησιακό επίπεδο. Εκτός από το Κεντρικό Σ.Ο.Δ.Ν. έχουν συσταθεί από το 2002 και Περιφερειακά Συντονιστικά Όργανα Δίωξης Ναρκωτικών (Π.Σ.Ο.Δ.Ν.) στα ακόλουθα σημεία: Αλεξανδρούπολη, Κήποι, Κακαβιά, Ηγουμενίτσα και Ρόδο ενώ από τις 10.1.2006 ύστερα από ομόφωνη απόφαση των μελών του Σ.Ο.Δ.Ν. για διεύρυνηση, συστάθηκαν και λειτουργούν σημεία επαφής στις 13 διοικητικές περιφέρειες της χώρας με εξαίρεση την Περιφέρεια Νοτίου Αιγαίου όπου συστάθηκαν δύο σημεία λαμβάνοντας υπόψη τις γεωγραφικές ιδιαιτερότητές της.
      Παράλληλα με τη λειτουργία των Ομάδων ελέγχου πρόληψης και καταστολής οικονομικών και λοιπών εγκλημάτων σε όλα τα Τελωνεία Α΄ Τάξης, προωθείται π.δ. με το οποίο γίνεται «Αναδιοργάνωση των περιφερειακών Τελωνειακών Υπηρεσιών» όπου συνίσταται «Τμήμα ελέγχου πληροφοριών, Παραποιημένων και Δίωξης». Με το τμήμα αυτό αναμένεται να αναβαθμιστεί και προωθηθεί περισσότερο ο διωκτικός ρόλος των Τελωνείών.
      Συμπληρωματικά σας γνωρίζουμε ότι τεχνικά μέσα που διαθέτει ο νομός Ηρακλείου είναι τα εξής:
      - Αψίδα ελέγχου επιβατών τύπου ΑΜD 700
      - Ανιχνευτής μετάλλων - GARRET
      - Ναρκωτέστ
      Β. Η Περιφερειακή Διεύθυνση Υπ.Ε.Ε Κρήτης εδρεύει στο Ηράκλειο και έχει ομάδα δίωξης ναρκωτικών, η οποία διαθέτει και σκύλο ανιχνευτή ναρκωτικών ουσιών. Στα πλαίσια του διαρκούς εκσυγχρονισμού όλων των Περιφερειακών Διευθύνσεων της Υπ.Ε.Ε ανανεώνεται και εκσυγχρονίζεται η υλικοτεχνική υποδομή της ομάδας δίωξης ναρκωτικών (Η/Υ Τεστ Ανίχνευσης Ναρκωτικών, αυτοκίνητα  κ.λπ.).
      Ο Υφυπουργός
      ΑΝΤ. ΜΠΕΖΑΣ»
      5. Στην με αριθμό 9261/28-3-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. 7017/4/6027/14-4-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σε ό,τι μας αφορά, σας γνωρίζουμε ότι, με τις διατάξεις του ν. 3386/2005 «Είσοδος, διαμονή και κοινωνική ένταξη υπηκόων τρίτων χωρών στην ελληνική επικράτεια», καθορίζονται οι αρμόδιες Υπηρεσίες έκδοσης αδειών διαμονής (Γενικοί Γραμματείς Περιφερειών), οι Υπηρεσίες όπου κατατίθενται τα απαραίτητα δικαιολογητικά για την έκδοσή τους (Ο.Τ.Α.), καθώς και οι αποκλειστικές προθεσμίες εντός των οποίων θα πρέπει να εκδοθεί η σχετική άδεια, αφότου υποβληθεί το αίτημα. Επίσης στις ίδιες διατάξεις προβλέπονται τα παράβολα που συνοδεύουν την αίτηση για τη χορήγηση - ανανέωση των αδειών διαμονής, καθώς και ο τρόπος με τον οποίο εισπράττονται.
      Σύμφωνα με τα ανωτέρω, οι αστυνομικές Υπηρεσίες εμπλέκονται στη διαδικασία νομιμοποίησης των αλλοδαπών μόνο σε ό,τι αφορά:
      α) Τα αιτήματα για τη διαγραφή αλλοδαπών από τον Κατάλογο Ανεπιθύμητων (άρθρο 91 παρ. 11 του ν. 3386/2005) που υποβάλλονται είτε από τον ενδιαφερόμενο είτε μέσω πληρεξουσίου δικηγόρου είτε από Υπηρεσίες του Υπουργείου Εσωτερικών, Δημόσιας Διοίκησης και Αποκέντρωσης είτε από τις αστυνομικές Υπηρεσίες Ελέγχου Διαβατηρίων κατά την άφιξή τους για είσοδο στη χώρα είτε από άλλες περιφερειακές αστυνομικές Υπηρεσίες. Τα αιτήματα αυτά υποβάλλονται ατελώς και η εξέτασή τους γίνεται στο απολύτως αναγκαίο χρονικό διάστημα και εντός των προβλεπόμενων προθεσμιών, ενώ όσα υποβάλλονται από τις αστυνομικές Υπηρεσίες Ελέγχου Διαβατηρίων διεκπεραιώνονται εντός δύο (2) ημερών.
      β) Τα αιτήματα που υποβάλλουν οι Περιφέρειες της χώρας στις αρμόδιες Υπηρεσίες μας, για τη γνωστοποίηση σ' αυτές της ύπαρξης ή μη λόγων δημόσιας τάξης σε βάρος αλλοδαπών που έχουν λάβει τη σχετική βεβαίωση. Η διεκπεραίωση και των αιτημάτων αυτών γίνεται εντός των προθεσμιών που ορίζει ο νόμος.
      γ) Τη χορήγηση στους αλλοδαπούς, που είχαν υποβάλει αίτηση χορήγησης πολιτικού ασύλου, αντιγράφου απόφασης απόρριψης ή διακοπής του ασύλου. Το αντίγραφο αυτό χορηγείται ατελώς και αυθημερόν στους ενδιαφερομένους, εκτός εάν ταυτόχρονα αιτούνται και άλλα έγγραφα (π.χ. διαβατήρια) που τηρούνται στην Υπηρεσία, οπότε αυτό χορηγείται εντός χρονικού διαστήματος 15 ημερών, περίπου.
      Στα πλαίσια αυτά, επί συνόλου 3.265 αιτημάτων διαγραφής από τον Κατάλογο Ανεπιθυμήτων, που έχουν υποβληθεί στην αρμόδια Υπηρεσίας μας από την έναρξη εφαρμογής του ν. 3386/05 (23-8-2005) μέχρι σήμερα, έχουν εξετασθεί τα 2.165 και εκκρεμεί η εξέταση των υπολοίπων. Η όποια δε καθυστέρηση παρατηρείται στην εξέταση των αιτημάτων αυτών οφείλεται κυρίως στο μεγάλο αριθμό τέτοιων αιτημάτων που υποβάλλονται σε καθημερινή βάση. Επίσης, επί συνόλου 148.051 αιτημάτων, που έχουν υποβληθεί μέχρι σήμερα από τις Περιφέρειες της χώρας στις Υπηρεσίες μας, για γνωστοποίηση ύπαρξης ή μη λόγων δημόσιας τάξης και ασφάλειας σε βάρος αλλοδαπών, έχουν απαντηθεί τα 145.551 και εκκρεμούν προς απάντηση 2.500 περίπου, τα οποία θα απαντηθούν εντός των προθεσμιών που ορίζει ο νόμος.
      Τέλος σας ενημερώνουμε ότι, από την έναρξη εφαρμογής του ανωτέρω νόμου μέχρι σήμερα, για χρήση πλαστών δικαιολογητικών κατά τη διαδικασία νομιμοποίησης των αλλοδαπών, από τις Υπηρεσίες μας ενεργήθηκαν προανακρίσεις και σχηματίσθηκαν αντίστοιχες δικογραφίες σε βάρος 281 ατόμων (276 αλλοδαπών και 5 ημεδαπών).
      Ο Υπουργός
      ΒΥΡΩΝ ΠΟΛΥΔΩΡΑΣ»
      6. Στην με αριθμό 9339/29-3-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 7017/4/6033/14-4-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης σε ό,τι μας αφορά, σας γνωρίζουμε ότι, μετά την εφαρμογή του ν. 3386/2005 «Είσοδος, διαμονή και κοινωνική ένταξη υπηκόων τρίτων χωρών στην ελληνική επικράτεια» και του ν. 3448/2006 «Παράταση αδειών διαμονής», από την αρμόδια Διεύθυνση του Αρχηγείου της Ελληνικής Αστυνομίας διατάχθηκαν οι αρμόδιες περιφερειακές αστυνομικές Υπηρεσίες να αφήσουν ελεύθερους τους κρατούμενους αλλοδαπούς σε βάρος των οποίων είχαν εκδοθεί διοικητικές αποφάσεις απέλασης, αποκλειστικά για λόγους παράνομης εισόδου, εξόδου, εργασίας και διαμονής στη χώρα, προκειμένου να υπαχθούν στις ευεργετικές διατάξεις του άρθρου 91 του ν. 3386/05.
      Επίσης, κατ' εφαρμογή του ως άνω νόμου, καταχωρίσεις αλλοδαπών στον Κατάλογο Ανεπιθυμήτων αποκλειστικά για τους προαναφερόμενους λόγους διαγράφονται από την αρμόδια Υπηρεσία μας αυτοδικαίως, μόλις λάβει γνώση με οποιοδήποτε τρόπο (αίτηση ενδιαφερομένου, έγγραφο Υπηρεσιών Υπουργείου Εσωτερικών, Δημόσιας Διοίκησης και Αποκέντρωσης, αναφορές Υπηρεσιών ελέγχου διαβατηρίων και άλλων περιφερειακών μας Υπηρεσιών) ότι οι ενδιαφερόμενοι έχουν καταθέσει αίτηση χορήγησης αδείας παραμονής και έχουν λάβει σχετική βεβαίωση.
      Η ενέργεια αυτή προϋποθέτει τον έλεγχο των στοιχείων του φακέλου κάθε αλλοδαπού, ο οποίος έχει καταχωρηθεί στον Κατάλογο Ανεπιθυμήτων, ώστε σε κάθε περίπτωση να διαγράφονται αποκλειστικά αυτοί οι οποίοι εμπίπτουν στις προαναφερόμενες διατάξεις και όχι αλλοδαποί που έχουν καταχωρηθεί για λόγους πέραν της παράνομης εισόδου, εξόδου, διαμονής και εργασίας στη χώρα.
      Άλλωστε αυτό επισημαίνει και ο Συνήγορος του Πολίτη με το σχετικό έγγραφό του, όσον αφορά την αυτοδίκαιη διαγραφή από τον Κατάλογο Ανεπιθυμήτων, σύμφωνα με την παρ. 11 του άρθρου 91 του ν. 3386/05, ότι δηλαδή, για την ορθή εφαρμογή της εν λόγω διάταξης, εκτιμάται κρίσιμη η φροντίδα των αρμοδίων αστυνομικών αρχών να διαγράψουν από τον Κατάλογο Ανεπιθυμήτων τα ονόματα των ενδιαφερομένων, αμέσως μόλις πληροφορηθούν ότι αυτοί έχουν καταθέσει αίτημα χορήγησης άδειας διαμονής και έχουν λάβει σχετική βεβαίωση.
      Τέλος σας πληροφορούμε ότι, εκτός από τα παραπάνω, προς εξυπηρέτηση και μόνο των αλλοδαπών, με απόφασή μας, επιτρέπεται η έξοδος και επανείσοδος στην Ελλάδα από 10-4- έως 10-5-2006 και των αλλοδαπών εκείνων που έχουν καταθέσει αίτηση για να υπαχθούν στις ευεργετικές διατάξεις του άρθρου 91 του ν. 3386/05, έχουν λάβει σχετική βεβαίωση και δεν έχουν εφοδιασθεί ακόμη με άδεια παραμονής.
      Ο Υπουργός
      ΒΥΡΩΝ ΠΟΛΥΔΩΡΑΣ»
      7. Στην με αριθμό 8350/1-3-06 ερώτηση του Βουλευτή  κ. Χαράλαμπου Καστανίδη δόθηκε με το υπ’ αριθμ. 1037947/863/13-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 8350/1.3.06 ερώτησης, που κατέθεσε ο Βουλευτής κ. Χαράλαμπος Καστανίδης και μας κοινοποίησε το Υπ. Εσ/κών με το υπ’ αριθμ. 15019/22.3.06 έγγραφό του σχετικά με το ανωτέρω θέμα, σας γνωρίζουμε τα εξής: 
      Α. Τα οικονομικά αιτήματα των λειτουργών και υπαλλήλων του Δημοσίου, των ΝΠΔΔ και των ΟΤΑ εξετάζονται κάθε φορά με βάση την κυβερνητική πολιτική για τους μισθούς και τις δημοσιονομικές δυνατότητες της χώρας.
      Στη χάραξη της εισοδηματικής πολιτικής πρωταρχικό μέλημα είναι αφενός μεν, η διασφάλιση του εισοδήματος των εργαζομένων και αφετέρου η εναρμόνιση αυτού με τους γενικότερους στόχους για τη σταθεροποίηση και ανάπτυξη της ελληνικής οικονομίας.
      Τα μισθολογικά αιτήματα της Πανελλήνιας Ομοσπονδίας Συλλόγων Υπαλλήλων Νομαρχιακών Αυτοδιοικήσεων που αναφέρονται στην ανωτέρω ερώτηση καθώς και το αίτημα της ενιαίας αντιμετώπισης των οδοιπορικών εξόδων για τους υπηρετούντες στις Ν.Α., τελούν υπόψη της Υπηρεσίας μας και σε μελλοντική αναμόρφωση του μισθολογίου του προσωπικού της Δημόσιας Διοίκησης και του ν. 2685/1999 «περί κάλυψης δαπανών μετακινουμένων υπαλλήλων εντός και εκτός Επικράτειας» θα εξετασθεί η δυνατότητα ικανοποίησής τους.
      Β. Από τις αρχές της δεκαετίας του ’90 καταβάλλονται προσπάθειες για την εξυγίανση και τον εξορθολογισμό του ασφαλιστικού μας συστήματος και έχουν επιχειρηθεί αρκετές παρεμβάσεις στο «ασφαλιστικό τοπίο» (ν. 1902/1990, 3029/2002) προς την κατεύθυνση αυτή.
      Κατόπιν των ανωτέρω, το Υπουργείο Οικονομίας και Οικονομικών δεν αντιμετωπίζει το ενδεχόμενο τροποποίησης βασικών διατάξεων των ανωτέρω νόμων, όπως η καταβολή εισφοράς για την αναγνώριση οποιασδήποτε υπηρεσίας ως συνταξίμου μεταξύ των οποίων η στρατιωτική θητεία, καθώς και η εξέλιξη σε Μ.Κ. του δημοσίου υπαλλήλου, βάσει της πράγματι παρασχεθείσας υπηρεσίας.
      Ο Υφυπουργός
      ΠΕΤΡΟΣ ΔΟΥΚΑΣ»
        8. Στην με αριθμό 9716/7-4-06 ερώτηση τoυ Βουλευτή κ. Μιχάλη Παντούλια δόθηκε με το υπ’ αριθμ. Β 784/28-4-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
        «Σε απάντηση της ερώτησης με αριθμό πρωτ. 9716 / 07-04-06 που κατέθεσε στη Βουλή ο Βουλευτής κ. Mιχ. Παντούλας , σας πληροφορούμε τα παρακάτω:
        1. Στο « Στρατηγικό Σχέδιο Ανάπτυξης Μεταφορών για την Περίοδο 2007-2013 και Εικοσαετίας», που εκπονήθηκε πρόσφατα από το Υπ.Μ.Ε, τα έργα της σιδηροδρομικής σύνδεσης Ηπείρου ( Καλαμπάκα - Ηγουμενίτσα ) αναφέρονται χωρίς να αποτελούν προτεραιότητα άμεσης ένταξης. Πρώτης προτεραιότητας σιδηροδρομικά έργα θεωρούνται αυτά της ολοκλήρωσης του άξονα Πάτρας - Αθήνας -Θεσσαλονίκης -Συνόρων , τα οποία ξεκίνησαν από το Β' και Γ' Κ.Π.Σ. και η χώρα έχει δεσμευθεί, απέναντι στην Ευρωπαϊκή Ένωση, να ολοκληρωθούν στο Δ' Κ.Π.Σ., δηλαδή την επόμενη Προγραμματική Περίοδο 2007-2013.
        2. Σας διαβιβάζουμε το με αριθμ. πρωτ. 78834/14-04-06 έγγραφο του Οργανισμού Σιδηροδρόμων Ελλάδος με το οποίο παρέχονται στοιχεία για τη μελέτη, κατασκευή καθώς και τον εκτιμώμενο χρόνο ολοκλήρωσης των έργων.
        Ο Υπουργός
        ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 9737/7-4-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 36814/ΙΗ/2-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
        «Aπαντώντας στην ερώτηση με αριθμό 9737/7-4-2006 την οποία κατέθεσε ο Βουλευτής κ. Μαν. Στρατάκης και αφορά στην Ολυμπιακή Παιδεία, σας γνωρίζουμε τα ακόλουθα:
        Α. Το Παιδαγωγικό Ινστιτούτο, θεωρώντας την Ολυμπιακή Παιδεία ως ένα επιτυχημένο πρόγραμμα, προέβη στη σύνταξη του ΔΕΠΠΣ για το αντίστοιχο αντικείμενο (ΦΕΚ 304, τ. Β'/13-3-2003), καθώς και στην έκδοση «Οδηγίες για τη χρήση του βιβλίου - Γίνε πρωταθλητής της ζωής» που συνοδεύει εγχειρίδιο της Ολυμπιακής Παιδείας. Ενέκρινε επίσης την επανεκτύπωση του εγχειριδίου «Ανοιχτά Στάδια» (ΥΠ.Ε.Π.Θ., ΥΠ.ΠΟ.).
        Σε ό,τι αφορά την καθιέρωση του μαθήματος της Ολυμπιακής Παιδείας στην εκπαίδευση, σας γνωρίζουμε ότι το θέμα θα συζητηθεί σε μελλοντική συνεδρίαση του Π.Ι., η οποία θα αφορά την αναθεώρηση των προγραμμάτων σπουδών και του ωρολογίου προγράμματος.
        Β. Σύμφωνα με το άρθρο 6 παρ. 5 του ν. 3255/22-7-2004:
        α) Από την έναρξη του σχολικού έτους 2005-2006 η πρόσληψη προσωρινών αναπληρωτών εκπαιδευτικών στα σχολεία της Πρωτοβάθμιας και Δευτεροβάθμιας Εκπαίδευσης γίνεται από ενιαίο πίνακα που συντάσσεται για κάθε έτος και στον οποίο κατατάσσονται, με αίτηση--τους, οι υποψήφιοι εκπαιδευτικοί κατά σειρά που εξαρτάται από το σύνολο των μορίων ως ακολούθως:
        αα) Σε όσους έχουν προϋπηρεσία προσωρινού αναπληρωτή ή ωρομίσθιου εκπαιδευτικού, ένα μόριο για κάθε μήνα της προϋπηρεσίας τους.
        ββ) Σε όσους έλαβαν τη βαθμολογική βάση κατά τον τελευταίο διαγωνισμό του Α.Σ.Ε.Π., ένα μόριο για κάθε βαθμολογική μονάδα πάνω από τη βαθμολογική βάση.
        γγ) Σε όσους έλαβαν τη βαθμολογική βάση κατά τον αντίστοιχο προτελευταίο διαγωνισμό μισό μόριο για κάθε βαθμολογική μονάδα πάνω από τη βαθμολογική βάση.
        Όσοι υπάγονται σε περισσότερες της μιας από τις ανωτέρω περιπτώσεις λαμβάνουν αθροιστικά τα μόρια αυτών.
        Επίσης σύμφωνα με τις διατάξεις του άρθρου 1 παρ. 1 του ν.2942/2001 « Οι προσληφθέντες κατά το διδακτικό έτος 2000-2001 χίλιοι (1000) προσωρινοί αναπληρωτές εκπαιδευτικοί Φυσικής Αγωγής για την εφαρμογή του προγράμματος Ολυμπιακή Εκπαίδευση στα σχολεία Πρωτοβάθμιας και Δευτεροβάθμιας Εκπαίδευσης, επαναπροσλαμβάνονται για καθένα από τα διδακτικά έτη 2001-2002, 2002-2003 και 2003-2004... .»
        Σύμφωνα με τις διατάξεις του άρθρου 6, παράγραφος 9α του ν. 3255/2004, «η εφαρμογή του προγράμματος «Ολυμπιακή Εκπαίδευση» στα σχολεία Πρωτοβάθμιας και Δευτεροβάθμιας Εκπαίδευσης, που προβλέπεται στο ν. 2942/2001 (ΦΕΚ202Α'), παρατείνεται και για το διδακτικό έτος 2004-05».
        Όσοι, όμως, είχαν επαναπροσληφθεί για την εφαρμογή του ανωτέρω προγράμματος κατά το σχολικό έτος 2004-2005 προσλήφθηκαν ως αναπληρωτές κλάδου ΠΕ11-Φυσικής Αγωγής με την Φ.361.1/ 1294/112299/Δ1/13.10.2005 Υ.Α., με βάση την σειρά κατάταξης τους στον ενιαίο πίνακα αναπληρωτών σύμφωνα με τις διατάξεις του άρθ. 6 παρ. 5 του ν.3255/2004. Οι ανωτέρω σύμφωνα με την Φ.361.1/1295/11232Ο/Δ1/13-10-2005 εγκύκλιο των Δ/νσεων Προσ/κού Α/θμιας και Β/θμιας Εκπ/σης θα καλύπτουν τις θεματικές ενότητες Ολυμπιακής Παιδείας στις τάξεις Γ', Δ, Ε' και ΣΤ’ του δημοτικού σχολείου μία (1) ώρα την εβδομάδα. Ειδικότερα, σε σχολεία που εφαρμόζεται το πρόγραμμα της Ευέλικτης Ζώνης, σε συνεργασία με τον υπεύθυνο της τάξης θα διατίθεται από το πρόγραμμα αυτής η μία (1) ώρα εβδομαδιαίως για το πρόγραμμα της Ολυιμπιακής Εκπαίδευσης στον εκπαιδευτικό Φυσικής Αγωγής.
        Ο Υφυπουργός
        ΓΕΩΡΓΙΟΣ ΚΑΛΟΣ»
       10. Στην με αριθμό 9607/6-4-06 ερώτηση του Βουλευτή κ. Στυλιανού Νικηφοράκη δόθηκε με το υπ’ αριθμ. Φ 900α/5029/8533/2-5-06 έγγραφο από τον Υπουργό Εθνικής Άμυνας η ακόλουθη απάντηση:
        «Σε απάντηση της υπ' αριθμ. 9607/6-4-2006 ερώτησης, που κατέθεσε ο Βουλευτής Στέλιoς Νικηφοράκης, με θέμα τη μετονομασία της 5ης Μεραρχίας Πεζικού Κρήτης, σας γνωρίζουμε τα ακόλουθα:
        Η 5η Μεραρχία Πεζικού μετέπεσε σε Ταξιαρχία, την 19η Απριλίου 2004. Ο αριθμός και το επίπεδο των Μονάδων που υπάγονται στην 5η Ταξιαρχία Πεζικού δεν δικαιολογεί τη μετάπτωσή της σε Μεραρχία Πεζικού.
        Η μετονομασία της, ως 5η Μεραρχία Πεζικού, αναγκαστικά θα επιφέρει οργανωτικές αλλαγές στη δομή της, με αποτέλεσμα να μεταπέσει σε ανώτερο επίπεδο, το οποίο θα τελεί σε αντίθεση με πρόσφατη απόφαση του Κ.Υ.Σ.Ε.Α., περί Δομής Διοίκησης και Δυνάμεων των Ενόπλων Δυνάμεων.
        Ο Υπουργός
        ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     11. Στην με αριθμό 9511/4-4-06 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 35299/ΙΗ/2-5-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 9511/4-4-06 την οποία κατέθεσε ο Βουλευτής κ. Νικ. Νικολόπουλος, και αφορά στον Ογκολογικό Ξενώνα στη Πάτρα, σας διαβιβάζουμε το αριθμ. 1211/12-4-06 έγγραφο του Πρύτανη του Πανεπιστημίου Πατρών, προς ενημέρωσή σας.
        Ο Υφυπουργός
        ΣΠ. ΤΑΛΙΑΔΟΥΡΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        
        ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 6 Ιουνίου 2006.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      Η με αριθμό 7852/17.2.2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία πυρηνελαιουργίου στη θέση «Γαζέπι Μύλος» στο Νομό Ηρακλείου.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      Η με αριθμό 7201/1195/1.2.2006 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη δημοπράτηση των συμβάσεων για τα έργα στο Βόρειο Οδικό Άξονα Κρήτης και στην Εθνική Οδό Ηρακλείου-Μεσσαρά. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 769/30.5.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τους Υπουργούς Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης, σχετικά με την πληρωμή των μικρομεσαίων εργοληπτών δημοσίων έργων.
      Η επίκαιρη ερώτηση του κ. Όθωνα έχει ως εξής:
      «Οι μικρομεσαίοι εργολήπτες δημοσίων έργων στην Περιφέρεια Κρήτης αντιμετωπίζουν σοβαρότατο πρόβλημα επιβίωσης, καθώς το κράτος δεν τους καταβάλλει δεδουλευμένες οφειλές τους για έργα που έχουν ήδη εκτελεστεί μέχρι 31.12.2005 ύψους κατ’ εκτίμηση 40.000.000 ευρώ. Χαρακτηριστικό είναι ότι το πρώτο απλήρωτο ένταλμα ξεκινά από τις 30.5.2005! Το γεγονός ότι το ετήσιο όριο πληρωμών για το έτος 2005 για την Περιφέρεια Κρήτης ήταν 10.000.000 ευρώ και ότι μέχρι σήμερα δεν έχει πληρωθεί ούτε ένα ευρώ, αποκαλύπτουν τόσο το επείγον οικονομικό αδιέξοδο για τους εργολήπτες, όσο και το βέβαιο πάγωμα των μικρής και μεσαίας κλίμακας έργων στην Κρήτη.
      	Ερωτώνται, λοιπόν, οι αρμόδιοι Υπουργοί:
      	Σε τι ύψος ανέρχονται μέχρι την 31.12.2005 οι βεβαιωμένες οφειλές για τα έργα στην Περιφέρεια Κρήτης από το Πρόγραμμα Δημοσίων Επενδύσεων και ποια είναι τα αντίστοιχα ποσά στις λοιπές Περιφέρειες της χώρας;
      	Υπάρχει η προοπτική να καταβληθούν τα οφειλόμενα χρήματα στους δικαιούχους με βάση τον προϋπολογισμό του 2006 και βάσει ποιου προγραμματισμού αυτό; Ισχύει η δέσμευση του Περιφερειάρχη περί αυστηρής τήρησης σειράς προτεραιότητας, προκειμένου να καταβληθεί έστω μέρος των οφειλόμενων;»
      Στην ερώτηση του κ. Όθωνα θα απαντήσει ο Υφυπουργός Οικονομίας και Οικονομικών κ. Φώλιας.
      Κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Ευχαριστώ και τον κύριο συνάδελφο, που μας δίνει την ευκαιρία να πούμε ορισμένα πράγματα και να τα διευκρινίσουμε γιατί νομίζω ότι είναι χρήσιμα. 
      Να πω ότι για το έτος 2006 και για την Περιφέρεια της Κρήτης έχουν εγκριθεί οι εξής συλλογικές αποφάσεις και για έργα και για μελέτες της περιφέρειας, με συνολικές πιστώσεις ως εξής:
      Για τα αμιγώς χρηματοδοτούμενα από εθνικούς πόρους έργα και μελέτες έχουν εγκριθεί συλλογικές αποφάσεις ύψους 27.611.000 ευρώ. Παράλληλα όμως έχουν υπογραφεί και συλλογικές αποφάσεις από συγχρηματοδοτούμενα κονδύλια, από κονδύλια, δηλαδή, του Γ΄ Κοινοτικού Πλαισίου Στήριξης ύψους 120.000.000 ευρώ. Από τα συγχρηματοδοτούμενα κονδύλια μέχρι σήμερα δεν υπάρχουν οφειλές διότι έχουν εξοφληθεί όλα. Η πάγια τακτική είναι δεκαπέντε μέρες μετά την κατάθεση των λογαριασμών τα συγχρηματοδοτούμενα έργα να εξοφλούνται. 
      Αυτές οι αποφάσεις αφορούν έργα στα οποία ο φορέας υλοποίησης είναι η Περιφέρεια Κρήτης, η οποία μας έχει ενημερώσει ότι θα τηρηθεί αυστηρή σειρά προτεραιότητας στην εξόφληση των υποχρεώσεων. 
      Όσον αφορά τις βεβαιωμένες οφειλές στο Πρόγραμμα των Δημοσίων Επενδύσεων που πραγματοποιούνται στην Περιφέρεια Κρήτης, μέχρι 31-12-2005 το ακριβές ποσό είναι 33,5 εκατομμύρια ευρώ. Από τις αρχές του έτους του 2006 μέχρι και σήμερα που μιλάμε, έχουν ήδη πληρωθεί λογαριασμοί της τάξεως των 14,5 εκατομμυρίων ευρώ και οι πληρωμές συνεχίζονται κανονικά για την εξόφληση των υπολοίπων λογαριασμών. 
      Χώρια απ’ αυτά που προανέφερα, η Περιφέρεια Κρήτης μέσω του Προγράμματος Δημοσίων Επενδύσεων χρηματοδοτείται και για άλλα πολλά και σημαντικά έργα από τα διάφορα καθ’ ύλην αρμόδια Υπουργεία για τα οποία υψηλή χρηματοδότηση καταβάλλεται από το Πρόγραμμα Δημοσίων Επενδύσεων. 
      Επίσης, γίνονται και έργα από δήμους στο πλαίσιο του Προγράμματος «ΘΗΣΕΑΣ» που μόνο για το 2006 είναι 2,2 εκατομμύρια ευρώ. 
      Αυτά πιστεύω ότι σας καλύπτουν, κύριε συνάδελφε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο ερωτών συνάδελφος κ. Όθωνας. 
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε. 
      Το θέμα, κύριε Υπουργέ, δεν είναι αν καλύπτουν εμένα, που δεν με καλύπτουν. Προφανώς τα λεγόμενά σας δεν καλύπτουν τους εργολήπτες της Κρήτης και όχι μόνο τους εργολήπτες, αλλά και τους εκπροσώπους της Αυτοδιοίκησης δήμων και νομαρχιών που βρίσκονται εδώ και μήνες αντιμέτωποι με εξώδικες προσκλήσεις των εργοληπτών, οι οποίοι στρέφονται εναντίον τους για οφειλές του δημοσίου, του ελληνικού κράτους, για έργα που έχουν εκτελεστεί και δεν πληρώνονται από το 2004, όπως αναφέρω στην ερώτησή μου. 
      Αυτή η κατάσταση, κύριε Υπουργέ, και η πρωτοβουλία της κατ’ επανάληψη κατάθεσης αυτής της ερώτησης, έχει να κάνει στο να συνειδητοποιήσετε –δεν ξέρω σε ποιο βαθμό αυτό συμβαίνει με την πληροφόρηση που έχετε- ότι αυτό το πρόβλημα στη Κρήτη –και δεν ξέρω τι γίνεται αλλού- έχει πάρει διαστάσεις μιας τροχοπέδης οποιασδήποτε αναπτυξιακής διαδικασίας. Έχουμε έργα ημιτελή, δημοπρασίες που δεν εκτελούνται, εξώδικες προσκλήσεις, όπως σας είπα, εναντίον των εκπροσώπων της Αυτοδιοίκησης, απλήρωτους εργαζόμενους στις κατασκευαστικές εταιρείες και στα όρια της απόγνωσης και εργολήπτες, μικρούς και μεσαίους –για να έχουμε επίγνωση των μεγεθών- οι οποίοι βρίσκονται στα πρόθυρα της χρεοκοπίας. 
      Σας κατέθεσα πρόσφατα, μόλις προχθές, ερώτηση όσον αφορά εξειδικευμένο έργο, για τον κόμβο Γερανίου, με εγκεκριμένη πίστωση 750.000 ευρώ το 2003, με ανάδοχο, με υπογεγραμμένη σύμβαση, με δεδουλευμένο το μισό έργο, το οποίο ενάμιση χρόνο τώρα είναι στάσιμο γιατί δεν υπάρχουν λεφτά. 
	Μόνος σας, από τα νούμερα που μας εκθέσατε, αποδέχεστε ότι στις 31/12/2005 οι οφειλές ήταν 33,5 εκατομμύρια ευρώ, έχουν πληρωθεί μέχρι σήμερα 14,5, περίπου 17.000.000 ευρώ, δηλαδή, αναγνωρίζετε ως οφειλές, χωρίς αυτά που έχουν συσσωρευτεί από τότε μέχρι σήμερα. Η δική μου εικόνα –εσείς έχετε αναλυτικότερα στοιχεία- είναι ότι και οι σημερινές οφειλές κυμαίνονται περί τα 30.000.000 ευρώ για δεδουλευμένα έργα στην Περιφέρεια Κρήτης. 
      Νομίζω ότι είστε, όχι προσωπικά, ως Κυβέρνηση, υποχρεωμένοι να δώσετε έστω ένα χρονοδιάγραμμα, μία διέξοδο, να ξέρουν αυτοί οι άνθρωποι με ποιον τρόπο θα κάνουν τον προγραμματισμό τους και οι δήμοι και οι εκπρόσωποι της Αυτοδιοίκησης Α΄ και Β΄ βαθμού να απεγκλωβιστούν απ΄ αυτήν την ομηρία οποιασδήποτε διαδικασίας προγραμματισμού των έργων που υπάγονται στο Πρόγραμμα Δημοσίων Επενδύσεων και χρηματοδοτούνται από εθνικούς πόρους, γιατί βέβαια όλα τα υπόλοιπα τα οποία μας αναφέρατε δεν έχουν καμία σχέση με το θέμα που η συγκεκριμένη ερώτηση επερωτά. 
      Επομένως, κύριε Υπουργέ, θα ήθελα, κλείνοντας αυτήν τη σύντομη κοινοβουλευτική διαδικασία, να υπάρξει ένα συγκεκριμένο και όσο γίνεται σαφές χρονοδιάγραμμα ή ο τρόπος με τον οποίο το Υπουργείο σας σκέφτεται να αντιμετωπίσει αυτό το ζήτημα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να δευτερολογήσετε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ τον κ. Όθωνα, για τα σχόλιά του. Ήλπιζα ότι θα ήμουν κατατοπιστικός, αλλά απ’ ό,τι φαίνεται, δεν ήμουν. Θα προσπαθήσω τώρα να είμαι κατατοπιστικότερος.
      Κατ’ αρχάς, θέλω να σας διαβεβαιώσω ότι δεν υστερεί κανένας σε ευαισθησία έναντι μικρομεσαίων επιχειρήσεων και επιτρέψτε μου εμένα -και λόγω προϊστορίας στον πρότερο βίο μου- να καταλαβαίνω πολύ καλύτερα τις μικρομεσαίες επιχειρήσεις. Δυστυχώς εμείς τις καταλαβαίνουμε. Εκείνοι που δεν τις καταλαβαίνουν είναι η απελθούσα πριν δύο χρόνια κυβέρνηση και θα σας εξηγήσω αμέσως γιατί. Στον οίστρο προεκλογικών περιόδων έσπευδε η προηγούμενη Κυβέρνηση να εντάσσει έργα οιουδήποτε ύψους αφειδώς, χωρίς κανένα λογαριασμό, χωρίς κανέναν προϋπολογισμό, να βάζει ένα όριο πληρωμών και να κάνει κάποιες πληρωμές, αφήνοντας τα έργα στο μέλλον. 
      ΕΜΜΑΝΟΥΗΛ ΟΘΩΝΑΣ: Έλεος! Από εσάς δεν περίμενα αυτήν την εύκολη υπεκφυγή!
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Καθόλου έλεος! Σας άκουσα με ευλάβεια, απαιτώ το ίδιο και από εσάς. Και θα σας πω τι εννοώ, διότι μιλάμε για νούμερα, δεν βγάζουμε θεωρίες από το μυαλό μας. 
      Μόνο το έτος 2003 ήταν ενταγμένα στην Περιφέρεια Κρήτης διακόσια πενήντα τρία έργα με προϋπολογισμό 228,5 εκατομμύρια ευρώ και οι πληρωμές που έγιναν ήταν 25,5 εκατομμύρια. Ξέρετε τι σημαίνει αυτό; Ότι τα υπόλοιπα έμειναν για τους επόμενους να τα πληρώσουν. Είναι επόμενο, κύριε Όθωνα, κύριοι συνάδελφοι, όταν υπογράφεις μεγάλα γραμμάτια και έρχεται ο άλλος να τα πληρώσει, από πού θα τα πληρώσει; Να δανειστούμε και εμείς; Να πάμε το χρέος πιο ψηλά από εκεί που το παραδώσατε; Όχι, κύριοι συνάδελφοι. Εμείς κάνουμε νοικοκυριό, εμείς κάνουμε πολιτική νοικοκυρεμένη και προσπαθούμε να βάλουμε μία τάξη. 
      Σας απήντησα σαφέστατα πόσα χρήματα πληρώθηκαν μέχρι σήμερα στο πεντάμηνο που πέρασε. Σας λέω σαφέστατα ποια ήταν τα νούμερα, τα οποία φορτώσατε εσείς στις πλάτες και των Κρητικών και του δημόσιου προϋπολογισμού. Σας λέω ότι τα νούμερα, τα οποία υπογράψατε και εντάξατε για να κάνετε τους καλούς και να μαζέψετε ψήφους, ήταν υπερβολικά -εδώ είναι τα νούμερα- και δεν μπορούν να πληρωθούν από τη μία μέρα στην άλλη. Ότι θα πληρωθούν, θα πληρωθούν. Ότι έχουμε πρόγραμμα, έχουμε. Από εκεί και πέρα, κάντε λίγη υπομονή, θα τα φέρουμε βόλτα. Τις αμαρτίες που μας κληροδοτήσατε θα τις εξυγιάνουμε.
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Η με αριθμό 772/30-5-2006 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς την Υπουργό Εθνικής Παιδείας και Θρησκευμάτων, σχετικά με την αντιμετώπιση προβλημάτων εκπαίδευσης των παιδιών ΡΟΜ που κατοικούν στην περιοχή του Δήμου Ζεφυρίου Αττικής, διαγράφεται λόγω κωλύματος της κυρίας Υπουργού.
      Εισερχόμαστε στη συζήτηση της με αριθμό 776/30-5-2006 τρίτης επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Άμυνας και Δημόσιας Τάξης, σχετικά με την ηθική και υλική αποκατάσταση των αγωνιστών της Μακρονήσου κ.λπ..
     Η επίκαιρη ερώτηση του κ. Λεβέντη έχει ως εξής:
     «Έχουν παρέλθει δεκαετίες από το κλείσιμο του «κολαστηρίου» της Μακρονήσου, όπου εξορίσθηκαν χιλιάδες αγωνιστές της Εαμικής Εθνικής Αντίστασης και πλήρωσαν με τη ζωή τους για τη συμμετοχή τους στον αντιφασιστικό αγώνα.
     Το νησί χαρακτηρίστηκε ως ιστορικό μνημείο στις 16.5.89, χωρίς μέχρι σήμερα, παρά τις επίμονες προσπάθειες της ΠΕΚΑΜ, να καταστεί δυνατό να μετατραπεί σε χώρο ανάδειξης της νεότερης ιστορίας της Ελλάδος.
     Μέχρι σήμερα ψάχνουν ακόμα οι οικογένειες των αγνοουμένων για την τύχη των θυμάτων της μαζικής σφαγής κρατουμένων στις 29.2.48 και 1.3.48 στη Μακρόνησο.
     Μετά από επίμονες προσπάθειες έχουν βρεθεί κάποια ονόματα ανγοουμένων, η έρευνα δεν έφτασε, όμως, ποτέ στα απόρρητα αρχεία του κράτους με ευθύνη της πολιτείας, με συνέπεια δεκάδες οικογένειες αγωνιστών να αγνοούν την τύχη των δικών τους ανθρώπων.
     Επειδή ελάχιστη υποχρέωση της πολιτείας επιβάλλει, έστω και τώρα, να γνωστοποιηθούν όλα τα στοιχεία και τα ονόματα των αγνοουμένων αγωνιστών και ο χώρος ταφής τους, να αποκατασταθεί η τιμή των αγνοουμένων και η πολιτεία να προχωρήσει στην ηθική και υλική αποκατάσταση των οικογενειών τους.
     Ερωτώνται οι κύριοι Υπουργοί, τι μέτρα προτίθενται να πάρουν, ώστε:
     Να δοθεί από τα απόρρητα αρχεία του κράτους ο πλήρης κατάλογος των αγνοουμένων στη δημοσιότητα και να αποκατασταθεί η τιμή τους;
     Να υπάρξει ηθική και υλική αποκατάσταση των οικογενειών τους;»
     Το λόγο έχει ο Υφυπουργός Εθνικής Άμυνας κ. Λαμπρόπουλος.
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριοι συνάδελφοι, πράγματι σε σχέση με την ερώτηση για την οποία είμαστε εδώ σήμερα, το Υπουργείο Εθνικής Άμυνας έδειξε μεγάλη ευαισθησία. Κατ’ αρχάς προσέφυγε στις αρμόδιες υπηρεσίες του, στο Α΄ Επιτελικό Γραφείο, στη Διεύθυνση Ιστορίας Στρατού, στην αρμόδια υπηρεσία του ΔΕΠΑΘΑ, η οποία ασχολείται με τους αγωνιστές της Εθνικής Αντίστασης, με τους τραυματίες γενικότερα.
     Διαπιστώσαμε όμως ότι δεν υπάρχουν στοιχεία στο Υπουργείο Εθνικής Άμυνας σε καμία αρμόδια υπηρεσία ή και σε καμία άλλη υπηρεσία, που να αναφέρονται ή να δίνουν απαντήσεις σ΄ αυτά που ερωτά ο κύριος συνάδελφος.
     Επίσης, απευθυνθήκαμε για να ολοκληρώσουμε την έρευνά μας και στο Υπουργείο Δημόσιας Τάξης. Στείλαμε εγγράφως την ερώτηση και μιλήσαμε και προσωπικά. Πήραμε γραπτή απάντηση και από το Υπουργείο Δημόσιας Τάξης, ότι δεν έχουν κάποια στοιχεία που να επιβεβαιώνουν κάποια γεγονότα που έλαβαν χώρα ή συγκεκριμένα ονόματα. 
     Κατά συνέπεια εφόσον δεν έχουμε κάποια συγκεκριμένα στοιχεία, δεν μπορέσαμε να βρούμε κάποια άκρη και γι’ αυτό δεν μπορούμε να πούμε κάτι. Εμείς ως Υπουργείο Εθνικής Άμυνας και ως Κυβέρνηση που έχει κάνει πράξη την εθνική συμφιλίωση καταργώντας τις διαχωριστικές γραμμές βλέπουμε αυτό το θέμα καθαρά μόνο από ανθρωπιστική πλευρά. Οποιαδήποτε στοιχεία θα μπορούσαν να μας είναι χρήσιμα με πολλή ευχαρίστηση θα κοιτάξουμε να τα αξιοποιήσουμε και να προχωρήσουμε στην έρευνα, για ό,τι καλό βρεθεί. 
     ΠΡΟΕΔΡΕΥΩΝ (Γεώργιος Σούρλας): Ο κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, τα δραματικά γεγονότα της δεκαετίας του 1940 ξεκίνησαν με την ηρωική αντίσταση του ελληνικού λαού στα βουνά της Αλβανίας, στη συνέχεια με την αντίσταση στους Γερμανούς, στους Ιταλούς και στους Βούλγαρους κατακτητές δημιουργώντας την εποποιία της Εθνικής Αντίστασης. Ο πόλεμος τελείωσε με την απελευθέρωση της Ελλάδας.
     Δυστυχώς ακολούθησε το δράμα του εμφυλίου πολέμου. Ζήσαμε άγριες εποχές και ασφαλώς έγιναν γεγονότα και βίαιες πράξεις απαράδεκτες που σήμερα ανατριχιάζουμε όταν τις σκεπτόμαστε. Ευχόμαστε και παλεύουμε όλοι τέτοια γεγονότα να μη συμβούν ποτέ ξανά ούτε στη χώρα μας ούτε σε κανένα άλλο μέρος της οικουμένης.
     Σε αυτήν, λοιπόν, τη φάση του εμφυλίου πολέμου, αλλά και πριν ακόμη δημιουργήθηκαν στρατόπεδα συγκέντρωσης –άλλωστε ήταν παλιά ιστορία και από την εποχή της δικτατορίας του Μεταξά- όπου κομμουνιστές, αριστεροί προοδευτικοί πολίτες κυριολεκτικά μαντρώθηκαν, φυλακίστηκαν, ταλαιπωρήθηκαν, βασανίστηκαν.
Κορυφαίοι παράγοντες της δημόσιας ζωής, του πνεύματος, αλλά και απλοί αγωνιστές, βασανίστηκαν. Να αναφέρω ονόματα; Ηλιού, Θεοδωράκης, Κατράκης, Ρίτσος, Δεσποτόπουλος και το λιγότερο εκατό χιλιάδες άλλοι. Δεν ξέρουμε, ακριβώς και εδώ, θα ήταν χρήσιμο να ξέρουμε τον ακριβή αριθμό αυτών που ταλαιπωρήθηκαν και βασανίστηκαν σ’ αυτά τα στρατόπεδα. 
      Το μεγάλο κολαστήριο ήταν το κολαστήριο της Μακρονήσου, όπου απάνθρωπα βασανίστηκαν χιλιάδες και χιλιάδες αγωνιστές. Η κορύφωση του δράματος ήταν την 28η Φεβρουαρίου και την 1η Μαρτίου του 1949, όταν ένα τάγμα το οποίο είχε πέντε χιλιάδες ανθρώπους αγωνιστές, «μαντρώθηκε» σε μία χαράδρα με ακροβολισμένα γύρω τα πολυβόλα και κυριολεκτικά έριξαν στο ψαχνό, χωρίς καμία αιτία.
      Αυτά δεν τα λέμε για να αναμοχλεύσουμε πάθη, αλλά απλώς για να αποκαταστήσουμε την ιστορική αλήθεια. Και δεν είναι μόνο ανθρωπιστικοί οι λόγοι, αλλά και η ιστορική αλήθεια, κύριε Υπουργέ, που πρέπει να αποκατασταθεί. Χαίρομαι που λέτε ότι η εθνική συμφιλίωση είναι ένα γεγονός, αλλά θα πρέπει εδώ να κάνουμε πράξη και κάποια άλλα πράγματα. Μιλάμε για τους αγνοούμενους της Κύπρου και όλοι, πραγματικά, θέλουμε να λυθεί αυτό το δράμα των οικογενειών, ώστε να ξέρουν τι έγιναν οι δικοί τους.
      Αυτές τις δύο τραγικές ημέρες, λοιπόν, όταν έγινε η καταγραφή, μετά από τους πέντε χιλιάδες, την άλλη και τη μεθεπομένη ημέρα έλειπαν πεντακόσιοι. Απ’ αυτούς τους πεντακόσιους, δεν ξέρουμε πόσοι ήταν τραυματίες και πολύ περισσότερο, πόσοι ήταν οι νεκροί. Υπάρχουν μαρτυρίες όμως και, ακριβώς, αυτές τις μαρτυρίες θέλουμε να ερευνήσουμε. 
      Υπάρχει ένας ψαράς που είχε ένα καΐκι εκεί πέρα, ο οποίος λεγόταν Μίμης Βρονταμίτης, καπετάνιος του σκάφους «Άγιος Νικόλαος» που έκανε δρομολόγια στο Μακρονήσι και λέει ότι διατάχθηκε –δυστυχώς, αυτός δεν ζει πλέον- να μεταφέρει τα πτώματα των νεκρών στο απέναντι νησάκι του Αγίου Γεωργίου. Και μετέφερε τριακόσια πενήντα πτώματα. Αυτό το νούμερο αναφέρθηκε και από τον τότε γιατρό του στρατοπέδου. Είναι τρομερό το νούμερο αυτό, κύριε Υπουργέ! Τι απέγιναν; Σύμφωνα με τη μαρτυρία αυτού του καπετάνιου του σκάφους, τους παρέλαβαν πλοία του πολεμικού στόλου και τους έβαλαν σε σιδερένια δίχτυα και από εκεί και πέρα, ο καθένας καταλαβαίνει αυτό που είπε, δηλαδή, ότι τους «φουντάρησαν», όπως χαρακτηριστικά είχε πει, στη θάλασσα. Δεν ξέρουμε πόσοι απ’ αυτούς είχαν αυτήν την τύχη. Νομίζουμε, όμως, ότι είναι υποχρέωσή μας να το ψάξουμε από όλες τις πλευρές, κύριε Υπουργέ.
      Απ’ αυτήν την άποψη, τα επίσημα ανακοινωθέντα μίλησαν για έντεκα νεκρούς. Άλλη μαρτυρία μιλούσε για δέκα επτά νεκρούς, πέντε την πρώτη ημέρα και δώδεκα τη δεύτερη.
      Οι αντιστασιακές οργανώσεις έχουν καταγράψει τα επίσημα ονόματα εκατόν δεκαπέντε νεκρών και σ’ αυτήν την έρευνα είχε πρωτοστατήσει ο αείμνηστος Φίλιππος Ηλιού. 
      Από εκεί και πέρα, υπάρχουν και άλλες εκδοχές για το ότι πολλοί απ’ αυτούς χαρακτηρίστηκαν ως νεκροί, όχι αυτές τις τραγικές μέρες, αλλά μετά και ότι δήθεν πήγαν –λέει- στο μέτωπο, όπου και σκοτώθηκαν και μάλιστα σε κάποιους απονεμήθηκαν και πολεμικές συντάξεις.
      Δεν ξέρω, ακριβώς, πόση βάση υπάρχει σ’ όλα αυτά τα γεγονότα, αλλά οπωσδήποτε ένα μεγάλο μέρος  αυτών των ανθρώπων είναι νεκροί και είχαν αυτήν την απαράδεκτη τύχη. 
      Νομίζω ότι όλοι μας έχουμε χρέος να αποκαταστήσουμε τη μνήμη τους, την ηθική δικαίωσή τους και αυτών και των οικογενειών τους και την υλική βέβαια, εάν είναι δυνατόν, σε όσους πια έχουν απομείνει από τους συγγενείς τους.
      Σας ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κύριος Υπουργός.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε συνάδελφε, αυτό που έχω να πω -το επαναλαμβάνω, γιατί το είπα και προηγουμένως- είναι ότι στοιχεία, όπως αυτά που αναφέρετε, δεν υπάρχουν στο Υπουργείο Άμυνας και στο Υπουργείο Δημόσιας Τάξης. Μπορεί να είναι κάποιες φήμες τις οποίες μπορούμε και να ερευνήσουμε και να αξιολογήσουμε. Δεν ξέρουμε πόσο αξιόπιστες είναι. 
      Το γεγονός είναι ένα. Ο τόπος μας πέρασε ένα φοβερό εμφύλιο, πλήρωσε ακριβά, φθάσαμε σε δόξα το ‘40-‘41, όταν οι άλλοι λαοί άρχισαν να ανασυγκροτούνται, εμείς συνεχίζαμε να γκρεμιζόμαστε και να σκοτωνόμαστε, ο αδελφός να σκοτώνει τον αδελφό!
      Η ευχή όλων μας πρέπει να είναι, όπως πολύ σωστά είπατε και εσείς, ποτέ ο τόπος μας να μην ξαναζήσει τα ίδια. Απ’ αυτήν τη μεγάλη περιπέτεια και τη μεγάλη καταστροφή που περάσαμε να βγούμε διδαγμένοι, να κοιτάζουμε μπροστά, να είμαστε συμφιλιωμένοι, μονιασμένοι και να δημιουργούμε πάνω απ’ όλα για την πατρίδα μας, την Ελλάδα μας. Βεβαίως, εμείς είμαστε εδώ για να ερευνήσουμε όποιο στοιχείο βρεθεί, να το αξιοποιήσουμε και γιατί όχι, αν υπάρξουν και αποδεικτικά στοιχεία, να τα βάλουμε κάτω και να αποδώσουμε αυτό που πρέπει.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Επίκαιρες ερωτήσεις δευτέρου κύκλου: 
      Θα προταχθεί τώρα η με αριθμό 771/30.5.2006 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την πλήρη λειτουργία της Μονάδας Εντατικής Θεραπείας στο Νοσοκομείο Λάρισας κ.λπ.. 
      Η ερώτηση του κυρίου συναδέλφου αναλυτικότερα έχει ως εξής:
      «Τις τεράστιες ευθύνες της πολιτικής απαξίωσης και εμπορευματοποίησης του Δημόσιου Τομέα Υγείας, που εφαρμόζει η Κυβέρνηση της Νέας Δημοκρατίας, όπως και η προηγούμενη του ΠΑ.ΣΟ.Κ., έφερε με δραματικό τρόπο στο προσκήνιο, για άλλη μια φορά, ο θάνατος μιας σαρανταπεντάχρονης μητέρας τεσσάρων παιδιών, που υπέστη βαρύ εγκεφαλικό επεισόδιο. Η άτυχη γυναίκα κατέληξε από τη Λάρισα στο Νομαρχιακό Νοσοκομείο Σερρών, αφού στο Πανεπιστημιακό Νοσοκομείο της Λάρισας που εφημέρευε, όπως και στις Μ.Ε.Θ. των νοσοκομείων ολόκληρης της περιοχής υπήρχε 100% πληρότητα. 
      Το Πανεπιστημιακό Νοσοκομείο της Λάρισας, αν και διαθέτει είκοσι τέσσερα κρεβάτια στη Μ.Ε.Θ., μόνο τα οκτώ λειτουργούν. Στο Νομαρχιακό από τα τριάντα δύο άτομα προσωπικό που προβλέπονται στη Μ.Ε.Θ. απασχολούνται μόνο δεκαοκτώ, ενώ το Νοσοκομείο Τρικάλων δεν διαθέτει Μ.Ε.Θ.. 
      Οι παραπάνω ελλείψεις και μόνο είναι αρκετές για να χάνονται άνθρωποι και να μην επιτρέπουν στους ασθενείς και τους γιατρούς να δίνουν τη μάχη για τη ζωή σε καλύτερες συνθήκες, με λιγότερη αγωνία και περισσότερες ελπίδες. 
      Ερωτάται ο κύριος Υπουργός ποια μέτρα θα πάρει και πότε, προκειμένου να λειτουργήσουν πλήρως όλες οι Μ.Ε.Θ. στη Λάρισα και την ευρύτερη περιοχή, με επάρκεια μόνιμου προσωπικού και σύγχρονου εξοπλισμού και να αποκτήσουν Μ.Ε.Θ. τα νοσοκομεία της Θεσσαλίας που μέχρι σήμερα δεν έχουν».
      Στην ερώτηση θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
      Κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, με την ερώτηση αυτή θέλετε να εμφανίσετε ότι τίποτα δεν υπάρχει στην ιδιαιτέρα σας πατρίδα, τη Λάρισα, και την ευρύτερη περιοχή της Θεσσαλίας. Εντούτοις, θα ήθελα να σας πω, όπως πολλές φορές έχω καταθέσει σήμερα στη Βουλή, πως από ένα μέρος έχετε δίκιο στο ότι υπάρχουν πάρα πολλά κρεβάτια εντατικής θεραπείας –γύρω στα εκατόν είκοσι σε όλη την Ελλάδα- τα οποία είναι εξοπλισμένα μη λειτουργούντα. Προτεραιότητά μας είναι από το προσωπικό που ήδη αρχίζει και πηγαίνει σ΄ όλα τα νοσηλευτικά μας ιδρύματα να στελεχωθούν κατά προτεραιότητα οι μονάδες εντατικής θεραπείας και μετά τα υπόλοιπα τμήματα.
      Όσον αφορά το συγκεκριμένο ερώτημά σας για το Πανεπιστημιακό Νοσοκομείο της Λάρισας, το οποίο έχει δυναμικότητα είκοσι τεσσάρων κλινών Μ.Ε.Θ. και Μ.Α.Φ., είναι αυτήν τη στιγμή ανεπτυγμένα και λειτουργούντα οκτώ κρεβάτια εντατικής θεραπείας. Προτιθέμεθα μέσα σε πολύ μικρό χρονικό διάστημα να ανοίξουμε άλλα έξι κρεβάτια και παράλληλα και τέσσερα κρεβάτια, για να λειτουργήσει η καρδιοχειρουργική κλινική. Το Κουτλιμπάνειο Νοσοκομείο έχει οκτώ κρεβάτια εντατικής θεραπείας πλήρως λειτουργούντα και ανεπτυγμένα. Το Νοσοκομείο Καρδίτσας έχει έξι κρεβάτια και λειτουργούν τα τέσσερα κρεβάτια, το δε Νοσοκομείο του Βόλου έχει και αυτό οκτώ κρεβάτια εντατικής θεραπείας και λειτουργούν και τα οκτώ.
      Στο πανεπιστημιακό νοσοκομείο θα ήμουν και εγώ ευτυχής αν αυτήν τη στιγμή λειτουργούσαν και τα είκοσι τέσσερα κρεβάτια σε επίπεδο μονάδος εντατικής θεραπείας και σε επίπεδο μονάδος αυξημένης φροντίδας. Υπολείπεται σε τεχνολογικό ιατρικό εξοπλισμό. Με τις παρεμβάσεις που άμεσα έχουμε αρχίσει για να προμηθευτούμε όλον αυτόν τον εξοπλισμό -και συγχρόνους αναπνευστήρες, αναπνευστήρες όγκου με καταγραφικές καμπύλες, όπως επίσης οξύμετρα και απινιδωτές- μας δίνεται η πλήρης δυνατότητα του σύγχρονου εξοπλισμού της μονάδας εντατικής θεραπείας του πανεπιστημιακού νοσοκομείου. 
      Έτσι θα αποκτηθεί μεγαλύτερη δυνατότητα νοσηλευτικής φροντίδας σ΄ αυτά τα επείγοντα περιστατικά και να μην έχουμε παρόμοιες εικόνες διακομιδής περιστατικών που ζητούν κρεβάτι εντατικής θεραπείας από νοσοκομείο σε νοσοκομείο ή από περιφέρεια σε περιφέρεια, όπως συνέβη με το ατυχές αυτό γεγονός της συμπατριώτισσάς σας.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Κατά το συγκλονιστικό περιστατικό και το θάνατο της σαρανταπεντάχρονης μητέρας από την Κρανιά της Ελασσόνας, μητέρας τεσσάρων παιδιών, για την οποία δεν βρέθηκε πουθενά κρεβάτι μονάδας εντατικής θεραπείας στη Θεσσαλία ούτε και στη Θεσσαλονίκη, την πήγαν στο Νοσοκομείο Σερρών, όπου εξέπνευσε.
      Καταλαβαίνετε, λοιπόν, πόσο σοβαρό είναι το πρόβλημα με τις μονάδες εντατικής θεραπείας στη Θεσσαλία, αλλά και γενικότερα, ακόμα και σοβαρά περιστατικά, τα οποία αναγκάζονται να μεταφέρονται και να μετακινούνται σε άλλες πόλεις, στην Αθήνα ή στη Θεσσαλονίκη, και να πεθαίνουν στο δρόμο. Είναι, πραγματικά, ένα πολύ σοβαρό πρόβλημα.
      Εμείς ζητάμε, με την ερώτηση που φέραμε σήμερα για συζήτηση στη Βουλή, τη στελέχωση και λειτουργία όλων των υπόλοιπων κρεβατιών στη μονάδα εντατικής θεραπείας στο Πανεπιστημιακό Νοσοκομείο της Λάρισας, το οποίο λειτουργεί από το 1999. Επτά κλινικές, όμως, είναι ακόμα κλειδωμένες. Ξεκίνησε η λειτουργία του και σήμερα, μετά από τόσα χρόνια, υπολειτουργεί. Επτά κλινικές, επαναλαμβάνω, είναι κλειδωμένες, δεν λειτουργούν.
      Και την ίδια στιγμή εσείς, αλλά και η προηγούμενη κυβέρνηση, χρηματοδοτείτε τους ιδιώτες να αναπτύξουν επιχειρηματική δραστηριότητα στον τομέα της υγείας. Εμείς λέμε ότι δεν μπορεί και δεν πρέπει καμία κυβέρνηση να αναπτύσσει επιχειρηματικές δραστηριότητες χρηματοδοτώντας τους ιδιώτες στον τομέα της υγείας. Η υγεία δεν είναι εμπόρευμα. Η υγεία είναι κοινωνικό αγαθό και πρέπει να το έχει όλος ο κόσμος.
      Δεν μπορεί να αναπτύσσονται ιδιωτικές κλινικές στη Λάρισα η μία πίσω από την άλλη και να παραμένουν κλειδωμένες οι κλινικές του πανεπιστημιακού νοσοκομείου, να μην υπάρχει μονάδα εντατικής θεραπείας στο Νοσοκομείο Τρικάλων, να μην υπάρχει προσωπικό στο Νομαρχιακό Νοσοκομείο της Λάρισας, προσωπικό στη μονάδα εντατικής θεραπείας. Και βεβαίως, υπάρχουν και τεράστιες ελλείψεις σε προσωπικό και στο Νομαρχιακό Νοσοκομείο Λάρισας. Δεν υπάρχει μονάδα εντατικής θεραπείας ογκολογική για τα μικρά παιδιά στο πανεπιστημιακό νοσοκομείο. Υπάρχουν κρεβάτια, δεν υπάρχει προσωπικό.
      Είναι μια κατάσταση απαράδεκτη, που τη ζει όλη η Περιφέρεια Θεσσαλίας, για την οποία νομίζουμε ότι πρέπει να παρθούν συγκεκριμένα μέτρα άμεσα από την πλευρά της Κυβέρνησης, να λυθούν αυτά τα προβλήματα, να σταματήσει αυτή η κατάσταση. Χάνονται ζωές καθημερινά στο δρόμο. Να φτάνεις στις Σέρρες και πεθαίνεις στις Σέρρες από τη Θεσσαλία, επειδή δεν υπάρχουν κρεβάτια σε μονάδα εντατικής θεραπείας; Δώσατε κάποια στοιχεία για τα κρεβάτια που υπάρχουν. Πρέπει να αναπτυχθούν και άλλα, και στα Τρίκαλα και στη Λάρισα και όπου δεν υπάρχουν.
      Και, βέβαια, πρέπει να πω ότι η εμπορευματοποίηση της υγείας έχει φτάσει ακόμα και μέσα στα ίδια τα νοσοκομεία. Η φύλαξη, η καθαριότητα, η σίτιση είναι σε εργολάβους, σε ιδιώτες μέσα στο Πανεπιστημιακό Νοσοκομείο. Σιγά-σιγά θα τους τα δώσετε όλα. Δεν μπορεί η υγεία να γίνεται εμπόρευμα. Είναι κοινωνικό αγαθό και θα πρέπει να είναι στην αποκλειστική ευθύνη και αρμοδιότητα του κράτους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα.
      Κύριε Υπουργέ, έχετε το λόγο να δευτερολογήσετε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, θα πρέπει να ξέρετε ότι εμείς δεν χρηματοδοτούμε την ιδιωτική πρωτοβουλία εις το επιχειρείν. Αναλαμβάνουν το ρίσκο μόνοι τους αυτοί που θέλουν να επενδύσουν στο χώρο της υγείας.
      ΔΗΜΗΤΡΙΟΣ ΤΣΙΟΓΚΑΣ: Τους χρηματοδοτείτε. Έχουν δημοσιευθεί αυτά τα στοιχεία!
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε συνάδελφε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχουμε μια ελεύθερη οικονομία. Σέβομαι, ακριβώς, τη θέση σας, τη φιλοσοφία σας, η οποία πηγάζει από τη γενικότερη πολιτική σας κοσμοθεωρία, αλλά είναι διαφορετικά τα θέματα σήμερα που επικρατούν στο νοσοκομειολογικό χώρο.
      Μπορεί να μη θέλετε να το ασπασθείτε, αλλά αυτή είναι η ευρωπαϊκή και διεθνής πρακτική. 
      Όσον αφορά το θέμα των μονάδων εντατικής θεραπείας, προς ενημέρωση θα ήθελα να σας πω ότι αυτήν τη στιγμή η πατρίδα μας έχει ανάγκη από εξακόσια είκοσι έως εξακόσια πενήντα κρεβάτια εντατικής θεραπείας. Έχουμε λειτουργούντα περί τα πεντακόσια κρεβάτια εντατικής θεραπείας, υπολειπόμεθα στον αριθμό αυτό που σας είπα. Οι ανάγκες, βέβαια, αυξάνονται λόγω, ακριβώς, των πολλών προβλημάτων που αντιμετωπίζει και η τρίτη ηλικία, λόγω των τροχαίων, εργατικών ατυχημάτων κ.λπ.. 
      Στα Τρίκαλα, ήδη, εντός της εβδομάδος εγκαινιάζεται η μονάδα εντατικής θεραπείας. Κι επειδή βλέπω μπροστά μου τον πρώην συνάδελφο κ. Νασιώκα, θα θυμάται πολύ καλά ότι η μονάδα εντατικής θεραπείας στο πανεπιστημιακό λειτούργησε σε ένα μεγαλύτερο αριθμό επί της θητείας της δικής του με ένα δανεικό διευθυντή που είχε διοριστεί στη Λαμία, τον κ. Σφύρα, τον οποίο επανακτήσαμε στο νοσοκομείο μας και έχουμε μία μονάδα εντατικής θεραπείας πλήρως λειτουργούσα με ανεπτυγμένα οκτώ κρεβάτια, φιλοδοξούντες εντός του Ιουλίου που θα ανοίξει το καινούργιο νοσοκομείο, ότι θα έχουμε δεκαέξι κρεβάτια. 
      Κύριε συνάδελφε, θα πρέπει να ξέρετε ότι εμείς δεν μπαίνουμε στη λογική ενοικίασης -δεν τίθεται τέτοιο θέμα- κλινών στο νοσοκομείο «Ερρίκος Ντυνάν» και σε ιδιωτικές κλινικές, απλώς και μόνο τα ασφαλιστικά ταμεία αγοράζουν υπηρεσίες υγείας από τα ιδιωτικά θεραπευτήρια στο ίδιο ακριβώς κόστος που είναι το προεδρικό διάταγμα. Ό,τι πληρώνουν, δηλαδή, στο δημόσιο τομέα, πληρώνουν και στον ιδιωτικό τομέα. Αυτή η εναλλακτική λύση μας δίνει τη δυνατότητα να μην παρατηρείται το φαινόμενο αυτό που καθημερινά όλοι το παρακολουθούσαμε και ήμασταν μάρτυρες σε όλα τα τηλεοπτικά κανάλια, οι συνεχείς εκκλήσεις πατέρα προς παιδί, ή παιδί για τον πατέρα του, να βρει ένα κρεβάτι εντατικής θεραπείας. Είκοσι τέσσερις κλήσεις βρίσκαμε κάθε μέρα. Σήμερα δεν υπάρχει καμία. Αυτό είναι κάτι. Δεν είναι όμως αυτό που μας εφησυχάζει, διότι λέμε ότι θα λειτουργήσουμε πλήρως τα εκατόν είκοσι κρεβάτια εντατικής θεραπείας που τα έχουμε εξοπλισμένα.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Εισερχόμαστε στη συζήτηση της πρώτης με αριθμό 760/29.5.2006 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τον κίνδυνο απώλειας των οριστικών δικαιωμάτων των αγροτών.
      Η επίκαιρη ερώτηση του κ. Κεγκέρογλου  έχει ως εξής:
      «Οι δισκέτες με τα ονόματα των δικαιούχων των οριστικών δικαιωμάτων της ενιαίας ενίσχυσης επιστράφηκαν στον Ο.Π.Ε.Κ.Ε.Π.Ε. δύο φορές, λόγω των λαθών και των παραλείψεών τους.
      Με την καθυστέρηση που υπήρξε μέχρι σήμερα κινδυνεύει να μην ολοκληρωθεί η διαδικασία ενεργοποίησης των δικαιωμάτων μέσα στις προβλεπόμενες προθεσμίες, με αποτέλεσμα είτε να χαθούν τα δικαιώματα για πολλούς παραγωγούς, είτε να μην πάρουν οι παραγωγοί το σύνολο των δικαιωμάτων που δικαιούνται.
      Επειδή μόλις τώρα αρχίζει να εφαρμόζεται από τις Ε.Α.Σ. και μάλιστα με πολλά προβλήματα η διαδικασία που προβλέπεται για την ενεργοποίηση των δικαιωμάτων και επειδή ο χρόνος που απομένει μέχρι την 5η Ιουνίου είναι ελάχιστος και δεν επαρκεί 
      Ερωτάστε, κύριε Υπουργέ:
      1. Αν προτίθεστε να ζητήσετε παράταση από την Ευρωπαϊκή Ένωση για την ενεργοποίηση των οριστικών δικαιωμάτων;
      2. Σε ποιές άλλες ενέργειες προτίθεστε να προβείτε, ώστε να διασφαλιστούν οι ενισχύσεις των παραγωγών με την ενεργοποίηση των δικαιωμάτων τους;»
      Στην ερώτηση του κ. Κεγκέρογλου θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, πολλές φορές απαντώντας σε ερωτήσεις στο Κοινοβούλιο έχουμε πει ότι η ενεργοποίηση των δικαιωμάτων της ενιαίας ενίσχυσης είναι μία πολύπλοκη και πολύ δύσκολη διαδικασία, δεδομένου ότι ξεφεύγουμε από το προηγούμενο καθεστώς -καθεστώς όπου πληρώνονταν οι επιδοτήσεις διαφορετικά για αροτραίες, για ζώα, διαφορετικά για επιλέξιμα-  και πάμε σε ένα εντελώς διαφορετικό καθεστώς, όπου όλες οι επιδοτήσεις των αγροτών θα καταβάλλονται υπό μορφή ενιαίας ενίσχυσης. 
      Φανταστείτε ότι εκδώσαμε οριστικά δικαιώματα για ένα εκατομμύριο εκατό χιλιάδες αγρότες σε όλη τη χώρα. Ουσιαστικά μιλάμε για τις επιδοτήσεις που θα εισπράττουν από το 2006 έως το 2013, όταν άλλες χώρες που έχουν πιο ανεπτυγμένο διοικητικό μηχανισμό, που έχουν πολύ μικρότερο αγροτικό πληθυσμό από ό,τι έχουμε εμείς, δεν προχώρησαν ακόμη στην έκδοση, στην ανακοίνωση και στην ενεργοποίηση των δικαιωμάτων των δικών τους αγροτών.
      Όσον αφορά τις ερωτήσεις που θέσατε, θέλω να πω ότι η πορεία συμπλήρωσης και υποβολής των αιτήσεων ενεργοποίησης των δικαιωμάτων της ενιαίας ενίσχυσης από τους δικαιούχους αγρότες εξελίσσεται ομαλά, εξελίσσεται κανονικά στις Ενώσεις Αγροτικών Συνεταιρισμών της χώρας, μέσα στα πλαίσια των προθεσμιών που έχουν τεθεί. 
      Οι περισσότερες Ενώσεις Αγροτικών Συνεταιρισμών έχουν ολοκληρώσει τη διαδικασία καταχώρησης και προχωρούν στην περαιτέρω προβλεπόμενη φάση. Ωστόσο, επειδή εντοπίζονται και ορισμένες περιπτώσεις, οι οποίες βρίσκονται στη φάση της ολοκλήρωσης -και αυτό είναι φυσιολογικό, γιατί όλες οι ενώσεις δεν έχουν προχωρήσει με τους ίδιους ρυθμούς- αποφασίσαμε να αποδεχθούμε μία ολιγοήμερη χρονική δυνατότητα διευκόλυνσης της καταχώρησης των συμπληρωμένων αιτήσεων ενεργοποίησης, έτσι ώστε να ανταποκριθούν όλοι οι ενδιαφερόμενοι δικαιούχοι, καθώς και οι Ε.Α.Σ., στη διαδικασία διασφάλισης των επιδοτήσεων των παραγωγών μέχρι το 2013.
      Όσον αφορά το δεύτερο ερώτημα το οποίο θέτετε, σας λέμε ότι παρακολουθούμε τη διαδικασία σε όλες τις ενώσεις της χώρας. Εντοπίζουμε σημεία, τα οποία χρήζουν χειρισμού ή έχουν κάποια προβλήματα και δίνουμε οδηγίες, έτσι ώστε να διευκολυνθούν οι διαδικασίες, να προχωρήσουν οι Ενώσεις Αγροτικών Συνεταιρισμών, να ενεργοποιηθούν κανονικά τα δικαιώματα των αγροτών, ώστε όλοι οι αγρότες να εισπράξουν από το 2006 έως το 2013 τα δικαιώματα και τις ενισχύσεις που τους αναλογούν. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
      Κύριε Υπουργέ, πολλές φορές πραγματικά σας έχω θέσει το θέμα και έχετε υποστηρίξει ότι είμαστε η πρώτη χώρα στην Ευρωπαϊκή Ένωση σε ρυθμούς υλοποίησης της ΚΑΠ. Η πραγματικότητα βέβαια είναι διαφορετική. Είναι διαφορετική, γιατί υπάρχουν πολλά κενά που έχουν να κάνουν με τον υποστηρικτικό μηχανισμό από τη μια μεριά και από την άλλη με το σύνολο των γραφειοκρατικών διαδικασιών που έχουν μπει από την πλευρά του Υπουργείου.
      Τα στοιχεία δεν είναι ενθαρρυντικά. Θα σας δώσω ορισμένα νούμερα και θα καταθέσω τα στοιχεία για το Νομό Ηρακλείου. Από τους 70.000 και πλέον δικαιούχους του Νομού Ηρακλείου μέχρι και σήμερα έχουν προσέλθει μόνο οι 43.300 στις ενώσεις του νομού, ποσοστό 61,8%. Πόσες αιτήσεις έχουν καταχωρηθεί; Το νούμερο είναι απογοητευτικό. Μόνο 2.000, δηλαδή 2,8%.
      Αυτά τα στοιχεία δείχνουν ότι η μεν ολιγοήμερη παράταση, που καλώς δώσατε μέχρι τις 15 Ιουνίου, δεν θα φτάσει ούτως ώστε να ενεργοποιήσουμε το σύνολο των δικαιωμάτων. Το δεύτερο στοιχείο είναι ότι στις 15 Ιουνίου που πρέπει οι ΕΑΣ να δώσουν στις αρμόδιες διευθύνσεις της Νομαρχίας το δείγμα για να αρχίσουν οι επιτόπιοι έλεγχοι, οι οποίοι πρέπει να ολοκληρωθούν μέχρι 15 Αυγούστου, δεν θα υπάρξει ο απαιτούμενος χρόνος. 
      Αυτά είναι στοιχεία που δείχνουν οι αριθμοί και πιστεύω ότι πρέπει να μετατοπιστούν όλες οι ημερομηνίες που προβλέπονται μέχρι και τον επιτόπιο έλεγχο κατά ένα μεγαλύτερο διάστημα από το δεκαήμερο το οποίο δώσατε. Έτσι και αλλιώς μέχρι την 1.12.2006, που αρχίζει η πληρωμή των δικαιούχων, υπάρχει αρκετό διάστημα.
      Κάντε το τώρα κύριε Υπουργέ, αφού δεν προβήκατε στις απαραίτητες ενέργειες όταν έπρεπε. Τι θέλω να πω με αυτό; Θυμίζω ότι για τα πανωτόκια, για μια ρύθμιση αμφιβόλου αποτελεσματικότητας όπως αποδεικνύεται στην πράξη, δαπανήθηκαν…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      … πολλές  εκατοντάδες ευρώ από την Αγροτική Τράπεζα, προκειμένου να τη διαφημίσει. Για την Κ.Α.Π., που αφορά -όπως πολύ σωστά είπατε- ένα εκατομμύριο εκατό χιλιάδες αγρότες και μέχρι το 2013, δεν έγινε η ανάλογη καμπάνια. Δεν είδαμε κανένα σποτ στην τηλεόραση, κάποιο ραδιοφωνικό μήνυμα, κάποια καταχώρηση σε εφημερίδα, προκειμένου να ενεργοποιηθούν οι παραγωγοί, οι οποίοι –και τελειώνω με αυτό, κύριε Υπουργέ- πιστεύουν ότι ο Ο.Π.Ε.Κ.Ε.Π.Ε. και η όλη γραφειοκρατία του Υπουργείου μπαίνει για να αυξηθεί το εθνικό απόθεμα, το οποίο δεν θα πάει στους ίδιους φυσικά, αλλά θα πάει σε κάποιους άλλους δικαιούχους και ζητούν τη διευκρίνιση όλων των κανόνων με τους οποίους θα μοιραστεί αυτό το εθνικό απόθεμα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για να δευτερολογήσετε. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, κατ’ αρχάς θέλω να σας πω ότι αποδεχθήκατε και εσείς πως πρόκειται για μία πολυσύνθετη διαδικασία, μία διαδικασία την οποία δεν καθορίζουμε εμείς ως χώρα, αλλά επιβάλλεται από τους κανονισμούς της Ευρωπαϊκής Ένωσης.
      Θέλω μάλιστα να σας πω ότι σε πάρα πολλές περιπτώσεις απλοποιήσαμε πλέον του δέοντος τις διαδικασίες, έτσι ώστε να μην έχουμε περαιτέρω προβλήματα. Πρέπει να πούμε ότι αυτή η διαδικασία γίνεται πολύ πιο δύσκολη, διότι και τα αρχεία του Ο.Π.Ε.Κ.Ε.Π.Ε. της περιόδου 2000-2002 που βρήκαμε δεν ήταν σε καλή μορφή, όμως και τα μητρώα –όπως γνωρίζετε πολύ καλά- και ιδιαίτερα στη δική σας πατρίδα, το Ηράκλειο, το ελαιοκομικό μητρώο, το αμπελουργικό μητρώο παρουσιάζουν σωρεία προβλημάτων.
Από εκεί ξεκινήσαμε και προσπαθούμε συνεχώς να διορθώνουμε τα όποια προβλήματα υπάρχουν και να καλύπτουμε τις όποιες ελλείψεις έχουν βρεθεί. 
	Θέλω να σας πω ότι εμείς δώσαμε μια ολιγοήμερη παράταση. Οι Ενώσεις Αγροτικών Συνεταιρισμών όσον αφορά το ρυθμό υλοποίησης της εργασίας αυτής, τον οποίο παρακολουθούμε, θέλω να σας πω ότι κινούνται με ικανοποιητικούς ρυθμούς και πιστεύουμε ότι η σχετική διαδικασία θα ολοκληρωθεί μέσα στα όρια που θέτουμε. 
	Επειδή όμως μιλήσατε και για δύο άλλα θέματα, θα δώσω μονολεκτικές απαντήσεις λέγοντας ότι όσον αφορά τη ρύθμιση για τα πανωτόκια, εάν για σας  500.000.000.000 δραχμές, μισό τρισεκατομμύριο δραχμές είναι μια αμελητέα ποσότητα, για μας είναι κάτι πάρα πολύ σημαντικό και πρέπει να σας πω ότι στην κυριολεξία έχουν σωθεί οικογένειες αγροτών από την καταστροφή. 
	Για δε το Εθνικό Απόθεμα έχουμε συζητήσει πολλές φορές εδώ και έχουμε πει ότι είναι απαραίτητο για να ενισχύσουμε επενδύσεις στη γεωργία, να δώσουμε δηλαδή δικαιώματα σ’ αυτούς οι οποίοι επενδύουν στον αγροτικό τομέα και για να ενισχύσουμε κυρίως –και αυτό είναι το πολύ σημαντικό- νέους ανθρώπους, οι οποίοι έχουν αποφασίσει να ασχοληθούν με το αγροτικό επάγγελμα και δεν έχουν δικαιώματα. 
	ΒΑΣΙΛΕΙΟΣ ΚΕΓΚΕΡΟΓΛΟΥ: Όχι όμως να τα λαμβάνετε από αυτούς που δεν έχουν.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Είναι ξεκάθαρο το πού θα δοθεί το εθνικό απόθεμα. Προβλέπεται από τις διαδικασίες και από τους κανονισμούς της Ευρωπαϊκής Ένωσης. Σας πληροφορώ ότι η κατανομή του εθνικού αποθέματος θα γίνει με απόλυτη διαφάνεια και ότι θα δοθεί η δυνατότητα μέσω του εθνικού αποθέματος αρκετοί νέοι άνθρωποι να ασχοληθούν με το επάγγελμα του αγρότη και να μπει νέο αίμα στην ελληνική γεωργία.
	ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
	Θα συζητηθεί η υπ’ αριθμόν 62/38/4-4-2006 επερώτηση των Βουλευτών του ΠΑ.ΣΟ.Κ., κ.κ. Εμμανουήλ Σκουλάκη, Παρασκευής Χριστοφιλοπούλου, Λεωνίδα Γρηγοράκου, Έκτορα Νασιώκα, Αντωνίας Αντωνίου, Παναγιώτη Αντωνακόπουλου, Κωνσταντίνου Γείτονα, Πέτρου Ευθυμίου, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Ιωάννη Κουτσούκου, Δημητρίου Λιντζέρη, Στυλιανού Ματζαπετάκη, Αθανασίας Μερεντίτη, Αριστείδη Μουσιώνη, Λάμπρου Παπαδήμα, Μιλτιάδη Παπαϊωάννου, Ευάγγελου Παπαχρήστου, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Δημητρίου Ρέππα, Στέφανου Τζουμάκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Μιλτιάδη Βέρρα, Αναστασίου Χωρέμη και Ευάγγελου Βενιζέλου προς τον Υπουργό Υγείας και Κοινωνικής Αλληλεγγύης, σχετικά με την αιμοδοσία και τους κινδύνους του μεταγγιζόμενου αίματος. 
	Για τη συζήτηση της σημερινής επερώτησης ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει ως Κοινοβουλευτικό Εκπρόσωπο τον κ. Ζώη. 
	Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Ρέππας ορίζει ως Κοινοβουλευτικό Εκπρόσωπο τον κ. Βενιζέλο.
	 Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτικό Εκπρόσωπο τον κ. Λεβέντη.
	Το λόγο έχει ο πρώτος επερωτών κ. Μανώλης Σκουλάκης.
	ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι συνάδελφοι, κύριε Υφυπουργέ,  επανειλημμένα τα δύο χρόνια που διέρρευσαν από τις εκλογές μέχρι σήμερα είχαμε κατηγορήσει την Κυβέρνηση για πλήρη απραξία στο χώρο της υγείας και είχαμε χαρακτηρίσει τη διετία 2004 - 2005 ως χαμένη διετία για την υγεία. Την άποψή μας αυτή τη στηρίζαμε σε πολλά ατράνταχτα στοιχεία, κυρίως όμως στην υποχρηματοδότηση του συστήματος, στην απώλεια δέκα χιλιάδων θέσεων νοσηλευτικού και ιατρικού προσωπικού και στην παντελή έλλειψη στόχων και προγράμματος για το σύστημα υγείας. Ούτε ένα καινούριο συμβατικό κρεβάτι, ούτε ένα καινούριο κρεβάτι σε μονάδες εντατικής θεραπείας, καμιά καινούρια υπηρεσία! Ως Αντιπολίτευση, κύριε Υφυπουργέ, προσπαθήσατε να απαξιώσετε το σύστημα υγείας και ως Κυβέρνηση το αφήσατε στην τύχη του, ασχολούμενοι κυρίως με το θέαμα και ελάχιστα με το θέμα.
	Ο νέος Υπουργός Υγείας, μετά την ανάληψη των καθηκόντων του, βρέθηκε μοιραία αντιμέτωπος με καταστάσεις που επί δύο χρόνια επισημαίναμε εντός και εκτός Βουλής, οι οποίες καταστάσεις επιβεβαιώνονται από τις διαπιστώσεις και τις ενέργειες του κ. Αβραμόπουλου. Βρέθηκε, παραδείγματος χάρη, αντιμέτωπος, όπως είπε ο ίδιος, με τριτοκοσμικές συνθήκες σε τομείς του συστήματος υγείας, παρά την ωραιοποίηση του δίχρονου απολογισμού του κ. Κακλαμάνη. 
Αναγκάστηκε να ακυρώσει αποφάσεις της τελευταίας στιγμής του πρώην Υπουργού με χαρακτηριστική εκείνη την περίπτωση των 11.000.000.000 για ανάθεση έργου σίτισης δέκα νοσοκομείων της Β΄ Δ.ΙΠ.Ε.. σε ιδιώτες. Αποστασιοποιήθηκε και μάλλον εσείς προσωπικά αφήσατε ακάλυπτη τη διοίκηση του Ι.Φ.Ε.Τ. που τελεί υπό τον έλεγχο επιθεωρητών του Υπουργείου Υγείας για αδιαφανείς διαδικασίες. 
      Ποτέ όμως ο κ. Αβραμόπουλος δεν φαντάστηκε πως λίγες μέρες μετά την ανάληψη των καθηκόντων του θα βρεθεί αντιμέτωπος με την ανευθυνότητα του Υπουργείου Υγείας και της Κυβέρνησης που με αφορμή το γνωστό περιστατικό της μόλυνσης μεταγγισθέντων ασθενών στη Θεσσαλονίκη από τον ιό του AIDS, έθεσε δικαιολογημένα σε αμφισβήτηση την αξιοπιστία των πολιτών στις υγειονομικές αρχές της χώρας στον ευαίσθητο τομέα της αιμοδοσίας. 
	Για το συγκεκριμένο θέμα που έγινε γνωστό, απ’ ό,τι ενθυμούμαστε όλοι, στις 23/1/2006 και με το οποίο επί αρκετές μέρες είχαν ασχοληθεί όλα τα μέσα μαζικής ενημέρωσης, ένα βράδυ έκπληκτη η κοινή γνώμη παρακολούθησε τον τέως Υπουργό Υγείας να ομολογεί μπροστά στην τηλεοπτική κάμερα την 1η Απριλίου 2006 ότι όντως δεν προχώρησε κατά τη διάρκεια της διετούς θητείας του στην επέκταση της εφαρμογής της σύγχρονης μοριακής μεθόδου ΝΑΤ για τον έλεγχο του αίματος σε όλη την επικράτεια η οποία, ως γνωστό, ελαχιστοποιεί τους κινδύνους μετάδοσης λοιμογόνων ιών, δεδομένου ότι μειώνει το σιωπηρό «παράθυρο» για μεν το AIDS κατά 50%, δηλαδή το εικοσαήμερο το κάνει δεκαήμερο, για την ηπατίτιδα C κατά 72% και για την ηπατίτιδα Β κατά 42%.
	Ο πρώην Υπουργός δηλαδή, ομολόγησε ότι αντί να συνεχίσει το έργο που παρέλαβε με τα οκτώ κέντρα αιμοδοσίας της χώρας σε λειτουργία με τη μέθοδο ΝΑΤ και αντί να την επεκτείνει σε όλη την επικράτεια λειτουργώντας τα υπόλοιπα έξι προγραμματισμένα κέντρα αιμοδοσίας και με τη δημιουργία του απαραίτητου πανελλαδικού δικτύου, έθεσε σε προτεραιότητα επικοινωνιακούς στόχους προς όφελος μικροπολιτικών και προσωπικών του επιδιώξεων. Με το πρόσχημα της ψήφισης καινούργιου νόμου για την αιμοδοσία, όχι μόνο εγκατέλειψε τη συνέχιση του προγράμματος για τη λειτουργία των έξι υπόλοιπων κέντρων, αλλά και εκεί όπου εφαρμόζεται, παραδείγματος χάρη στο νοσοκομείο «Γεννηματάς», με απαράδεκτα έγγραφα των διοικήσεων που διόρισε επεδίωξε τη μείωση των δαπανών σε βάρος της ασφάλειας του μεταγγιζόμενου αίματος. 
	Κύριε Υφυπουργέ, είναι η τρίτη φορά –ελπίζω να είναι και η τελευταία- που θα καταθέσω αυτήν την επιστολή του υποδιοικητού του νοσοκομείου, επιστολή την οποία απευθύνει στην κ. Πολίτη, τη διευθύντρια του κέντρου αιμοδοσίας και της λέει – δεν το διαβάζω όλο για να μην εξαντλήσω το χρόνο μου- να σταματήσει τη μέθοδο ΝΑΤ διότι η αυθαίρετη, έστω και επιστημονικά δόκιμη εφαρμογή της μεθόδου επιβαρύνει σημαντικά τον προϋπολογισμό του νοσοκομείου. Την καταθέτω, κύριε Πρόεδρε.
	(Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Απαντάει η κ. Πολίτη και λέει μεταξύ των άλλων: «Εάν διακοπεί η μέθοδος, εγώ ουδεμία ποινική ή αστική ευθύνη φέρω για τυχόν συμβάματα βάσει των διατάξεων των 302 Π.Κ., 308 επ., Α.Κ. 914 επ.,928.». Την καταθέτω και αυτή.
	(Στο σημείο αυτό ο Βουλευτής κ. Εμμανουήλ Σκουλάκης  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Επανέρχεται ο υποδιοικητής σε δύο μέρες και τι λέει; «Σας είχαμε εγγράφως ενημερώσει ότι αναμένονται οδηγίες της Β΄ Δ.ΙΠ.Ε. Αττικής και αποφάσεις του Υπουργείου μας ύστερα από έγγραφό μας σχετικό με την εξέταση ΝΑΤ». Άρα, το Υπουργείο είχε γνώση. «Έκτοτε συνεχίζετε όμως τη διενέργεια της εξέτασης, παρά την εντολή μας, καθώς και την αποστολή αντιδραστηρίων σε πανεπιστημιακό εργαστήριο». Ακούσατε. «Σας παρακαλούμε να ανασταλούν άμεσα αυτές οι ενέργειες διότι του λοιπού θα καταλογίζονται σε βάρος σας οι σχετικές δαπάνες, ακολουθούμενες από τη δυσάρεστη λήψη πειθαρχικών μέτρων». Την καταθέτω και αυτή.
	(Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι έγγραφο ντροπής. Έτσι το είχα χαρακτηρίσει παλαιότερα, έτσι το χαρακτηρίζω και σήμερα. Απαντάει η κ. Πολίτη. Την καταθέτω και αυτή την τέταρτη επιστολή. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Να λάβουμε υπ΄ όψιν μας, αγαπητοί συνάδελφοι, ότι αυτά συνέβαιναν ενώ είχε προηγηθεί μία επιστολή «καμπανάκι» της κ. Πολίτη, η οποία υπέγραφε ως πρόεδρος της Επιτροπής Αιμοδοσίας από τις 18.6.2004 και πρότεινε μέτρα για τη βελτίωση της αιμοδοσίας στη χώρα μας και πρότεινε στον Υπουργό την επέκταση της μεθόδου Ν.Α.Τ. σε όλη την Ελλάδα. 
      Την καταθέτω και αυτή. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γεννάται ένα ερώτημα και δεν ξέρω εάν μπορείτε να απαντήσετε εσείς, κύριε Υφυπουργέ. Εσείς θα απαντήσετε για τον πρώην Υπουργό, για το σημερινό; Θα μας πείτε στο τέλος. Είστε συνυπεύθυνοι όλοι, κύριε Υφυπουργέ. Μετά απ’ αυτό το «καμπανάκι», το ερώτημα είναι γιατί δεν έγινε έστω και μία μικρή προσπάθεια επέκτασης της μεθόδου Ν.Α.Τ. σε όλα τα κέντρα ή σε δυο, τρία, τέσσερα; Οκτώ σας παραδώσαμε γιατί υπήρχαν μέχρι το Μάρτη του 2006. Αγνοήσατε την επιστολή; Τι είναι αυτό που εμπόδισε τον πρώην Υπουργό ή εσάς να κάνετε αυτό που έκανε ο κ. Αβραμόπουλος και εξέδωσε μία απόφαση –δεν ξέρω αν θα την εφαρμόσει- με ημερομηνία 24.3.2006; Θα την καταθέσω και αυτή αργότερα. Πάντως αυτή η απόφαση καταρρίπτει όλα τα προσχήματα και καθιστά υπεύθυνη την Κυβέρνηση για τη δίχρονη απραξία της και στην αιμοδοσία. Καμία δικαιολογία δεν υπάρχει γι’ αυτή την καθυστέρηση, γι’ αυτές τις παραλείψεις αν λάβουμε επιπροσθέτως υπ΄ όψιν μας τα επίσημα επιδημιολογικά στοιχεία για το AIDS του ΚΕ.ΕΛ.Π.Ν.Ο., τα οποία θα καταθέσω στη συνέχεια και τα οποία στοιχεία αναδεικνύουν μεγάλη αύξηση του AIDS το 2005 κατά 23,7%. Τα νέα κρούσματα το 2005 ήταν πεντακόσια εξήντα. Ούτε και αυτό το «καμπανάκι» δεν σας ευαισθητοποίησε, κύριε Υφυπουργέ; 
      Να κάνετε καμπάνιες για το AIDS, να κάνετε προσπάθεια ενημέρωσης των πολιτών, ευαισθητοποίησης των ομάδων που διατρέχουν περισσότερους κινδύνους, ευαισθητοποίησης της κοινής γνώμης και να θυμηθείτε ότι υπάρχει πρόβλημα στον αιμοδοτικό πληθυσμό και πρέπει  να επεκτείνετε τη μέθοδο. 
      Σε άλλα πεδία πολιτικής –για να μην πω μικροπολιτικής- που θέλετε να είστε αποτελεσματικοί, ομολογούμε ότι τα καταφέρνατε. Αγνοήσατε τα επιδημιολογικά στοιχεία για το AIDS και θέσατε σε υψηλή προτεραιότητα τις προσλήψεις στο ΚΕ.Ε.Λ. και προσλάβατε με ανορθόδοξο τρόπο εκατόν εξήντα τέσσερα άτομα, στο σύνολό τους σχεδόν διοικητικούς  υπαλλήλους για να τους κάνετε τι; Πραγματικά μπορείτε να μας πείτε σήμερα –με ενδιαφέρον σας ερωτώ, κύριε Υφυπουργέ- πού κάθονται αυτοί οι υπάλληλοι και σε ποια προγράμματα λειτουργούν; Αυτό θα ήταν πάρα πολύ ενδιαφέρον για μας να μας απαντήσετε υπεύθυνα πού κάθονται, που λειτουργούν, ποιες υπηρεσίες προσφέρουν σήμερα στο ΚΕ.ΕΛ.Π.Ν.Ο. ή πού αλλού έχουν τοποθετηθεί;
      Κύριοι συνάδελφοι, εξίσου απογοητευτική, για την πλήρη απουσία πολιτικής στην αιμοδοσία τα δυο τελευταία χρόνια, είναι η αντίδραση και ο τρόπος λειτουργίας της Κυβέρνησης μετά την εκδήλωση των περιστατικών και τη δημοσιοποίηση του θέματος από όλα τα Μέσα Μαζικής Ενημέρωσης.
      Αντί να εκτιμηθεί η σοβαρότητα του προβλήματος σε επίπεδο δημόσιας υγείας και να ανακοινωθούν μέτρα και δεσμευτικό για την Κυβέρνηση πρόγραμμα, που να δημιουργεί αντικειμενικά στον πολίτη αίσθημα ασφαλείας για τις υπηρεσίες υγείας της χώρας μας, γίναμε θεατές σε τηλεοπτικό σταθμό μιας απαράδεκτης και κατευθυνόμενης προσπάθειας του διοικητή του Γενικού Κρατικού Νοσοκομείου Αθηνών να αποσείσει τις ευθύνες της διοίκησης του νοσοκομείου και της Κυβέρνησης μέσω συκοφαντήσεων της διευθύντριας της αιμοδοσίας του νοσοκομείου, της κ. Πολίτη, αποδίδοντας τις αλλεπάλληλες επιστολές της και προειδοποιήσεις της για την εφαρμογή μεθόδου ΝΑΤ σε ιδιοτελείς λόγους! 
      Είπε λίγο ως πολύ εκείνο το βράδυ ότι υπηρετεί συμφέροντα μιας συγκεκριμένης εταιρείας και έθιξε κατ’ αυτόν τον απαράδεκτο τρόπο μια επιστήμονα με μεγάλη προσφορά στον τόπο μας, στην πατρίδα μας, αναγνωρισμένη όχι μόνο σε εθνικό επίπεδο, αλλά και σε ευρωπαϊκό επίπεδο! Αν είχε κάτι, να το έλεγε ευθέως, να έκανε ό,τι έκανε, αλλά –για όνομα του Θεού- όχι να αποπροσανατολίσει έτσι την κοινή γνώμη. 
      Αυτή είναι απαράδεκτη πολιτική συμπεριφορά και όλα αυτά ελέχθησαν υπό τα όμματα του τέως Υπουργού Υγείας, ο οποίος άκουε, έβλεπε αυτήν την εκπομπή στο ίδιο κανάλι και δεν αντέδρασε. 
      Πρέπει να πούμε ότι αυτές οι συμπεριφορές οδήγησαν εμάς να καταθέσουμε αυτή την επερώτηση με τη δέουσα προσοχή και με στόχο να θέσουμε ενώπιον των ευθυνών την Κυβέρνηση πλέον, γιατί δεν ξέρουμε σε ποιον να αποταθούμε. Έφυγε ο ένας. Δεν απολογείται, δεν αναλαμβάνει πολιτικές ευθύνες. Εσείς έρχεστε να απαντήσετε, κύριε Υπουργέ, που ήσασταν και προηγουμένως. Εδώ έπρεπε να είναι σήμερα ο κύριος Υπουργός. Να δεσμεύσουμε, λοιπόν, την Κυβέρνηση στο σύνολο της και τον ίδιο τον Πρωθυπουργό για την ασφάλεια του μεταγγιζόμενου αίματος.
      Ελπίζουμε ότι θα αναλάβετε σήμερα τις ευθύνες και για τη διετία και θα δεσμευτείτε και για την επόμενη περίοδο, κυρίως γι’ αυτό το δεύτερο, γιατί εντάξει έγινε ό,τι έγινε. Κακώς έγιναν, ήταν μεγάλες παραλείψεις. Πολλά εγκλήματα γίνονται διά της παραλείψεως. 
      Θέλουμε να σας ακούσουμε ότι θα υλοποιηθεί η εγκύκλιος του Υπουργού, η οποία εξεδόθη στις 24 Μαρτίου του 2006, παρά το ότι πριν από την απόφαση του Υπουργού προηγήθηκε μια δραματική επιστολή του κ. Παπαγιάννη, του διευθυντού του Κέντρου Αιμοδοσίας του Ιπποκρατείου Νοσοκομείου, ο οποίος πραγματικά με κραυγή αγωνίας λέει: «Αν δεν με προμηθεύσετε με αντιδραστήριο για να κάνω τη μέθοδο ΝΑΤ θα διακόψω, και εγώ και οι συνεργάτες μου ουδεμία ευθύνη θα φέρουμε για πιθανή μετάδοση νοσημάτων». 
      Εξεδόθη η εγκύκλιος αυτή. Όμως έχω την αίσθηση ότι, παρά τις προθέσεις σας, υπάρχουν μεγάλες αμφιβολίες για τον όλο χειρισμό του θέματος για τους παρακάτω λόγους:
      Πρώτον, πέντε μήνες μετά την ψήφιση του νόμου δεν λειτουργεί το Ε.ΚΕ.Α., παρά το ότι διορίσατε διοικητικό συμβούλιο. Είναι αλήθεια, κύριε Υφυπουργέ, ότι προχθές παραιτήθηκε ο πρόεδρος του Δ.Σ., ο κ. Κοντός; 
      Στην εγκύκλιό του ο Υπουργός μιλά για οκτώ κέντρα αιμοδοσίας που λειτουργούν και για έξι καινούργια. Έδωσε όμως μετά από κάποιες μέρες μια συνέντευξη και μίλησε για εννιά κέντρα αιμοδοσίας. Πόσα είναι τελικά; Δεκατέσσερα, εννιά και αυτά έχουν καθοριστεί τελικά, χωροταξικά; Κα αν ακόμα είχαν οριστεί, θα μπορούν να λειτουργήσουν, δεδομένου ότι βάσει του ν.3432/2005 απαιτείται προηγουμένως πιστοποίηση από το Ε.ΚΕ.Α που δεν λειτουργεί; 
      Εσείς στην προσπάθεια σας να δώσετε άμεση λύση, πολύ φοβούμαστε ότι εγκλωβιστήκατε σε αδιέξοδες και αναποτελεσματικές διαδικασίες. Λέγεται ότι έχετε υπογράψει μνημόνιο –δεν ξέρω αν είναι αληθές- με εταιρείες, που έχει αμφίβολο νομικό κύρος, που γίνεται πεδίο ανταγωνισμών των εταιρειών, χωρίς να εξασφαλίζει τους στόχους για τους οποίους το υπογράψατε. 
      Τέλος, ποιο είναι το χρονοδιάγραμμα ανάπτυξης όλων των κέντρων και δημιουργίας του απαραίτητου δικτύου για τη λειτουργία του συστήματος σ’ όλη τη χώρα, αφού σήμερα δεν έχετε κεντρικό σχεδιασμό; 
      Κύριε Υφυπουργέ, στη δευτερολογία μου θα σας ρωτήσω να μας απαντήσετε ποιος θα ζητήσει συγνώμη από τα θύματα, ποιος θα ζητήσει συγνώμη από τον ελληνικό λαό για τον πανικό που πέρασε για αρκετές μέρες και ποιος θα αναλάβει την πολιτική ευθύνη να παραμένουν στο Νοσοκομείο «Γεώργιος Γεννηματάς» ο διοικητής και ο υποδιοικητής, οι οποίοι διέπραξαν αυτά τα ατοπήματα που εσείς γνωρίζετε, τα ακούσατε, τους είδατε, τους απολαύσατε και όμως εξακολουθείτε να τους έχετε να διοικούν ένα τόσο μεγάλο νοσοκομείο. 
      Ευχαριστώ πολύ.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη.
      Το λόγο έχει ο επερωτών συνάδελφος κ. Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, θα πάρω όλο το χρόνο μου.
      ΠΡΟΕΔΡΕΥΩΝ (Γεώργιος Σούρλας): Καλώς. Θα πάρετε και τη δευτερολογία σας. 
      Ορίστε, έχετε το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κύριε Υφυπουργέ, κυρίες και κύριοι συνάδελφοι, η κατάθεση της επερώτησης του ΠΑ.ΣΟ.Κ. συνέπεσε με ένα τραγικό γεγονός. Ένας νέος άνθρωπος, μια δεκαεξάχρονη κοπέλα από τη Θεσσαλονίκη μολύνθηκε με τον ιό του AIDS HIV από μετάγγιση αίματος και εκφράζουμε τη συμπάθειά μας προς τη συγκεκριμένη ασθενή.
      Βέβαια το θέμα δεν το απεκάλυψε η Κυβέρνηση, το απεκάλυψε ο Τύπος, η εφημερίδα «ΤΟ ΒΗΜΑ» με τίτλο «Μετάγγιση θανάτου». Μετά το ανακοίνωσε η Κυβέρνηση και μετά αντέδρασε σπασμωδικά.
      Η Αντιπολίτευση, κύριε Υπουργέ, κρίνει την Κυβέρνηση, φέρνει το θέμα στη Βουλή. Η ίδια η ζωή όμως, η πραγματικότητα θέτει αμείλικτα ερωτήματα και κρίνει πολύ αυστηρά τη διοίκηση για παραλείψεις που έχουν τέτοια τραγικά αποτελέσματα. 
      Όταν συμβαίνουν, λοιπόν, τέτοια γεγονότα σταματούν τα λόγια στα οποία αρέσκεται –και δυστυχώς αρκείται- η Κυβέρνηση της Νέας Δημοκρατίας και παρουσιάζεται η κυβερνητική γύμνια, η απραξία, η έλλειψη έργων, οι τραγικές συνέπειες και αρχίζει και η απόδοση των ευθυνών όπου κι αν υπάρχουν αυτές.
      Με τον πιο τραγικό, λοιπόν, τρόπο τίθεται σήμερα στην εθνική Αντιπροσωπεία το μέγα θέμα της επάρκειας, της ποιότητας και της ασφάλειας του αίματος στην πατρίδα μας. Και εάν οι είκοσι επτά μήνες της διακυβέρνησης της Νέας Δημοκρατίας χαρακτηρίζονται από πολλούς –και από εμάς- χαμένοι μήνες στην υγεία, στη δημόσια υγεία και στην αιμοδοσία, η κατάσταση αυτό το διάστημα κατέστη επικίνδυνη.
      Δεν είναι μόνο στη δημόσια υγεία το AIDS –για το οποίο έδωσε τα στοιχεία ο κ. Σκουλάκης ότι σ’ ένα χρόνο είχαμε αύξηση των νέων κρουσμάτων κατά 23,7%- είναι ότι επιδεινώθηκαν όλες οι καταστάσεις της ασφάλειας, της επάρκειας και της διακίνησης του αίματος, παραδείγματος χάριν, στην αιμοδοσία. 
      Το 2003, κύριε Υπουργέ, ήμασταν αυτάρκεις στο αίμα. Και τώρα είμαστε αυτάρκεις. Τότε εισάγαμε από την Ελβετία δώδεκα χιλιάδες φιάλες με μία παλιά συμφωνία. Σήμερα υπετριπλασιάστηκαν οι φιάλες που εισάγουμε. Τότε παίρναμε εθελοντικό αίμα –γιατί αυτό είναι το κατάλληλο και το πιο ασφαλές αίμα, από οργανωμένες εθελοντικές ομάδες- σε ποσοστό ανοδικό που ξεπερνούσε το 43,4%. Σήμερα είναι κάτω από 40% το εθελοντικό αίμα, κύριε Υπουργέ. 
      Το 2003 οκτώ κέντρα αιμοδοσίας είχαν βάλει τη μοριακή μέθοδο ΝΑΤ σε εφαρμογή οδηγίας του 2003, ενώ όλες οι μονάδες βεβαίως είχαν τη μέθοδο ELISA και κάλυπταν το 20% του συνολικού αίματος της Ελλάδας. Σήμερα, είκοσι επτά μήνες μετά παραμένουν μόνο οκτώ κέντρα, κύριε Υπουργέ, που δεν καλύπτουν το 20% του συνολικού αίματος, αλλά λιγότερο του 17%. Τα σχετικά έγγραφα κατατέθηκαν από τον κ. Σκουλάκη.
      Δεν είναι, κύριε Σκουλάκη, μόνο το «Γεώργιος Γεννηματάς», αλλά πάρα πολλά άλλα νοσοκομεία υπέστησαν την πίεση της διοίκησης, γιατί έτσι η νέα διακυβέρνηση εννοεί τον εξορθολογισμό των οικονομικών: Να μην βάλουμε εξετάσεις που δίνουν μεγαλύτερη ασφάλεια για να κόψουμε χρήματα. Αυτή είναι η λογική της Κυβέρνησης.
      Αλλά, το πιο σημαντικό, κύριε Υφυπουργέ, είναι αυτό. Βρήκατε, μετά από εισήγηση της Εθνικής Επιτροπής Αιμοδοσίας, ένα σχέδιο για την αναδιάταξη της αιμοδοσίας για την επέκταση και εφαρμογή της μεθόδου ΝΑΤ για όλο το αίμα.
      Αυτό προέβλεπε έντεκα κέντρα αιμοδοσίας, πέρα από τα οκτώ που λειτουργούσαν και τέσσερις κομβικές νοσοκομειακές μονάδες –μεταξύ των οποίων η Ρόδος και η Σύρος- και χρονοδιάγραμμα Ιούνιο του 2005, για να μπουν όλα τα κέντρα και οι κομβικές νοσοκομειακές μονάδες στο ΝΑΤ και για να διακινείται και όλο το αίμα μέσα από αυτά τα κέντρα. 
      Τον Ιούνιο του 2005 έπρεπε να είχε γίνει. Σήμερα, ένα χρόνο μετά, δεν έγινε τίποτα. Έτσι φτάσαμε στα τραγικά γεγονότα. Γίναμε μάρτυρες πρωτοσέλιδων τίτλων. Το «ΠΡΩΤΟ ΘΕΜΑ» είχε τον τίτλο «Το έγκλημα του Νικήτα με το αίμα» ή το ελληνικό περιοδικό για τη μεσογειακή αναιμία «Η ΚΙΝΗΣΗ» είχε πρωτοσέλιδο τίτλο «Έγκλημα και τιμωρία».
      Υπάρχουν ευθύνες; Φυσικά. Τις αναλαμβάνει κανείς; Όχι. Τις αποδίδει ο λαός; Οπωσδήποτε. Να σας θυμίσω μόνο ότι ένα ανάλογο κρούσμα στη Γαλλία τη δεκαετία του ’80 δεν οδήγησε μόνο στην παραίτηση του Υπουργού Υγείας. 
      Έρχομαι, όμως, τώρα, κύριε Υπουργέ –επειδή φαίνεται ότι όλη η ευθύνη είναι της διετίας, όλη η ευθύνη είναι στον προηγούμενο Υπουργό- να σας πω ότι και η διαχείριση που κάνατε με τη νέα πολιτική ηγεσία, δημιουργεί μόνο ανησυχία στον ελληνικό λαό.
      Θα ήθελα να κάνω τέσσερις σημαντικές παρατηρήσεις από την τραγική, κατά την άποψή μας, διαχείριση του θέματος. Πρώτον, τεκμηριώθηκαν όλα τα στοιχεία για τη συγκεκριμένη μετάγγιση και για δύο μήνες δεν ενημερώθηκε το Υπουργείο. Από το Γενάρη, το Υπουργείο ενημερώθηκε το Μάρτιο. Υπάρχουν ευθύνες γι' αυτό; Έχει ευθύνες η διοίκηση, η Δ.Υ.Πε., η Γενική Γραμματεία, ο Υπουργός, κανένας; Δεν υπάρχει ευθύνη σε ένα τόσο τραγικό γεγονός; Υπήρχε προσπάθεια συγκάλυψης, απόκρυψης;
      Δεύτερο θέμα. Διαχειριστήκατε, κύριε Υπουργέ, τον εθελοντή αιμοδότη, μέσα από τον οποίο προέκυψε η λοίμωξη, με τέτοιο τρόπο που πλήττεται η εθελοντική αιμοδοσία. Ό,τι έχτιζαν οι αιμοδοσίες και οι εθελοντές για πολλά χρόνια, γκρεμίζεται τώρα. Χάνονται αιμοδότες. Τα στοιχεία σήμερα είναι δυσμενέστατα. 
      Τρίτον, εξήγγειλε ο κύριος Υπουργός και υπέγραψε και απόφαση ούτως ώστε μέχρι 31 Ιουλίου να επεκταθεί το ΝΑΤ σε όλα τα κέντρα αιμοδοσίας και μάλιστα να διακινηθεί και όλο το αίμα μέσα από τα κέντρα αιμοδοσίας, ώστε να καλύπτεται το 100% του αίματος. 
      Είναι λόγια χωρίς αντίκρυσμα, είναι αλλοπρόσαλλες εντολές. Τα ερωτήματα είναι απλά, τα έθεσε και ο κ. Σκουλάκης. Πόσα κέντρα αιμοδοσίας; Κανένας δεν ξέρει. Ποια κέντρα αιμοδοσίας; Ποιος είναι ο μηχανισμός μέσα από τον οποίο θα διακινείται το αίμα; Πώς θα γίνεται ο έλεγχος; Ποιο είναι το προσωπικό το οποίο θα στελεχώσει τις αιμοδοσίες; 
      Δεν υπάρχουν, κύριε Υπουργέ. Και δεν μπορούν να υπάρξουν, αφού, όπως γνωρίζετε, τριακόσιοι πενήντα νοσηλευτές, τριακόσιοι πενήντα εργαζόμενοι από τη νοσηλευτική υπηρεσία μετακινήθηκαν για ρουσφετολογικούς λόγους αυτή τη διετία σε θέσεις διοίκησης και όχι σε άλλες θέσεις ελαφρύτερης δουλειάς στο νοσηλευτικό, άρα και στην αιμοδοσία.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Και τέταρτη παρατήρηση. Είναι αλήθεια, κύριε Υπουργέ, ότι γίνεται μία κεντρική σύμβαση ανάθεσης σε δύο εταιρείες; Και μάλιστα αυτές τις εταιρείες τις μοιράσατε. Οι μισές θα πάρουν τα μισά κέντρα και οι άλλες μισές τα άλλα μισά κέντρα, θα τα κατασκευάσουν, θα τα εξοπλίσουν, θα τα λειτουργήσουν, θα τα συντηρήσουν. Εσείς θα κάνετε την ανάθεση και τα νοσοκομεία θα έχουν το βάρος της οικονομικής στήριξης; 
      Αν είναι αλήθεια, κύριε Υπουργέ, θέλουμε στοιχεία, γιατί τίθεται θέμα νομιμότητας, νομιμοφάνειας, αλλά δεν είναι νόμιμο.
      Έρχομαι να πω δύο κουβέντες που αφορούν τη Θεσσαλία. Πρώτον, θα ήθελα να αποτίσω φόρο τιμής σε ένα γιατρό, τον αείμνηστο Αντώνη Γιανναχωρίτη, που έφτιαξε την αιμοδοσία της Θεσσαλίας και της Λάρισας σ' αυτό το επίπεδο που είναι σήμερα. Το κέντρο αιμοδοσίας, λοιπόν, στη Λάρισα λειτουργούσε και είχε ξεκινήσει το ΝΑΤ και κάλυπτε ένα πολύ μεγάλο ποσοστό του αίματος και μ’ αυτήν τη μέθοδο, το οποίο ποσοστό λιγόστεψε κατά τη διάρκεια της διετίας της Νέας Δημοκρατίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω κύριε Πρόεδρε.
      Ο κύριος Κακλαμάνης είχε ανακοινώσει ότι θα καταργηθεί αυτό το κέντρο. Υπήρξαν αντιδράσεις από όλους τους Θεσσαλούς Βουλευτές και από τον Πρόεδρο της Βουλής και από τον Κοινοβουλευτικό Εκπρόσωπο της Νέας Δημοκρατίας. 
      Σήμερα, παρακολουθούμε ένα γεγονός, να γράφει δηλαδή ο Τύπος ότι ο διοικητής της Δ.Υ.Πε. θέλει να το μεταφέρει σε άλλο νοσοκομείο. Συζητιέται στη Λάρισα αν θα είναι στο ένα νοσοκομείο ή στο άλλο το κέντρο αιμοδοσίας, αντί να συζητιέται το πώς θα αυξηθεί, πώς θα επεκταθεί, πώς θα στελεχωθεί.
      Και κλείνω, κύριε Πρόεδρε, με το εξής. Είναι κακός οιωνός το ότι αυτήν την ώρα, αντί να κάνουμε άνοιγμα και κήρυγμα προς τους πολίτες για να πλαισιώνουν το εθελοντικό κίνημα και όλοι εμείς που είμαστε αιμοδότες να παρακινήσουμε όλους τους άλλους να ενταχθούν σε αυτήν την προσπάθεια της εθελοντικής αιμοδοσίας -γιατί αυτό είναι το ασφαλές αίμα- αντί να μιλάμε για την ασφάλεια και ποιότητα και για την επάρκεια και για την κάλυψη, όχι μόνο όλων των αναγκών μας που είναι μεγάλες και που αυξάνονται, κύριε Υφυπουργέ, χρόνο με το χρόνο  -το γνωρίζετε πολύ καλά εσείς ότι, πέρα από τη μεσογειακή αναιμία και τα τροχαία, είναι οι αυξημένες δυνατότητες που έχουμε τώρα να κάνουμε πολύ δύσκολες επεμβάσεις και το προσδόκιμο της επιβίωσης- κάνουμε κριτική για μια ανεπάρκεια που δημιουργεί δυστυχώς τεράστιο πρόβλημα στο κίνημα της αιμοδοσίας στην πατρίδα μας. 
      Ελπίζω αυτός ο κατήφορος να σταματήσει και κάποια από αυτά που εξήγγειλε ο κ. Αβραμόπουλος να υλοποιηθούν. Ευχαριστώ πολύ, κύριε Πρόεδρε.
                   (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα. 
      Το λόγο έχει ο κ. Λιντζέρης. 
      ΔΗΜΗΤΡΙΟΣ ΛΙΝΤΖΕΡΗΣ: Και εγώ θα κάνω χρήση της δευτερολογίας μου, κύριε Πρόεδρε.
      Κύριε Πρόεδρε, κατ΄ αρχάς, χωρίς να έχω καμιά πρόθεση να υποτιμήσω τον παριστάμενο Υφυπουργό, τον οποίο άλλωστε τιμώ και εκτιμώ, οφείλω να επισημάνω την απουσία του αρμόδιου Υπουργού. Έχω την αίσθηση ότι οι κοινοβουλευτικοί άνδρες, πρώτο μέλημά τους  έχουν την παρουσία τους εδώ και κυρίως την παρουσία τους στον κοινοβουλευτικό έλεγχο, που αποτελεί  μια κορυφαία κοινοβουλευτική διαδικασία. 
      Δυστυχώς, διαφωνεί με αυτή την αντίληψη ο κ. Αβραμόπουλος, γι’ αυτό και δεν βρίσκεται εδώ. Ίσως να νομίζει ότι είναι ακόμα στο Υπουργείο Τουρισμού. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, μου επιτρέπετε μια διακοπή; 
      ΠΡΟΕΔΡΕΥΩΝ (Γεώργιος Σούρλας): Κύριε Λιντζέρη, εσείς επιτρέπετε τη διακοπή;
      ΔΗΜΗΤΡΙΟΣ ΛΙΝΤΖΕΡΗΣ:  Βεβαίως. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχει  υποχρεωτική χροιά και χαρακτήρα και βέβαια διανθίζεται από πολύ ωραία λόγια. Φαίνεται, κύριε Λιντζέρη, ότι η παρουσία του κυρίου Υφυπουργού δεν σας καλύπτει, ότι δεν καλύπτει την επίκαιρη επερώτηση. 
      ΔΗΜΗΤΡΙΟΣ ΛΙΝΤΖΕΡΗΣ: Ίσως δεν ακούσατε το λόγο μου. Αναφέρομαι για τη θεσμική…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Παρακαλώ να εξηγήσω;
      ΔΗΜΗΤΡΙΟΣ ΛΙΝΤΖΕΡΗΣ: Βεβαίως. Παρακαλώ, μπορείτε να με διακόψετε. Σας ακούω. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εφόσον σκέφτεστε κατ’ αυτόν τον τρόπο, θα πρέπει να μας πει ο Αντιπρόεδρος της Βουλής αν κάνω λάθος, αν δεν προβλέπεται στον Κανονισμό να απαντά ο Υφυπουργός και θα πρέπει να έρχεται πάντοτε ο Υπουργός. Ο Υπουργός έχει μια πολιτική συνέχεια της προηγούμενης θητείας του κυρίου Κακλαμάνη και υπάρχει η πολιτική συνέχεια στην Κυβέρνηση στο χώρο της υγείας. 
      Αλλά μου κάνει εντύπωση, διότι συνεχώς -και από σας και από άλλους συναδέλφους- γίνεται αυτή η κοινοβουλευτική υπόδειξη, υπό τη μορφή του ότι ο Γιαννόπουλος, ως Υφυπουργός, δεν μας καλύπτει, άρα λοιπόν, τίθεται θέμα και για την παρουσία του, αλλά παράλληλα δι’ αυτού του τρόπου θίγεται και κοινοβουλευτικά ο απών Υπουργός. 
      Νομίζω ότι η κοινοβουλευτική πρακτική είναι αυτή την οποία όλα αυτά τα χρόνια έχουμε ζήσει, εκτός βέβαια αν θέσετε με ευθύτητα  θέμα «δεν μας καλύπτει ο Υφυπουργός και ζητάμε επιμόνως να έλθει ο Υπουργός για να απαντήσει σε αυτή την επερώτηση».
      ΔΗΜΗΤΡΙΟΣ ΛΙΝΤΖΕΡΗΣ: Μπορώ να απαντήσω, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Πριν απαντήσετε, κύριε Λιντζέρη, θα ήθελα να πω, επειδή απευθύνθηκε σε εμένα ο κύριος Υφυπουργός, τι παρατηρώ εγώ από την τιμητική θέση την οποία έχω. 
      Κύριε Υπουργέ, δεν είναι στις προθέσεις του κυρίου Λιντζέρη να σας υποτιμήσει. Το λέω αυτό, επειδή γνωρίζω και το ήθος του και την κοινοβουλευτική του παρουσία γενικότερα. Θέλω, όμως, να πω στον κ. Λιντζέρη ότι εδώ υπάρχει, ένας πρώην Υπουργός και δύο πρώην Υφυπουργοί. Πολλές φορές οι αρμοδιότητες που εκχωρεί ο Υπουργός στους Υφυπουργούς υπαγορεύουν την παρουσία τους στη Βουλή. Διότι έτσι λειτουργεί το Υπουργικό Συμβούλιο.
      Νομίζω ότι αυτό διευκρινίστηκε. Ας συνεχίσουμε λοιπόν.
      Κύριε Λιντζέρη, συνεχίστε παρακαλώ. 
      ΔΗΜΗΤΡΙΟΣ ΛΙΝΤΖΕΡΗΣ: Οφείλω, λοιπόν, μια προσωπική απάντηση ότι ουδόλως αυτό το οποίο είπα αφορά εσάς που και σας τιμώ και σας εκτιμώ. 
      Θα πω μόνο ένα απλό πράγμα. Αν, κύριε Γιαννόπουλε, ήσασταν εσείς Υπουργός θα ερχόσασταν ή θα στέλνατε τον Υφυπουργό σας;
       Δεύτερον, αυτό το οποίο εγώ λέω αναφέρεται στη συμπεριφορά του συγκεκριμένου πολιτικού άνδρα, ο οποίος αξιολογεί ότι σήμερα δεν έπρεπε να παρευρίσκεται. 
      ΠΡΟΕΔΡΕΥΩΝ (Γεώργιος Σούρλας): Θα το δούμε μόλις γίνει Υπουργός ο Γιαννόπουλος. 
      ΔΗΜΗΤΡΙΟΣ ΛΙΝΤΖΕΡΗΣ: Επ’ ουδενί, λοιπόν, εγώ δεν θέτω θέμα δικής σας επάρκειας. Πιστεύω μάλιστα ότι είστε υπερεπαρκής. Όμως, άλλο το ένα άλλο το άλλο. 
      ΠΡΟΕΔΡΕΥΩΝ (Γεώργιος Σούρλας): Θα τον δοκιμάσουμε ως Υπουργό, κύριε Λιντζέρη. Εδώ είμαστε. 
      ΔΗΜΗΤΡΙΟΣ ΛΙΝΤΖΕΡΗΣ: Μπαίνω στην επερώτηση, λοιπόν. 
      Κυρίες και κύριοι συνάδελφοι, κύριοι Υπουργοί, νομίζω ότι η Αξιωματική Αντιπολίτευση ιδιαίτερα στο θέμα της υγείας αντιμετωπίζει την Κυβέρνηση με υπευθυνότητα και σοβαρότητα, με επιείκεια θα έλεγα, ακριβώς διότι η υγεία αποτελεί μείζον αγαθό που δεν υπόκειται σε κομματικές αντιπαραθέσεις. Και εγώ προσωπικά βρίσκομαι σε δυσάρεστη θέση σήμερα να ασκήσω κριτική μέσω αυτής της επερώτησης για παραλείψεις που θέτουν σε άμεσο κίνδυνο τη δημόσια υγεία. Δεν θα ήταν υπερβολή να ισχυριστώ ότι υπάρχει μια διάχυτη ανασφάλεια στους πολίτες, ανασφάλεια που τις τελευταίες μέρες πήρε τη μορφή του ελικοπτέρου που προσγειώνεται στις φυλακές του Κορυδαλλού, ανασφάλεια που παίρνει τη μορφή της συγκεκριμένης επερώτησης, την οποία σήμερα συζητάμε. 
      Έχω την εντύπωση, κύριε Υπουργέ, ότι κύριο μέλημα του κράτους είναι η προάσπιση της υγείας των πολιτών. Είναι λυπηρό ότι όσο χρόνο είστε στην Κυβέρνηση δεν έχετε λάβει κανένα μέτρο που να βελτιώνει την επικρατούσα κατάσταση. Τα κονδύλια της υγείας; Ανεπαρκέστατα. Διαψεύδουν τις προεκλογικές σας δεσμεύσεις. Εκκρεμούν προσλήψεις από το 2004. Πρόσφατα αναγγείλατε την προκήρυξη κάποιων θέσεων –τεσσάρων χιλιάδων, εάν δεν απατώμαι- που μέχρι να συμβούν μετά βίας θα καλύπτουν αυτούς που συνταξιοδοτήθηκαν. 
      Βεβαίως, μπορούμε να κουβεντιάσουμε και για το άγος, όπως θα το έλεγα, του δημοσίου Συστήματος Υγείας. Υπάρχουν εκατόν τριάντα δύο Μ.Ε.Θ. και Μ.Ε.Θ., οι οποίες είναι έτοιμες, εξοπλισμένες, αλλά δεν λειτουργούν λόγω έλλειψης προσωπικού. Εσείς, όμως, προχωράτε και εκμισθώνετε κλίνες από τον ιδιωτικό τομέα. 
      Όσο ήσασταν αντιπολίτευση, ακολουθήσατε την «πολιτική της κατσαρίδας» ή την «πολιτική της γάτας» στα χειρουργεία. Θυμάστε, κύριε Υπουργέ. Σήμερα, όμως, εισπράττετε τις θύελλες που θερίσατε. Παρακολουθούμε τη σταδιακή υποβάθμιση του Εθνικού Συστήματος Υγείας. Τα νοσοκομεία υποβαθμίζονται και ο λόγος που δεν θρηνούμε περισσότερα θύματα οφείλεται κυρίως στην αυτοθυσία του υπηρετούντος προσωπικού. 
      Κύριε Υπουργέ, με την παρούσα επερώτηση και με τους προλαλήσαντες συναδέλφους μου αποδεικνύεται ότι δεν είσαστε ικανοί να παρέχετε ασφάλεια στον Έλληνα πολίτη την ώρα που έχει ανάγκη από μια επείγουσα ιατρική πράξη, όπως είναι αυτή της μετάγγισης αίματος. Τα δύο περιστατικά μόλυνσης με τον ιό του AIDS HΙV, έπειτα από μετάγγιση αίματος που συνέβη στο Ιπποκράτειο Νοσοκομείο της Θεσσαλονίκης, δεν οφείλονται σε ιατρική παράλειψη ή σε κάποιο ιατρικό λάθος. Αποδεικνύουν πελώριες πολιτικές ευθύνες της ηγεσίας του Υπουργείου Υγείας. 
      Κύριε Υπουργέ, όπως σας είναι γνωστό, το AIDS δεν είναι ένα θέμα που αφορά κάποιες άλλες μακρινές χώρες. Εμφανίζεται και στη χώρα μας, με συγκεκριμένη -μειωμένη βέβαια, αλλά συγκεκριμένη- συχνότητα και μάλιστα με αυξανόμενο ρυθμό. Στον τομέα της πρόληψης απαιτούνται συγκεκριμένα προγράμματα και εξειδικευμένες παρεμβάσεις στις ευπαθείς ομάδες του πληθυσμού. Το ίδιο και όσον αφορά την διάγνωση, αλλά και τον έλεγχο του μεταγγιζόμενου αίματος. 
      Από τότε που εμφανίστηκε ο ιός μέχρι σήμερα έχουν γίνει πολλά βήματα από την ιατρική επιστήμη και όσον αφορά την έγκαιρη διάγνωση και τη θεραπεία. Σήμερα, σ΄ όλο τον υγειονομικά ανεπτυγμένο κόσμο, όπως είναι οι περισσότερες χώρες της Ευρωπαϊκής Ένωσης, οι Ηνωμένες Πολιτείες, η Κίνα κ.λπ. ο πλέον ασφαλής έλεγχος του αίματος όσον αφορά τη διάγνωση για μόλυνση από διάφορους ιούς βασίζεται σε σύγχρονες τεχνολογίες και συγκεκριμένα στη σύγχρονη μοριακή μέθοδο ΝΑΤ. Και εδώ –και όχι ρητορικά- τίθεται ένα συγκεκριμένο ερώτημα: Είναι υποχρεωμένο το κράτος -και συγκεκριμένα το Υπουργείο Υγείας- να εφαρμόσει αυτή τη μέθοδο σε όλες τις αιμοδοσίες της χώρας; 
      Και αν δεν το κάνει, έχει ή όχι πολιτικές ευθύνες; Είναι μια απλή παράλειψη ή μεγάλη αμέλεια και ανεπάρκεια στο ζήτημα της προάσπισης της δημόσιας υγείας; 
      Κυρίες και κύριοι συνάδελφοι, έχω την εδραία πεποίθηση ότι η απάντηση είναι και αυτονόητη και κατηγορηματική και σκληρή για τα έργα και τις ημέρες της Κυβέρνησης. Πολλώ δε μάλλον όταν υπάρχουν σαφείς ευρωπαϊκές οδηγίες, αλλά και κατηγορηματική έκθεση της Εθνικής Επιτροπής Αιμοδοσίας, οι οποίες κάνουν λόγο για την αναγκαιότητα της εφαρμογής της μεθόδου ΝΑΤ σε όλες τις αιμοδοσίες της χώρας. Αυτές οι παρεμβάσεις δεν εξώθησαν το Υπουργείο Υγείας να αυξήσει τα κέντρα αιμοδοσίας που εφάρμοζαν αυτήν την προηγμένη τεχνολογία.
      Από τύχη, λοιπόν, θρηνήσαμε μόνο δύο θύματα. Και επιμένω ότι δεν πρόκειται για ιατρικό λάθος ή παράλειψη. Αποδεικνύεται, δυστυχώς, ότι η Κυβέρνηση έχει μετατρέψει αυτή τη χώρα και στο νευραλγικό αυτόν τομέα σε ανοχύρωτη πόλη. 
      Δεν είναι στις προθέσεις μου -πιστέψτε με και ως γιατρός το λέω- να διασπείρω πανικό και ανασφάλεια στους ασθενείς. Αλλά, κύριε Υπουργέ, οφείλετε άμεσα να λάβετε μέτρα στον ευαίσθητο αυτόν τομέα της αιμοδοσίας, να αξιοποιήσετε τις νέες τεχνολογίες, να διασυνδέσετε όλες τις αιμοδοσίες με τις κεντρικές αιμοδοσίες της χώρας ώστε να μειωθούν οι πιθανότητες μετάδοσης λοιμωδών νόσων από τις μεταγγίσεις. Είναι θέμα πολιτικής ευθύνης και κοινωνικής ευθύνης. Ο ελληνικός λαός αναμένει επιτέλους σε έναν τομέα δράσης σας να του απαντήσετε ευθέως. Ποιος φταίει;
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, ο τέως Υπουργός Υγείας εκμεταλλευόμενος αριστοτεχνικά, θα έλεγε κανείς, με έναν ιδιαίτερα προσωπικό τρόπο τα ζητήματα προβολής της δράσης του μέσω των Μέσων Μαζικής Ενημέρωσης, κατάφερε να δημιουργήσει κατά τη διετή θητεία του μια εικονική πραγματικότητα, μια πραγματικότητα η οποία ασφαλώς και δεν έχει σχέση με τον ρόλο και το καθήκον που είχε ως Υπουργός Υγείας να οδηγήσει στην επίλυση ή έστω στη βελτίωση των συνθηκών λειτουργίας του Ε.Σ.Υ. 
      Παντού παρουσίαζε μια θετικότατη εξέλιξη και εικόνα ως προς την αντιμετώπιση των προβλημάτων λειτουργίας του Ε.Σ.Υ. Παρουσίαζε, τονίζω και πάλι, μια εικονική πραγματικότητα βελτίωσης, καλύτερης λειτουργίας του Ε.Σ.Υ. Και έρχεται ο Απρίλιος του 2006 για να καταστεί σαφές ως προς το συγκεκριμένο τουλάχιστον, το ζήτημα της αιμοδοσίας της χώρας, ότι είμαστε ανεπαρκείς, ως προς το να προσφέρουμε ασφάλεια στους Έλληνες πολίτες, στου Έλληνες ασθενείς, ομολογώντας ο ίδιος ότι δεν είχε προβλέψει την καλή λειτουργία της σύγχρονης μοριακής μεθόδου ΝΑΤ για την αντιμετώπιση των μολύνσεων. Και βεβαίως, να ομολογήσει ότι δεν επεξέτεινε αυτήν την εργαστηριακή σύγχρονη μέθοδο για τον έλεγχο του αίματος και σε περισσότερα των κέντρων αιμοδοσίας που παρέλαβε το 2004. Και η αιμοδοσία, βέβαια, όπως τονίστηκε από τους ομιλήσαντες προηγουμένως, αποτελεί ένα κομμάτι. Υπήρξαν και τόσα άλλα κομμάτια που το Ε.Σ.Υ., όχι παρέμεινε μόνον στάσιμο, αλλά πισωγύρισε, οπισθοδρόμησε. Και βέβαια, λέγω ότι με τον ιδιαίτερο αυτόν τρόπο του κυρίου Κακλαμάνη, προκειμένου να στοχεύσει στην μικροπολιτική του και στην αντιμετώπιση των φιλοδοξιών του και των προσδοκιών του κατάφερε να δημιουργήσει μια εικονική πραγματικότητα βελτίωσης. 
      Αλλά όπως τονίστηκε και πριν, η πολιτική που ακολουθήθηκε από το σύνολο, θα έλεγα, της τότε αντιπολίτευσης και σήμερα Κυβέρνησης, ήταν μία πολιτική, η οποία απαξίωσε το Εθνικό Σύστημα Υγείας. Ανέδειξε τα προβλήματά του, όχι από ό,τι φαίνεται για να τα επιλύσουμε, αλλά για να το απαξιώσουμε. Να περιορίσουμε τη δυναμική του και την προοπτική του. Γι’ αυτό και αναφερθήκαμε κατ’ επανάληψη στην «πολιτική της κατσαρίδας», στην «πολιτική της γάτας», η οποία βεβαίως σήμερα εκδικείται. 
      Τα κρούσματα του AIDS αυξάνονται. Είναι μία κοινή διαπίστωση. Και  αυξάνονται με ένα ιδιαίτερα ανησυχητικό ρυθμό. Αυτή η κατάσταση, όμως, είχε προβλεφθεί από τις αρχές του 2000, μην πω και πιο νωρίς. Οι κυβερνήσεις μας είχαν αναλάβει με ιδιαίτερη, πιστεύω, ευθύνη και σοβαρότητα το ζήτημα της ύπαρξης σύγχρονων τεχνολογιών μοριακών μεθόδων, προκειμένου να περιορίσουμε το σιωπηλό, όπως λέγεται, «ορολογικό παράθυρο» και να βοηθήσουμε έτσι στον περιορισμό της όποιας μόλυνσης του αίματος. Και βεβαίως αυτά τα οκτώ κέντρα δημιουργήθηκαν με στόχευση ακριβώς να αντιμετωπίσουμε αυτήν την αυξητική τάση των μολύνσεων του AIDS και συνεπώς και του αιμοδοτικού πληθυσμού, του εθελοντικού κόσμου δηλαδή που έδινε αίμα και ασφαλώς είχε περισσότερες πιθανότητες μόλυνσης από ότι τα παλαιότερα χρόνια.
       Σήμερα αντιμετωπίζουμε μία τραγελαφική κατάσταση. Μία καταξιωμένη επιστήμων, η κ. Πολίτη, είχε το θάρρος να θέσει αυτά τα ζητήματα, στο Γενικό Κρατικό Νοσοκομείο και αντιμετωπίστηκε με έναν σκαιό τρόπο, που σε καμία περίπτωση, δεν τιμά τις προθέσεις που επικαλείται η Κυβέρνηση, ότι ενδιαφέρεται  να ελέγξει με τον πιο σύγχρονο τρόπο, το μεταγγιζόμενο αίμα για τους ασθενείς.
       Άρα, λοιπόν, έχουμε καθυστερήσει δύο χρόνια και πρέπει να προλάβουμε αυτήν την στιγμή, έτσι ώστε να υπάρξει παντού αυτή η σύγχρονη μέθοδος περιορισμού των μολύνσεων, αλλά με πολύ πιο σύγχρονο και αποδοτικό τρόπο ελέγχου του μεταγγιζόμενου αίματος. Και να είμαστε αντίστοιχοι της Γαλλίας, της Ιταλίας, της Ισπανίας, του Ηνωμένου Βασιλείου και άλλων τόσων χωρών που εφαρμόζουν αυτή τη μέθοδο, αντιλαμβανόμενοι, ότι πρέπει συνεχώς και συνεχώς να αξιοποιούμε σύγχρονες μεθόδους, για να περιορίζουμε τις μολύνσεις από τις μεταγγίσεις. 
      Το εθελοντικό κίνημα και όχι μόνον, έχει ιδιαίτερη απαίτηση, έτσι ώστε να είμαστε θωρακισμένοι απέναντι σε κάθε λάθος, προκειμένου να προσφέρουμε επαρκώς και με ποιότητα το μεταγγιζόμενο αίμα.
      Θέλω να πιστεύω, ότι αντιλαμβάνεται σήμερα η Κυβέρνηση τα δύο χαμένα χρόνια και θέλω επίσης να πιστεύω, ότι έστω και αυτήν την στιγμή, μετά από την ανάδειξη του θέματος και στη Βουλή και στα Μέσα Ενημέρωσης, επιτέλους, θα αναλάβει τις ευθύνες της. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χωρέμη.
      Ο κ. Γρηγοράκος έχει το λόγο. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, θα κάνω χρήση και της δευτερολογίας μου.
      ΠΡΟΕΔΡΕΥΩΝ (Γεώργιος Σούρλας): Ναι, κύριε Γρηγοράκο.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ.
      Κύριε Πρόεδρε, κύριε Υπουργέ, κυρίες και κύριοι συνάδελφοι, πριν μπω στην ουσία της ομιλίας μου, θα ήθελα να πω στον αγαπητό Υπουργό τον κ. Γιαννόπουλο, με τον οποίο έχουμε συνυπάρξει σε πολλά νοσοκομεία και σε μάχιμες θέσεις της Αθήνας, ότι  σε μία  καταξιωμένη επιστήμων, όπως είναι η διευθύντρια της Αιμοδοσίας του Γενικού Νοσοκομείου Αθηνών, δεν της μέλει τέτοια τύχη.
       Δεν ξέρω τι μπορεί να υπάρχει πίσω και τι μπροστά. Ξέρω ότι υπήρχε ένα κενό στην τεχνολογία αυτόν τον καιρό στην Ελλάδα και πιθανόν οι εταιρείες, οι οποίες έχουν τα μηχανήματα, να μην είχαν τη δυνατότητα να εφοδιάσουν το ελληνικό σύστημα υγείας, αλλά σίγουρα η διευθύντρια αυτή έχει προσφέρει πολλά στο χώρο της αιμοδοσίας.
       Όλοι οι συνάδελφοι γιατροί το γνωρίζουν και πιστεύω ότι οι ασκούντες τη διοίκηση -όχι μόνο σε αυτό το νοσοκομείο, αλλά σε όλη τη χώρα- αλλά και γενικά οι ασκούντες εξουσία, θα πρέπει να είναι πάρα πολύ προσεκτικοί, όταν μπαίνουν σε θέματα επιστήμης και αξιοπρέπειας των επιστημόνων.
      Κύριε Πρόεδρε, κυρίες και κύριοι συνάδελφοι, είκοσι πέντε χρόνια μετά την εμφάνιση του AIDS, υπάρχουν πολλά συνθήματα, καμία όμως στρατηγική. Έτσι λένε οι Γιατροί χωρίς Σύνορα. Δηλαδή υπάρχουν πολλές ατάκες, αλλά όλα τα μέτρα που έχουμε πάρει μέχρι σήμερα για το AIDS είναι ανεπαρκή και μερικές φορές η πολιτική μας είναι ανύπαρκτη και ειδικά της διεθνούς κοινότητας, για την καταπολέμηση του AIDS. 
      Η πρόσφατη έκθεση της Παγκόσμιας Οργάνωσης Υγείας επισημαίνει, κύριε Υπουργέ, το εξής καταπληκτικό: Ότι αν δεν υπάρξει πρόοδος, το 2010, σε τρεισήμισι χρόνια δηλαδή, θα ανατείλει συνοδευόμενο από σαράντα πέντε εκατομμύρια νέα κρούσματα AIDS. 
      Θα ήθελα να αναφέρω μόνο ότι η όλη διαδικασία ξεκίνησε το 1981-1982, όταν αυτός ο άνθρωπος, ο οποίος βέβαια έχει πεθάνει -ένας αεροσυνοδός ήταν- μόλυνε πάρα πολλούς άνδρες και πέθανε το 1984. 
      Οι θεωρίες βέβαια, ότι ο συγκεκριμένος ιός έχει φύγει από βιολογικά εργαστήρια, από εργαστήρια όπου έφτιαχναν μικρόβια για πολέμους ή από το εργαστήριο που έφτιαξε τον πρώτο ιό της πολιομυελίτιδας, είναι μέσα στις υποθέσεις που κάνουν οι επιστήμονες. Η ουσία όμως είναι μία. Αυτός ο ιός, μετά από είκοσι πέντε χρόνια, δυστυχώς παραμένει ανεξέλεγκτος. Αυτή είναι η ουσία που πρέπει να συζητήσουμε σήμερα.
      Ο αριθμός των νέων κρουσμάτων το 2005 είναι 4,9 εκατομμύρια και ο συνολικός αριθμός είναι 40,3 εκατομμύρια, ενώ τα θύματα του 2005 είναι 3,1 εκατομμύρια ασθενείς. Από αυτά τα πέντε εκατομμύρια περίπου, νέα κρούσματα το χρόνο, βλέπουμε ότι τα τρία εκατομμύρια διακόσιες χιλιάδες είναι στην υπό Σαχάρα περιοχή και το ένα εκατομμύριο εκατό χιλιάδες στη  Νοτιοανατολική Ασία. Αυτό δείχνει αμέσως το μέγεθος των μέτρων προφύλαξης-πρόληψης και της πολιτικής εναντίον του AIDS στις συγκεκριμένες περιοχές. 
      Σε αντίθεση βλέπουμε, ανεπτυγμένες πολιτισμικά, πολιτικά και οικονομικά χώρες που έχουν πάρει τα ανάλογα μέτρα για την προστασία από το AIDS, όπως η Αμερική και ο Καναδάς, να έχουν μόνο γύρω στις τριάντα χιλιάδες κρούσματα, στην Ευρωπαϊκή Ένωση γύρω στις είκοσι χιλιάδες και στην Ωκεανία, στην Αυστραλία, γύρω στις οκτώ χιλιάδες. Βλέπουμε, λοιπόν, ότι η νόσος αυτή συνδυάζεται και με την ανάλογη οικονομική δυνατότητα των κρατών που έχουμε. Δηλαδή όσο πιο πλούσιο είναι το κράτος, τόσο καλύτερα καταπολεμείται η νόσος. 
      Υπάρχουν και άλλες νόσοι, όπως είναι η φυματίωση ή οι ηπατίτιδες που έχουν την ίδια εξέλιξη όπως έχει το  AIDS  σ΄ αυτές τις συγκεκριμένες χώρες. 
      Σήμερα βέβαια τα πράγματα είναι καλύτερα για την υποσαχάρια Αφρική, διότι έχουν αρχίσει να αποδίδουν τα μέτρα. Και τα μέτρα αυτά ήταν ότι υπήρξαν αρκετά αυξημένα κονδύλια και αρχίζουν να αποδίδουν καρπούς.
      Στην Ελλάδα, κυρίες και κύριοι συνάδελφοι, το 2005 δυστυχώς είχαμε αύξηση των κρουσμάτων κατά 25%. Δηλαδή είχαμε τετρακόσιους δεκαεννέα άνδρες και εκατόν τριάντα εννέα γυναίκες, οι οποίοι δηλώθηκαν το 2005. Δηλαδή είχαμε μία αύξηση γύρω στο 25% και φθάσαμε στο νούμερο των επτά χιλιάδες επτακοσίων δεκαοκτώ ασθενών. 
      Η συγκεκριμένη νόσος έχει σταθεροποιηθεί στις προηγμένες χώρες και στην Ευρωπαϊκή Ένωση, σε αντίθεση με την Ελλάδα, η οποία παρουσίασε αυτή την αύξηση. Και παρά τα χαλαρά μέτρα και τα ισχυρά αντιρετροϊκά φάρμακα που εφαρμόστηκαν και στις χώρες αυτές κ.λπ. και όλες αυτές τις μειωμένες κοινωνικές αντιστάσεις που παρατηρούνται, βλέπουμε ότι αυτές οι χώρες κράτησαν τον αριθμό και το ποσοστό του AIDS στα προηγούμενα επίπεδα. 
     Βέβαια αυτό δεν λέει τίποτα και δεν σημαίνει ότι τα προσεχή χρόνια εφόσον συνεχιστεί αυτή η χαλαρότητα των σχέσεων και αυτή η ανεμελιά πιθανόν να έχουμε αύξηση των κρουσμάτων του AIDS και στην Ευρώπη.
     Το 2003 η Παγκόσμια Οργάνωση και η United AIDS ξεκινούν τη πρωτοβουλία 3-5 με στόχο, δηλαδή, ο αριθμός των ασθενών από AIDS που θα έχουν πρόσβαση στις υπηρεσίες υγείας να φτάσει τα τρία εκατομμύρια ως το 2005. 
     Το 2004 -και αυτό κύριε Υπουργέ, θέλω να το δείτε γιατί σ’ αυτό εμείς έχουμε εντοπίσει και τη σημερινή μας αντιπολιτευτική πρόταση απέναντί σας- ενεργοποιείται από τον Οργανισμό Ηνωμένων Εθνών και από τη Διεθνή Συμμαχία Γυναικών και AIDS και επιτυγχάνεται μια συμφωνία για όλα τα κράτη με τρεις αρχές: ένα εθνικό σχέδιο δράσης, μια εθνική επιτροπή και ένα σύστημα ελέγχου και αξιολόγησης. 
     Ο κ. Κακλαμάνης, κύριε Υπουργέ, στις 7 Γενάρη όταν είχαμε εμείς καταθέσει εδώ μια πρόταση πάλι, μια επερώτηση στη Βουλή, μας είχε πει ότι το 2006, κύριε Υπουργέ –και να σας καταθέσω τα Πρακτικά- θα έχετε καταθέσει στη Βουλή των Ελλήνων και στην αρμόδια Κοινοβουλευτική Επιτροπή το Εθνικό Σχέδιο Δράσης για το AIDS. Βέβαια ο Μάρτης έχει περάσει, ο κ. Κακλαμάνης έχει φύγει από τη Βουλή, έχει πάει για άλλα μέρη αλλά δεν βλέπουμε από εσάς, κύριε Υπουργέ, που είστε συνεχιστής του προηγούμενου Υπουργείου και της Κυβέρνησης να υπάρχει αυτό το εθνικό σχέδιο δράσης για το AIDS. 
     Θέλω να πω ότι το 2001 στην Ειδική Σύσκεψη της Ολομέλειας των Ηνωμένων Εθνών για το AIDS οι ανεπτυγμένες χώρες υπέγραψαν τη δήλωση δέσμευσης για το HIV AIDS, κύριε Υπουργέ, με σκοπό την ανακοπή της εξάπλωσης του ιού ως το 2015. Αναμορφώθηκε, δηλαδή, αυτή η πρώτη συμφωνία που είχαμε κάνει. Έτσι λοιπόν βλέπουμε ότι όλα τα κράτη ανέλαβαν την υποχρέωση να καταβάλουν σημαντικά κονδύλια στο παγκόσμιο ταμείο. Και εδώ κατηγορείται η Ελλάδα ότι δεν έχει προσφέρει τα ανάλογα. 
     Τελειώνω, κύριε Πρόεδρε, λέγοντας τα εξής: Εμείς, κύριε Υπουργέ, σας εγκαλούμε σήμερα εδώ επειδή στη Διεθνή Σύσκεψη στο Χονγκ-Κονγκ αντί να πάει ο προηγούμενος Υπουργός Υγείας, ο κ. Κακλαμάνης ή ένας από τα μέλη του Υπουργείου, δυστυχώς πήγε ο κ. Αλογοσκούφης και ποτέ δεν ενημερώθηκε η Επιτροπή ή το Κοινοβούλιο για το τι ειπώθηκε για το AIDS και τι πολιτικές ακολουθούνται από τη διεθνή κοινότητα εναντίον της μάστιγας αυτής. 
     Δεύτερον, εμφανιζόμαστε το Σεπτέμβριο 2005 στην παγκόσμια συνδιάσκεψη του Ο.Η.Ε. για το AIDS και δεν βλέπουμε να υπάρχει τίποτα από την πλευρά της Ελλάδας. Δεν έχουν ζητηθεί ποτέ οι πολιτικές θέσεις των κομμάτων, κύριε Υπουργέ, για το θέμα του AIDS. Δεν έχουμε εκφράσει και εμείς και δεν μας δόθηκε η ευκαιρία ποτέ να πούμε τη γνώμη μας για τα φάρμακα. Δεν συζητήθηκε από τον κ. Αλογοσκούφη που ήταν στο Χονγκ-Κονγκ, στην ανάλογη συνδιάσκεψη για το AIDS τι φάρμακα ήταν αυτά τα οποία εγκρίθηκαν από την παγκόσμια οργάνωση υγείας και τα οποία θα δοθούν στους ανθρώπους οι οποίοι πάσχουν από AIDS. 
     Και τελειώνοντας, κύριε Πρόεδρε, θέλω να πω ότι έχουμε μειωμένες τις δαπάνες στην Ελλάδα και έχουμε, κύριε Υπουργέ –και γι’ αυτό βέβαια εγκαλείστε σήμερα εδώ- μείωση των μονάδων ειδικών λοιμώξεων για το AIDS στην Ελλάδα που δυστυχώς τα τελευταία χρόνια δεν έγινε καμία μα καμία πρόσληψη σε αυτές τις μονάδες και οι περισσότερες έχουν κλείσει.
     Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γρηγοράκο. Το λόγο έχει ο Υπουργός Υγείας και Κοινωνικής Αλληλεγγύης, κ. Γιαννόπουλος.
     ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, μετά προσοχής άκουσα όλους τους συναδέλφους που μίλησαν πάνω στο θέμα αυτής της επίκαιρης επερώτησης. 
     Είμαι όμως υποχρεωμένος προτού μπω στο θέμα να κάνω μια αναφορά στο σχόλιο που έγινε για τον τέως Υπουργό, τον κ. Νικήτα Κακλαμάνη, καίτοι δεν είναι παρών αυτήν τη στιγμή για να απαντήσει ο ίδιος. Επειδή, όμως, εγώ αποτελώ τη συνέχεια της προ και μετά εποχής είμαι υποχρεωμένος να πω ότι έγιναν σημαντικές προσπάθειες, κύριε Σκουλάκη. Το λέω γιατί προσπαθήσατε να μηδενίσετε όλο το έργο της διετίας πάνω στο θέμα ακριβώς της υγείας συμπληρώνοντας, προσθέτοντας, φτιάχνοντας ένα νομοθετικό καμβά πάνω στον οποίο θα μπορούσαμε να φτιάξουμε πάρα πολλά πράγματα και να κινηθούμε πάνω σ’ αυτό το  θέμα έχοντας ένα νομοθετικό πλαίσιο, τόσο για την ιατρικώς υποβοηθούμενη αναπαραγωγή όσο επίσης και για τα θέμα της αιμοδοσίας, τον 2304, που δεν είναι τίποτα άλλο παρά ο σύγχρονος νόμος για την αιμοδοσία στην Ελλάδα. 
        Και εδώ πάλι είχαμε την πρωτοτυπία, ως χώρα, να είμαστε οι τελευταίοι στην Ευρώπη, όσον αφορά την εναρμόνισή μας με την ευρωπαϊκή νομοθεσία περί αιμοδοσίας. 
        Άρα, λοιπόν, κύριε Σκουλάκη προσπαθήσατε να αδικήσετε μια θητεία δικιά μας, μια παρουσία στο Κοινοβούλιο και στην Κυβέρνηση ενός συναδέλφου και νομίζω ότι η σημερινή επίκαιρη επερώτηση έχει ιδιαίτερα χαρακτηριστικά. Είναι τα χαρακτηριστικά τα πολιτικά, τα κοινωνικά.
        Το θέμα, όμως, αυτό έχει και μια μεγάλη επιστημονική διάσταση. Σας μιλά κάποιος που έχει ειδικές σχέσεις, λόγω του γνωστικού μου αντικειμένου με το αίμα. Έχω ζήσει την αγωνία συγγενών ασθενών που εναγωνίως έψαχναν να βρουν μονάδες αίματος για να μεταγγιστούν, ιδιαίτερα σε τροχαία ατυχήματα και σε περιπτώσεις ασυμβάτων περιστατικών. Έχω ζήσει την αγωνία πολλών ατόμων που ήταν μάρτυρες του Ιεχωβά και δεν ήθελαν να μεταγγιστούν. Έχω ζήσει την αγωνία των ιδίων των αρρώστων που είχαν κάποιες ανησυχίες για ενδεχόμενες εξελίξεις, αλλά το τραγικότερο όλων είναι τα προσωπικά βιώματα σε χειρουργείο, όταν έχανα περιστατικά, που έδινα εντολή στην αιμοδοσία και δεν υπήρχε αίμα και μου έδιναν να μεταγγίσω ασύμβατο αίμα.
        Άρα, λοιπόν, όπως αντιλαμβάνεστε, η ιδιαίτερη ευαισθησία μου και δεν αμφισβητώ τη δικιά σας εμπειρία και αγωνία, για το θέμα του αίματος είναι κάτι που όλους μας συγκινεί. 
      Αλλά, κύριε Σκουλάκη, η επίκαιρη επερώτησή σας έχει ένα συγκεκριμένο θέμα. Το θέμα είναι ακριβώς η τεχνική μέθοδος ΝΑΤ  PCR . Και απ’ ό,τι κατάλαβα από κάποιους συναδέλφους υπήρξε μια επικέντρωση στο όνομα της εκλεκτής συναδέλφους κ. Πολίτη. Αυτήν τη στιγμή φαίνεται ότι συνεχίζεται και μέσα στη Βουλή από εμάς, μία τηλεοπτική διαμάχη που υπήρξε μεταξύ της κ. Πολίτη, της διευθύντριας της αιμοδοσίας του Νοσοκομείου Γεννηματά και του διοικητή του νοσοκομείου, η οποία για μένα υπήρξε ατυχής, διότι σε τέτοιες περιπτώσεις που θίγονται επιστημονικά δεδομένα, θα πρέπει κανείς να είναι πιο συγκρατημένος στις οποιεσδήποτε εκφορές του λόγου ή στους οποιουσδήποτε επιθετικούς προσδιορισμούς.
      Τη συγκεκριμένη συνάδελφο την οποία τιμάμε ιδιαιτέρως, λόγω του ότι γνωρίζουμε την μακροχρόνια εμπειρία της, την προσφορά και δράση της ακριβώς και στο αιμοδοτικό κίνημα, αλλά και στην επιστημονική διάσταση του θέματος, εμείς δεν την έχουμε βάλει σε κανένα συγκεκριμένο περιθώριο και ουδέποτε αμφισβητήσαμε την επιστημονική της επάρκεια και τη δεοντολογική της συμπεριφορά. Και θα πρέπει να γνωρίζετε ότι με απόφαση του Κεντρικού Συμβουλίου Υγείας, προσφάτως η κ. Πολίτη είναι Αντιπρόεδρος στο Γνωμοδοτικό Όργανο του Κεντρικού Συμβουλίου Υγείας -Πρόεδρος είναι η καθηγήτρια κ. Μανιάτη- για το θέμα της αιμοδοσίας.
      Είπατε πάρα πολλά πράγματα και άκουσα όλους τους συναδέλφους ότι ενώ η προηγούμενη κατάσταση…
      ΕΜΜΑΝΟΥΗΛ ΣΚΟΥΛΑΚΗΣ: Τις επιστολές τις υιοθετείτε, κύριε Υπουργέ; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Οι επιστολές αποτελούν ένα ιστορικό κειμήλιο που άλλοι θα κάνουν κριτική των επιστολών. Εγώ, δεν είμαι εδώ για να κάνω κριτική των επιστολών. Εγώ τιμώ ιδιαιτέρως την κ. Πολίτη, τη διευθύντρια της αιμοδοσίας του κρατικού νοσοκομείου. 
      ΕΜΜΑΝΟΥΗΛ ΣΚΟΥΛΑΚΗΣ: Μα,  οι άνθρωποι αυτοί  υλοποιούν την πολιτική υγείας….
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ελπίζω να σας κάλυψα, κύριε Σκουλάκη.
Έγινε σχόλιο από πολλούς συναδέλφους ότι τα κέντρα αιμοδοσίας τα οποία έκαναν την εξέταση αυτή τη σύγχρονη ήταν οκτώ. Θα πρέπει, όμως, να γνωρίζετε ότι το ποσοστό που κάλυπταν δι’ αυτής της τεχνικής δεν ήταν ούτε ένα 20%. 
      Αυτήν τη στιγμή, λοιπόν, όσο αφορά το θέμα των κέντρων, επειδή πολύ αναφορά γίνεται, σας λέω ότι στην πατρίδα μας έχουμε κέντρα αιμοδοσίας και σταθμούς Α΄ και Β΄ τάξεως. Είναι ένας αριθμός που φθάνει τα ενενήντα τέτοια αιμοδοτικά συγκροτήματα. 
      Εσείς πιστεύετε –και είναι λανθασμένη η αντίληψή σας αυτή και επιστημονικά ατεκμηρίωτη- ότι θα πρέπει όλα τα κέντρα να κάνουν τεχνική μέθοδο  μοριακή NAT-PCR. Όσο λιγότερα κέντρα είναι αυτά τα οποία κάνουν αυτήν την τεχνική, τόσο καλύτερα είναι. Και γιατί; Θα σας πω μερικά παραδείγματα. 
      Στο Λονδίνο, με δεκαπέντε εκατομμύρια πληθυσμό, είναι τρία κέντρα τα οποία κάνουν τη μέθοδο αυτή, την NAT-PCR. Και αυτή η τεχνική γίνεται μάλιστα σε κέντρα, τα οποία δεν είναι μέσα σε νοσοκομειακά συγκροτήματα,  είναι εκτός νοσοκομειακών συγκροτημάτων. Υπάρχει και μεγάλη διαφοροποίηση στην Αγγλία μεταξύ Νότου και Βορρά, όσον αφορά την καθιέρωση σε όλο τον πληθυσμό, σε όλο το αιμοδοτικό κίνημα που έχει σε Βορρά και Νότο, λόγω του ότι υπάρχουν διαφορετικά επιδημιολογικά πρότυπα μεταξύ του Βορρά και του Νότου από τους διακινουμένους. 
      Άρα, λοιπόν, στην πατρίδα μας που πήραμε απόφαση και αυτή η απόφαση ελήφθη στις 23 Μαρτίου, μετά τα δύο αυτά περιστατικά κατά την αιμοδοσία -η πολυμεταγγιζόμενη και ο γέροντας που υπεβλήθη σε στεφανιαία παράκαμψη, προσεβλήθησαν από τον ιό του AIDS- θα σας έλεγα ότι τα κέντρα αυτά έχουν οριοθετηθεί αυτήν τη στιγμή σε εννέα. Είναι η Αλεξανδρούπολη, η Θεσσαλονίκη, το ΑΧΕΠΑ, η Λάρισα, τα Γιάννενα, η Πάτρα, η Αθήνα, το Λαϊκό Νοσοκομείο, το Βενιζέλειο, όπου εκεί μέχρι 31 Ιουλίου, θα έχει ολοκληρωθεί αυτή η εξέταση. 
      Άκουσα τον κ. Νασιώκα –απουσιάζει τώρα, έκανε χρήση της δευτερολογίας του και άρα δεν θα μπορέσει να μου δώσει μία απάντηση- σ’ αυτό που είπε ότι μεταχειριστήκαμε τον εθελοντή αιμοδότη στο συμβάν αυτό που έγινε, κατά κάποιο τρόπο ότι δεν τον μεταχειριστήκαμε σωστά. Δεν κατάλαβα ακριβώς τι ήθελε να πει. Δηλαδή δεν πήραμε ένα καλό ιστορικό; Ή μετά, αφού προσδιορίστηκε, έγινε μία κακή αναφορά και πιθανόν να εθίγησαν και προσωπικά δεδομένα; Αυτό δεν μπόρεσα να το καταλάβω. 
      Ακούστηκε επίσης ότι η ανάθεση του έργου αυτού έγινε σε δύο εταιρείες. Όπως ξέρετε, η τεχνολογία αυτή και η τεχνογνωσία η οποία είναι πολύ ευαίσθητη και προηγμένη, αυτήν τη στιγμή τουλάχιστον από τη βιβλιογραφία έχουμε τα δεδομένα ότι είναι ή δύο ή τρεις εταιρείες. Άρα, λοιπόν, όλο αυτό το έργο ανετέθη σε δύο εταιρείες αυτήν τη στιγμή και βεβαίως επίκειται διεθνής διαγωνισμός. Θα έρθει στη Βουλή για να περάσει λόγω ακριβώς του υψηλού κόστους, για να μπορέσει πραγματικά, με διαφανείς διαδικασίες να τεθεί αυτό το έργο όπως επιβάλλεται. 
      Έγινε σχόλιο ότι είναι μεγάλο το κόστος. Και ποιος σχολίασε αν μπροστά στην οποιαδήποτε βελτίωση των συνθηκών των παρεχομένων υπηρεσιών υγείας, μετράει κανείς το κόστος; Βεβαίως οι τεχνικές αυτές έχουν υψηλό κόστος και το γνωρίζουμε αυτό. Όσο υπάρχει η ζήτηση η μεγάλη, τόσο υπάρχει και μείωση της τιμής. Αλλά παράλληλα, λόγω της μεγάλης ζήτησης, υπάρχει και η αδυναμία κάλυψης της αγοράς με τα συγκεκριμένα αντιδραστήρια. Γι’ αυτό, λοιπόν, παρατηρούνται όλα αυτά τα φαινόμενα, τα οποία, όπως καταλαβαίνετε, είναι στην άμεση προτεραιότητά μας και όπως το έθεσε πολύ σωστά ο κ. Αβραμόπουλος να καλυφθεί όλο αυτό το έλλειμμα το οποίο έχει η χώρα μας στο επίπεδο της αιμοδοσίας μέχρι το τέλος Ιουλίου. 
      Θα μου πείτε, πώς μπορείτε μέσα σ’ ένα τόσο μικρό χρονικό διάστημα, να καλύψετε αυτά τα κενά, που άλλες χώρες δεν τα έχουν καλύψει, παραδείγματος χάριν όπως είπα η Αγγλία και άλλες χώρες δεν μπόρεσαν να καλύψουν μέσα σ’ ένα μικρό χρονικό διάστημα.
      Μη ξεχνάτε ότι η τεχνολογία αυτήν τη στιγμή βρίσκεται σ’ ένα βαθμό τελειότητος, πολύ υψηλό συγκριτικά με το 2002 και το 1997 που ξεκινάει η όλη διαδικασία στη Γαλλία, και ότι σήμερα έχουμε τη δυνατότητα μ’ αυτά τα μηχανήματα υψηλής τεχνολογίας να καλύψουμε τις ανάγκες οι οποίες παρουσιάζονται στον τόπο μας. Θα ήμασταν ευτυχείς, αν αύριο καταλήξουμε σε μικρότερο αριθμό κέντρων, διότι αυτό θα αποτελέσει στοιχείο τόσο της πιστότητος των εξετάσεων όσο και οικονομίας από πλευράς προσωπικού και εξοπλισμού. 
      Η τεχνολογία είναι τόσο μεγάλη αυτήν τη στιγμή, που χιλιάδες δείγματα μπορούν άμεσα να καλυφθούν με τα υπερσύγχρονα αυτά μηχανήματα τα οποία διαθέτουμε. Μάλιστα, ένας μεγάλος αιματολόγος, ο Mollison, αναφέρει ότι η τεχνολογία αυτή όσο θα μπαίνει στην καθ’ ημέρα πράξη, τόσο θα δημιουργεί συνθήκες και προοπτικές μείωσης των τιμών, εφόσον βέβαια υπάρχει επάρκεια αντιδραστηρίων.
      Θα πρέπει, όμως, σήμερα να γίνει και αντιληπτό, μια που συζητάμε το θέμα αυτής της μεθόδου και τεχνικής, ότι δεν υπάρχει απόλυτη βεβαιότητα όσον αφορά τα λοιμώδη μεταγγιζόμενα νοσήματα. Αυτό που υπάρχει βέβαια και αυτό που επιδιώκουμε και αυτό που θέλουμε όλοι είναι να μειώσουμε αυτό το σιωπηλό ιολογικό παράθυρο. Έτσι, δίνεται η δυνατότητα της μείωσης της οποιασδήποτε υποτιθέμενης μόλυνσης. 
      Εδώ βέβαια υπάρχει ένα μεγάλο και κορυφαίο θέμα, η εθελοντική αιμοδοσία, ο εθελοντής αιμοδότης που πρέπει αυτήν τη στιγμή να ενθαρρύνουμε. Παράλληλα, πρέπει να εμπεδώσουμε αυτό το εθελοντικό κίνημα, για να μπορέσει πραγματικά να καλύψει η πατρίδα μας τις ανάγκες που έχει σε αίμα, κάτι που το κατάφερε το 2004 στους Ολυμπιακούς Αγώνες, εκεί που πραγματικά με το γενικότερο εθελοντικό κίνημα που υπήρξε, καλύφθηκε και αυτή η παράμετρος της εθελοντικής αιμοδοσίας. 
      Θα πρέπει, λοιπόν, και σήμερα και τώρα να έχουμε διάφορες παροτρύνσεις, που μπορούν να γίνουν παράλληλα με τα διάφορα διαφημιστικά σποτάκια, τα οποία μπορούν να υπάρξουν και πρέπει να υπάρξουν. Και η τηλεόραση πρέπει να καταλάβει ότι το μήνυμα πρέπει να το περνάει σε ζώνες και σε ώρες που υπάρχουν άγρυπνοι συμπολίτες μας, που θα μπορούσαν να πάρουν τα μηνύματα αυτά και να μην είναι απλώς μία διαδικασία τυπική κάποιες στιγμές που κανείς δεν παρακολουθεί και κανείς δεν βλέπει. 
      Άρα, θα πρέπει μέσα από αυτήν την πολιτική να επιδιώξουμε να καλύψουμε όσο το δυνατόν εθελοντικά την αιμοδοσία μας και να σταματήσουμε να έχουμε την οποιαδήποτε εξάρτηση από ξένα κέντρα. Ετησίως, εισάγουμε γύρω στις είκοσι πέντε χιλιάδες μονάδες αίματος. Θα μπορούσαμε κάλλιστα να καλύψουμε αυτές τις ανάγκες με την παρότρυνση την οποία θα κάνουμε προς τους συμπολίτες μας. 
      Όσον αφορά το θέμα της παραίτησης που άκουσα από τον κ. Κοντό, κύριε Σκουλάκη, εμείς δεν έχουμε αυτήν τη στιγμή καμία παραίτηση από τον Πρόεδρο του Εθνικού Κέντρου Αιμοδοσίας. Άρα, λοιπόν, δεν ξέρω πώς έχετε πληροφορηθεί εσείς όλη αυτήν τη διαδικασία. 
      Ήδη, ξεκίνησε προσφάτως στο Νοσοκομείο ΑΧΕΠΑ στη Θεσσαλονίκη το πρώτο κέντρο το οποίο λειτουργεί μ’ αυτήν την τεχνική, με νέας τεχνολογίας μηχανήματα, μ’ ένα πολύ κατάλληλο προσωπικό. Καλύπτει πάνω από ογδόντα χιλιάδες μονάδες αίματος και σταδιακά ως το τέλος του Ιουλίου θα μπουν και τα άλλα κέντρα.
    Όσον αφορά το θέμα, το οποίο θίξατε -άκουσα και τον κ. Νασιώκα- για κέντρα τα οποία ήσαν πρωτοπόρα, όπως το κέντρο του Κρατικού Νοσοκομείου, το «Γεώργιος Γεννηματάς», θέλω να πω τα εξής: Αυτήν τη στιγμή μας απασχολεί ιδιαίτερα το να επανακτήσει πάλι τη δραστηριότητά του αυτοδυνάμως και όχι κάποια εξέταση να γίνεται στο πανεπιστήμιο, όπως διαβάσατε στις επιστολές, οι οποίες αντηλλάγησαν μεταξύ Διοικητού, Υποδιοικητού και Διευθύντριας της Αιμοδοσίας του Νοσοκομείου «Γεώργιος Γεννηματάς».
    Επίσης, κάνατε ένα σχόλιο όσον αφορά το θέμα της τεχνικής αυτής. Και πάλι σχολιάσατε ότι θα πρέπει να γίνεται σε περισσότερα κέντρα. Επανέρχομαι και λέω,  ότι αν η μορφολογία του εδάφους της πατρίδας μας έδινε τη δυνατότητα να είχαμε και ένα κέντρο ακόμα, θα ήμασταν ευτυχείς. 
    Άρα, λοιπόν, αυτό το επιχείρημα, το οποίο συνεχώς ακούμε, δεν έχει καμία, όπως είπα, επιστημονική τεκμηρίωση. Όσα λιγότερα κέντρα, τόσο το καλύτερο.
    Εκεί, όμως, που πρέπει να επικεντρωθούμε είναι στη μεταφορά των δειγμάτων και στη μεταφορά του αίματος. Αυτές οι εικόνες που υπήρξαν, η εικόνα να μεταφέρεται το αίμα μέσω του Κ.Τ.Ε.Λ. με παγοκύστες και παγολεκάνες και να χάνεται αίμα πολλές φορές στους αποθηκευτικούς χώρους των Κ.Τ.Ε.Λ., θα ανήκουν πλέον στην ιστορία, διότι διεθνής διαγωνισμός θα είναι αυτός που θα καλύψει τις ανάγκες της μεταφοράς και των δειγμάτων και των μονάδων αίματος, για να σταματήσει πια αυτή η εικόνα. Και αυτό είναι κάτι το οποίο γίνεται σε όλα τα κράτη-μέλη της Ευρωπαϊκής Ενώσεως με μεγάλη επιτυχία. 
    Πιστεύω, λοιπόν, κύριοι συνάδελφοι –και αντιλαμβάνομαι ότι δεν είχατε αυτήν τη διάθεση την επιθετική, την κοινοβουλευτική για το θέμα της αιμοδοσίας, αλλά κι εσείς θέλατε να συνεισφέρετε από τη θέση σας σε αυτό το κορυφαίο θέμα της αιμοδοσίας- ότι με αυτήν την επίκαιρη επερώτηση, την οποία κάνατε, συμβάλλετε στην ολοκλήρωση του πλέγματος αιμοδοσία – μετακίνηση – μεταφορά δειγμάτων και μονάδων αίματος από αιμοδοτικά κέντρα σε νοσοκομεία, από νοσοκομείο σε νοσοκομείο.
      (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος.
    ΕΥΑΓΓΕΛΟΣ ΒΕΝΙΖΕΛΟΣ: Κύριοι συνάδελφοι, η επίκαιρη επερώτησή μας για το σκάνδαλο της αιμοδοσίας όταν κατατέθηκε ήταν φυσικά κατά κυριολεξία επίκαιρη. Στο μεταξύ η επικαιρότητα έχει εμπλουτιστεί. Η χώρα μας είναι μία ανοχύρωτη χώρα και η Κυβέρνηση παρακολουθεί ακίνητη, αμήχανη. Καταλαμβάνεται εξ απροόπτου σε όλους σχεδόν τους τομείς. Δεν μπορεί να προβλέψει, δεν μπορεί να διαχειριστεί κρίσεις. Και το χειρότερο; Δεν διδάσκεται και δεν έχει το θάρρος να αναλάβει τις ευθύνες της.
    Να μιλήσω για τα καθημερινά σχεδόν προβλήματα στις γενικές εξετάσεις; Να μιλήσω για τη βαθιά ηθική και κοινωνική κρίση του εκπαιδευτικού συστήματος, όπως αυτή αποτυπώνεται στο πρωτοφανές γεγονός της Βέροιας με την Κυβέρνηση απούσα, να μην αρθρώνει ούτε ένα λόγο ως παρατηρητής για τις εξελίξεις; Να μιλήσω για το συμβάν στον Κορυδαλλό και για την κινηματογραφική απόδραση με ελικόπτερο, χωρίς κανείς να αναλαμβάνει την ευθύνη; Και ξέρει πολύ καλά ο κύριος Πρωθυπουργός πως, όταν την ευθύνη δεν την αναλαμβάνει Υπουργός του, η ευθύνη μετατίθεται σ’ αυτόν.
    Ερχόμαστε στο χαρακτηριστικό ζήτημα της αιμοδοσίας. Τι είναι η αιμοδοσία; Ένα μεγάλο πολιτικό πρόβλημα που στη Γαλλία οδήγησε έναν τέως Πρωθυπουργό, τον Ρολάν Φαμπιούς και τους αρμόδιους Υπουργούς του, στο εδώλιο του Ειδικού Δικαστηρίου, σε μία πολυετή δίκη και τελικά σε καταδίκη. Κι εδώ δεν έχουμε ούτε καν στοιχειώδεις πράξεις ανάληψης, με συμβολικό τρόπο, της ευθύνης της Κυβέρνησης.
      Ο κύριος Υφυπουργός με τη σεμνότητά του, με το ήθος του και με τις ικανότητές του λειτουργεί εδώ ως προπέτασμα. Πίσω του κρύβονται δύο Υπουργοί, ο προηγούμενος, ο κ. Νικήτας Κακλαμάνης και ο σημερινός, ο κ. Δημήτρης Αβραμόπουλος. Παρά τη φιλότιμη προσπάθειά του και το σκόπιμο χαμήλωμα των τόνων, δεν μπορεί να κρύψει την κριτική που ο ένας ασκεί στον άλλον και, βεβαίως, δεν μπορεί να κρύψει τις ευθύνες ούτε μέχρι τον ανασχηματισμό της Κυβέρνησης ούτε μετά από αυτόν, γιατί δεν πρέπει να ξεχνάμε ότι τώρα αποδεικνύεται πως υπήρχε η δυνατότητα να ληφθούν μέτρα, να δημιουργηθούν εργαστήρια, να συντελεστούν προμήθειες, να καλυφθεί όλη η χώρα και αυτό δεν έγινε όσο ο κ. Κακλαμάνης ήταν Υπουργός Υγείας. 
      Τι είναι το σκάνδαλο της αιμοδοσίας; Είναι η συμπύκνωση της απατηλής διετίας 2004 – 2006 στο χώρο της υγείας. Πρόκειται για μία διετία ψευδαισθήσεων, καλά οργανωμένων εντυπώσεων, χωρίς καμία ουσία, χωρίς καμία ουσιαστική πρόοδο. Πρόκειται για μία διετία εγκατάλειψης και απαξίωσης. Θα μπορούσαμε, όμως, να έχουμε ως σύμβολο της εγκατάλειψης, της απαξίωσης και των ψευδών εντυπώσεων, τις υπάρχουσες κλειστές δημόσιες κλίνες στις μονάδες εντατικής θεραπείας, που είναι το έμβλημα της διοικητικής οργανωτικής ανεπάρκειας της Κυβέρνησης και της έλλειψης κοινωνικής ευαισθησίας. Δεν χρειαζόταν να έχουμε ως σύμβολο αυτής της παταγώδους αποτυχίας ένα κοριτσάκι δεκαέξι ετών με μεσογειακή αναιμία μολυσμένο με AIDS, λόγω των ανεπαρκειών του συστήματος. Δεν χρειαζόταν να έχουμε και δεύτερο και τρίτο κρούσμα. Θα μπορούσαμε να έχουμε αρκεστεί στις ελλείψεις των υποδομών και στην ανεπάρκεια των λειτουργιών του συστήματος και όχι να θρηνούμε με τέτοιο τρόπο ανθρώπινα θύματα. 
      Τα είπαμε όλα αυτά, κύριε Υπουργέ, κατά τη συζήτηση του πρόσφατου νόμου για την οργάνωση του συστήματος αιμοδοσίας. Προειδοποιήσαμε ότι δεν χρειάζεται νόμος, αλλά χρειάζεται η εφαρμογή μιας συγκεκριμένης στρατηγικής. Ψηφίσατε το νόμο, γιατί ο κ. Κακλαμάνης ήθελε στον απολογισμό του, εν όψει των δημοτικών εκλογών στην Αθήνα, να καταγράψει συγκεκριμένο αριθμό ψηφισμένων νόμων, γιατί είχε μια τέτοια «καββαλιστική» στο μυαλό του ότι πρέπει να έχει έναν αριθμό νόμων. 
      ΑΝΤΩΝΙΟΣ ΦΟΥΣΑΣ: Καββαλιστική; 
      ΕΥΑΓΓΕΛΟΣ ΒΕΝΙΖΕΛΟΣ: Ναι, από την Καββάλα την εβραϊκή. 
      Αντιλαμβάνεστε, λοιπόν, ότι δεν ψάχνουμε αριθμούς ιερούς -έπρεπε να έχουμε ψηφίσει έντεκα νόμους, δεν έπρεπε να έχουμε ψηφίσει δεκαπέντε νόμους. Έπρεπε να έχουμε κάνει συγκεκριμένα βήματα προόδου στον εκσυγχρονισμό και τη λειτουργία του συστήματος. 
      Εφαρμόζεται ο νέος νόμος ; Ο νόμος παραμένει παντελώς ανεφάρμοστος. Δεν έχει γίνει τίποτε απολύτως, όπως συμβαίνει και με το νόμο για τη δημόσια υγεία, όπως συμβαίνει και με όλα τα νομοθετήματα, με τελευταίο το νομοθέτημα για το φάρμακο. Έχουμε διατυπώσει την πρόγνωσή μας για την αδυναμία εφαρμογής ενός νόμου, ενώ παράλληλα το Υπουργείο Ανάπτυξης εφαρμόζει το δικό του νόμο, προσθέτοντας δικές του, εκτός εξουσιοδότησης διατάξεις, σε σχέση με τις φαρμακευτικές εταιρείες. 
      Θα έλεγα ότι όλα αυτά συμβολίζονται εξαιρετικά μ’ αυτό που είπατε προηγουμένως. Τιμήσατε την κ. Πολίτη, τη διευθύντρια αιμοδοσίας του Γενικού Κρατικού Νοσοκομείου «ΓΕΩΡΓΙΟΣ ΓΕΝΝΗΜΑΤΑΣ». Της περιποιήσατε πολλές τιμές και φιλοφρονήσεις. Μας είπατε ότι είναι και αντιπρόεδρος πλέον της Επιτροπής Αιμοδοσίας του Κεντρικού Συμβουλίου Υγείας. Είπατε ότι οι επιστολές του διοικητή και του αναπληρωτή Διοικητή  του Νοσοκομείου που στρεφόντουσαν ευθέως εναντίον της, όπως στράφηκαν και προφορικά σε τηλεοπτικά δελτία εναντίον της, είναι κειμήλια ιστορικά για το μουσείο, προφανώς για το μουσείο της δικής σας πολιτικής, όπου πρέπει να βάλετε και τον τέως Υπουργό και το διοικητή και τον αναπληρωτή διοικητή του «ΓΕΩΡΓΙΟΣ ΓΕΝΝΗΜΑΤΑΣ» να κρατούν τις επιστολές αυτές, ώστε να τις βλέπει ο επισκέπτης του μουσείου.
      Εάν αυτά που λέτε για την κ. Πολίτη τα πιστεύετε, πρέπει αύριο να αξιώσετε την αποπομπή και του διοικητή του κ. Αυγερινού και του αναπληρωτή του κ. Θεόπιστου από τη θέση τους στο Γενικό Κρατικό. Εάν μέχρι αύριο το μεσημέρι δεν έχουν φύγει από τη θέση τους μετά τη δημόσια, έμμεση αλλά σαφή αποδοκιμασία που κάνατε στη Βουλή, τότε ή έχει εξαπατηθεί η Βουλή ή δεν ελέγχετε το διοικητικό σύστημα του Υπουργείου σας. Το δίλημμα είναι σκληρό γιατί πρέπει να τους έχετε διώξει μέχρι αύριο το μεσημέρι.
      Πρέπει να έχετε διώξει ανθρώπους που είπαν με σαφήνεια ότι η διευθύντρια αιμοδοσίας προωθούσε συγκεκριμένες εταιρείες και συγκεκριμένα αντιδραστήρια της εταιρείας CAIRON και ότι δεν έκανε διαγωνισμό και διερεύνηση, προκειμένου να βρεθούν και άλλες δυνατότητες για παράδειγμα αυτές της εταιρείας  ROCHE, που κάνει όμως τη λεγόμενη μέθοδο PULLING, δηλαδή ενώνει δείγματα χωριστά για κάθε πιθανή μόλυνση, χωριστά για το AIDS, χωριστά για ηπατίτιδα Β, χωριστά για ηπατίτιδα C, δηλαδή θέλει τριπλή εξέταση με εξασθένιση του δείγματος λόγω της συλλογικότητάς του και γι’ αυτό δεν επιλέγεται.
      Ξέρετε, πώς αποδεικνύεται η αλήθεια αυτού που λέμε; Από το γεγονός ότι εγκαινιάσατε μαζί με τον κ. Αβραμόπουλο την προηγούμενη εβδομάδα υπό την πίεση των συγκεντρωμένων γιατρών της Ένωσης Νοσοκομειακών Γιατρών Θεσσαλονίκης το νέο Εργαστήριο Μοριακής Εξέτασης στο ΑΧΕΠΑ στην εγκαταλελειμμένη από πλευράς μοριακής εξέτασης Θεσσαλονίκη και Βόρεια Ελλάδα, γιατί  ήταν διαφορετική η ευαισθησία για το νότο και διαφορετική η ευαισθησία για το βορρά. Εγκαινιάσατε μια μονάδα που προφανώς έχει εξοπλιστεί με απευθείας ανάθεση και καλά κάνατε. Τι μονάδα; Μονάδα με συσκευές και αντιδραστήρια CAIRON, δηλαδή της εταιρείας που η διοίκησή σας του Γενικού Κρατικού της Αθήνας υπονοούσε ότι κακώς χρησιμοποιούσε η διευθύντρια αιμοδοσίας σε συνεργασία με το Πανεπιστημιακό Εργαστήριο.
      Διερεύνησα σήμερα τι γίνεται στο ΑΧΕΠΑ. Λειτουργεί το εγκαινιασμένο πανηγυρικά εργαστήριο; Δεν λειτουργεί. Λειτουργεί δήθεν δοκιμαστικά. Και δεν λειτουργεί γιατί δεν έχετε μεριμνήσει ούτε για το πώς θα επικολλώνται οι ταινίες με τον κωδικό, με το bar-code, στα δείγματα, ώστε να είναι δεκτικά έρευνας με βάση τα αντιδραστήρια. Δεν λειτουργεί η μονάδα αυτή. Ήταν ψευδής εντύπωση αυτή που δημιουργήθηκε, ότι εγκαταστάθηκε και λειτουργεί.
      Κατόπιν αυτού, πρέπει να ζητήσετε διπλό συγγνώμη, όχι μόνο από τη διευθύντρια αιμοδοσίας του Νοσοκομείου «ΓΕΝΝΗΜΑΤΑΣ» και τους διευθυντές αιμοδοσίας όλων των Νοσοκομείων που έστελναν έγγραφα επί εγγράφων και εκλιπαρούσαν, αλλά από τους πολίτες που εθίγησαν, από τις οικογένειές τους και φυσικά να τους αποζημιώσετε αδρά γιατί υπάρχει αστική ευθύνη του δημοσίου τεράστια, η οποία βέβαια τι μπορεί να κάνει σε ένα παιδί ηλικίας δεκαέξι, δεκαεπτά χρονών; 
      Και δεν είναι μόνο τα επιδημιολογικά στοιχεία του AIDS, τα οποία επιδεινώνονται επειδή δεν υπάρχει καμία στρατηγική -και έλεγε ανακρίβειες ο κ. Κακλαμάνης στην επερώτηση των Βουλευτών του ΠΑ.ΣΟ.Κ. τον Ιανουάριο του 2006- αλλά υπάρχουν επιδεινώσεις επιδημιολογικές και για την ηπατίτιδα Β και για την ηπατίτιδα C, όπου η Ελλάδα έχει δυστυχώς τα πρωτεία στην Ευρώπη. Γι’ αυτό έχει πάρα πολύ μεγάλη σημασία η μοριακή εξέταση με τη μέθοδο αυτή, διότι δεν μπορεί να συλληφθούν  αυτά τα ορολογικά δεδομένα με την κλασική μέθοδο ELIZA, αυτή που εφαρμόζεται συμβατικά από τα εργαστήρια.
      Πρέπει να τοποθετηθείτε για το πρόβλημα όχι μόνο του AIDS, αλλά και της ηπατίτιδας στην Ελλάδα με αυτά τα δεδομένα που έχουμε.
Γιατί βρήκατε τον καιρό να υπερστελεχώσετε το Κ.Ε.Ε.Λ. με εκατόν πενήντα νέους υπαλλήλους;
      ΕΜΜΑΝΟΥΗΛ ΣΚΟΥΛΑΚΗΣ: Εκατόν εξήντα τέσσερις.
      ΕΥΑΓΓΕΛΟΣ ΒΕΝΙΖΕΛΟΣ: Εκατόν εξήντα τέσσερις, όπως λέει ο κ. Σκουλάκης.
      Απαντήστε μου ευθέως και ευθαρσώς, κύριε Υφυπουργέ, εσείς προσωπικά: Ήταν νόμιμη και διαφανής η διαδικασία πρόσληψης αυτών των εκατόν εξήντα τεσσάρων εργαζομένων στο Κ.Ε.Ε.Λ. επί Υπουργίας του κ. Νικήτα Κακλαμάνη; Έχετε προβεί, όπως οφείλετε, σε έλεγχο των δικαιολογητικών και των φακέλων και σκέπτεστε να ανακαλέσετε τις πράξεις ή θα τις διατηρήσετε; Και γιατί σας τα λέμε όλα αυτά; Γιατί σας καταλογίζουμε ευθύνη; Σας καταλογίζουμε ευθύνη, γιατί συμπτωματικά η διετία αυτή 2004-2006 είναι η διετία της γενίκευσης σε όλη την Ευρώπη της ανάγκης εφαρμογής και της μεθόδου Ν.Α.Τ., προκειμένου να αποφεύγουμε τα προβλήματα του ορολογικά σκοτεινού παραθύρου στις μεταγγίσεις. Εάν αυτό είχε συμβεί και είχε γενικευθεί το 2001 ή το 2002, θα είχαν και οι δικές μας κυβερνήσεις μερίδιο ευθύνης. Αλλά η γενίκευση ως πρακτική, όχι ως οδηγία, ως επιστημονική υποχρέωση lege artis συμπεριφοράς και όχι ως νομικός κανόνας, συμπίπτει με την έναρξη της δικής σας κυβερνητικής θητείας, άρα υπάρχει συγκεντρωμένη, εστιασμένη πολιτική ευθύνη για το θέμα αυτό.
      Βεβαίως, πρέπει να σας πω ότι όλα αυτά δημιουργούν ένα πολύ σοβαρό πρόβλημα κοινωνικής συμπεριφοράς, διότι, όταν ο εθελοντής αιμοδότης βλέπει ότι κινδυνεύει να γίνει αντικείμενο εισαγγελικής έρευνας, διότι έχει ο ίδιος ατομική ευθύνη για τυχόν πρόβλημα, δηλαδή για μετάγγιση μολυσμένου αίματος, γιατί να αναλάβει την ευθύνη αυτή, όταν το κράτος που του ζητάει να γίνει αιμοδότης δεν διασφαλίζει τον έλεγχο του αίματος και άρα δεν μεσολαβεί στη σχέση μεταξύ αιμοδότη και μεταγγιζόμενου, μεταξύ εθελοντή και αποδέκτη της προσφοράς; Είναι δυνατόν να είναι μια σχέση απευθείας μεταξύ εθελοντή αιμοδότη και μεταγγιζόμενου -και μάλιστα πολυμεταγγιζόμενου με μεσογειακή αναιμία- αυτή η υπόθεση; 
      Είναι μια δημόσια, κοινωνική υπόθεση, που την εγγυάται το κράτος, άρα δεν μπορεί ο εθελοντής να έχει ευθύνη. Η ευθύνη είναι του δημοσίου, σε τελευταία ανάλυση είναι της κοινωνίας, αλλά την κοινωνία την οργανώνει και την εκπροσωπεί ένα κοινωνικό κράτος, που είναι υπεύθυνο, που είναι ευαίσθητο, που είναι λειτουργικό, το οποίο εμπνέει εμπιστοσύνη. 
      Η Κυβέρνησή σας δεν μπορεί να εκφράσει αυτού του είδους τη νοοτροπία και αυτού του είδους την ευαισθησία και γι’ αυτό είστε υπόλογοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ζώης.
      ΧΡΗΣΤΟΣ ΖΩΗΣ: Ευχαριστώ, κύριε Πρόεδρε.
      Κύριε Πρόεδρε, πριν και εγώ ακουμπήσω το θέμα της σημερινής επίκαιρης επερώτησης, θέλω να κάνω ένα σχόλιο στο αρχικό σχόλιο με το οποίο ξεκίνησε την αγόρευσή του ο Κοινοβουλευτικός Εκπρόσωπος της Αξιωματικής Αντιπολίτευσης σχετικά με τα όσα λαμβάνουν χώρα τις τελευταίες μέρες, των οποίων είμαστε μάρτυρες. 
      Κύριε Βενιζέλο, γνωρίζετε πάρα πολύ καλά, παρ’ όλες τις προσπάθειες που καταβάλλετε -τις φιλότιμες προσπάθειες- ότι αυτή η Κυβέρνηση δεν είναι απλώς παρούσα. Αυτή η Κυβέρνηση, εάν διακρίνεται σε κάτι από τις κυβερνήσεις που έχει γνωρίσει ο ελληνικός λαός τα προηγούμενα είκοσι χρόνια, είναι στο εξής κυρίως ποιοτικό χαρακτηριστικό, το οποίο αντιλαμβάνονται όλοι οι Έλληνες, κατανοούν και συμμερίζονται όλοι οι Έλληνες: ότι διαπιστώνει ευθύνες, ότι επιμερίζει ευθύνες, καταλογίζει ευθύνες και αυτό το μήνυμα περνάει διάχυτα σε όλη τη δημόσια διοίκηση, αλλά και σε όλο τον ελληνικό λαό, ότι πλέον ουδείς μπορεί να επικαλείται το ανεύθυνο της θέσης του, της δράσης του ή των προθέσεών του. Όλοι είναι υπεύθυνοι έναντι του κυρίαρχου καθήκοντος που έχουν απέναντι στην ελληνική κοινωνία, από την ιδιαίτερη θέση που ο καθένας καλείται να υπηρετήσει την ελληνική κοινωνία.
      Συνεπώς, αυτά τα απαξιωτικά σχόλια περί αιφνιδιασμού, περί «σκιαγμένης Κυβέρνησης» ή οτιδήποτε άλλο, επιτρέψτε μου να σας πω ότι μόνο επικοινωνιακά μπορούν να χρησιμοποιηθούν και σε τίποτα, μα σε τίποτα, δεν ανταποκρίνονται στην πραγματικότητα.
      Τώρα, κύριε Πρόεδρε, θέλω αναφερόμενος στην ουσία της σημερινής επίκαιρης επερώτησης, να ξεκινήσω με μία διαπίστωση, την οποία είναι σκόπιμο να κάνει κανείς, γιατί από την παρουσίαση αυτής της διαπίστωσης, θα κατανοήσει και τον τρόπο με τον οποίο η Αξιωματική Αντιπολίτευση αντιμετωπίζει τα θέματα.
      Εγώ δεν είμαι γιατρός σε σχέση με όλους όσους πήραν το λόγο, όπως δεν είναι γιατρός και ο κ. Βενιζέλος. Όλοι όμως οι γιατροί που πήραν το λόγο πριν από τον Kοινοβουλευτικό Eκπρόσωπο της Αξιωματικής Αντιπολίτευσης ήταν πάρα πολύ προσεκτικοί στη διατύπωση της κριτικής τους, του εύλογου ελέγχου τον οποίο πρέπει να ασκούν εδώ στην Κυβέρνηση. 
      ΠΡΟΕΔΡΕΥΩΝ (Γεώργιος Σούρλας): Έτσι πρέπει να είναι οι γιατροί.
      ΧΡΗΣΤΟΣ ΖΩΗΣ: Και ήταν πολύ προσεκτικοί, κύριε Πρόεδρε, γιατί γνωρίζουν περισσότερο από κάθε άλλον, οι γιατροί οι άνθρωποι που διακονούν την υγεία του ελληνικού λαού καθημερινά στα νοσοκομεία και στα ιατρεία τους, ότι το θέμα του αίματος, της αιμοδοσίας, είναι ένα θέμα το οποίο πρέπει να αντιμετωπίζεται με πολύ μεγάλη ευαισθησία, έχοντας υπ' όψιν ότι το παραμικρό λάθος μπορεί να κοστίσει για πάρα πολλά χρόνια. Τα λάθη στο χώρο της αιμοδοσίας δεν διορθώνονται αύριο, επειδή σήμερα κάναμε ένα λάθος φραστικό. 
      Εγώ τουλάχιστον θέλω να απονείμω τα εύσημα στους συναδέλφους της Αξιωματικής Αντιπολίτευσης, γιατρούς, οι οποίοι, καίτοι τα Mέσα Mαζικής Eνημέρωσης προσέφεραν πεδίο δόξης λαμπρό για να έρθουν εδώ και να εξαπολύσουν μύδρους, ήταν πολύ προσεκτικοί, σε σχέση με τον Kοινοβουλευτικό Eκπρόσωπό τους, τον καθηγητή μου και καλό συνάδελφο τον κ. Βενιζέλο, ο οποίος διαπιστώνοντας ότι εδώ κινδυνεύουν να χαθούν οι εντυπώσεις ακριβώς γιατί οι συνάδελφοι επερωτώντες ήταν προσεκτικοί και έκαναν το καθήκον τους και ως γιατροί και ως Βουλευτές, ανέλαβε φιλότιμα το καθήκον του να σηκώσει τους τόνους, να δημιουργήσει με επιδέξιο τρόπο  -oφείλω να πω- ερωτηματικά, καταφεύγοντας σε ρητορικά σχήματα. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Πάντως, δεν χειρίστηκε με την ανάλογη προσοχή που οι άλλοι συνάδελφοι γιατροί χειρίστηκαν, το θέμα της αιμοδοσίας σήμερα εδώ μέσα. Εγώ το κατανοώ αυτό. Όμως όλοι τελούμε υπό την κρίση και την κριτική των Ελλήνων πολιτών, που στρέφουν σήμερα το βλέμμα τους στο Κοινοβούλιο, για να πάρουν απάντηση στα ερωτήματα που έχουν διατυπώσει τα Mέσα Eνημέρωσης, αλλά και όσοι ατυχείς συμπολίτες μας είχαν την κακή τύχη να γίνουν θύματα ανεύθυνης στάσης και εγκληματικής αμέλειας άλλων συμπολιτών μας. 
      Κύριε Πρόεδρε, μπορεί να λέει ο καθένας μας στα πλαίσια του εύλογου αντιπολιτευτικού του καθήκοντος ότι στην υγεία –βεβαίως, ειρήσθω εν παρόδω, αυτό το ακούμε για όλες τις πτυχές της κυβερνητικής πολιτικής- με επικοινωνιακά κόλπα, έχουμε δημιουργήσει ψευδαισθήσεις και ότι έχουμε δημιουργήσει –όπως είπατε, κύριε Σκουλάκη- μία εικονική αντιμετώπιση των προβλημάτων της υγείας. Όμως, στον τομέα της υγείας, πρέπει να ξέρετε ότι κανένας δεν χαρίζεται. Κανένας πολίτης δεν χαρίζεται σε κανέναν μας, όταν πρόκειται να απαντηθούν ερωτήματα για την υγεία τους. 
      Δεν έχει εκεί καμία σημασία σε ποιο πολιτικό χώρο κινείται, ποιον πολιτικό ψηφίζει και ποιανού πολιτικού τα μάτια είναι πιο γοητευτικά από κάποιου άλλου. Έχει σημασία ότι όταν χρειαστεί να προστρέξει στο σύστημα υγείας και να απολαύσει τις φροντίδες του συστήματος υγείας, θα μας βαθμολογήσει. Και ο ελληνικός λαός βαθμολογεί, κύριε Πρόεδρε. Παρ’ όλα όσα ακούγονται και σήμερα εδώ μέσα γενικώς για την υγεία, βαθμολογεί. 
      Δεν χρειάζεται να πω τίποτε περισσότερο από το να παρακαλέσω τους καλούς συναδέλφους να ρίξουν μια ματιά και στις τελευταίες δημοσκοπήσεις. Εγώ δεν είμαι οπαδός των δημοσκοπήσεων, αλλά είναι ένα δείγμα του πώς ο ελληνικός λαός εγκρίνει τις πολιτικές υγείας της Κυβέρνησης. Eγκρίνει με την ψήφο του, με τη θετική του στάση και τις εγκρίνει συγκριτικά, κύριε Πρόεδρε. Δεν τις εγκρίνει σε σχέση με τον άλφα ή με το βήτα Υπουργό. Τις εγκρίνει σε σχέση με τις πολιτικές τις οποίες δοκίμασε, σε σχέση με τις εμπειρίες που είχε για τις πολιτικές υγείας τα προηγούμενα χρόνια, σε σχέση με τις προτάσεις για τις πολιτικές υγείας που καταθέτει σήμερα η Αξιωματική Αντιπολίτευση, φιλοδοξώντας αν και πότε θα γίνει, όποτε γίνει, κυβέρνηση. 
      Συνεπώς, σ’ αυτόν τον ελληνικό λαό πρέπει να προστρέχουμε. Δεν μπορούμε να απαξιώνουμε την κρίση του. Δεν μπορούμε να απαξιώνουμε τη θετική του ψήφο, δεν μπορούμε να ισοπεδώνουμε μια πραγματικότητα. Κανείς δεν έχει δώσει τη στήριξή του και τη θετική του ψήφο στην ελληνική Κυβέρνηση, στον Πρωθυπουργό Κώστα Καραμανλή, στον τέως Υπουργό Υγείας κ. Κακλαμάνη, στον νυν Υπουργό κ. Αβραμόπουλο, στον παρόντα Υφυπουργό κ. Γιαννόπουλο, απλά γιατί τον συμπαθεί, αλλά γιατί διαπιστώνει στην πράξη ότι μπορεί να απολαμβάνει βελτιωμένες υπηρεσίες υγείας. Πάντοτε συγκριτικά το λέω και βεβαίως κανείς δεν μπορεί να λέει ότι δεν υπάρχει και το καλύτερο απέναντι στο καλό που σήμερα διαπιστώνεται, ότι δεν υπάρχει και το βέλτιστο. Και είμαστε υποχρεωμένοι, κύριε Υπουργέ, με το στόχο της επίτευξης αυτού του καλύτερου, του βέλτιστου, να αγωνιούμε και να προσπαθούμε, να αγωνιάτε και να προσπαθείτε καθημερινώς.
      Κλείνοντας, κύριε Πρόεδρε, θέλω να κάνω μια παρατήρηση. Ο κύριος Υπουργός αφόπλισε τους επερωτώντες Βουλευτές, αναφερόμενος στη μεταχείριση και στην εκτίμηση που τυγχάνει από την ηγεσία του Υπουργείου Υγείας η κ. Πολίτη, ένα πρόσωπο το οποίο συζητήθηκε με αφορμή αυτά τα ατυχή συμβάντα. Και λέω ότι αιφνιδιάστηκαν οι καλοί συνάδελφοι, όχι μόνο από την τοποθέτηση του κυρίου Υφυπουργού. Αιφνιδιάστηκαν γιατί δεν είχαν πράγματι σήμερα να πατήσουν πουθενά αλλού, παρά μόνο σ’ αυτά τα οποία είχαν διαμειφθεί και μέσα από τους δέκτες των τηλεοράσεων, μεταξύ της κ. Πολίτη και ενός στελέχους νοσοκομείου. 
      Κύριοι συνάδελφοι, αντί να εκτοξεύει ο Κοινοβουλευτικός Εκπρόσωπος του ΠΑ.ΣΟ.Κ. απειλητικά τελεσίγραφα για το πώς πρέπει να διαχειρίζεται τους ανθρώπινους πόρους αυτού του Υπουργείου η πολιτική ηγεσία του, καλό είναι να έχετε το θάρρος και το σθένος να ομολογείτε ότι εδώ υπάρχει μια Κυβέρνηση η οποία δεν φείδεται σε καμία περίπτωση αναγνώρισης, όπου πρέπει να υπάρχει αναγνώριση και σε πρόσωπα και σε πολιτικές. Υπάρχει μία Κυβέρνηση η οποία χαρακτηρίζεται από βαθιά αξιοπρέπεια, υπάρχει μία Κυβέρνηση η οποία χαρακτηρίζεται, αν μη τι άλλο, από την προσήλωσή της μόνο στην επίτευξη ενός στόχου: πώς θα αξιοποιηθεί όλο το επιστημονικό προσωπικό και όλες οι υποδομές που έχει η χώρα και το Υπουργείο για να επιτευχθεί το καλύτερο δυνατό αποτέλεσμα για τους Έλληνες πολίτες.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριοι συνάδελφοι, θα ξεκινήσω από το τελευταίο που είπε ο Κοινοβουλευτικός Εκπρόσωπος της Νέας Δημοκρατίας. Έχω την τιμή να γνωρίζω την κ. Πολίτη από τα φοιτητικά χρόνια. Πρόκειται για έναν εξαίρετο άνθρωπο και επιστήμονα. Και επειδή συνεργάστηκα και πολλά χρόνια μαζί της στο Κρατικό Αθηνών, μπορώ να βεβαιώσω ότι είναι άψογη σε όλες τις προσπάθειες που κάνει όχι μόνο μέσα στο νοσοκομείο, σε όλο τον ελληνικό χώρο και διεθνώς και για να προωθήσει την αιμοδοσία, να ελέγξει το αίμα αλλά και να προβάλει τα προβλήματα αλλά και τις επιτυχίες της ελληνικής επιστήμης στο παγκόσμιο, θα έλεγα, στερέωμα. Απ’ αυτήν την άποψη, νομίζω ότι τέτοιους επιστήμονες που τιμούν τη χώρα μας θα πρέπει όλοι να τους μεταχειριζόμαστε ανάλογα. 
      Τώρα μίλησε για ατυχή περίπτωση ο κύριος Υπουργός. Εγώ δεν ήμουν αυτές τις μέρες εδώ, όταν έγιναν αυτά τα γεγονότα –ήμουν στο εξωτερικό- και λυπήθηκα πάρα πολύ. Θέλω να πιστεύω ότι τέτοια φαινόμενα πρέπει να καταβληθεί προσπάθεια απ’ όλες τις πλευρές να μην επαναλαμβάνονται, επιστήμονες που προσφέρουν τα μέγιστα, να μη θίγονται στην αξιοπρέπειά τους και στο έργο τους. Και χαίρομαι που όλες οι πτέρυγες της Βουλής συμφωνούν σ’ αυτό, όπως τοποθετήθηκαν απόψε εδώ.
      Είπε επίσης ο Κοινοβουλευτικός Εκπρόσωπος της Νέας Δημοκρατίας ότι ο ελληνικός λαός εγκρίνει τις πολιτικές υγείας της Κυβέρνησης. Εδώ θα μου επιτρέψετε να αμφιβάλλω, κύριε Κοινοβουλευτικέ Εκπρόσωπε, και δεν έχετε παρά να κάνετε μια όποια περιοδεία θέλετε, σε όποιο νοσοκομείο ή κέντρο υγείας, να δείτε τα πάμπολλα προβλήματα που υπάρχουν. Υπήρχαν και πριν και υπάρχουν και δυστυχώς δεν απαλύνονται, μεγεθύνονται και αυτό είναι το πρόβλημα. Επομένως εδώ νομίζω ότι δεν είστε τουλάχιστον επαρκώς ενημερωμένος, το λιγότερο. 
      Τώρα, το θέμα της συζήτησης της επερώτησης της Αξιωματικής Αντιπολίτευσης φέρνει στην επιφάνεια τα κενά λειτουργίας του δημόσιου τομέα υγείας σε κρίσιμους τομείς διασφάλισής της, όπως είναι η αιμοδοσία. Το ζήτημα οργάνωσης και λειτουργίας των υπηρεσιών αιμοδοσίας, ο έλεγχος και η διασφάλιση της ποιότητας αίματος και των παραγώγων του, μας απασχόλησαν ιδιαίτερα και κατά τη συζήτηση του σχετικού νομοσχεδίου περί αιμοδοσίας πριν από αρκετούς μήνες. Δυστυχώς τότε εμείς προβάλαμε μια σειρά επισημάνσεις και ενστάσεις που επιβεβαιώθηκαν με το χειρότερο τρόπο θα έλεγα, όταν μολύνθηκαν οι ασθενείς με τον ιό του AIDS. Ήταν ένα τραγικό γεγονός αυτό και κάτω από την πίεση των σχετικών δημοσιευμάτων, της έντασης που δημιουργήθηκε και της αγανάκτησης θα έλεγα, το Υπουργείο Υγείας εξέδωσε διαδοχικά δύο εγκυκλίους στις 24 Μαρτίου και στις 5 Απριλίου, οι οποίες ρητά επέβαλαν υποτίθεται την άμεση εφαρμογή της μεθόδου ΝΑΤ. εκεί όπου υπήρχαν έτοιμες υποδομές. Αυτές οι εγκύκλιοι όμως στην πορεία ανεστάλησαν, μέχρι να εκδοθούν οι σχετικές υπουργικές αποφάσεις για τη διαπίστευση των κέντρων αίματος. Και όχι μόνο αυτό, αλλά σε στιγμή πανικού για να κατευναστεί η κοινή γνώμη, κέντρα αιμοδοσίας που είτε δεν εφάρμοζαν καθόλου τη μέθοδο είτε εφάρμοζαν πλημμελώς τη μέθοδο του ΝΑΤ δήλωσαν ότι την εφαρμόζουν και αυτό είναι το χειρότερο. Οι γιατροί καλούνταν στον εισαγγελέα και γιατροί κάτω από την πίεση του καθήκοντος και χωρίς τα απαραίτητα μέσα και το κατάλληλα εκπαιδευμένο προσωπικό ζητούσαν από τους μεταγγιζόμενους ασθενείς να υπογράφουν ότι δέχονται να μεταγγιστούν εν γνώσει τους ότι μπορεί να νοσήσουν από μεταδιδόμενο νόσημα. Αναφέρθηκαν και εδώ μέσα στη Βουλή από τον Κοινοβουλευτικό Εκπρόσωπο του Συνασπισμού Ριζοσπαστικής Αριστεράς προχθές, κύριε Υπουργέ, τον κ. Κουβέλη. Τα συγκεκριμένα νοσοκομεία δεν θέλω να τα επαναλάβω.
      Αποκαλυπτικό της όλης κατάστασης που δημιουργήθηκε είναι το κείμενο του Εθνικού Κέντρου Αιμοδοσίας που το Υπουργείο Υγείας έδωσε στα Μέσα Ενημέρωσης και από το οποίο προκύπτουν τα εξής: ότι η μέθοδος Ν.Α.Τ. μπορούσε να εφαρμόζεται από το 2001 και δεν χρειαζόταν να περιμένουμε να γίνει νόμος του κράτους το 2005. Και εδώ ο κ. Βενιζέλος που είπε ότι οι ευθύνες θα μπορούσαν να υπάρχουν, υπάρχουν και από τότε από τις προηγούμενες κυβερνήσεις, γιατί έγκαιρα έπρεπε να προχωρήσουμε. Δεν πρέπει να περιμένουμε να γίνει υποχρεωτικό αυτό. Από τη στιγμή που υπάρχει μια μέθοδος που προστατεύει καλύτερα τους πολίτες,  πρέπει να σπεύσουμε να την υιοθετήσουμε, κάτι που δυστυχώς καθυστέρησε και ακόμη δεν έχει υλοποιηθεί. 
      Το πιο σημαντικό που προκύπτει από το κείμενο του Εθνικού Κέντρου Αιμοδοσίας είναι η αναφορά «σχέση κόστους-ωφέλειας, μικρή» και ότι η εφαρμογή μοριακού ελέγχου βασίζεται κυρίως σε πολιτικούς λόγους και σε μικρότερο ποσοστό σε επιστημονικούς. 
Δηλαδή, η δημόσια υγεία είναι οικονομικό μέγεθος και συναλλαγή και ταυτόχρονα ένα «χαρτί» που χρησιμοποιείται κατά το δοκούν για λόγους πολιτικού κόστους και ωφέλειας; Νομίζω ότι στα θέματα της υγείας δεν πρέπει να υπάρχουν τέτοια μέτρα και σταθμά. 
      Και ενώ όλα αυτά διαδραματίζονται, είναι ακόμα σε εκκρεμότητα η μεταφορά στο εθνικό δίκαιο των δύο κοινοτικών oδηγιών 61/2005 και 62/2005 με υποχρέωση εναρμόνισης μέχρι 31/8/2006, όπως ξέρετε, κύριε Υπουργέ. Προφανώς και γι’ αυτές η χώρα μας θα πάρει παράταση, όπως και για την oδηγία 83/2001. 
      Κατά τη συζήτηση του ν. 3202/2005 είχαμε επισημάνει ότι ενώ η oδηγία 83/2001 της Ευρωπαϊκής Ένωσης αναφέρεται, δεν υπάρχει αναφορά στην oδηγία 98/2002 για τη θέσπιση προτύπων ποιότητας και ασφάλειας για τη συλλογή, τον έλεγχο, την επεξεργασία, την αποθήκευση και τη διανομή ανθρωπίνου αίματος και συστατικών του αίματος και για την τροποποίηση της oδηγίας 83/2001. 
      Αυτός ο νόμος δεν καθόριζε πόσα θα είναι τα κέντρα αίματος που θα λειτουργούν και γιατί η λειτουργία τους θα αρχίσει σε τρία χρόνια μετά την ψήφιση του νόμου. Μέχρι τότε θα συνεχίσει να λειτουργεί το σύστημα αιμοδοσίας, όπως γίνεται σήμερα; Γιατί, κύριε Υπουργέ, χρειάζονται τρία χρόνια για να προβλεφθεί ο τρόπος οργάνωσης των μονάδων αιμοδοσίας, η διάρθρωση του προσωπικού τους, οι τεχνικές προδιαγραφές στο χώρο τους, καθώς και ο τρόπος διασύνδεσης τόσο μεταξύ τους όσο και με το Κέντρο Παρασκευής Παραγώγων Πλάσματος «ΗΛΙΑΣ  ΠΟΛΙΤΗΣ»;
      Επίσης, από τότε επισημαίναμε πως έλλειψη του νομοσχεδίου αποτελεί το γεγονός ότι δεν έχει προσδιοριστεί ο αριθμός, αλλά και η γεωγραφική κατανομή των κέντρων αίματος και προτείναμε κατά τον προσδιορισμό των προαναφερόμενων στοιχείων, να ληφθούν υπ’ όψιν τόσο η ήδη υπάρχουσα υποδομή –κέντρα αιμοδοσίας- όσο και οι πληθυσμιακές ανάγκες και οι γεωγραφικές ιδιαιτερότητες της χώρας.
      Επίσης, η οδηγία 98/2002 αναφέρει ότι σε όλη τη διαδικασία λήψης, συντήρησης, διακίνησης και μετάγγισης του αίματος ασχολείται εξειδικευμένο προσωπικό και μάλιστα, γίνεται συγκεκριμένη αναφορά, δηλαδή απαιτείται να διαθέτει τα κατάλληλα προσόντα και να λαμβάνει εγκαίρως την αρμόζουσα κατάρτιση. 
      Είμαστε ανήσυχοι σε σχέση μ’ αυτήν την υποχρέωση, με δεδομένη τη σοβαρή έλλειψη νοσηλευτικού -και όχι μόνο- προσωπικού στις δημόσιες υπηρεσίες υγείας και τον προσανατολισμό του Υπουργείου να καλύπτει τα κενά οργανικών θέσεων με επικουρικούς ή εργαζόμενους/εργαζόμενες με οκτάμηνες συμβάσεις και όχι με πρόσληψη μόνιμου προσωπικού που θα έχει τα κατάλληλα προσόντα, θα αποκτά εμπειρία και θα έχει τη δυνατότητα της επανεκπαίδευσης και της συνεχούς κατάρτισης για εξειδικευμένο αντικείμενο δουλειάς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα λίγο την υπομονή σας. 
      Πώς θα διακινείται το αίμα και με ποιο εξειδικευμένο προσωπικό; Αληθεύει ότι θα ανατεθεί η μεταφορά και η διακίνηση αίματος σε ιδιωτική εταιρεία; Στις 18 Απριλίου, ο Υπουργός Υγείας ανακοινώνει σε συνέντευξη Τύπου πανελλαδικό δίκτυο κέντρων, όπου θα γίνεται μοριακός έλεγχος των ποσοτήτων αίματος που θα χρησιμοποιείται στα νοσοκομεία, με τη φιλοδοξία να λειτουργήσει μέχρι 31/8/2006. 
      Επίσης, ανακοινώνει ότι η διακίνηση αίματος θα γίνεται από ιδιωτική εταιρεία. Στην ίδια συνέντευξη, ο αρμόδιος Υφυπουργός κ. Κωσταντόπουλος ανέφερε ότι όλα αυτά τα κέντρα θα εξοπλιστούν με τελευταίου τύπου μηχανήματα, ώστε με ασφάλεια και σε μικρό χρονικό διάστημα να πραγματοποιούνται οι έλεγχοι με τη μοριακή μέθοδο σε όλες τις ποσότητες που έχει ανάγκη η χώρα μας. 
      Καμιά αναφορά σε μέτρα για ενίσχυση της εθελοντικής αιμοδοσίας, παρά το γεγονός ότι οι σχετικές στατιστικές δείχνουν ότι είναι ελάχιστα τα συμβάντα από αίμα εθελοντών και ότι αυξάνονται σημαντικά από αίμα συγγενών. Όσο για τη στελέχωση των μονάδων αιμοδοσίας, δυστυχώς αναφέρθηκε σε προσλήψεις επικουρικού και εποχικού προσωπικού και όχι μόνιμου, παραβιάζοντας τις κατευθύνσεις των σχετικών οδηγιών της Ευρωπαϊκής Ένωσης. Το πρόβλημα βέβαια δεν προέκυψε εν αιθρία, γιατί και η προηγούμενη κυβέρνηση δεν φρόντισε, όπως είπα, να συμμορφωθεί έγκαιρα με τις οδηγίες της Ευρωπαϊκής Ένωσης. 
      Ο Συνασπισμός Ριζοσπαστικής Αριστεράς προτείνει κατά τον προσδιορισμό και τη γεωγραφική κατατομή των κέντρων αίματος να ληφθούν υπ’ όψιν τόσο η υπάρχουσα ήδη υποδομή όσο και οι πληθυσμιακές ανάγκες και οι γεωγραφικές ιδιαιτερότητες της χώρας, η άμεση εφαρμογή της μεθόδου ΝΑΤ σε όλες τις προς μετάγγιση μονάδες αίματος με τήρηση συγκεκριμένου χρονοδιαγράμματος, αλλά και η κάλυψη με εξειδικευμένο προσωπικό για την εφαρμογή της, χωρίς μετακίνηση προσωπικού από άλλες υπηρεσίες. 
      Τα μέτρα να ισχύουν και για τις μονάδες αιμοδοσίας του ιδιωτικού τομέα, αφού τους δόθηκε τέτοια δυνατότητα από το ν. 3402/2005. 
      Βέβαια, να υπάρξει καμπάνια για την εθελοντική αιμοδοσία. Και εδώ πρέπει να γίνουν πάρα πολλά, κύριε Υπουργέ. Ξέρετε, δυστυχώς, πως μόνο όταν έχουν κάποιον συγγενή τους  που χειρουργείται, οι ενδιαφερόμενοι σπεύδουν να δώσουν αίμα. Αλλιώς, πάρα πολύ δύσκολα πηγαίνουν να δώσουν αίμα. Έχουν υπάρξει πρόοδοι αλλά είμαστε πάρα πολύ πίσω. 
      Επίσης, να υπάρξει τήρηση του ιατρικού απορρήτου και σεβασμός των προσωπικών δεδομένων των μεταγγιζομένων που επιμολύνονται, ώστε να μη γίνονται βορά των Μέσων Μαζικής Ενημέρωσης, και άμεση μεταφορά στο εθνικό δίκαιο των oδηγιών 61 και 62/2005/Ε.Κ..
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, είμαι πιο προβληματισμένος, καθώς τελειώνει αυτή η συζήτηση της επερώτησης, από ό,τι τότε που τη συντάξαμε. Περίμενα πιο σαφείς απαντήσεις και πιο καθαρές δεσμεύσεις από τον Υπουργό. 
      Για το παρελθόν δεν καταλάβαμε γιατί τα δύο χρόνια δεν επεκτείνατε -έστω και σε ένα κέντρο αιμοδοσίας- τη μέθοδο ΝΑΤ. Δεν το καταλάβαμε. Με το πρόσχημα ότι χρειάζεται νόμος κερδίσατε πολιτικό χρόνο, πέρασαν δύο ολόκληρα χρόνια και έρχεστε τώρα στη Βουλή να μας πείτε ότι βάσει του νόμου. Ποιού νόμου; Δεν υπήρχε δυνατότητα να δημιουργήσετε τα κέντρα αιμοδοσίας με τη μέθοδο ΝΑΤ; Πώς δημιουργήσαμε εμείς τα οκτώ; Δεν χρειαζόταν νόμος! 
      Και φοβάμαι πως ο νόμος, όπως πολύ σωστά είπε ο Κοινοβουλευτικός μας Εκπρόσωπος κ. Βενιζέλος, έχει ψηφιστεί πριν πέντε μήνες αλλά δεν έχει εφαρμοστεί πουθενά! Ούτε διοικητικό συμβούλιο του Εθνικού Κέντρου Αιμοδοσίας (Ε.ΚΕ.Α.) έχει λειτουργήσει ούτε η Εθνική Επιτροπή Αιμοδοσίας έχει λειτουργήσει! Ο ένας παραιτείται και φεύγει, ο άλλος έρχεται! 
      Κάνατε μια διαδικασία επείγουσας προμήθειας του εξοπλισμού, για να ξεκινήσει το εργαστήριο του «ΑΧΕΠΑ». Δεν λειτουργεί. Είναι αλήθεια και το γνωρίζετε πολύ καλά εσείς πως δεν λειτουργεί. Υπάρχουν προβλήματα. 
      Έχω ακούσει πως έχει υπογραφεί ένα πενταετές μνημόνιο με τις εταιρείες. Κανείς δεν ξέρει τι είναι αυτό. Θα σας καταθέσουμε εγγράφως ερώτηση στη Βουλή, για να ζητήσουμε αντίγραφα αυτών των συμφωνιών και να δούμε με ποιους έχετε κάνει τις συμφωνίες. 
      Υπάρχει μια πληροφόρηση ότι στη Θεσσαλονίκη τοποθετήθηκε εξοπλισμός της θυγατρικής της «ROCHE». Υπάρχει σήμερα μια άλλη πληροφορία ότι η «ROCHE» πήγε να τοποθετήσει εξοπλισμό στο Ε.ΚΕ.Α.. Και όμως δεν έγινε δεκτός από τη διοίκηση ούτε από το Υπουργείο και επεστράφη και η εταιρεία -έτσι λένε- προσέφυγε σε εσάς, διαμαρτυρόμενη με επιστολή. 
      Εκείνο που εγώ έχω να σας πω είναι πως αυτό που είπατε, ότι θα λειτουργήσουν τα υπόλοιπα κέντρα τον Ιούλιο, αποκλείεται. Διότι είμαι σίγουρος πως είστε υποχρεωμένοι εκ των πραγμάτων να προχωρήσετε στη διαδικασία προμήθειας και του εξοπλισμού και των αντιδραστηρίων μέσω διακομματικής επιτροπής της Βουλής. Γιατί ενετάχθησαν οι προμήθειες αυτές στο ενιαίο σύστημα προμηθειών; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εσείς θα πείτε «όχι».
      ΕΜΜΑΝΟΥΗΛ ΣΚΟΥΛΑΚΗΣ: Βεβαίως. Αν κληθούμε να στείλουμε εκπρόσωπο, θα στείλουμε. Όμως, γιατί μας λέτε Ιούλιο; Ιούνιος είναι τώρα. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα έρθει στη Βουλή, κύριε Σκουλάκη,… 
      ΕΜΜΑΝΟΥΗΛ ΣΚΟΥΛΑΚΗΣ: Άρα έχω δίκιο. Άρα τον Ιούλιο, που λέτε εσείς, «ζήσε Μάη μου να φας τριφύλλι»! 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …και εκεί να τοποθετηθείτε και να πείτε «ναι» ή «όχι». 
      ΕΜΜΑΝΟΥΗΛ ΣΚΟΥΛΑΚΗΣ: Με αυτά που απαντήσατε, κύριε Υπουργέ, εγώ είμαι πιο ανήσυχος. Δεν δεσμευτήκατε σε τίποτα! Για το παρελθόν δεν είπατε τίποτα! 
      Έχετε αντιληφθεί, κύριε Υπουργέ, ότι έγινε εκ των υστέρων εξέταση του δείγματος του τριανταοκτάχρονου αιμοδότη της Θεσσαλονίκης με τη μέθοδο ΝΑΤ και βγήκε θετικό το δείγμα; Αυτό σημαίνει ότι αν είχε εφαρμοστεί στη Θεσσαλονίκη αυτή η μέθοδος, θα είχε αποφευχθεί η μόλυνση αυτών των δύο ανθρώπων. Τι έχουμε να πούμε στις οικογένειές τους, στους γονείς της δεκαεπτάχρονης και στους συγγενείς του εβδομηνταπεντάχρονου; Πολύ σωστά υπενθύμισε το προηγούμενο της Γαλλίας ο Εκπρόσωπός μας κ. Βενιζέλος.
      Κύριε Υπουργέ, αφυπνιστείτε. Έχετε αφήσει τα πάντα στην τύχη τους. Κάτι καταφέρατε δύο χρόνια με μια επικοινωνιακή πολιτική και δική σας – για να μη σας θυμίσω τα δικά σας επικοινωνιακά κόλπα, όταν ήσασταν στην Αντιπολίτευση. Αφήστε τώρα να τελειώσει η συζήτηση ομαλά. Εσείς απαξιώνατε καθημερινά το σύστημα –καθημερινά!- με ερωτήσεις, επερωτήσεις, εικόνες, τηλεοράσεις, δίπλα ο Αρχηγός σας και δείχνατε πράματα και θάματα!
      Και τώρα αφήνετε τα πάντα στην τύχη τους: υποχρηματοδότηση του συστήματος, καμία καινούργια μονάδα, καμία νέα υπηρεσία. Και ρωτώ τον εκπρόσωπό σας; Πώς βελτιώθηκε στη Θεσσαλία το Εθνικό Σύστημα Υγείας τα δύο χρόνια αυτά; Προσετέθη ένα κρεβάτι συμβατικό; Προσετέθη μια μονάδα εντατικής θεραπείας;
      ΧΡΗΣΤΟΣ ΖΩΗΣ: Άνοιξαν τέσσερις κλινικές στα πανεπιστήμια.
      ΕΜΜΑΝΟΥΗΛ ΣΚΟΥΛΑΚΗΣ: Αφήστε τώρα. Θα γίνει ο απολογισμός την ώρα που θα πρέπει και θα μας τα πείτε.
      ΧΡΗΣΤΟΣ ΖΩΗΣ: Επειδή με ρωτήσατε.
      ΕΜΜΑΝΟΥΗΛ ΣΚΟΥΛΑΚΗΣ: Γιατί είπατε ότι ο λαός μέσω των δημοσκοπήσεων επικροτεί την πολιτική σας στο χώρο της υγείας.
      Απολύτως τίποτα δεν έχει γίνει, κύριε εκπρόσωπε. Ιδιαίτερα στον τομέα της αιμοδοσίας δεν μας είπατε τι κάνατε τα δύο χρόνια. Ψηφίσατε ένα νόμο, που δεν εφαρμόζεται. Αυτό ήταν όλο! Πήρατε στο Κ.Ε.Ε.Λ. εκατόν εξήντα τέσσερα άτομα και δεν μας είπατε –και να μας πείτε, κύριε Υπουργέ- πού κάθονται αυτοί οι άνθρωποι, τι προσφέρουν στο Κ.Ε.Ε.Λ. ή σε ποια άλλη υπηρεσία του δημοσίου ή του Υπουργείου Υγείας; Κάπου τους έχετε πάει. Αυτό ήταν το πρόβλημά σας;
      ΧΡΗΣΤΟΣ ΖΩΗΣ: Ψηφίσαμε το νόμο που έπρεπε να γίνει από το 1999.
      ΕΜΜΑΝΟΥΗΛ ΣΚΟΥΛΑΚΗΣ: Δεν κάνατε καμπάνιες ενημέρωσης του κοινού για το AIDS. Δεν ευαισθητοποιήσατε τον πληθυσμό. Δεν ασκήσατε τη δέουσα πολιτική στα θέματα της εθελοντικής αιμοδοσίας.
      Και εμείς έχουμε ευαισθησία, κύριε Υπουργέ. Και εμείς έχουμε εμπειρία. Και ο ομιλών ήταν εκείνος που το 1988 ψήφισε το νόμο που ίσχυε μέχρι τώρα και ήταν καλό εργαλείο. Και εμείς κάναμε το πρώτο τριήμερο εθελοντικής αιμοδοσίας και αυξήσαμε κατά 4% το εθελοντικώς προσφερόμενο αίμα. Και εμείς έχουμε, λοιπόν, εμπειρίες και μην επικαλείσθε μόνο τη δική σας εμπειρία. Γιατροί είμαστε κι εμείς και προσεγγίζουμε τα θέματα με τη δέουσα προσοχή και με μεγάλη ευαισθησία. Και το έχουμε αποδείξει σε ώρες που βρεθήκαμε εκεί που είστε εσείς σήμερα και έχουμε αφήσει έργο και το ξέρετε πολύ καλά.
      Και θέλω να τελειώσω λέγοντάς σας να δεσμευτείτε στη δευτερολογία σας για το χρονοδιάγραμμα. Πείτε στη Βουλή, να μάθει ο ελληνικός λαός. Δεν είναι κακό να ξέρει ο ελληνικός λαός το πρόγραμμα. Η διαφάνεια επιβάλλεται σε αυτά τα μεγάλα θέματα της δημόσιας υγείας. Ο πολίτης είναι σωστό να είναι ενημερωμένος. Και ο εθελοντής και ο ασθενής και ο πολυμεταγγιζόμενος πρέπει να ξέρουν. Διότι χρειαζόμαστε τη συνεργασία του πολίτη, για να αντιμετωπίσουμε από κοινού καλύτερα τα πράγματα.
      Όσο γι’ αυτό που σας είπα, αγαπητέ εκπρόσωπε, νομίζω ότι ο Κοινοβουλευτικός μας Εκπρόσωπος, πέραν του ότι είναι καλός νομικός –τον είπατε και δάσκαλο…
      ΧΡΗΣΤΟΣ ΖΩΗΣ: Τον είχα καθηγητή, βέβαια.
      ΕΜΜΑΝΟΥΗΛ ΣΚΟΥΛΑΚΗΣ: Τον είχατε και καθηγητή.
      ΠΡΟΕΔΡΕΥΩΝ (Ιωάννης Τραγάκης): Τώρα, δεν πάει βέβαια ηλικιακά.
      ΕΜΜΑΝΟΥΗΛ ΣΚΟΥΛΑΚΗΣ: Έκανε, λοιπόν, μια πολύ προσεγμένη πολιτική προσέγγιση, αλλά επίσης απέδειξε απόψε ότι τα θέματα της υγείας τα προσέγγισε σφαιρικά σαν κι εμάς και ίσως και καλύτερα από μας. Ενώ εσείς…
      ΧΡΗΣΤΟΣ ΖΩΗΣ: Και γιατρός…
      ΠΡΟΕΔΡΕΥΩΝ (Ιωάννης Τραγάκης): Αυτή ήταν η ιατρική γνωμάτευση;
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, τελειώνω.
      ΠΡΟΕΔΡΕΥΩΝ (Ιωάννης Τραγάκης): Είπατε ότι θα κάνετε ιατρική γνωμάτευση και πήγε αλλού το μυαλό μου.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κύριε Πρόεδρε.
      Εσείς δεν φροντίσατε να ενημερωθείτε καλά  για τα θέματα της υγείας.
      Μας είπατε για την Κυβέρνηση γενικότερα ότι είναι ευαίσθητη, ότι κάνει, ότι δείχνει…
      ΧΡΗΣΤΟΣ ΖΩΗΣ: Μας κάλυψε ο Υπουργός.
      ΕΜΜΑΝΟΥΗΛ ΣΚΟΥΛΑΚΗΣ: Aλλά δεν κατάλαβα τι εννοείτε, όταν λέτε ότι «η Κυβέρνηση είναι ευαίσθητη». Δηλαδή θεωρείτε ευαισθησία το ότι μέχρι σήμερα κανείς πολιτικά υπεύθυνος, για όσα συμβαίνουν αυτόΝ τον καιρό στον τόπο μας, δεν βγήκε να αναλάβει ευθύνες για όλα αυτά; Αυτή είναι η υπευθυνότητα της Κυβέρνησης; Τι να πω; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Σκουλάκη. 
      Ο κύριος Υπουργός έχει το λόγο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι γεγονός ότι δεν κατάλαβα γιατί, κύριε Σκουλάκη, απευθυνθήκατε σε μένα, πιστεύοντας ότι αμφισβητήσαμε το έργο σας. Ξέρουμε ότι επί μακρόν θητεύσατε στο Υπουργείο Υγείας και προσφέρατε και εσείς ένα σημαντικό έργο. Κανείς δεν το αμφισβητεί και τουλάχιστον ο ομιλών. Αλλά ήμουν  υποχρεωμένος να κάνω μια αναφορά –είναι κάτι το οποίο απεχθάνομαι, να γυρνάω πίσω, θέλω να πηγαίνω μπροστά και να τρέχω μπροστά- εφόσον ανοίξατε αυτήν την παρένθεση, να κάνω την κριτική μου, λέγοντας ότι πολλά μπορούσατε να είχατε κάνει και δεν τα κάνατε. Και δεν τα κάνατε, διότι μοιραίως το θέμα «αιμοδοσία» συγκινούσε πάρα πολύ, γι' αυτό και δεν εναρμονίστηκε η ελληνική πολιτική με τα διεθνώς και ευρωπαϊκά κρατούντα. Όπως ενθυμήστε, το 2001 έγινε η μεγάλη απώλεια των είκοσι χιλιάδων ασκών πλάσματος από μόλυνση, που συνέβη στο Κέντρο Ηλία Πολίτη και όλα τα άλλα. 
      Επειδή αναφερθήκατε σε μένα προσωπικά ότι έκανα μια πολιτική και χρησιμοποιήσατε και πάρα πολλά στοιχεία από το ζωικό βασίλειο, κάνοντας αναφορά, ήταν υπαρκτά τα περιστατικά αυτά τα οποία δεν μπορούσατε και εσείς να αμφισβητήσετε. Εκτός αν θέλατε εκείνη την περίοδο, που ήμασταν στην αντιπολίτευση να ήμασταν απλοί θεατές και να μην αναφέραμε τίποτα. Εμείς δεν κάναμε τίποτα άλλο, παρά σας δίναμε τα ερεθίσματα και δημιουργούσαμε τις προϋποθέσεις αυτές, ώστε να βελτιώσετε τις επιδόσεις σας. Δεν μας ακούσατε σε πάρα πολλά πράγματα. Γι' αυτό έγιναν όλα αυτά με το ν. 2889, που και εσείς τώρα κατ’ ιδίαν, έξω της Αιθούσης, το έχετε σαν στοιχείο κακής τότε εκτίμησης σε πάρα πολλά θέματα.
      Άκουσα μετά προσοχής τον εκλεκτό Κοινοβουλευτικό Εκπρόσωπο, καθηγητή κ. Βενιζέλο, ο οποίος βέβαια σ’ έναν πρόλογο είπε ότι για όλα τα κακώς κείμενα στην πατρίδα μας, που εμφανίζονται ενδεχομένως, φταίει η Νέα Δημοκρατία, χωρίς βέβαια το επιχείρημα αυτό να ανατρέχει σε παλαιότερες εποχές, που δεν θα ήθελα να κάνω αναφορά. Και θα ήθελα να ενημερώσω παράλληλα ότι δεν έχω, κύριε Βενιζέλο, τέτοιο όγκο για να καλύψω δύο Υπουργούς, τον πρώην και το νυν. Είμαι, νομίζω, πεπερασμένων ανθρωπομετρικών διαστάσεων για να καλύπτω!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Για όλα φταίνε οι προηγούμενοι και οι επόμενοι!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής  Αλληλεγγύης): Βέβαια έγινε το σχόλιο και μου είπατε ότι είναι ένα σκληρό δίλημμα και πρέπει να απαντήσω τι θα γίνει αύριο με τη διοίκηση του Κρατικού Νοσοκομείου. Επειδή, λοιπόν, θέλετε για την ιστορία του θέματος -και σας ενδιαφέρει άμεσα- όταν το 2004 το Κέντρο Αιμοδοσίας του Κρατικού Αθηνών «Γεννηματάς» αρχίζει να κάνει την τεχνική αυτή, που πολύ καλά άρχισε και την έκανε...
      ΕΜΜΑΝΟΥΗΛ ΣΚΟΥΛΑΚΗΣ: Το 2003.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): ...αυτοδυνάμως, αυτοβούλως με την επιστημονική δραστηριότητα που διέκρινε και διακρίνει την εκλεκτή συνάδελφο, δεν είχαν τότε πιστοποιηθεί δαπάνες ούτε καν είχε αναφερθεί πού θα μπορούσε να οδηγηθεί το μέγεθος της δαπάνης. Διοίκηση ασκούσε και ασκεί και ο καθένας μπαίνει στη λογική του δημοσιολογιστικού, να είναι σύμφωνα και με το Ελεγκτικό Συνέδριο, να είναι μέσα στα νόμιμα επίπεδα. Έγινε απλώς –έχω την αλληλογραφία δεν χρειάζεται τώρα να ανατρέξω- μια αναφορά και ένας έλεγχος. Για να δει η διοίκηση, η οποία δεν είναι του γνωστικού αντικειμένου, για να ξέρει ότι μια εταιρεία διαθέτει το αντιδραστήριο, το πολυδύναμο των τριών παραμέτρων, έκανε έναν απλό έλεγχο.
      Η ίδια η κ. Πολίτη –τώρα βέβαια την επίκαιρη επερώτηση τη μετατρέπουμε σε μια συγκεκριμένη αναφορά, καλό, όμως, είναι για την ιστορία- έστειλε μια επιστολή στο Υπουργείο. Να σας πω δε και το άλλο ότι πήρε και εμένα στο τηλέφωνο να με ενημερώσει ακριβώς για κάποια δυσκολία, που υπήρχε στην αγορά και στην προμήθεια αυτών των αντιδραστηρίων, εξαιτίας του υπερβολικού κόστους, που παρατηρήθηκε και τα οποία έβγαιναν έξω από τον προϋπολογισμό. 
      Αυτή η ενημέρωση έγινε και προς τον Υπουργό, τότε τον κ. Κακλαμάνη, και στις 23-1-2006 έδωσε προφορική εντολή και μετά με απόφαση να συνεχιστεί απρόσκοπτα αυτή η μέθοδος ΝΑΤ, η οποία για ένα μικρό χρονικό διάστημα έγινε για κάποια δείγματα στο πανεπιστήμιο, στο εργαστήριο του κ. Χατζάκη. Αυτή είναι ακριβώς η αλήθεια όλου του θέματος. Η αλληλογραφία είναι γνωστή, την είδατε. 
      Η τηλεοπτική, όπως είπα, ενδεχομένως κακή αντιμετώπιση του θέματος -και το πώς παρασύρθηκαν σε αναφορές, που δεν ήταν και τόσο πολύ κόσμιες και δεν ήταν και δεοντολογικά σε καθαρώς λειτουργούς υγείας- νομίζω  ότι μπορεί να τύχει στο χρονικό διάστημα, που θα κυλήσει, μιας θεραπείας και υπό τη μορφή βαλσάμου να λειτουργήσει όλη αυτή η εικόνα, που έχει εγχαραχθεί στο μυαλό μας.
      Εμείς δεν επιτρέπουμε διαφορετική μεταχείριση, και το ξέρετε πολύ καλά, μεταξύ βορρά και νότου. Δεν απεκλείσθη, δηλαδή, από τη σύγχρονη τεχνολογία, τη σύγχρονη τεχνική μέθοδο ΝΑΤ η βόρεια Ελλάδα από τη νότια Ελλάδα. 
      Θα σας πω και κάτι άλλο, κύριε Βενιζέλο. Δεν υπήρξε τεχνογνωσία στη συγκεκριμένη μέθοδο, με αποτέλεσμα να πάει λίγο πίσω η όλη διαδικασία μιας καινούργιας τεχνικής, να υιοθετεί από τα συγκεκριμένα κέντρα, κάτι το οποίο επετεύχθη και ξεκίνησε. 
      Θέλετε να υιοθετήσετε την άποψη ότι δειλά-δειλά ξεκίνησε στο Νοσοκομείο ΑΧΕΠΑ; Ξεκίνησε όμως. Νομίζω ότι κανείς δεν το αμφισβητεί, κανείς δεν έχει αντίθετη άποψη ότι ξεκίνησε εκπαιδευτικά, πιλοτικά για να μπει μια καινούργια τεχνική, σύγχρονη, μια τεχνική μοντέρνα, που είναι υψηλής πιστότητας, ώστε να ολοκληρωθεί σε μια εξέταση ρουτίνας. 
      Σε ό,τι αφορά το κράτος, είπατε ότι το κράτος πρέπει να διασφαλίζει ακριβώς τη δυνατότητα των καλυτέρων προοπτικών και συνθηκών στην αιμοδοσία. Ναι, είναι υποχρεωμένο το κράτος. Είμαστε υποχρεωμένοι. Όπως αντιλαμβάνεστε όμως, το κράτος, η κυβέρνηση και η οποιαδήποτε νομοθεσία δεν μπορεί να ποδηγετεί ή να χειραγωγεί ενδεχομένως έξεις και τρόπους του ζην, που έχουν ορισμένοι σε συμπεριφορές, που θέτουν εν κινδύνω εαυτούς, με αποτέλεσμα να είναι και να εμπίπτουν μέσα στο ιολογικό σιωπηλό παράθυρο. 
      Οι τεχνικές δίνουν δυνατότητες ένα παράθυρο δίφυλλο να το κάνουν μονόφυλλο, να το πω έτσι πιο απλά για να γίνω και κατανοητός, όχι, όμως, ότι θα το κλείσουν ερμητικά και αύριο δεν θα  υπάρξει κανένας κίνδυνος όχι  μόνο για τον  ιό του HIV ή της ηπατίτιδας Β και C, αλλά και από άλλα λοιμώδη νοσήματα, όπως η σύφιλη, ο μελιταίος πυρετός και τόσα άλλα νοσήματα που μπορούν να μεταδοθούν.
      Υπάρχει κρίση στις αιμοδοσίες και έχουμε και εμείς κρίση στην πατρίδα μας. Και αυτό γιατί; Γιατί, μην ξεχνάτε ότι έχουμε ένα μεγάλο ποσοστό μετακινουμένων πληθυσμών, που ξεπερνούν τις κάποιες εκατοντάδες χιλιάδες, για τους οποίους επιδημιολογικά δεν έχουμε πληροφόρηση, δεν μπορούμε να τους ελέγξουμε απόλυτα, γι’ αυτό κιόλας πρέπει η επιτήρησή μας ακριβώς με αυτήν τη μέθοδο ΝΑΤ να είναι σε τέτοιο επίπεδο, παρά το μεγάλο κόστος που υπάρχει, για να μπορούμε διασφαλίσουμε όλο τον πληθυσμό, το δικό μας, όπως παράλληλα και όλον τον ευρωπαϊκό πληθυσμό. 
Διότι, όπως καταλαβαίνετε, πολλοί διακινούνται, μετακινούνται και έχουν ανάγκη κάποια στιγμή μιας μονάδας αίματος, εάν χρειαστεί. 
	Να πω και κάτι προς ενημέρωσή σας, μια που επεσαν οι τόνοι, καίτοι ο κ. Σκουλάκης ήθελε να «σηκώσει» ψηλά το έμβλημα της επανάστασής του.
	ΕΜΜΑΝΟΥΗΛ ΣΚΟΥΛΑΚΗΣ: Ποιο έμβλημα, κύριε Υπουργέ;
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όταν ταξιδεύουν πάρα πολλοί από τα εμιράτα στην κεντρώα Αφρική, λόγω ακριβώς του μεγάλου ποσοστού των οροθετικών υπάρχουν ιδιωτικές τράπεζες αίματος, που τις έχουν μαζί τους στα αεροπλάνα, που κάνουν τα ταξίδια, είτε αναψυχής είτε για οποιεσδήποτε άλλες επαφές και σχέσεις. 
	Αναφερθήκατε επίσης για το ΚΕ.ΕΛ.Π.Ν.Ο. και είπατε για τους διορισμούς, για εκατόν εξήντα τέσσερα άτομα. Δεν ξέρω αν είναι εκατόν εξήντα τέσσερα άτομα ή αν είναι λιγότερος ο αριθμός, αλλά δεν παίζει κανένα ρόλο. Δεν θα αντιδικήσουμε εδώ για τον αριθμό, απλώς και μόνο θα σχολιάσουμε αυτό που είπατε για το πού είναι αυτοί.
	ΕΜΜΑΝΟΥΗΛ ΣΚΟΥΛΑΚΗΣ: Ρωτήστε τους συναδέλφους, εάν κατάλαβαν.
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Βεβαίως αυτοί, όπως ξέρετε, κύριε Σκουλάκη, κάπου εργάζονται, κάπου απασχολούνται, κάπου προσφέρουν υπηρεσίες και η αναγκαιότητα, η οποία υπήρξε στους διορισμούς αυτούς ήταν και εν όψει της γρίπης των πουλερικών αλλά ήταν και λόγω ακριβώς –παρατηρήθηκε και το διαπιστώσαμε και σήμερα σχολιάστηκε- του αυξημένου ποσοστού των οροθετικών, που παρατηρείται στον τόπο μας. Αυτοί, λοιπόν, προσφέρουν τις υπηρεσίες τους στην Κεντρική Υπηρεσία του ΚΕ.ΕΛ.Π.ΝΟ., στα εργαστήρια, τα οποία υπάρχουν και στα κέντρα αναφοράς. Διότι δεν είναι μόνο σε επίπεδο επιστημονικού προσωπικού –επειδή έγινε το σχόλιο ότι διοικητικό είναι το μεγαλύτερο ποσοστό του προσωπικού αυτού, που προσελήφθη- αλλά είναι ακριβώς στην υποστήριξη των μονάδων αυτών, για να μπορέσει απρόσκοπτα να λειτουργήσει ένα τέτοιο κέντρο που, όπως αντιλαμβάνεστε, αποτελεί τη συνέχεια των μεγάλων ευρωπαϊκών κέντρων πάνω στα λοιμώδη νοσήματα. 
	Έγινε ένα σχόλιο ότι την τελευταία διετία έγιναν τόσες πολλές μετατάξεις, που έχουν θέσει σε μεγάλο κίνδυνο το σύστημα, με αποτέλεσμα πάρα πολλές, κυρίως της νοσηλευτικής υπηρεσίας, νοσηλεύτριες, να κάνουν μετατάξεις. Έφυγε ο κ. Νασιώκας -διότι ο κ. Νασιώκας έκανε την αναφορά αυτή- αλλά θα ήθελα να σχολιάσω ότι  τα ποσοστά, τα οποία εμείς βρήκαμε στο Υπουργείο από μετατάξεις την τελευταία διετία ήσαν σε τέτοιο νούμερο που, για να καταλάβετε,  θα σας πω μόνο για το «Κρατικό Πειραιώς» ότι ήσαν σαράντα πέντε άτομα και στο «Αττικό Νοσοκομείο» τριάντα πέντε άτομα ήσαν σε αλλότριες υπηρεσίες και ουκ έστιν αριθμός για άλλα νοσοκομεία. 
      Για το θέμα το οποίο σχολιάστηκε, με τις δύο εταιρείες -και έγινε και αναφορά μάλιστα στα ονόματα των εταιρειών, στη «KAIRON» και τη «ROCHE» που έχουν αναπτύξει την τεχνογνωσία και τεχνολογία- όπως σας είπα, κύριε Σκουλάκη, η σύμβαση θα έρθει εδώ. Από τη Βουλή θα περάσει.
	ΕΜΜΑΝΟΥΗΛ ΣΚΟΥΛΑΚΗΣ: Πότε, κύριε Υπουργέ;
	ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εντός των ημερών θα περάσει από τη Βουλή, για να δώσετε κι εσείς ακριβώς το στίγμα και να δούμε τη θέση σας, που δεν νομίζω ότι θα είναι άλλη ει μη μόνον αυτή του να γίνεται η εξέταση αυτή, η PCR NAT. Και βεβαίως διεθνής διαγωνισμός θα είναι αυτός, που θα υπάρξει, για να δούμε ποιες τέλος πάντων εταιρείες θα αναλάβουν όλη αυτήν την τεχνική.
      Η Ελλάδα ακαριαία προχώρησε σε κάτι που τα άλλα κράτη είχαν μεγάλη επιβράδυνση. Και σας είπα τους λόγους γιατί παρουσιάστηκε η καθυστέρηση αυτή. Άρα, λοιπόν, εμείς χρησιμοποιούμε τη συμπυκνωμένη τεχνολογία, τεχνογνωσία, που υπάρχει ήδη τώρα. Αυτήν τη στιγμή τα υψηλής τεχνολογίας μηχανήματα, τα οποία υπάρχουν, έχουν απεριόριστες δυνατότητες. Χιλιάδες ασκούς αίματος μπορούν να τους πιστοποιήσουν, ακριβώς με την τεχνική αυτή. Γι’ αυτό κιόλας είμαστε σ’ αυτό ακριβώς το σημείο, να σας πούμε –επειδή θέλετε και ημερομηνίες- ότι πιστεύουμε πως στις 31 Ιουλίου θα έχουμε ολοκληρώσει στο μεγαλύτερο ποσοστό την εξέταση αυτή, κάτι που δεν μπορούσε να γίνει όλα αυτά τα χρόνια που πέρασαν. Σας είπα για την Αγγλία, σας είπα για τη Γαλλία. 
      Πρέπει να ξέρετε ότι με βάση το επιδημιολογικό μοντέλο σε ό,τι αφορά τη συχνότητα της ηπατίτιδας Β και C για τα μεσογειακά κράτη –Ελλάδα, Ιταλία, Ισπανία και Πορτογαλία- είμαστε στον ίδιο παρανομαστή. Η διαφορά μας είναι όσον αφορά την ηπατίτιδα C που βλέπει κάποιος, κατά ανεξήγητη επιδημιολογική προσέγγιση, τη διαφορά που υπάρχει με τα σκανδιναβικά κράτη. Το λέω αυτό, διότι σχολιάστηκε ότι δεν υπάρχει έλεγχος αυτήν τη στιγμή και στο επίπεδο της ηπατίτιδας Β και C, κάτι που η PCR, η μοριακή αυτή εξέταση, εδώ και πολλά χρόνια γινόταν στα κέντρα αιμοδοσίας μας και διασφάλιζε κατ’ αυτόν τον τρόπο όλους τους μεταγγιζομένους.
      Θα υπάρξει και τριτολογία, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Μάλιστα, κύριε Υπουργέ, θα κλείσετε με την τριτολογία σας.
      Ορίστε, κύριε Βενιζέλο, έχετε το λόγο για οκτώ λεπτά.
      ΕΥΑΓΓΕΛΟΣ ΒΕΝΙΖΕΛΟΣ: Ο μεν Κοινοβουλευτικός Εκπρόσωπος της Νέας Δημοκρατίας, λόγω ειδικότητας, είναι προφανές ότι δεν παρακολούθησε τις ομιλίες των συναδέλφων, που είναι γιατροί, αλλά μόνο τη δική μου, λόγω αγάπης και σεβασμού. Αν παρακολουθούσε τα όσα είπαν οι γιατροί συνάδελφοι, θα καταλάβαινε πόσο σκληρή και σε βάθος ήταν η κριτική τους. Πήρα ένα δείγμα από τη δευτερολογία του κ. Σκουλάκη.
      Ο κύριος Υφυπουργός καταβάλλει πράγματι μία φιλότιμη προσπάθεια να καλύψει τα κενά και της προηγούμενης και της σημερινής πολιτικής ηγεσίας του Υπουργείου του. Είναι ένα είδος αμνού που αίρει τας αμαρτίας των δύο ηγεσιών, διότι βεβαίως έχει πλήρη συνείδηση των προβλημάτων, ως γιατρός και ως πανεπιστημιακός δάσκαλος. 
      Εδώ, κύριε Υπουργέ, πρέπει να σας πω ότι τα πράγματα είναι πάρα πολύ απλά. Υπάρχει κατ’ αρχάς ένα τεράστιο πρόβλημα κοινοβουλευτικής τάξης και ευθύνης. 
      Τους τελευταίους μήνες, κατά την παρούσα σύνοδο, έγιναν στην Ολομέλεια της Βουλής δύο μεγάλες συζητήσεις γύρω από θέματα που αφορούσαν την αιμοδοσία άμεσα ή έμμεσα. Συζητήθηκε το σχέδιο νόμου –τώρα είναι νόμος του κράτους- για την οργάνωση του συστήματος αιμοδοσίας και συζητήθηκε και επερώτηση του ΠΑ.ΣΟ.Κ. για το AIDS, που μας οδηγεί σε πολύ μεγάλο βαθμό στο πρόβλημα της αιμοδοσίας. 
      Και στις δύο αυτές συζητήσεις ήταν παρών ο τότε Υπουργός,  κ. Νικήτας Κακλαμάνης. Και στις δύο αυτές συζητήσεις ωραιοποίησε τα πράγματα, τα καλλώπισε. Δεν αναφέρθηκε σε τίποτε απ’ αυτά, στα οποία αναγκάζεστε να αναφερθείτε σήμερα. Παρά τις προκλήσεις, που δέχθηκε από την Αντιπολίτευση, δεν εμφάνισε σχέδιο, δεν εμφάνισε χρονοδιάγραμμα και τότε δεν ξέραμε κι εμείς το βάθος του προβλήματος, το μέγεθος της αδράνειας, τον όγκο της παράλειψης που ξέσπασε σε βάρος αθώων θυμάτων, που μολύνθηκαν επειδή το κράτος, δηλαδή η Κυβέρνησή σας, δεν έκανε καλά τη δουλειά του.
      Γιατί η Βουλή παρέμεινε στο δικό της «σκοτεινό παράθυρο»; Γιατί δεν ενημερώθηκε για όλα αυτά τα προβλήματα; Μήπως δεν ξέρατε ότι σε όλη την Ευρώπη εφαρμόζεται πλέον η μέθοδος ΝΑΤ; Μήπως τότε δεν ξέρατε ότι τα οκτώ κέντρα, οκτώ τα βρήκατε, οκτώ τα αφήσατε, και τρέχετε τώρα να ανοίξετε ένα, συμβολικά, για λόγους εντυπωσιασμού, στο «ΑΧΕΠΑ», ώστε να καλυφθεί και το δραματικό κενό της Θεσσαλονίκης, όπου το δεύτερο πληθυσμιακό κέντρο της χώρας με μεγάλα νοσοκομεία, με το μεγαλύτερο νοσοκομείο της χώρας, το «Ιπποκράτειο» της Θεσσαλονίκης, δεν έχει τη μέθοδο αυτή; 
      Είναι δυνατό να λέμε ότι δεν υπήρχε τεχνογνωσία; Δεν υπάρχει διαρκής εκπαίδευση, δεν υπάρχει επιτροπή εκπαίδευσης και μετεκπαίδευσης του ΚΕ.Σ.Υ.; Δεν έπρεπε είκοσι γιατροί να έχουν εκπαιδευτεί  για τη διενέργεια αυτής της εξέτασης; Δεν υπάρχουν πανεπιστημιακές κλινικές; Δεν υπάρχουν πανεπιστημιακοί καθηγητές να βοηθήσουν; Υπάρχουν. 
      Τι δεν υπήρχε; Δεν υπήρχε πίστη στο θέμα αυτό, δεν υπήρχε αίσθηση κινδύνου σε μία κοινωνία, που είναι κοινωνία της διακινδύνευσης στη δική μας εποχή. Βεβαίως δεν υπήρχε σεβασμός σ’ αυτό που βρέθηκε, διότι αν η Κυβέρνησή σας είχε συνειδητοποιήσει ότι παρέλαβε ένα σχέδιο εν εξελίξει με οκτώ κέντρα ελέγχου, έπρεπε να τα σεβαστεί αυτά και να προχωρήσει και να προσθέσει άλλα δύο, τρία, τέσσερα και τότε θα είχαν γίνει τα βήματα αυτά. 
      Αλλά φάγατε δύο χρόνια μέσα στην τραγική και αδιέξοδη λογική της διπλής κυβέρνησης της χώρας: Η Κυβέρνηση η δική σας η οποία κυβερνά ανευθύνως και η ανάμνηση της σκιώδους κυβερνήσεως του ΠΑ.ΣΟ.Κ. που αναδέχεται την ευθύνη και για όσα συμβαίνουν επί της δικής σας περιόδου. Ευτυχώς, αυτό από ένα σημείο και μετά εξατμίστηκε, έπαψε να ισχύει. Στο μεταξύ, όμως, πέρασε ο χρόνος. Στο μεταξύ χάθηκαν ζωές. Στον Πύργο είχαμε ένα περιστατικό και σε πολλές άλλες περιπτώσεις σας  βλέπω να βγαίνετε στην τηλεόραση και να δίνετε λύση τηλεοπτική σε σχέση με τις μονάδες εντατικής θεραπείας, το κοριτσάκι, τον ηλικιωμένο, τον αιμοδότη, ο οποίος και αυτός είναι θύμα της κατάστασης κλπ.. Αντιλαμβάνεστε, λοιπόν, ότι εδώ υπάρχει ευθύνη και δεν έχετε εσείς το βάρος να έρθετε στη Βουλή και να ζητήσετε συγγνώμη από την κοινωνία και από τις οικογένειες των θυμάτων, αλλά πρέπει κάποιος να το κάνει εκ μέρους της Κυβέρνησης! 
      Αυτό που εσείς οφείλετε και μπορείτε και υποχρεούσθε να κάνετε, είναι να μας παρουσιάσετε ένα σχέδιο και ένα χρονοδιάγραμμα. Εντάξει, τραβάμε μια γραμμή, υπάρχει μια τεράστια ευθύνη, η ευθύνη καταλογίζεται και όταν δεν υπάρχει άλλος τρόπος, καταλογίζεται εκλογικά η ευθύνη αυτή. ‘Όμως, δεν άκουσα σήμερα ούτε σχεδιασμό ούτε χρονοδιάγραμμα ούτε δέσμευση ούτε στάδια εφαρμογής. Θα φέρετε μια σύμβαση στη Βουλή. Μα, δεν έρχονται ξαφνικά οι συμβάσεις στη Βουλή. Οι συμβάσεις κυρώνονται στη Βουλή, για να κυρωθούν, όμως, πρέπει να προκηρυχθεί διαγωνισμός, να διενεργηθεί, να κατακυρωθεί, να υπογραφεί η σύμβαση και να έρθει μετά για κύρωση. Θέλετε να κάνετε και  απευθείας αναθέσεις; Κάντε απευθείας αναθέσεις, αλλά συνομολογήστε ότι ήταν σωστές οι ενέργειες που έγιναν σε σχέση με τα οκτώ κέντρα ελέγχου και άρα, κατηγορείστε και επαναφέρετε στην τάξη το Διοικητή και τον Αναπληρωτή Διοικητή του Νοσοκομείου «Γεννηματάς». 
      Και να σας πω και κάτι άλλο; Ελέγχετε το χώρο σας; Υπάρχει εποπτεία, υπάρχει ενότητα λόγου; Υπήρχαν οκτώ κέντρα και τα οκτώ εφάρμοζαν την ίδια τεχνολογία και την ίδια μέθοδο. Γιατί έπρεπε στο μεγαλύτερο νοσοκομείο της Αθήνας –σίγουρα από πλευράς αιματολογικής και αιμοδοσίας το πρώτο- που διακινεί πάρα πολλές μονάδες αίματος, το Νοσοκομείο «Γεννηματάς», να έχουμε αυτήν τη μεταχείριση των ειδικών επιστημόνων και της διευθύντριας, ενώ στα άλλα επτά κέντρα δεν υπήρχαν αντιρρήσεις για την ανανέωση των αντιδραστηρίων αυτών; Γιατί; Πώς δικαιολογείται αυτό; Από πού έλαβαν το σήμα αυτοί οι κύριοι, ότι πρέπει να σταματήσουν την εφαρμογή της μεθόδου; Μήπως ήταν πειραματικό αυτό που έγινε; Μήπως εάν εκάμπτετο η κ. Πολίτη, το σκληρό καρύδι της αιμοδοσίας, θα είχαμε σταματήσει τη μέθοδο αυτή και στα άλλα επτά κέντρα ελέγχου για λόγους κόστους, γιατί θα έπρεπε να αποδείξετε ότι το σπάταλο κράτος του ΠΑ.ΣΟ.Κ. πρέπει να αντικατασταθεί από το νοικοκυρεμένο και ορθολογικό κράτος, το επανιδρυμένο της Νέας Δημοκρατίας; 
      Και τώρα φυσικά πηγαίνετε στο άλλο άκρο, να κάνουμε παντού κέντρα, να προχωρήσουμε στις προμήθειες και δεν πειράζει να δώσουμε και 30.000.000 βεβαίως εδώ το χρόνο, που πράγματι δεν πειράζει. Επιβάλλεται, γιατί έχουμε εξακόσιες είκοσι χιλιάδες μονάδες αίματος. Με οικονομίες κλίμακος, περίπου 30 ευρώ το κόστος της κάθε εξέτασης, είναι πολύ λιγότερο και από 30.000.000 ευρώ. Είναι περίπου 20 εκατομμύρια ευρώ, αν θέλουμε να είμαστε οργανωμένοι και ορθολογικοί στις συμπεριφορές μας. 
      Εγώ πιστεύω, λοιπόν, πως είναι πολύ βαθύτερο το πρόβλημα. Εγώ πιστεύω ότι είχατε σχέδιο να διακόψετε την εξέταση παντού και αρχίσατε να το δοκιμάζετε αυτό από το Γενικό Κρατικό «Γεννηματάς». Και τώρα βεβαίως που έχετε συνειδητοποιήσει την ευθύνη και το πρόβλημα, τώρα τουλάχιστον πείτε μας, αλλά με συγκεκριμένο και υπεύθυνο τρόπο, τι θα γίνει, πότε θα γίνει και πώς θα ελεγχθεί. Έχετε εναλλάξ το περιθώριο με την τριτολογία σας, κάντε το τώρα. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μου κάνει εντύπωση, κύριε Βενιζέλο,  που δεν γίνομαι πιστευτός, αλλά τέλος πάντων αυτή είναι και η θέση η δική σας, να επιχειρηματολογείτε κατ’ αυτόν τον τρόπο. 
      Σας είπαμε και πάλι ότι η μέθοδος αυτή δεν ήταν μια τακτική που εφηρμόσθη από το Διοικητή του Νοσοκομείου «Γεννηματάς», για να κλιμακωθεί η διακοπή. Αυτό νομίζω ότι ξεπερνά την οποιαδήποτε λογική σχέση όσον αφορά την εκτίμηση αυτών των δεδομένων. 
      Υπήρξε ένας διοικητικός έλεγχος. Νομίζω ότι κι εσείς δεν θα έχετε την αντίθετη άποψη, να γίνει ένας έλεγχος, για να δει κανείς το ύψος της δαπάνης. Όμως, δεν υπήρξε διακοπή της εξετάσεως αυτής, όπως δεν υπήρξε διακοπή και στα άλλα κέντρα που γινόταν, σ’ αυτό το ποσοστό του 20%.
      ΕΜΜΑΝΟΥΗΛ ΣΚΟΥΛΑΚΗΣ: Διεκόπη για πενήντα οκτώ ημέρες!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μην επιδεικνύετε το χαρτί. Σας είπα ότι στις 23.1.2006 υπήρχε. Ρωτήστε την κα Πολίτη. Εφόσον συνδέεστε τόσο πολύ με την κα Πολίτη, ρωτήστε την ακριβώς και θα σας τα πει. Δεν χρειάζεται τώρα να μου δείχνετε τα έγγραφα, γιατί τα έγγραφα τα έχουμε κι εμείς. Και ξέρετε πολύ καλά, κύριε Σκουλάκη, πώς μιλάμε.
      ΕΜΜΑΝΟΥΗΛ ΣΚΟΥΛΑΚΗΣ: Δύο χιλιάδες μονάδες έφυγαν χωρίς ΝΑΤ.
      ΠΡΟΕΔΡΕΥΩΝ (Ιωάννης Τραγάκης): Παρακαλώ πολύ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το θέμα αυτό έχει τελειώσει, λέγοντας ότι η μέθοδος αυτή πλέον κλιμακώνεται στα κέντρα ελέγχου, τα οποία είναι εννέα αυτήν τη στιγμή και πιθανόν αύριο να μειωθεί και ο αριθμός τους.
      Σας είπα και πάλι ότι, επιστημονικά, διεθνώς τα κέντρα αυτά είναι σε πολύ μικρό αριθμό, διότι είναι πολύ διαφορετική η αποστολή τους. Φαίνεται ότι δεν θέλετε να το καταλάβετε αυτό, κύριε Σκουλάκη, …
      ΕΜΜΑΝΟΥΗΛ ΣΚΟΥΛΑΚΗΣ: Η εγκύκλιος του Υπουργού λέει δεκατέσσερα!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …διότι δεν μπορώ να σας δώσω αυτήν τη στιγμή κάποιο μάθημα αιμοδοσίας. Κι εμείς τα διαβάσαμε και ασχοληθήκαμε.
      ΕΜΜΑΝΟΥΗΛ ΣΚΟΥΛΑΚΗΣ: Μα, σοβαρολογείτε; 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ασχοληθείτε λοιπόν, κύριε Σκουλάκη. Εννέα είναι τα κέντρα.
      ΕΜΜΑΝΟΥΗΛ ΣΚΟΥΛΑΚΗΣ: Τι είναι αυτά που λέτε; Έχω εγκύκλιο του Υπουργού, που λέει για δεκατέσσερα κέντρα! Τι είναι αυτά;
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, ηρεμήστε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Υπάρχει αυτή η εγκύκλιος που έχετε, κύριε Σκουλάκη, που είναι με ημερομηνία 23 ή 25 Μαρτίου.
      ΕΜΜΑΝΟΥΗΛ ΣΚΟΥΛΑΚΗΣ: Δεν υπάρχει ανακλητικό έγγραφο!
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Μη διακόπτετε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Υπάρχει άλλο έγγραφο και καινούργια εγκύκλιος, που αναφέρει συγκεκριμένα: Αλεξανδρούπολη, Θεσσαλονίκη - «ΑΧΕΠΑ», Λάρισα, Ιωάννινα, Πάτρα, Κόρινθο, Ε.ΚΕ.Α., «Λαϊκό», «Βενιζέλειο».
      ΧΡΗΣΤΟΣ ΖΩΗΣ: Δεν έχει ενημερωθεί ο κύριος συνάδελφος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ακριβώς. Αυτά υπάρχουν.
      Σας είπα και πάλι ότι αν δεν θέλετε να πιστέψετε στην τεχνική αυτή, τουλάχιστον ασχοληθείτε λιγάκι, διαβάστε την για να δείτε τι γίνεται, πώς γίνεται και διεθνώς και μετά να μας πείτε.
      Εμείς σας την αναφέραμε και δώσαμε και ημερομηνίες και σας είπαμε ότι κλιμακώνεται η εξέταση αυτή, ώστε να γίνεται σε όλους τους ασκούς αίματος που υπάρχουν και το ξέρετε πολύ καλά.
      ΕΜΜΑΝΟΥΗΛ ΣΚΟΥΛΑΚΗΣ: Τα κάναμε, κύριε Υπουργέ και επιτυχώς επί έξι χρόνια. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν μπαίνουμε στη λογική του ποια εταιρεία ήταν, τι είναι. Διεθνώς είναι ή δύο ή τρεις εταιρείες. Αυτό δεν είναι θέμα ούτε δικό σας ούτε δικό μας. Είναι θέμα ακριβώς των διαφανών διαδικασιών που θα υπάρξουν, για να γίνει όλη αυτή η εξέταση, όπως γίνεται και διεθνώς. Δεν μπορώ να καταλάβω την εμμονή σας, το ότι ισχυρίζεστε ότι αυτή η εξέταση δεν θα γίνεται. 
      Σας πληροφορούμε και πάλι ότι αυτή η εξέταση έχει κλιμακωθεί. Δεν παίζει ρόλο το κόστος. Δεν ασχολούμεθα με το κόστος. Συγκινούμαστε και μόνο από ενδεχόμενα θύματα που μπορεί να υπάρξουν και γι’ αυτό θέλουμε να κλείσουμε αυτό το ιολογικό παράθυρο. Δεν μπορεί συνέχεια να μας μιλάτε για το AIDS.
      Ακούστε, κύριοι συνάδελφοι, επειδή είπατε πολλά για το AIDS: Γιατί έχει αυξηθεί η συχνότητα αυτήν τη στιγμή και το ποσοστό των οροθετικών; 
      ΕΜΜΑΝΟΥΗΛ ΣΚΟΥΛΑΚΗΣ: Γιατί χαλάρωσαν τα μέτρα.
      ΧΡΗΣΤΟΣ ΖΩΗΣ: Γιατί έχουμε αυξημένη κοινωνικότητα!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και να μιλήσουμε και κάπως επιστημονικά. Ωραία, μιλάμε κοινοβουλευτικά και δίνουμε τους κομματικούς τόνους, αλλά θα πρέπει να καταλάβουμε και ορισμένα πράγματα. 
      ΠΡΟΕΔΡΕΥΩΝ (Ιωάννης Τραγάκης): Αν κάνετε ιατρικό συμβούλιο, να μας ειδοποιήσετε να φύγουμε μερικοί από εδώ. Οι περισσότεροι εδώ είναι γιατροί!
      ΕΜΜΑΝΟΥΗΛ ΣΚΟΥΛΑΚΗΣ: Δυο χρόνια δεν υπήρξε ούτε ένα σποτ!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πρέπει να δώσουμε, κύριε Πρόεδρε και την αίσθηση στο κοινό που μας ακούει…
      ΠΡΟΕΔΡΕΥΩΝ (Ιωάννης Τραγάκης): Βεβαίως, βεβαίως.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …ότι δεν πρέπει να υπάρχει χαλαρότητα, αλλά η χαλαρότητα υπήρξε όχι από αυτό το οποίο σχολιάζουμε, ότι δηλαδή δεν υπήρξαν διαφημιστικές καμπάνιες και δεν υπήρξε ενημέρωση του κοινού. Αυτό θέλετε να το υιοθετήσω και να το παραδεχθώ.
      Υπήρξε στον κόσμο πλέον μια εμπέδωση, ότι τα φάρμακα τα οποία έχει η σύγχρονη φαρέτρα μας, τα αντιρετροϊκά, δίνουν προσδόκιμο επιβίωσης πολύ μεγαλύτερο απ’ αυτό που είχαμε παλιά. Κι εμείς ξέρουμε πολύ καλά τους αρρώστους, τότε που τους χάναμε τον ένα μετά τον άλλο και ιδιαίτερα τους πολυμεταγγγιζομένους εκείνης της περιόδου, τους αιμορροφιλικούς, τα τριακόσια δεκαπέντε άτομα τα οποία είχαμε.
Μην ξεχνάτε ότι έχουμε ένα μεγάλο κύμα μετακινουμένου πληθυσμού και δη πληθυσμού που κινείται με μεγάλη συχνότητα. Και δεν θέλω να κάνω σχόλιο από πού και πώς, από ποιες χώρες και σε τι φύλο ανήκουν. 
      Αυτά τα στοιχεία τα έχει μελετήσει το ΚΕ.ΕΛ.Π.Ν.Ο. και έχει βρει ακριβώς αυτό το επιδημιολογικό προφίλ που υπάρχει στη χώρα μας. Και δεν είναι μόνο η Ελλάδα, αλλά και σε άλλες χώρες έχει παρατηρηθεί την τελευταία πενταετία μία έξαρση, η οποία οφείλεται κυρίως στους μετακινούμενους πληθυσμούς. Αυτό, λοιπόν, αποτελεί ένα σοβαρό στοιχείο. 
      Εδώ θα πρέπει η πολιτεία και όλοι μας να κάνουμε την επανάστασή μας, επανάσταση που να είναι σε επίπεδο ενημέρωσης ειδικά των νέων μας, αλλά και όλων των υπολοίπων, όσον αφορά συμπεριφορές και τρόπους του ζην. Εδώ, νομοθετικά, δεν μπορεί να μπει κανείς στη λογική του πώς θα συμπεριφερθεί ο καθένας και τι θα κάνει. Και εδώ ακριβώς είναι το μεγάλο θέμα του εθελοντή αιμοδότη, που πηγαίνει για αιμοδοσία: Να ξέρει υπό ποιες προϋποθέσεις πηγαίνει και να έχει και αυτός την αίσθηση ότι εκείνη τη στιγμή προσφέρει. 
      Δεν μπορεί η πολιτεία να τον ελέγξει ούτε με τον εισαγγελέα αύριο, αν αποδειχτεί ότι ήταν οροθετικός σ’ ένα «σιωπηλό ιολογικό παράθυρο». Όπως έχετε δει, στις αιμοδοσίες υπάρχουν και τα ψιλά γράμματα. Είναι όπως τα ψιλά γράμματα στα ασφαλιστήρια συμβόλαια. Θα πρέπει να γίνονται υπό διαφορετικές συνθήκες ενός κατάλληλου χώρου, όπου ο γιατρός εκεί ως εξομολογητής παίρνει το ιστορικό του αιμοδότη και βεβαίως από το ιστορικό, ανάλογα με το αν είναι σ’ ένα high risk group, του λέει ότι «Δεν θα δώσεις αίμα σήμερα, άσε, θα σε δούμε σε μία άλλη αιμοδοσία που πρόκειται να γίνει». 
      Κύριε συνάδελφε, υπάρχουν ή δεν υπάρχουν πολλά τυχαία περιστατικά που έχουν αποκαλυφθεί από τις αιμοδοσίες, όταν κάποιος έχει την εθελοντική διάθεση να δώσει αίμα; Πολλά τέτοια περιστατικά έχουν βρεθεί και έχουν κληθεί από τις αιμοδοσίες για την περαιτέρω αγωγή. 
      Το κίνημα το δικό μας πρέπει να είναι συνεχές και να υπάρχει μια επαγρύπνηση πάνω στον εθελοντισμό, για να καλύψουμε τις ανάγκες της πατρίδας μας. Όπως το πετύχαμε το 2004, μπορούμε να το πετύχουμε και τώρα. Άρα, χρειαζόμαστε μία πολύ καλή αγωγή. Πρέπει να καταλάβουμε όλοι ότι μπορούμε να δώσουμε πέντε λεπτά από τη ζωή μας, γιατί θα σώσουμε μια ζωή. 
      Όσον αφορά δε το επίμαχο θέμα της επερωτήσεως, ασχέτως εάν μετεβλήθη και προσωποποιήθηκε μεταξύ Διοικητού και Διευθύντριας του Νοσοκομείου «Γεννηματάς», σας λέω και πάλι ότι η τεχνική αυτή πλέον θα είναι μια κατάκτηση του ελληνικού λαού. Θα είναι μια υπόθεση, η οποία θα ολοκληρωθεί –κάτι που έπρεπε να είχε αρχίσει και δεν άρχισε- ...
      ΕΜΜΑΝΟΥΗΛ ΣΚΟΥΛΑΚΗΣ: Μα, εμείς την εφαρμόζαμε τρία χρόνια. Τι κατάκτηση; Τώρα την εφαρμόζουμε;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εδώ θα είμαστε, κύριε Σκουλάκη, μετά από τρεις μήνες για να δείτε ακριβώς τα αποτελέσματα των κέντρων, ώστε να σταματήσει πλέον αυτή η συνεχής αμφισβήτηση πάνω στις πολιτικές τις οποίες εμείς έχουμε χαράξει. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Βενιζέλο, έχετε το λόγο για ένα λεπτό. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, δύο πράγματα θα πω μόνο για να καταγραφούν και στα Πρακτικά της Βουλής. 
      Η μέθοδος ΝΑΤ διεκόπη στο Νοσοκομείο «Γεννηματάς» και διέφυγαν του ελέγχου τουλάχιστον δύο χιλιάδες μονάδες αίματος, με βάση τα στοιχεία που έχει η Υπηρεσία Αιμοδοσίας του ίδιου του Νοσοκομείου. 
      Δεύτερον, όπως προκύπτει από απάντηση -σε ερώτηση Βουλευτών του ΠΑ.ΣΟ.Κ.- του ίδιου του τέως Υπουργού Υγείας, του κ. Κακλαμάνη, από τους προσληφθέντες συμβασιούχους στο ΚΕ.ΕΛ.Π.Ν.Ο., είχαμε οκτώ μόνο γιατρούς, τρία άτομα βοηθητικό προσωπικό και εκατόν πενήντα τρεις διοικητικούς υπαλλήλους.
      Άρα, όταν ο κ. Σκουλάκης και οι άλλοι συνάδελφοί μου αναφέρονται σε προσλήψεις υπερβολικού αριθμού διοικητικών υπαλλήλων στο Κ.Ε.Ε.Λ. με τη διαδικασία την αδιαφανή αυτών των συμβάσεων εν έτει 2005, γνωρίζουν πολύ καλά τι λένε και αναφέρονται στο διοικητικό προσωπικό. Ρωτάω τον κύριο Υφυπουργό, όχι αν αυτοί υπάρχουν και κάπου προσφέρουν υπηρεσίες, αλλά εάν ήταν νόμιμοι οι διορισμοί. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σ’ ένα νομικό πρόσωπο ιδιωτικού δικαίου, δεν θα μπορούσαν να υπάρξουν παράνομοι διορισμοί. Όπως ξέρετε, ένα νομικό πρόσωπο ιδιωτικού δικαίου …
      ΕΥΑΓΓΕΛΟΣ ΒΕΝΙΖΕΛΟΣ: Δημόσιο νομικό πρόσωπο ιδιωτικού δικαίου, υπαγόμενο στο Α.Σ.Ε.Π.. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … λειτουργεί μ’ αυτούς τους κανόνες, που ορίζονται από το διοικητικό συμβούλιο και από το καταστατικό του.
      Και μην ξεχνάτε, επειδή σήμερα μιλάτε συνέχεια για το Κ.Ε.Ε.Λ., για το ΚΕ.ΕΛ.Π.ΝΟ. και για παράνομους διορισμούς, οι παράνομοι διορισμοί ποιοι είναι; Μπήκαν από τα παράθυρα, δηλαδή, αυτοί οι άνθρωποι; Και κάνετε σχόλιο ότι ήταν οκτώ γιατροί, τρεις νοσηλεύτριες και οι υπόλοιποι ήταν διοικητικής υποστήριξης. 
      Μια μεγάλη επιχείρηση στο επίπεδο της ενδεχόμενης πανδημίας της γρίπης των πουλερικών και της θωράκισης της χώρας μας, ήθελε μόνο γιατρούς; Δεν ήθελε κάποιους, οι οποίοι θα έχουν τη διοικητική υποστήριξη και επιμέλεια όλου αυτού του προγράμματος; Και δεν θα ήθελα να κάνω αναφορά, γιατί σας είπα και πάλι ότι δεν μου αρέσει να ανατρέχω και να γυρίζω στο παρελθόν.
      Κύριε Βενιζέλο, υπήρξαν και επί των ημερών των δικών σας –και τα ξέρετε πολύ καλά- για συγκεκριμένες εξάρσεις τότε κάποιων επιδημιολογικών φαινομένων, διορισμοί από την τότε διοίκηση, σύμφωνα με το καταστατικό που διέπει το ΚΕ.ΕΛ.Π.ΝΟ. σήμερα, κατά τον ίδιο τρόπο, ώστε να καλυφθούν οι πάγιες ανάγκες που υπήρξαν και υπάρχουν τη δεδομένη στιγμή όσον αφορά μια λοιμογόνο προοπτική που μπορεί να υπάρξει. 
      Αυτές ήσαν οι ανάγκες και κάτω από αυτό το καθεστώς της ενδεχόμενης πανδημίας των πουλερικών, υπήρξε αυτός ο αριθμός. Νομίζω ότι δεν χρειάζεται να παραστρατήσουμε σήμερα από την επίκαιρη επερώτηση που έχει άμεση σχέση με την αιμοδοσία και τον εθελοντή αιμοδότη και να τρέχουμε να βρούμε ακριβώς τα άτομα που διορίστηκαν στο ΚΕ.ΕΛ.Π.Ν.Ο..
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 62/38/4-4-2006 επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με την αιμοδοσία και τους κινδύνους του μεταγγιζόμενου αίματος.
       Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 21.47΄, λύεται η συνεδρίαση για αύριο ημέρα Τρίτη 6 Ιουνίου 2006 και ώρα 18.00΄, με αντικείμενο εργασιών του Σώματος α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ 



1
ΣΥΝΕΔΡΙΑΣΗ 5-6-06      ΣΕΛ.

