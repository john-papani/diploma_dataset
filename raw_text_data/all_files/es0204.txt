      Τρίτη 4 Φεβρουαρίου 2003
      ΣΥΝΕΔΡΙΑΣΗ ΞΕ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Γ. Αλογοσκούφη, σελ.
      3. Ανακοινώνεται ότι τη συνεδρίαση παρακολουθούν μαθητές από το 3ο Εσπερινό Λύκειο Αθηνών, σελ.
      4. Συζήτηση προ ημερησίας διατάξεως, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας Κ. Καραμανλή, με θέμα τη σημερινή δομή και λειτουργία του κράτους, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση πρότασης νόμου:
      Ο Βουλευτής κ. Ιωάννης Ζαφειρόπουλος κατέθεσε πρόταση νόμου: «Ίδρυση ΕΘΝΙΚΟΥ ΙΔΡΥΜΑΤΟΣ ΕΡΕΥΝΩΝ και ΜΕΛΕΤΩΝ ΘΕΟΔΩΡΟΣ ΚΟΛΟΚΟΤΡΩΝΗΣ «Ο ΓΕΡΟΣ του ΜΟΡΙΑ» και ρύθμιση συναφών θεμάτων», σελ.
      ΟΜΙΛΗΤΕΣ
      Επί της προ ημερήσιας διατάξεως συζήτηση:
      ΚΑΡΑΜΑΝΛΗΣ Κ., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΠΑΠΑΡΗΓΑ Α., σελ.
      ΣΗΜΙΤΗΣ Κ., σελ.
      ΣΚΑΝΔΑΛΙΔΗΣ Κ., σελ.
      ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΞΕ΄
      Τρίτη 4 Φεβρουαρίου 2003
      Αθήνα, σήμερα στις 4 Φεβρουαρίου 2003, ημέρα Τρίτη  και ώρα 19.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Ιωάννη Βαθειά, Βουλευτή Φθιώτιδος, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αττικής κ. ΓΙΑΝΝΗΣ ΓΙΑΝΝΑΚΗΣ με αναφορά του ζητεί τη δημιουργία χώρου υποδοχής επισκεπτών στο Δήμο Μαραθώνα δεδομένου ότι, θα φιλοξενήσει στους Ολυμπιακούς Αγώνες του 2004 τρία Ολυμπιακά Αγωνίσματα.
2) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανσαμοθρακική Εστία Αθηνών «Η ΠΤΕΡΩΤΗ ΝΙΚΗ ΤΗΣ ΣΑΜΟΘΡΑΚΗΣ» ζητεί οικονομική αρωγή για την ίδρυση «ΣΤΕΓΗΣ ΑΓΑΠΗΣ» απόρων γερόντων μονίμων κατοίκων της ακριτικής Σαμοθράκης.
3) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την κατασκευή ανισόπεδης διάβασης πεζών στο Δημοτικό Διαμέρισμα «ΑΓΙΟΥ ΝΙΚΟΛΑΟΥ».
4) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Σωματείο Ζαχαρογαλακτοπωλών Έδεσσας διαμαρτύρεται για τον αποκλεισμό των Μικρομεσαίων Επιχειρήσεων από τα Κοινοτικά Προγράμματα.
5) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Σωματείο Γαλακτοπωλών Έδεσσας διαμαρτύρεται για τον αποκλεισμό των μικρομεσαίων επιχειρήσεων από τα Κοινοτικά Προγράμματα.
6) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε δημοσίευμα εφημερίδας που αφορά στην έλλειψη προσωπικού από το Ινστιτούτο Κρητικού Δικαίου γεγονός το οποίο αποτελεί τροχοπέδη στη δράση του Ινστιτούτου.
7) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία ο κ. Μιχαήλ Γκρίλλας, κάτοικος Λάρισας, ζητεί να υπολογιστούν και στις συντάξεις των στρατιωτικών, οι μισθολογικές προαγωγές που δόθηκαν στους εν ενεργεία Αξιωματικούς των Ε.Δ.
8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Αναπτυξιακή Εταιρεία Χιονοδρομικού Κέντρου Φαλακρού Δράμας ζητεί την παραχώρηση δημόσιας δασικής έκτασης στην περιοχή του Δήμου Κάτω  Νευροκοπίου για την ανάπτυξη του Χιονοδρομικού Κέντρου και κατ’ επέκταση την ανάπτυξη του ορεινού τουρισμού.
9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Παναγιώτης Τερτλίδης, κάτοικος Χαριτωμένης Δράμας, ζητεί την προώθηση συνταξιοδοτικής του υπόθεσης από τον ΟΓΑ.
10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κ. Θεοδώρα Νικολούδη, κάτοικος Κουδουνίων Δράμας, ζητεί τη διεκπεραίωση υποθέσεώς της  από τον ΟΓΑ.
11) Οι Βουλευτές κύριοι ΒΑΣΙΛΕΙΟΣ ΠΑΠΑΝΙΚΟΛΑΣ και ΝΙΚΟΛΑΟΣ ΚΑΤΣΑΡΟΣ κατέθεσαν αναφορά με την οποία ο Δικηγορικός Σύλλογος Ρόδου ζητεί την επιλογή ενός σύγχρονου κτιρίου για τη στέγαση του Δικαστικού Μεγάρου Ρόδου.
12) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι Αγροτικοί Αλιευτικοί Σύλλογοι Στυλίδας «ΟΙ 12 ΑΠΟΣΤΟΛΟΙ» και «Ο ΜΑΛΙΑΚΟΣ» και ο Αγροτικός Αλιευτικός Σύλλογος Αγίας Μαρίνας Φθιώτιδας, ζητούν τη διακοπή της χορήγησης αδειών οστρακοκαλλιέργειας για τη θαλάσσια περιοχή του Μαλιακού Κόλπου.
13) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία οι Δήμαρχοι Αταλάντης, Δαφνουσίων, Μαλεσίνας και Οπουντίων Φθιώτιδας ζητούν την αποδοχή προτάσεων που αφορούν στο χωροταξικό σχέδιο της Περιφέρειας Στερεάς Ελλάδας.
14) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία αντιπρόσωποι των αναπληρωτών καθηγητών Φυσικής Αγωγής της Ολυμπιακής Παιδείας Νομού Μαγνησίας ζητούν τη μονιμοποίηση των καθηγητών Φυσικής Αγωγής Ολυμπιακής Παιδείας.
15) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Ζαγοράς Μαγνησίας ζητεί την ικανοποίηση των αναγκών του Δήμου Ζαγοράς σε σχολικά κτίρια.
16) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Πολυτέκνων Γονέων Νομού Ιωαννίνων διαμαρτύρεται για την κατάργηση της δωρεάν διανομής τροφίμων για τους πολύτεκνους.
17) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Κοινότητα Βερδικούσας Λάρισας διαμαρτύρεται για την κατάργηση του ταχυδρομικού γραφείου της.
18) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμος Σαρανταπόρου Λάρισας ζητεί να αποζημιωθεί από τις ζημιές σε αγροτικές εκμεταλλεύσεις στο σύνολο των πληγέντων αγροτών.
19) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ, ΓΕΩΡΓΙΟΣ ΓΑΡΟΥΦΑΛΙΑΣ, ΝΙΚΟΛΑΟΣ ΚΑΤΣΑΡΟΣ και ΓΕΡΑΣΙΜΟΣ ΓΙΑΚΟΥΜΑΤΟΣ  κατέθεσαν αναφορά με την οποία το Εργατικό Κέντρο Νομού Λάρισας ζητεί την πραγματοποίηση στεγαστικών προγραμμάτων για το Νομό Λάρισας.
20) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Ενωτική Ομοσπονδία Αγροτικών Συλλόγων Νομού Καρδίτσας ζητεί την κατασκευή αντιπλημμυρικών έργων στο Νομό Καρδίτσας και αποζημίωση των κατοίκων που υπέστησαν ζημιές από τις πλημμύρες.
21) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Εργατικό Κέντρο Νομού Λάρισας ζητεί έκτακτη οικονομική ενίσχυση σε όλους τους μακροχρόνια άνεργους του Νομού Λάρισας.
22) Ο Βουλευτής Πειραιώς κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος Γονέων και Κηδεμόνων 11ου Λυκείου και ΕΤΑΔ Πειραιά ζητεί την ανέγερση σχολικού συγκροτήματος για την κάλυψη των κτιριακών αναγκών του 11ου Ενιαίου Λυκείου Πειραιά.
23) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Γενικό Νοσοκομείο Καστοριάς ζητεί την αναμόρφωση του Οργανισμού του Νοσοκομείου Καστοριάς.
24) Οι Βουλευτές κύριοι ΑΝΕΣΤΗΣ ΑΓΓΕΛΗΣ, ΓΕΡΑΣΙΜΟΣ ΓΙΑΚΟΥΜΑΤΟΣ και ΓΕΩΡΓΙΟΣ ΓΑΡΟΥΦΑΛΙΑΣ  κατέθεσε αναφορά με την οποία ο Σύνδεσμος Συνταξιούχων ΙΚΑ Νομού Καστοριάς ζητεί την επάνδρωση του Πολυϊατρείου ΙΚΑ Νομού Καστοριάς με γιατρούς ειδικοτήτων και τη λειτουργία μικροβιολογικού τμήματος.
25) Οι Βουλευτές κύριοι ΠΡΟΚΟΠΗΣ ΠΑΥΛΟΠΟΥΛΟΣ και ΑΝΕΣΤΗΣ ΑΓΓΕΛΗΣ κατέθεσαν αναφορά με την οποία το Επιμελητήριο Καστοριάς ζητεί τη ρύθμιση τραπεζικών δανείων για επιχειρήσεις γουνοποιίας.
26) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Μενιδίου Αιτωλ/νίας ζητεί διευκρινήσεις σχετικά με τις αποζημιώσεις που έλαβαν οι ελαιοπαραγωγοί για τις καταστροφές από τις πυρκαγιές του έτους 2000.
27) Η Ιερά Σύνοδος της Καθολικής Ιεραρχίας της Ελλάδος με αναφορά της την οποία κατέθεσε στον κύριο Πρόεδρο της Βουλής καταδικάζει τη μελετώμενη επίθεση των Ηνωμένων Πολιτειών και των Χωρών της Δύσης κατά του Ιράκ και ζητεί την άρνηση κάθε μορφής συμμετοχής σε πόλεμο της Χώρας μας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2735/12-11-02 ερώτηση δόθηκε με το υπ΄ αριθμ. 515/4-12-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 2735/12-11-2002 ερώτηση που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με την καθυστέρηση έκδοσης συνταξιοδοτικής απόφασης από τον ΟΓΑ της κ. Μαρίας Καραγιαννίδου, η ανωτέρω ασφαλισμένη υπέβαλε αίτηση για σύνταξη γήρατος στον ανταποκριτή του ΟΓΑ στις 30-7-2001.
      Στο συνταξιοδοτικό της φάκελο προέκυψε, ότι η ανωτέρω ασφαλισμένη είχε υποβάλει δελτίο απογραφής για την εγγραφή της στα μητρώα του Κλάδου Κύριας Ασφάλισης την 12-6-1999 και με έναρξη ασφάλισης την 1-1-1999.
      Από τον έλεγχο όμως που έγινε στο μητρώο Ασφαλισμένων του Κλάδου Κύριας Ασφάλισης προκειμένου να ελεγχθεί αν ωστόσο υπήρχε εκκρεμότητα σχετικά με την εγγραφή της στα μητρώα.
      Από τη σχετική έρευνα διαπιστώθηκε ότι το δελτίο απογραφής, φωτοαντίγραφο του οποίου υπάρχει στο φάκελο της αιτούσης, ουδέποτε περιήλθε στον ΟΓΑ, καθώς επίσης και ότι η παρούσα κατά το χρόνο της αίτησης της εγγραφής της στα μητρώα του Κλάδου ήταν ασφαλισμένη στο ΙΚΑ.
      Προκειμένου λοιπόν να εξετασθούν οι προϋποθέσεις για την ασφάλισή της στον Κλάδο ζητήθηκε από το ΙΚΑ Δράμας με το αριθ. 98956/21-11-02 έγγραφό μας βεβαίωση για τον αριθμό των ημερομισθίων που πραγματοποίησε κατά τα έτη 1999 και 2000.
      Μετά την αποστολή στον Κλάδο Κύριας Ασφάλισης της ανωτέρω βεβαίωσης θα εξετασθεί η δυνατότητα εγγραφής της στα μητρώα Ασφαλισμένων του ΟΓΑ και στη συνέχεια θα επιστραφεί ο φάκελος στον Κλάδο Συντάξεων για να εξετασθεί το συνταξιοδοτικό της αίτημα.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      2. Στην με αριθμό 2767/13-11-02 ερώτηση δόθηκε με το υπ΄ αριθμ. 2189/6-12-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 2767/13-11-2002 ερώτηση που κατέθεσαν στη Βουλή οι Βουλευτές κύριοι Τάκης Τσιόγκας και Αντώνης Σκυλλάκος, σχετικά με την συνταξιοδότηση του Νικολάου και της Λυδίας Κογιου, σας γνωρίζουμε ότι όπως μας πληροφόρησε η Διοίκηση του ΙΚΑ, από έρευνα που διεξήχθη σε υποκαταστήματα του Ιδρύματος προέκυψε ότι στην ασφαλισμένη Λυδία Κόγιου έχουν αναγνωριστεί τρεις χιλιάδες εξακόσιες εξήντα ημέρες εργασίας (3660) κατ’ αναλογική εφαρμογή των ευνοϊκών διατάξεων του ν. 1902/90 αντί των χιλίων πεντακοσίων ημερών (1500) που εδικαιούτο αρχικά σύμφωνα με την κατ΄ εξουσιοδότηση του ν. 1539/85 εκδοθείσα υπουργική απόφαση με την οποία εντάχθηκαν στους ελληνικούς ασφαλιστικούς οργανισμούς οι πολιτικοί πρόσφυγες από την πρώην ΕΣΣΔ.
      Παρά την αναγνώριση αυξημένου χρόνου, η ανωτέρω δεν μπορεί να συνταξιοδοτηθεί λόγω γήρατος, αλλά ούτε λόγω αναπηρίας διότι δεν έχει τις απαιτούμενες προϋποθέσεις, δηλαδή τις 300 ημέρες εντός της τελευταίας πενταετίας (1993-1997).
      Η ασφαλισμένη μπορεί όμως να δικαιωθεί συντάξεως γήρατος από 1-1-03 μετά την υποβολή σχετικού αιτήματος, με τις διατάξεις του άρθρου 2 παρ. 5 του ν. 3029/02 με χρόνο ασφάλισης τριών χιλιάδων πεντακοσίων (3.500) ημερών εξαρτημένης εργασίας και ηλικία 65 ετών.
      Όσον αφορά τον Νικόλαο Κόγιο, απορρίφθηκε το αίτημά του για αναγνώριση του χρόνου εργασίας του στην τ. ΕΣΣΔ ως εκπρόθεσμο, επειδή επαναπατρίσθηκε στις 9.4.97, ενώ η προθεσμία προς επαναπατρισμό είχε λήξει από 30.6.91, οι δε λόγοι που έχει επικαλεσθεί ως ανωτέρα βία (παραμονή σε νοσοκομείο της τ. ΕΣΣΔ τον 6/91 και ιατρική σύσταση για εξάμηνη παρακολούθηση) κρίθηκαν ως απολύτως ανεπαρκείς.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      3. Στην με αριθμό 934/1-8-02 ερώτηση δόθηκε με το υπ΄ αριθμ. 1632/21-8-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ. 934/1-8-02 που κατέθεσε στη Βουλή ο Βουλευτής κ. Αν. Παπαληγούρας, σας διαβιβάζουμε το με αριθμό 15220/Φ.450/13-8-02 έγγραφο της Εθνικής Επιτροπής Τηλεπικοινωνιών και Ταχυδρομείων.
      Ο Υπουργός
      ΧΡΙΣΤΟΣ ΒΕΡΕΛΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 1004/5-8-02 ερώτηση δόθηκε με το υπ΄ αριθμ. 10349/7-8-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ερώτησης με αριθμό 1004/5-8-02, του Βουλευτή κ. Α. Λιάσκου σας ενημερώνουμε τα εξής:
      Τα προσωρινά στοιχεία της έρευνας του έτους 2000 που αφορούν σε αριθμό διανυκτερεύσεων κατά Νομό και κατά μήνα είναι διαθέσιμα στους ενδιαφερόμενους.
      Τα οριστικά στοιχεία αφίξεων, διανυκτερεύσεων και πληρότητας των ξενοδοχειακών καταλυμάτων της χώρας, έτους 2000 θα δημοσιευτούν  όταν ολοκληρωθεί η σχετική μηχανογραφική επεξεργασία ώστε να εκδοθούν οι τελικοί πίνακες.
      Τα προσωρινά και τα οριστικά στοιχεία διανυκτερεύσεων για το έτος 2001 θα δημοσιευτούν όταν ολοκληρωθεί η συλλογή και η στατιστική και μηχανογραφική επεξεργασία των σχετικών ερωτηματολογίων.
      Ο Υπουργός
      Ν. ΧΡΙΣΤΟΔΟΥΛΑΛΗΣ»)
      
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
      Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή, με θέμα τη σημερινή δομή και λειτουργία του κράτους. 
      Σύμφωνα με το άρθρο 143, παράγραφος 4 του Κανονισμού η διάρκεια της αγόρευσης του Πρωθυπουργού είναι τριάντα λεπτά, του Αρχηγού της Αξιωματικής Αντιπολίτευσης, με πρωτοβουλία του οποίου πραγματοποιείται η σημερινή συζήτηση, είναι επίσης τριάντα λεπτά και των Προέδρων των δύο άλλων Κοινοβουλευτικών Ομάδων είκοσι πέντε λεπτά. 
      Δικαίωμα δευτερολογίας έχουν για δεκαπέντε λεπτά ο Πρωθυπουργός και για δέκα λεπτά οι Πρόεδροι των Κοινοβουλευτικών Ομάδων και οι Υπουργοί. 
      Ο Πρωθυπουργός μπορεί να τριτολογήσει για πέντε λεπτά. 
      Οι Υπουργοί μπορούν να αγορεύσουν για δεκαπέντε λεπτά, εκτός αν παρέμβουν στη διάρκεια των αγορεύσεων ή των δευτερολογιών των Αρχηγών, οπότε μειώνεται κατά το ήμισυ ο χρόνος της ομιλίας τους. 
      Ο Πρωθυπουργός κ. Κωνσταντίνος Σημίτης έχει το λόγο. 
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριες και κύριοι συνάδελφοι, κάθε φορά που η χώρα σημειώνει επιτυχίες και βήματα προόδου η Νέα Δημοκρατία οχυρώνεται στο λαϊκισμό, την άρνηση και την καταστροφολογία. 
      Μετά την Κοπεγχάγη περιμέναμε και πάλι αυτήν τη συμπεριφορά. Επαληθευθήκαμε! Έχουν διαβάσει πολλές φορές την ίδια φωτοτυπία που προβάλλουν και σήμερα, τη φωτοτυπία για το διαλυμένο κράτος, το σπάταλο κράτος, το αναποτελεσματικό κράτος, τις καθεστωτικές πρακτικές. 
      Η Νέα Δημοκρατία σήμερα ζητά συζήτηση στη Βουλή, επαναλαμβάνοντας τα πιο πρωτοφανή ψεύδη με τη μεγαλύτερη δυνατή ευκολία. Δεν υπάρχει Νέα Δημοκρατία, υπάρχει, «Νέα Δημαγωγία».
      Κυρίες και κύριοι συνάδελφοι, το αναποτελεσματικό κράτος, που καταγγέλλει, εκσυγχρόνισε την οικονομία και συνέβαλε καθοριστικά στην ένταξη στην ΟΝΕ. 
      Το αναποτελεσματικό κράτος συνέλαβε τη «17Ν». 
      Το αναποτελεσματικό κράτος προώθησε μια στρατηγική για την ενταξιακή πορεία της Κύπρου και οδήγησε στις αποφάσεις της Κοπεγχάγης.
      Το αναποτελεσματικό κράτος κέρδισε τους Ολυμπιακούς Αγώνες του 2004 και τώρα προχωρεί στην πραγματοποίησή τους με ρυθμούς αντίστοιχους εκείνων των Ολυμπιακών του Σίδνεϋ. 
      Κυρίες και κύριοι συνάδελφοι, ισχυρίζεται η Νέα Δημοκρατία ότι η σημερινή δομή και λειτουργία του κράτους δημιουργούν τεράστιας έκτασης προβλήματα σε βάρος της οικονομίας, της αναπτυξιακής διαδικασίας και της κοινωνίας. 
      Ρωτάμε: σε ποια τριτοκοσμική χώρα αναφέρεται, σε ποια στρατιωτική δικτατορία αναφέρεται; 
      Τα δήθεν τεράστιας έκτασης προβλήματα που δημιουργεί το κράτος στην οικονομία, έκαναν την ελληνική οικονομία να πετύχει το 2002 τον ταχύτερο ρυθμό ανάπτυξης απ’ όλες τις χώρες της Ευρωπαϊκής Ένωσης, τριπλάσιο του μέσου όρου.
       Κάνουν την ελληνική οικονομία να έχει για το 2003 το δεύτερο υψηλότερο ρυθμό ανάπτυξης στην Ευρωπαϊκή Ένωση, διπλάσιο του μέσου όρου. 
      Κάνουν την ελληνική οικονομία να είναι η μόνη οικονομία που δεν χρειάστηκε να αναθεωρήσει, παρά στο ελάχιστο, τις προβλέψεις για ανάπτυξη, όταν φάνηκε ότι η ανάκαμψη διεθνώς αργούσε ακόμη και πολύ λιγότερο να αναθεωρήσει, απ’ ό,τι άλλες οικονομίες, όπως η γαλλική και η γερμανική. 
      Τα δήθεν τεράστιας έκτασης προβλήματα που δημιουργεί το κράτος στην αναπτυξιακή διαδικασία, κάνουν την Ελλάδα να έχει τον υψηλότερο ρυθμό αύξησης επενδύσεων ανάμεσα σε όλες τις χώρες της Ευρωπαϊκής Ένωσης και του ΟΟΣΑ. 
      Κάνουν την Ελλάδα να βρίσκεται στην πρώτη θέση στην αύξηση της παραγωγικότητας. Τα δήθεν τεράστιας έκτασης προβλήματα, που δημιουργεί το κράτος στην οικονομία και την κοινωνία, κάνουν την Ελλάδα να μειώνει σταθερά την ανεργία, ήδη κάτω από το 10%. Κάνουν την Ελλάδα να είναι η μόνη χώρα στην Ένωση, η οποία από το 1994 μετατρέπει ολόκληρη την αύξηση της παραγωγικότητας της εργασίας σε αύξηση του πραγματικού μισθού των εργαζομένων και των υπαλλήλων. 
      Ισχυρίζεται η Νέα Δημοκρατία ότι δήθεν οι Έλληνες πολίτες πληρώνουν συγκριτικά τους περισσότερους φόρους στην Ευρώπη, όταν όποιο μέγεθος της Ευρωπαϊκής Στατιστικής Υπηρεσίας και να χρησιμοποιήσουμε δεν προκύπτει από πουθενά αυτή η εκτίμηση, όταν το 2002 χάρη στην πολιτική κοινωνικής δικαιοσύνης και συνοχής που εφαρμόζουμε, δύο εκατομμύρια πεντακόσιες τριάντα χιλιάδες φορολογούμενοι, δηλαδή σχεδόν το 52% των φορολογουμένων της χώρας, δεν πλήρωσαν καθόλου φόρο! Δεν πλήρωσαν καθόλου φόρο! Όταν μόνο οι μισθωτοί και οι συνταξιούχοι που φορολογούνται θα καταβάλουν το 2003 545 εκατομμύρια ευρώ λιγότερο φόρο απ’ όσο θα κατέβαλλαν, χωρίς την πρόσφατη φορολογική μεταρρύθμιση. Όλα αυτά όταν η μείωση των φόρων και η απλοποίηση του συστήματος ευνοεί άμεσα τις εκατοντάδες χιλιάδες μικρομεσαίες επιχειρήσεις. 
      Το κατά τη γνώμη της Νέας Δημοκρατίας αναποτελεσματικό κράτος, που δήθεν δεν παρέχει ούτε στην ώρα ούτε στην ποιότητα που χρειάζεται τις υπηρεσίες που υποχρεούται να παρέχει, εξασφαλίζει πολύ περισσότερους πόρους για το κράτος πρόνοιας από ποτέ. Στην επίσημη έκθεση της Ευρωπαϊκής Ένωσης «Κοινωνική Προστασία στην Ευρώπη 2001» γίνεται η διαπίστωση ότι στην περίοδο 1994-1999 μόνο σε τρεις χώρες: Ελλάδα, Πορτογαλία και Γερμανία, οι κοινωνικές δαπάνες αυξήθηκαν σε σχέση με το Ακαθάριστο Εγχώριο Προϊόν.
      Χτίζουμε ένα νέο κοινωνικό κράτος με τις νέες στοχευμένες παρεμβάσεις, όπως το ΕΚΑΣ, με τα νέα νοσοκομεία, με τις χίλιες μονάδες βοήθειας στο σπίτι για τους ηλικιωμένους σε όλη τη χώρα, με τα ΚΑΠΗ παντού στη χώρα, με τα τέσσερις χιλιάδες τετρακόσια ολοήμερα σχολεία, με την πρόσθετη διδακτική στήριξη  για εκατό χιλιάδες μαθητές λυκείου, με την αναβάθμιση των ΤΕΙ. Αυτό το νέο κοινωνικό κράτος θέλει να απαξιώσει η Αντιπολίτευση με την καταστροφολογία της και θέλει να το πλήξει με το νεοφιλελευθερισμό της. 
      Χάρη στην κακοδιοίκηση, το αναποτελεσματικό και διαλυμένο κράτος, όπως αρέσκεσθε να επαναλαμβάνετε, αξιοποίησε το Β΄ Κοινοτικό Πλαίσιο στο σύνολό του. Έκανε τις διαπραγματεύσεις για το Γ΄ Κοινοτικό Πλαίσιο και εξασφάλισε για την Ελλάδα πρωτόγνωρους πόρους. Σήμερα υλοποιεί το Γ΄ Κοινοτικό Πλαίσιο. Μέσα σε δεκαπέντε μήνες πραγματικής λειτουργίας έχει ήδη ενεργοποιηθεί πάνω από το 77% του συνολικού πλαισίου στήριξης. Αξιολογήθηκαν, εγκρίθηκαν και κατανεμήθηκαν στα επιχειρησιακά προγράμματα, με ανοικτές και διαφανείς διαδικασίες, οκτώ χιλιάδες έργα προϋπολογισμού άνω των 15 δισεκατομμυρίων ευρώ. 
      Για όλα τα θέματα η Αξιωματική Αντιπολίτευση έχει δύο απόψεις ταυτόχρονα, υποτιμώντας την νοημοσύνη του ελληνικού λαού. Για το θέμα του Γ΄ Κοινοτικού Πλαισίου η Νέα Δημοκρατία κάνει μία εξαίρεση. Έχει τρεις απόψεις ταυτόχρονα. Κατ’ αρχήν ισχυρίζεται ότι το κράτος κατασπαταλά τους τεράστιους κοινωνικούς πόρους, στα χαρτιά της. Ταυτόχρονα κατηγορεί ότι το κράτος δεν απορροφά τους τεράστιους κοινοτικούς πόρους. Την ίδια στιγμή διατυμπανίζει ότι οι τεράστιοι κοινοτικοί πόροι -και μόνον αυτοί- ευθύνονται για την υψηλή ανάπτυξη. Ισχυρίζεται δηλαδή ότι οι τεράστιοι κοινοτικοί πόροι, που δεν έχουμε απορροφήσει,  κατασπαταλώνται και ότι σε αυτήν την κατασπατάληση πόρων, που δεν έχουν απορροφηθεί, οφείλονται αποκλειστικά οι υψηλοί ρυθμοί ανάπτυξης. 
      Αυτή είναι η σοβαρότητα της Αξιωματικής Αντιπολίτευσης και της ηγεσίας της. Πόροι δεν απορροφώνται, κατασπαταλούνται καίτοι δεν απορροφώνται και παρ’ ότι δεν απορροφώνται και κατασπαταλούνται, η ανάπτυξη της χώρας οφείλεται μόνο σε αυτούς τους πόρους! 
      Χάρη στην προσφιλή σας κακοδιοίκηση, το «αναποτελεσματικό» κράτος πέτυχε να απελευθερώσει την αγορά στην ενέργεια και τις τηλεπικοινωνίες προσελκύοντας σημαντικές επενδύσεις, που αναβαθμίζουν την ποιότητα των υπηρεσιών και δημιουργούν νέες θέσεις εργασίας. Το «αναποτελεσματικό» κράτος πέτυχε να πραγματοποιεί αποκρατικοποιήσεις με ρυθμούς ταχύτερους από πολλά άλλα κράτη στην Ευρώπη. 
      Κυρίες και κύριοι συνάδελφοι, είναι προφανώς σκάνδαλο για τη Νέα Δημοκρατία που εξαιτίας της κομματικής γραφειοκρατίας και της ασυδοσίας του κομματικού στρατού το κράτος, που το αποκαλεί κράτος ήσσονος προσπάθειας, επιτελεί σε ολόκληρη τη χώρα μια κοσμογονία μικρών και μεγάλων έργων. Είναι ήσσων προσπάθεια το αεροδρόμιο των Σπάτων, το Ελευθέριος Βενιζέλος, είναι ήσσων προσπάθεια το μετρό, η Αττική Οδός, η Εγνατία και το Ρίο Αντίρριο. Είναι ήσσων προσπάθεια οι Ολυμπιακοί Αγώνες!
      Η πολυκέφαλη ηγεσία της συντηρητικής παράταξης μη έχοντας άλλον τρόπο να δικαιολογήσει το επιχείρημα της ήσσονος προσπάθειας σπέρνει ψεύδη για δήθεν αδιαφάνεια. Τα ψεύδη λέγονται για να συγκαλύψουν ανομολόγητες προθέσεις. Πασχίζουν με τα ψεύδη αυτά να αποκομίσουν πολιτικό όφελος και μόνο. Δεν τους νοιάζει η πρόοδος, δεν τους νοιάζει η ολοκλήρωση των έργων. Όμως δεν θα τα καταφέρουν. Διασφαλίζουμε τη διαφάνεια σε κάθε μας βήμα. Υπάρχουν πλήρη και λεπτομερή στοιχεία στη διάθεση όλων και δίπλα στα στοιχεία υπάρχει μία νέα πραγματικότητα την οποία βλέπουν οι Έλληνες, μια νέα πραγματικότητα που δείχνει ότι οι θυσίες του λαού πιάνουν τόπο. 
      Για θυμηθείτε, κυρίες και κύριοι συνάδελφοι, τι έλεγαν για το αεροδρόμιο των Σπάτων, τι έλεγαν για το μετρό. Δεν είχαν προφητέψει καταστροφές; Δεν διαψεύσθηκαν; Πού είναι αυτές οι καταστροφές; Το σπάταλο και διαβρωμένο κράτος, όπως ισχυρίζονται, μέσα σε λίγα μόλις χρόνια έχει κατορθώσει να μειώσει κατά μέσο όρο 30% τις διαφορές του εμφανιζόμενου τελικού κόστους των έργων σε σχέση με τη γενική εκτίμηση του κόστους πριν γίνει η κάθε μελέτη. Είχαμε 30% μείωση. Αντίστοιχες οικονομικές και χρονικές υπερβάσεις, όπως είναι στην Ελλάδα, υπάρχουν σε όλα τα μεγάλα έργα της Ευρωπαϊκής Ένωσης. Σε κάθε δημόσιο έργο υπάρχει ένα πλήθος από αστάθμητους παράγοντες, από άγνωστες γεωλογικές ιδιομορφίες, έως αλλαγές στη νομολογία παραδείγματος χάρη σε σχέση με το περιβάλλον. Κανένα κράτος δεν μπορεί να προβλέψει απόλυτα τέτοια συμβάντα, που είτε καθυστερούν το έργο είτε ανεβάζουν το κόστος. Και όμως στην Ελλάδα τα πιο γνωστά μεγάλα έργα αποτελούν θετικές εξαιρέσεις σε ευρωπαϊκό επίπεδο.
      Το αεροδρόμιο των Σπάτων τελείωσε σε χρόνο ρεκόρ. Το ίδιο συμβαίνει στη γέφυρα Ρίου-Αντιρρίου και στην Αττική Οδό. Ίδια είναι η εικόνα των μεγάλων ολυμπιακών έργων. Ισότιμα δίπλα στις άλλες ευρωπαϊκές χώρες στέκεται πλέον η Ελλάδα σε ό,τι αφορά το κόστος των μεγάλων έργων. Και αν σε ένα τέτοιο εγχείρημα κατασκευής σύγχρονων υποδομών υπάρχουν εκεί και εδώ προβλήματα, εδώ είμαστε για να τα αντιμετωπίζουμε, για να δίνουμε λύσεις, για να δίνουμε απαντήσεις. 
      Κατασκευάζουμε έργα σε κλίμακα που δεν έχει ξαναδεί η χώρα. Απέναντι σε αυτό το εγχείρημα η Αξιωματική Αντιπολίτευση, μέρα με τη μέρα, μήνα με το μήνα, ταυτίζεται με το μοναδικό δικό της εγχείρημα: Το εγχείρημα της απαξίωσης των πάντων. 
      Πριν λίγο καιρό βρέθηκα στη λειτουργία της ευρείας παράκαμψης των Πατρών. Ο κ. Ρουσόπουλος εδήλωσε τότε ότι το έργο κόστισε τελικά είκοσι τρεις φορές περισσότερο από τον αρχικό του προϋπολογισμό. Το συνολικό κόστος του έργου ανήλθε σε ενενήντα τρία δισεκατομμύρια δραχμές συμπεριλαμβανομένων και των απαλλοτριώσεων. Η κατασκευή του έργου, δηλαδή, κόστισε λιγότερο από ογδόντα πέντε δισεκατομμύρια δραχμές. Αν διαιρέσουμε το ενενήντα τρία διά του είκοσι τρία –σύμφωνα με τα μαθηματικά και τη γνώση του κ. Ρουσόπουλου-  προκύπτει ότι το έργο, σύμφωνα με την άποψη της Νέας Δημοκρατίας, έπρεπε να κοστίσει τέσσερα δισεκατομμύρια δραχμές. Δηλαδή, ένας αυτοκινητόδρομος μήκους δεκαοκτώμισι χιλιομέτρων, πλάτους εικοσιοκτώμισι μέτρων με δώδεκα σήραγγες μήκους πέντε χιλιομέτρων, οκτώ κοιλαδογέφυρες μήκους, 2,6 χιλιομέτρων πέντε ανισόπεδους κόμβους, εξήντα τρία χιλιόμετρα παράπλευρο οδικό δίκτυο, τρία κτίρια εξυπηρέτησης επιφάνειας χιλίων επτακοσίων εβδομήντα τετραγωνικών μέτρων και σύγχρονες ηλεκτρομηχανολογικές εγκαταστάσεις, θα έπρεπε, κατά τη Νέα Δημοκρατία, να κοστίσει τέσσερα δισεκατομμύρια δραχμές. Έτσι σκέπτονται ότι γίνονται τα έργα.
      Προφανώς οι σύμβουλοι της Νέας Δημοκρατίας που έδωσαν τα στοιχεία αυτά στον κ. Ρουσόπουλο ανήκουν στην κατηγορία των κατασκευαστών, οι οποίοι έφτιαχναν σπίτια και τα οποία γκρεμίστηκαν και ζητήθηκε η άρση της ασυλίας τους!
      Κυρίες και κύριοι, η κρατική μηχανή ανέδειξε ...
      (Θόρυβος – διαμαρτυρίες από την πτέρυγα της Νέας Δημοκρατίας) (Κωδωνοκρουσίες)
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ε να λέτε στις εκτιμήσεις αυτές, οι οποίες γίνονται στον κόσμο για να απαξιώσετε το οτιδήποτε. Είναι ντροπή! 
      (Θόρυβος – κωδωνοκρουσίες)
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Φθηνό είναι αυτό  που λέτε. 
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Είναι ντροπή η Αξιωματική Αντιπολίτευση να μπορεί να ισχυρίζεται ότι ένα τέτοιο  έργο κοστίζει τέσσερα δισεκατομμύρια. Έλεος! 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Φθηνό αυτό που είπατε. 
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Μα, περνάτε όλους τους Έλληνες για ανόητους δηλαδή; Όλοι οι Έλληνες είναι ανόητοι, όταν τα λέτε αυτά; 
       Κυρίες και κύριοι, η κρατική μηχανή ανέδειξε την περιφέρεια ως αποκεντρωμένη οργανωτική μονάδα του κράτους, προφανώς γιατί κατά τη Νέα Δημοκρατία η κρατική μηχανή χαρακτηρίζεται από υδροκεφαλισμό. Αυτός ο υδροκεφαλισμός οδήγησε προφανώς το κράτος να ιδρύσει τις Νομαρχιακές Αυτοδιοικήσεις και γι’ αυτό πραγματοποίησε μία από τις μεγαλύτερες διοικητικές μεταρρυθμίσεις του περασμένου αιώνα με το σχέδιο «ΙΩΑΝΝΗΣ ΚΑΠΟΔΙΣΤΡΙΑΣ», το οποίο ως γνωστό η Νέα Δημοκρατία υπεσχέθη ότι θα καταργήσει. 
      Το κράτος έχει ήδη λειτουργήσει μέσα σε ενάμιση χρόνο πάνω από τετρακόσια πενήντα Κέντρα Εξυπηρέτησης Πολιτών σε όλη τη χώρα. Γιατί το έκανε αυτό; Επειδή, κατά τη Νέα Δημοκρατία, θέλει να χαρακτηρίζεται από γραφειοκρατία και επιδιώκει να δημιουργεί τεράστιας έκτασης προβλήματα σε βάρος της κοινωνίας. Στα χίλια Κέντρα Εξυπηρέτησης Πολιτών στις αρχές του 2004 όλοι οι Έλληνες για πρώτη φορά θα μπορούν απευθυνόμενοι σε ένα και μόνο γραφείο να ζητούν και να λαμβάνουν τα έγγραφα και τα δικαιολογητικά που χρειάζονται. 
      Η ασυδοσία του κομματικού στρατού και η κομματικοποίηση του κράτους προφανώς έγινε εφικτή με το ΑΣΕΠ. 
Έγινε, δηλαδή, με το θεσμό εκείνο, χάρη στον οποίο για πρώτη φορά στην ελληνική ιστορία η κρατική στελέχωση αποσυνδέθηκε από την κομματική ταύτιση. Και βέβαια! 
      Κάθε έννοια –έτσι λέει η Αντιπολίτευση- δημοκρατικά οργανωμένης ιεραρχίας και στοιχειώδους αξιοκρατίας έχει πλέον καταργηθεί. Πώς; Με την καθιέρωση του νέου προσοντολογίου για την πρόσληψη ή για την εξέλιξη στο δημόσιο, με τη συμπλήρωση νέων διατάξεων, ώστε να αποκτούν προβάδισμα για την εισαγωγή στη Δημόσια Διοίκηση οι απόφοιτοι των ΑΕΙ και όσοι γνωρίζουν ξένες γλώσσες και τη χρήση ηλεκτρονικών υπολογιστών.
      Προφανώς, η Νέα Δημοκρατία δεν τα θέλει αυτά. Προφανώς, όταν μιλάει η Νέα Δημοκρατία για επανίδρυση του κράτους, αναφέρεται σε ένα κράτος που καταργεί το ΑΣΕΠ και αφαιρεί το προβάδισμα για την εισαγωγή στη Δημόσια Διοίκηση σε όσους έχουν περισσότερες γνώσεις. Θέλει, δηλαδή, την επανίδρυση του κομματικού κράτους μαζί με την ακραιφνώς νεοφιλελεύθερη επανίδρυση της κοινωνίας.
      Ας δούμε τι έχει δηλώσει σε μία συνέντευξή του ο κ. Παυλόπουλος, την οποία θέλω να καταθέσω στα Πρακτικά. Σε ερώτηση, λοιπόν, για το τι σκέπτονται σε σχέση με τα όσα θα γίνουν στη Δημόσια Διοίκηση, ο κ. Παυλόπουλος απαντά «αντιθέτως, θα αποκαταστήσουμε ικανούς ανθρώπους που διώχθηκαν μόνο και μόνο γιατί ανήκαν στη Νέα Δημοκρατία».
      ΠΡΟΚΟΠΗΣ ΠΑΥΛΟΠΟΥΛΟΣ: Μπράβο, μπράβο!
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Μπράβο, μπράβο. Έτσι σας θέλω, να λέτε «μπράβο».
      Παρακάτω, μάλιστα, λέει «αλλά θα αποκατασταθούν όλοι εκείνοι, οι οποίοι διώχθηκαν, επειδή είχαν μία συγκεκριμένη ιδεολογία» και, επίσης, «μ’ αυτά τα κριτήρια θα αποκατασταθούν όσοι αποδεδειγμένα διώχθηκαν για τις ιδέες τους και αδικήθηκαν».
      (Στο σημείο αυτό ο Πρόεδρος της Κυβέρνησης κ. Κωνσταντίνος Σημίτης καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θέλω, λοιπόν, να ρωτήσω το εξής: Στο σύστημα δικαίου, το οποίο επικρατεί στη χώρα, κανένας δημόσιος υπάλληλος δεν μπορεί να απομακρυνθεί, χωρίς πειθαρχικές διαδικασίες, χωρίς δικαστικές αποφάσεις. Εσείς, δηλαδή, θέλετε να πείτε στους οπαδούς της Νέας Δημοκρατίας «ό,τι και να κάνετε, όποια δικαστική απόφαση και αν υπάρχει, όποια απόφαση πειθαρχικού οργάνου και να υπάρχει, θα σας ξαναπροσλάβουμε»; Αυτό είναι το μήνυμά σας;
      Κυρίες και κύριοι συνάδελφοι, η Κυβέρνηση και εγώ προσωπικά έχουμε σταθερά ανοικτό μέτωπο κατά της διαφθοράς. Πιστεύουμε ότι όσο σημαντικές και αν είναι οι τομές στη Δημόσια Διοίκηση, αυτές δεν πρόκειται να αποδώσουν τους αναμενόμενους καρπούς, χωρίς το συνεχή έλεγχο των στελεχών της Δημόσιας Διοίκησης, χωρίς την επιβολή κυρώσεων. Για να γίνει ο έλεγχος στο εσωτερικό, τον αναθέτουμε σε ειδικά όργανα σε κάθε Υπουργείο. Συστήσαμε γι’ αυτόν το σκοπό μία σειρά από όργανα, εκ των οποίων τα πιο γνωστά είναι η Υπηρεσία Εσωτερικών Υποθέσεων της Ελληνικής Αστυνομίας του Υπουργείου Δημόσιας Τάξης και το Σώμα Δίωξης του Οικονομικού Εγκλήματος.
      Για τον καλύτερο συντονισμό αυτών των υπηρεσιών, συστήσαμε εντελώς πρόσφατα το Γενικό Επιθεωρητή Δημόσιας Διοίκησης, στον οποίο αναθέσαμε την παρακολούθηση και την αξιολόγηση του έργου των ελεγκτικών σωμάτων και τον εντοπισμό των φαινομένων της διαφθοράς και της κακοδιοίκησης. Γι’ αυτό ακριβώς, τον εξοπλίσαμε με ευρύτατες αρμοδιότητες. 
      Ήδη, ο κ. Δαφέρμος ζήτησε από τα κόμματα συγκεκριμένα στοιχεία και καταγγελίες που μπορούν να διερευνηθούν και να οδηγήσουν σε αποτέλεσμα. Η Νέα Δημοκρατία δεν έχει απαντήσει ακόμα.
     Η δράση της Δημόσιας Διοίκησης ελέγχεται. Εκτός από τα δικαστήρια, ελέγχεται και από εξωτερικά όργανα. Η αποστολή αυτή ανατέθηκε –και ανατίθεται- σε ανεξάρτητες αρχές, τις οποίες εμείς δημιουργήσαμε. Τις πιο σημαντικές τις κατοχυρώσαμε συνταγματικά. Πρόκειται για το Συνήγορο του Πολίτη, το Ανώτατο Συμβούλιο Επιλογής Προσωπικού, την Αρχή Προστασίας Δεδομένων Προσωπικού Χαρακτήρα και το Εθνικό Ραδιοτηλεοπτικό Συμβούλιο.
     Ορισμένοι, όπως ο Αρχηγός της Αξιωματικής Αντιπολίτευσης, στέκονται συνήθως στις αρνητικές αναφορές που περιέχονται στις εκθέσεις των ανεξάρτητων αρχών. Όμως, αυτός ακριβώς είναι ο ρόλος τους, να σημειώνουν τα αρνητικά.
Το ότι εκπληρώνουν αυτόν το ρόλο είναι θετικό. Το ότι μαζί με τα προβλήματα οι εκθέσεις διατυπώνουν συγκεκριμένες προτάσεις για την αντιμετώπισή τους είναι, επίσης, θετικό.
      Είμαστε αποφασισμένοι -και το αποδεικνύουμε καθημερινά με πράξεις- να επιβάλουμε σε όλον το δημόσιο τομέα συνθήκες διαφάνειας. 
      Θα σταθώ σε ένα παράδειγμα για τη δήθεν ατιμωρησία, την οποία καταγγέλλει η Αντιπολίτευση. Οι επιθεωρητές του Υπουργείου Οικονομικών ερεύνησαν από το 1996 έως το 2000 τρεις χιλιάδες διακόσιες έντεκα υποθέσεις. Απ’ αυτές οι πεντακόσιες ογδόντα τέσσερις παραπέμφθηκαν στον εισαγγελέα και για εκατόν τριάντα δύο άτομα επιβλήθηκε η ποινή της οριστικής παύσης, ενώ σε εκατόν ογδόντα δύο άτομα επιβλήθηκαν μικρότερες ποινές. Όλα αυτά συνέβησαν στο καθεστώς ατιμωρησίας, που καταγγέλλει η Νέα Δημοκρατία.
      Στην περίοδο 1990-1993 με το καθεστώς της Νέας Δημοκρατίας, καθεστώς τιμωρίας σύμφωνα με τα λόγια της, ερευνήθηκαν εξακόσιες είκοσι τέσσερις υποθέσεις και όχι τρεις χιλιάδες διακόσιες έντεκα, όπως επί ΠΑΣΟΚ. Παραπέμφθηκαν στον εισαγγελέα ενενήντα ένα άτομα και όχι πεντακόσια ογδόντα τέσσερα, όπως επί ΠΑΣΟΚ. Παύθηκαν οριστικά δεκαέξι άτομα και όχι εκατόν τριάντα δύο, όπως επί ΠΑΣΟΚ. Επιβλήθηκαν μικρότερες ποινές σε σαράντα τέσσερα άτομα και όχι σε εκατόν ογδόντα δύο, όπως επί ΠΑΣΟΚ. Ποιο είναι, λοιπόν, το καθεστώς της ατιμωρησίας;
       Είμαστε αποφασισμένοι να πατάξουμε, όπου ενδημεί και με κάθε τρόπο, τη διαφθορά.
      Εμείς προτρέψαμε την Εισαγγελία του Αρείου Πάγου να παρακολουθήσει όλες τις υποθέσεις που εκκρεμούν δικαστικά, για να υπάρξει ολοκλήρωση των ποινικών διαδικασιών σε σχέση με θέματα διαφθοράς στο δημόσιο. Εκκρεμούν περίπου χίλιες πεντακόσιες υποθέσεις.
      Θα ήθελα να πω, όσον αφορά το «πόθεν έσχες» που ισχύει και δίνει τη δυνατότητα ευρέος ελέγχου, ότι, για να ξεπεραστούν γραφειοκρατικά εμπόδια, το Υπουργείο Εσωτερικών έχει ήδη δηλώσει ότι θα εξασφαλίσει τροποποιήσεις για το δειγματοληπτικό έλεγχο δηλώσεων προηγουμένων ετών, ώστε να υπάρχει δυνατότητα σύγκρισης, περισσότερος χρόνο για τον έλεγχο και επικέντρωση των ελέγχων και να μη δικαιολογείται πια οποιαδήποτε συζήτηση για το αν γίνεται αποτελεσματικά ή όχι ο έλεγχος. Θέλουμε ο έλεγχος να είναι απόλυτα αποτελεσματικός.
      Κυρίες και κύριοι συνάδελφοι, έχουμε κάνει περισσότερα από οποιαδήποτε άλλη κυβέρνηση, για να ελέγξουμε την ασυδοσία των επιχειρήσεων. Έχουμε κάνει ρυθμίσεις για τον ανταγωνισμό, για την προστασία των καταναλωτών, για τη συγκέντρωση των επιχειρήσεων, για τα Μέσα Μαζικής Ενημέρωσης και πολλά άλλα, σύμφωνα με τους κανόνες που ισχύουν σε πολλές άλλες χώρες της Ευρωπαϊκής Ένωσης. 
      Στις προσπάθειες αυτές η συντηρητική παράταξη κατά κανόνα με όλους τους φορείς και τα πρόσωπα, που τη στηρίζουν, αντιδρά. Δεν θέλει τέτοιες τροποποιήσεις, όπως για παράδειγμα την τωρινή προσπάθεια βελτίωσης του συστήματος μελετών του ν. 716.
      Δεν ενδιαφέρει τη Νέα Δημοκρατία μία λειτουργία του οικονομικού συστήματος που βοηθά την ανάπτυξη και την κοινωνική δικαιοσύνη. Έχει εμμονή σε ένα μόνο θέμα: στο ποιος παίρνει τις δουλειές. Αυτό συμβαίνει, γιατί έχοντας κατηγοριοποιήσει τους Έλληνες σε φίλους και μη φίλους παίζει το ρόλο του προστάτη.
      Θα σας δώσω ένα παράδειγμα, που αφορά ερωτήσεις που έχουν καταθέσει Βουλευτές της Νέας Δημοκρατίας και οι οποίες επαναλαμβάνουν τις αιτιάσεις των διαφόρων προμηθευτών. Έχω τρεις ερωτήσεις εδώ. 
      Στην πρώτη ερώτηση ο ερωτών Βουλευτής της Νέας Δημοκρατίας αντιγράφει μία διαμαρτυρία της αμερικανικής εταιρείας «GIBBS & COX» σε σχέση με τις φρεγάτες του πολεμικού ναυτικού.
      Στη δεύτερη ερώτηση ο ερωτών Βουλευτής διαμαρτύρεται, γιατί δεν επελέγη σε σχέση με ένα όπλο η «MERCEDES».
      Στην τρίτη ερώτηση, η οποία αφορά ένα έργο, ο ερωτών Βουλευτής ενδιαφέρεται για τον όμιλο «LOUIS BERGER GROUP».
      (Στο σημείο αυτό ο Πρόεδρος της Κυβέρνησης κ. Κωνσταντίνος Σημίτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Σε δυο αναφορές δε, από μια τυχαία επισκόπηση των Βουλευτών της Νέας Δημοκρατίας, δύο Βουλευτές καταθέτουν την ίδια αναφορά κατά λέξη της «ΜΗΧΑΝΙΚΗΣ», σαν να είναι εκπρόσωποι της εταιρείας μέσα στη Βουλή. 
      (Στο σημείο αυτό ο Πρόεδρος της Κυβέρνησης κ. Κωνσταντίνος Σημίτης  καταθέτει για τα Πρακτικά τις προαναφερθείσες αναφορές, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η διαπλοκή είναι μόνιμος τρόπος σκέψης τους. Οι κυβερνητικές αποφάσεις καθορίζονται από νόμους, από διαγωνιστικές διαδικασίες, το κριτήριο είναι να γίνει το απαραίτητο έργο με το χαμηλότερο κόστος και την καλύτερη ποιότητα. Το κριτήριο είναι αδιαπραγμάτευτες αρχές για τη δημόσια ζωή: Διαφάνεια, νομιμότητα και εξυπηρέτηση του δημοσίου συμφέροντος. Αυτά ενοχλούν πολλούς. Δεν μας ενδιαφέρει, δεν πρόκειται εμείς να μοιράσουμε πίτες. 
      Φαινόμενα χρηματισμού, επηρεασμού, διαφθοράς, σίγουρα υπάρχουν σε πολλά επίπεδα. Γι’ αυτό έχουμε καλέσει όποιον θίγεται, όποιον έχει στοιχεία να συνεργάζεται με την Αστυνομία και τους εισαγγελείς. 
      Στη δικαστική έρευνα που πραγματοποιείται για τους εκβιασμούς από δημοσιογράφους διαπιστώσαμε και πάλι ότι λίγοι πολίτες είναι πρόθυμοι να συνεργαστούν με τις αρχές. Οι άλλοι φοβούνται την εμπλοκή τους, όμως η καταπολέμηση της διαφθοράς απαιτεί την ενεργή παρουσία όλων. Παθητικοί πολίτες βοηθούν τη διαφθορά να εξαπλωθεί. 
      Η Νέα Δημοκρατία προβάλλει μονότονα το επιχείρημα ότι αυτή καταγγέλλει στη Βουλή και στους εισαγγελείς. Οι καταγγελίες όμως δεν έχουν συνέχεια. Πρόκειται για αστειότητες. Η Νέα Δημοκρατία επιδιώκει να ποινικοποιήσει την πολιτική ζωή για να αναστείλει τις κυβερνητικές λειτουργίες. Θέλει να οδηγήσει στα δικαστήρια τις κυβερνητικές αποφάσεις για να παρεμποδίσει το κυβερνητικό έργο. Οι καταγγελίες της δεν είναι νομικά τεκμηριωμένες, είναι πολιτικά προσανατολισμένες. Θέλει να εμπλέξει δικαστές και δικαστήρια στην τακτική της, να ωθήσει τη δικαιοσύνη από κριτή νομικά προσδιορισμένων διαφορών σε κριτή πολιτικής διαμάχης, σε ενεργό συμμέτοχο μιας αντικυβερνητικής εκστρατείας. 
      Αν εμείς δεν εναντιωνόμαστε σε μια τέτοια προσπάθεια σθεναρά θα καταργούσαμε την απόσταση που οφείλει να τηρεί η δικαιοσύνη από τις πολιτικές διεργασίες. Θα εμπλέκαμε τη δικαιοσύνη στον πολιτικό αγώνα. Θα καταστρατηγούσαμε έτσι το Σύνταγμα.
      Βεβαίως υπάρχουν κακώς κείμενα αλλά εργαζόμαστε για να τα ανατρέψουμε. Βεβαίως έχουμε προβλήματα και θέλουμε να τα λύσουμε. Εμείς παλεύουμε αυτά τα προβλήματα. Εμείς είμαστε δύναμη εκσυγχρονισμού και αλλαγής στη χώρα. 
      Στη δημιουργική δουλειά μας η Νέα Δημοκρατία αντιπαραθέτει γενικόλογους αφορισμούς. Μιλά τώρα και στο κείμενο που συγκαλεί αυτή την Ολομέλεια για επανίδρυση του κράτους. 
      Οι νεολογισμοί έχουν σημασία όταν σηματοδοτούν συγκεκριμένες επιδιώξεις. Τι μπορεί να σημαίνει αλήθεια η επανίδρυση του κράτους; Σημαίνει το γκρέμισμα όσων πετύχαμε με πολλή προσπάθεια όλα αυτά τα χρόνια; Σημαίνει κατάργηση του ΑΣΕΠ για παράδειγμα; Η έννοια «επανίδρυση του κράτους» σε μια συντεταγμένη κοινοβουλευτική δημοκρατία του 21ου αιώνα, όπως είναι η Ελλάδα, είναι μια καθαρή ανοησία. Θυμίζει την επανάσταση που γνωρίσαμε πριν από τριάντα περίπου χρόνια. Η επανίδρυση όμως του κράτους καλύπτει μη καθαρές προθέσεις. Μόνο όμως με τεκμηριωμένη κριτική, με θετικές προτάσεις συμβάλλουμε στην ενδυνάμωση των θεσμών. Αντίθετα με καθαρή δημαγωγία, όπως την ακούμε, συμβάλλουμε μόνο στην απαξίωσή τους. 
      Η επανίδρυση του κράτους, η μορφή και το ύφος της αντιπαράθεσης, όπως το διεξάγει η Νέα Δημοκρατία, δείχνουν ότι ασπάζεται μια διαδεδομένη μεν αλλά αρνητική για την ελληνική κοινωνία αντίληψη. Είναι αντίληψη ότι χρειάζεται θράσος. Ότι οι φωνές και το θέατρο έχουν αποτέλεσμα. Ότι όσο πιο ακραίο είναι το ύφος τόσο περισσότερο επιβάλλεται. Αυτή είναι, όμως, η συμπεριφορά που εκτρέπει τα φαινόμενα που όλοι καταδικάζουμε, από τους εκβιασμούς μέχρι τη διαφθορά. Γιατί αυτή η συμπεριφορά δεν ανταμείβει την κρίση, τη σύνεση, τα στοιχεία, το επιχείρημα, αλλά πρακτικές εντυπωσιασμού που αδιαφορούν για τον πολίτη και την κοινωνία. Με λόγια υπερβολικά, με λόγια πομπώδη και παραπλανητικά βλέπετε την επανίδρυση του κράτους. Όλοι μπορούν να δικαιολογήσουν το οτιδήποτε, κάθε συμπεριφορά, όπως τους αρέσει. Η Νέα Δημοκρατία γι’ αυτό με τον τρόπο που πολιτεύεται καλλιεργεί όσα καταγγέλλει. Φωνασκώντας θέλει να καλύψει αυτά που λέει να αποκαλύψει. Δημαγωγώντας στηρίζει εκείνους που δεν θέλουν να αλλάξουν τα πράγματα.
      Με την πολιτική του τσαμπουκά σε όλες τις εκφράσεις τους, εμείς –κι εγώ προσωπικά- έχουμε κάθετη αντιπαράθεση, γιατί αυτή η πολιτική, αυτό το ήθος, αυτός ο τρόπος συλλογισμού είναι μια από τις αιτίες της οπισθοδρόμησης, της καθυστέρησης της Ελλάδας. Είναι ακροδεξιά πολιτική.
      (Χειροκροτήματα από την πτέρυγα του ΠΑΣΟΚ)
      Όλα όσα ισχυρίζεται ο Πρόεδρος της Νέας Δημοκρατίας στο αίτημά του για τη διενέργεια αυτής της συζήτησης, ο ελληνικός λαός τα έχει ξανακούσει. Δεν είναι νέα, όπως θέλει να ισχυρίζεται. Είναι γνωστές συνταγές που έχουν δυστυχώς ξαναδοκιμαστεί στο παρελθόν. Ροπή προς τη συναλλαγή, δωροδοκία, τακτοποίηση κομματικών φίλων. Διάβρωση των θεσμών. Κατασπατάληση και διασπάθιση του δημοσίου χρήματος. Σπατάλες, σκάνδαλα, υπερβάσεις στα δημόσια έργα. Χαριστικές διατάξεις, προχειρότητα και σήψη. Και γι’ αυτό ένα νέο κράτος. Όλα αυτά που σας διάβασα ήταν τα λόγια και τα επιχειρήματα που επαναλάμβανε η πιο νοσηρή έκφραση της ελληνικής κοινωνίας. Ο Γεώργιος Παπαδόπουλος και οι δορυφόροι του για να δικαιολογήσουν την ύπαρξή τους. Η Νέα Δημοκρατία εν αγνοία της αναπαράγει την ίδια ακριβώς φρασεολογία. Όμως, ο λόγος της θα έπρεπε να την προβληματίσει. Σε ποιους απευθύνεται και τι επιδιώκει; Για ποια ουσία και για ποια ποιότητα της δημοκρατίας ενδιαφέρεται; Το ύφος της δεν τη φοβίζει; Δεν σας φοβίζει; Δεν σας φοβίζει ότι η νεοδεξιά δεν διακρίνεται πια από την ακροδεξιά;
      Εγώ καταθέτω το φυλλάδιο: «Γιατί έγινε η επανάσταση της 21ης Απριλίου του 1967» και δύο τεύχη του «Πιστεύω μας».
      (Στο σημείο αυτό ο Πρόεδρος της Κυβέρνησης κ. Κωνσταντίνος Σημίτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Θόρυβος στην Αίθουσα)
      ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Τον Πάγκαλο του ΄25 να μας πείτε.
      (Κωδονοκρουσίες)
      ΠΡΟΕΔΡΟΣ (Απόστολος Κακλαμάνης): Παρακαλώ ησυχία!
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):  Κυρίες και κύριοι, δεν είναι ο Πάγκαλος του ’25, είναι το εξής: Ότι εσείς δεν έχετε συνείδηση πως ο καθένας από εμάς σε κάθε στιγμή με τη συμπεριφορά του, με τον τρόπο έκφρασής του, με το λόγο του, με εκείνη την εικόνα που θέλει να δώσει στην κοινωνία, δίνει πρότυπα και το πρότυπο το οποίο δίνετε είναι αρνητικό για την ελληνική κοινωνία. Γιατί δεν σέβεστε τον άλλο, δεν σέβεστε την προσπάθεια, δεν σέβεστε τον αγώνα, δεν σέβεστε και δεν αναγνωρίζετε μια προσπάθεια. Δεν προβάλλετε ένα επιχείρημα, το οποίο μπορεί να συζητηθεί. Προβάλλετε ακρότητες και επανίδρυση του κράτους. Είναι μια ακρότητα. Είναι ακρότητα και ανοησία και αυτή η ανοησία είναι ο τίτλος τον οποίο δώσατε στη σημερινή συζήτηση. Αν είναι δυνατόν!
      (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, σε μία δημοκρατία ο σοβαρός έλεγχος και η τεκμηριωμένη και εποικοδομητική κριτική από την Αντιπολίτευση είναι απαραίτητα στοιχεία για την πρόοδο. Φυσικά και υπάρχουν σημαντικά θέματα για την κατοχύρωση της διαφάνειας και τη θωράκιση του κράτους. Αυτά τα θέματα είναι πάντα παρόντα στην κοινωνία. Για να τα πετύχουμε χρειάζεται διαρκής επαγρύπνηση, χρειάζεται η συστράτευση όλων των πολιτικών δυνάμεων με σοβαρότητα, με ειλικρίνεια, με θάρρος και με υψηλό αίσθημα ευθύνης. 
      Στο έργο αυτό θα χρειαστούμε τη βοήθεια όλων των πολιτικών κομμάτων, της κοινωνίας, των συμπολιτών μας, της ίδιας της Δημόσιας Διοίκησης και ιδιαίτερα της δικαιοσύνης. Έχουμε χρέος να δίνουμε μία διαρκή μάχη και να επικρατεί η ηθική στη δημόσια ζωή και να προσπαθούμε όχι επιλεκτικά και όχι έξω από αρχές να κομματικοποιούμε την ηθική. Δεν είναι σωστό αυτό, ούτε είναι σωστό να φθείρουμε με σκανδαλολογίες και συκοφαντικές επιθέσεις τους πολιτικούς αντιπάλους μας. 
      Από αυτό το Βήμα της Βουλής καλώ σε ένα κοινό μέτωπο κατά της πραγματικής διαφθοράς που ταλαιπωρεί τους πολίτες, όχι κατά της εικονικής που κατασκευάζεται για κομματικούς λόγους, να συμβάλουμε όλοι μαζί, ώστε να απομονώσουμε και να εξαλείψουμε τις εστίες διαφθοράς, οπουδήποτε και αν βρίσκονται, να συμβάλουμε όλοι μαζί με νηφαλιότητα και τεκμηρίωση και όχι για δημιουργία εντυπώσεων, να συμβάλουμε όλοι μαζί ως πολίτες όχι μιας αδιάφορης κοινωνίας του «ωχαδελφισμού» ή του εύκολου και επικίνδυνου «έτσι θα κάνουν όλοι», αλλά ως πολίτες μιας κοινωνίας σε εγρήγορση, μιας κοινωνίας που πιστεύει σε κανόνες ηθικής, μιας κοινωνίας που πιστεύει σε κανόνες που τιμούμε, σε κανόνες που μας κάνουν υπερήφανους για τη ζωή που ζούμε, σε κανόνες που μας δίνουν το δικαίωμα να λέμε: «Εδώ ζούμε για το καλύτερο». 
      Εμείς προσπαθούμε για το καλύτερο. Αυτά τα χρόνια προχωρήσαμε, πετύχαμε πολλά, αλλά έχουμε δρόμο ακόμα μπροστά μας. Πιστεύω ότι αυτό διακρίνει εμάς από πολλούς άλλους, γιατί βλέπουμε τι καταφέραμε, αλλά αισθανόμαστε και καταλαβαίνουμε πόσο μεγάλο είναι το έργο που έχουμε μπροστά μας και αυτό το μεγάλο έργο θα το πετύχουμε επίσης.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων τέχνης από τη Συλλογή της Βουλής, τριάντα έξι μαθητές και μαθήτριες και έξι συνοδοί-καθηγητές από το 3ο Εσπερινό Λύκειο Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο Αρχηγός της Αξιωματικής Αντιπολίτευσης και Πρόεδρος της Νέας Δημοκρατίας κ. Καραμανλής έχει το λόγο.
      (Παρατεταμένα χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, το παραλήρημα που παρακολουθήσαμε είναι ντροπή και κατάντημα για τον Πρωθυπουργό της χώρας.
      (Χειροκροτήματα από την πτέρυγα της Νέας Δημοκρατίας)
      Δεν έχετε το δικαίωμα, κύριε Σημίτη, να μέμφεστε την παράταξη, που αποκατέστησε τη δημοκρατία και έκανε την Ελλάδα Ευρώπη.
      (Χειροκροτήματα από την πτέρυγα της Νέας Δημοκρατίας)
      Αν θέλετε να μιλήσουμε για άκρα και για ακρότητες, είναι ντροπή να φέρνετε εδώ τα βιβλία του δικτάτορα.
      (Παρατεταμένα χειροκροτήματα από την πτέρυγα της Νέας Δημοκρατίας)
      Αν θέλετε να μιλήσουμε για άκρα και για ακρότητες, σας μέμφομαι διότι φθάσατε να είσθε η Κυβέρνηση, που σύρεται πίσω από τη διαφθορά και από τη διαπλοκή.
      (Παρατεταμένα χειροκροτήματα από την πτέρυγα της Νέας Δημοκρατίας)
      Φθάσαμε στο σημείο να ενοχοποιηθεί και ο κοινοβουλευτικός έλεγχος. Σας φταίνε οι ερωτήσεις και οι αναφορές. Κοιτάξτε γύρω σας, για να δείτε ποιοι υπογράφουν τις «αμαρτωλές» συμβάσεις και τα «αμαρτωλά» έργα.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, και η δημαγωγία και η συκοφαντία και το ψέμα έχουν τα όριά τους. Και σήμερα, κύριε Σημίτη, τα ξεπεράσατε όλα. Μπράβο σας! Συγχαρητήρια! Σας είδαν όλοι σήμερα. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, πέρα απ’ αυτά, όμως, ο κύριος Πρωθυπουργός στο τέλος της ομιλίας του είπε ότι υπάρχουν και κάποια μικροθεματάκια διαφθοράς και ελάτε να συνεργαστούμε, αφού βεβαίως έλουσε με ακατανόμαστες ύβρεις τον πολιτικό κόσμο της χώρας. Το  90% της ομιλίας του είναι «Τι καλά που είναι στην Ελλάδα! Δεν υπάρχουν άνεργοι, δεν υπάρχει διαφθορά, το κράτος δουλεύει με εκπληκτικό τρόπο και οι πολίτες πανηγυρίζουν για τις υπηρεσίες που τους προσφέρονται». 
      Εγώ λέω, λοιπόν,  αφού ακούσαμε αυτήν την εκδοχή της «Αλίκης στη χώρα των θαυμάτων» να προσγειωθούμε στην πραγματικότητα και στη σημερινή Ελλάδα. 
      Πριν από λίγες μέρες στο internet και σε μεγάλες εφημερίδες δημοσιεύτηκε η έκθεση της οργάνωσης «Transparency International» με άλλα λόγια της «Διεθνούς Διαφάνειας». Σπεύδω να πω ότι δεν έχει σχέση με τη Νέα Δημοκρατία. Εσείς βέβαια τη δουλειά σας κάνατε να βρίζετε τη Νέα Δημοκρατία. Το έχουμε δει αυτό το παραμύθι πολλές φορές…
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Τι σχέση έχει αυτό; 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Εδώ μιλούμε, λοιπόν, για την «Transparency International». Ακούστε, λοιπόν, τα αποτελέσματα της δικής σας πολιτικής, κύριε Σημίτη, των δικών σας κυβερνήσεων και θαυμάστε τα. 
      Η Ελλάδα βρίσκεται στην τεσαρακοστή τέταρτη θέση. Το 1997 η χώρα μας ήταν στην εικοστή πέμπτη θέση και μέσα στα επτά χρόνια που κυβερνάτε την υποβιβάσατε είκοσι θέσεις. 
      (Χειροκροτήματα από την πτέρυγα της Νέας Δημοκρατίας)
      Ακούστε τώρα ποιες χώρες είναι πάνω από μας σε ζητήματα  διαφάνειας. Η Χιλή είναι καλύτερη. Η Ουρουγουάη και η Ταϊβάν είναι καλύτερες. Η Μαλαισία είναι καλύτερη, η Τυνησία είναι καλύτερη,  η Κόστα-Ρίκα είναι καλύτερη, η Λιθουανία και η Λευκορωσία είναι καλύτερες, η Ναμίμπια είναι καλύτερη, η Μποτσουάνα είναι πάνω από μας. 
      Συγχαρητήρια, κύριε Σημίτη, για τα αποτελέσματα της πολιτικής σας! 
      (Χειροκροτήματα από την πτέρυγα της Νέας Δημοκρατίας)
      Συγχαρητήρια για τα αποτελέσματά σας!
      (Χειροκροτήματα από την πτέρυγα της Νέας Δημοκρατίας)
      Η Ελλάδα επί των ημερών σας είναι η τελευταία χώρα της Ευρωπαϊκής Ένωσης σε θέματα διαφάνειας. Ουδέποτε στο παρελθόν εισαγγελέας του Αρείου Πάγου αναγκάστηκε να πει ότι αυτά που λέγονται για τη διαφθορά ωχριούν μπροστά στην πραγματικότητα και ότι ο κόσμος βαρέθηκε τα λόγια. 
      Δεν σας αρκούν αυτά; Πάμε σε αυτά, που λένε οι συνεργάτες σας, κύριε Πρωθυπουργέ. Βουλευτές του κόμματός σας κάνουν λόγο για το νόμο της σιωπής. Πρώην Υπουργοί έχουν μιλήσει για ανεξέλεγκτες συμβάσεις και για πιράνχας. 
      Κορυφαίος πρώην Υπουργός σας δήλωνε επί λέξει «Θυμάμαι ότι ο Πρωθυπουργός ενοχλείτο πολύ κάθε φορά, που ανέφερε κάποιος το θέμα της διαφθοράς, όχι γιατί υπάρχει, αλλά γιατί το αναφέραμε». 
      Μόλις προχθές ένας ακόμα κορυφαίος εν ενεργεία Υπουργός σας δήλωνε ότι το ελληνικό κράτος παραμένει στη Β΄ Εθνική στη Δημόσια Διοίκηση μεταξύ των ευρωπαϊκών κρατών. Και επειδή μιλήσατε για Δημόσια Διοίκηση, θα σας πω τι έλεγε ο εν ενεργεία Υφυπουργός σας το Δεκέμβριο του 1997: «Δεν μπορούμε να διατηρήσουμε τους βαθμούς ως έχουν στο Δημόσιο, προκειμένου να κτυπηθεί το κράτος της δεξιάς -το γνωστό παραμύθι- στη Δημόσια Διοίκηση. Περάσαμε σε λύσεις, που οδήγησαν στην ισοπέδωση. Δηλαδή σε ανθρώπους, που κρίνονταν όλοι με τον ίδιο αναξιόπιστο τρόπο. Διήρχοντο τις βαθμίδες ιεραρχίας και κανείς δεν είχε κίνητρο να δουλεύει. Απλώς έπρεπε να τα είχε καλά με την πολιτική ηγεσία, για να παίρνει τις θέσεις του Διευθυντή και του Γενικού Διευθυντή. Αυτό δεν πρέπει να συνεχιστεί, λέει ο Υφυπουργός σας. 
      Εσείς ο ίδιος, που σήμερα -ούτε λίγο ούτε πολύ- μας είπατε ότι δεν υπάρχει διαφθορά, άλλα λέγατε το Σεπτέμβριο του 2001 σε επίσκεψή σας στο «Συνήγορο του Πολίτη». Λέγατε για «τη γραφειοκρατία, τη χαμηλή παραγωγικότητα, την αποστασιοποίηση από την πραγματικότητα, την έλλειψη διαφάνειας, την ευκολία, με την οποία συχνά παρακάμπτεται και παραβιάζεται η νομιμότητα». 
      Κύριε Πρωθυπουργέ, είσαστε γεμάτος αντιφάσεις, όπως και η πολιτική σας είναι γεμάτη αντιφάσεις. Για να σας θυμίσω λοιπόν αυτές τις δηλώσεις, τις καταθέτω μαζί με ένα απάνθισμα δηλώσεων και άλλων στελεχών σας στα Πρακτικά της Βουλής.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η διακυβέρνησή σας αποτελεί παράδειγμα κομματικοποίησης του κράτους. Από τους τριακόσιους εξήντα διευθυντές στον κλάδο των φοροτεχνικών, οι τριακόσιοι σαράντα είναι μέλη της ΠΑ.Σ.Κ.Ε.! Σε σύνολο διακοσίων πενήντα τεσσάρων ψηφισάντων των υπαλλήλων του Σ.Δ.Ο.Ε., η ΠΑ.Σ.Κ.Ε. απέσπασε διακόσιες τριάντα έξι ψήφους και όλες οι άλλες συνδικαλιστικές δυνάμεις μόλις δεκαοκτώ!
      (Χειροκροτήματα από την πτέρυγα της Νέας Δημοκρατίας)
     Μήπως δεν είναι το Σ.Δ.Ο.Ε., που επιστρατεύσατε ως κομματικό όπλο τις παραμονές των δημοτικών και νομαρχιακών εκλογών του Οκτωβρίου εναντίον του υποψηφίου νομάρχη της Νέας Δημοκρατίας στη Θεσσαλονίκη; 
     (Χειροκροτήματα από την πτέρυγα της Νέας Δημοκρατίας)
      Μήπως δεν είναι το Σ.Δ.Ο.Ε. που στείλατε σε εταιρεία δημοσκοπήσεων το Σεπτέμβριο, επειδή τόλμησε να δημοσιοποιήσει δημοσκόπηση, που έδειχνε να προηγείται η Νέα Δημοκρατία, την ώρα που όλα τα φερέφωνά σας προσπαθούσαν να πείσουν ότι το ΠΑΣΟΚ ανακάμπτει; 
     Έως πρόσφατα ο Πρωθυπουργός καλούσε όποιον έχει στοιχεία να τα πάει στον εισαγγελέα. Όταν όμως η δικαιοσύνη απευθυνόταν στη Βουλή και ζητούσε συνέχιση της έρευνας, η Κυβέρνησή σας επιστράτευε την κομματική πειθαρχία και απαγόρευε κάθε έλεγχο.
     Καταθέσαμε αιτήσεις για δεκατρείς υποθέσεις. Η Κυβέρνηση όμως ουδέποτε δέχθηκε τη σύσταση εξεταστικής επιτροπής. Για όσους δεν έχουν ισχυρή μνήμη, καταθέτω όλες τις αιτήσεις που κάναμε στα Πρακτικά της Βουλής.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Ταυτόχρονα, η Κυβέρνηση απαντούσε με υβριστικές επιθέσεις κατά της δικαιοσύνης -και βέβαια της Νέας Δημοκρατίας. Αυτό έκανε στο έγκλημα του χρηματιστηρίου, αυτό έκανε στις παράνομες ελληνοποιήσεις, αυτό έκανε στο Κτηματολόγιο. Όσοι εισαγγελείς τόλμησαν να φέρουν εις πέρας υποθέσεις διαφθοράς και κακοδιοίκησης, δέχθηκαν επιθέσεις, τόνους λάσπης από τους Υπουργούς. Ακόμα και το Ελεγκτικό Συνέδριο έγινε στόχος, επειδή τόλμησε να αποκαλύψει μαύρες τρύπες στους προϋπολογισμούς της.
     Μόλις σήμερα το πρωί έβλεπα Υπουργό σας να κατηγορεί από τηλεοράσεως το Συμβούλιο της Επικρατείας, γιατί, όπως έλεγε, βάζει προσκόμματα στο κυβερνητικό έργο! Νομίζουν προφανώς οι Υπουργοί σας ότι είναι υπεράνω των νόμων! Πάρτε και εδώ ένα απάνθισμα δηλώσεων, που προσβάλλουν και τη δικαιοσύνη και τη δημοκρατία στον τόπο μας.
     (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ακόμα, κύριοι της Κυβέρνησης, σας ακούω να μιλάτε για «κόμματα της άρνησης». Προφανώς εξ ιδίων κρίνετε τα αλλότρια. Το βέβαιο είναι πως δεν μπορείτε να ξεχάσετε ότι σας αναγκάσαμε να αποσύρετε τις διατάξεις νόμων –διατάξεις νόμων είναι ευφημισμός- τη ντροπή εκείνη με το Ολυμπιακό Βίντεο-λόττο, τους κουλοχέρηδες, αν θυμάστε…
     (Χειροκροτήματα από την πτέρυγα της Νέας Δημοκρατίας)
      …τις διατάξεις για το φωτογραφικό διαγωνισμό του Ολυμπιακού Ιπποδρόμου, τις διατάξεις που θα πρόσφεραν στους ιδιοκτήτες Μέσων Μαζικής Ενημέρωσης τη δυνατότητα να συμμετέχουν σε εταιρείες, που ανήκουν κατά 50% στο Δημόσιο. 
     Προφανώς προσποιείστε πως ξεχάσατε και κάτι ακόμη: ότι κατ’ επανάληψη έχουμε καταθέσει προτάσεις νόμων, αλλά εσείς τις απορρίψατε. Γιατί απορρίψατε, κύριε Σημίτη, την πρόταση για την εξυγίανση των δημόσιων νομικών προσώπων; Γιατί απορρίψατε την ίδρυση Ανεξάρτητης Αρχής Έργων και Προμηθειών του Δημοσίου; Και είναι ακόμα πιο επιτακτικό το ερώτημα γιατί το κάνατε, όταν σχέδιο νόμου για το ίδιο θέμα είχε κατατεθεί και από την κυβέρνηση του ΠΑΣΟΚ τον Απρίλιο του ’94, αλλά αποσύρθηκε ένα χρόνο αργότερα. Ανάλογο σχέδιο είχε καταρτίσει και ο πρώην Υπουργός Μεταφορών, καταγγέλλοντας μάλιστα παίγνια συμφερόντων. Αντί όμως το σχέδιο να γίνει νόμος, απεπέμφθη ο Υπουργός! Και έχετε και ανάστημα να μέμφεστε εμάς;
     (Χειροκροτήματα από την πτέρυγα της Νέας Δημοκρατίας)
      Ανεξάρτητη Αρχή, βέβαια, δεν έγινε ποτέ. Είναι λοιπόν η δεύτερη φορά, που η κυβέρνηση του ΠΑΣΟΚ απορρίπτει αυτήν την πρόταση. Γιατί; Τι φοβάστε στα δημόσια έργα; 
      Σας καταθέτω την εισηγητική έκθεση εκείνου του σχεδίου νόμου, που βέβαια ποτέ δεν έγινε νόμος. 
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το καλοκαίρι του 2000 σάς απηύθυνα μία επιστολή, με την οποία ζητούσα τη συνεννόηση όλων των πολιτικών δυνάμεων για την αντιμετώπιση της διαπλοκής. Μου απαντήσατε ότι θέτω ένα μεγάλο πρόβλημα, αλλά βέβαια αρνηθήκατε το διάλογο και καταλήξατε με υβριστική επίθεση εναντίον μου. Καταθέτω και αυτό, για να σας το θυμίσω, τι σας έγραψα και τι μου γράψατε. Και είναι πάρα πολύ αποκαλυπτικά αυτά που μου γράψατε. Τι φοβηθήκατε, κύριε Σημίτη, τότε;
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως έξής:
      «ΓΡΑΦΕΙΟ ΤΥΠΟΥ ΠΡΩΘΥΠΟΥΡΓΟΥ
      								Αθήνα, 10 Ιουλίου 2000
      Ο Πρωθυπουργός Κώστας Σημίτης με σημερινή επιστολή του απάντησε στην από 4.7.2000 επιστολή του Προέδρου της Νέας Δημοκρατίας Κ. Καραμανλή.
      Ακολουθούν τα πλήρη κείμενα των δύο επιστολών.
      
      (Τα σχετικά κείμενα των επιστολών υπάρχουν στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, είστε είκοσι χρόνια στην εξουσία και αρκείστε σε διαπιστώσεις. Αντί να λύνετε τα προβλήματα, τα κουκουλώνετε. Εμφανίζεσθε σαν ξένοι παρατηρητές, αλλά είναι βέβαιο ότι δεν μπορείτε άλλο να επικαλείσθε άλλοθι άγνοιας και ανευθυνότητας. Πριν απ΄ όλα, από το Δεκέμβριο του ΄97 η Κυβέρνηση είχε στα χέρια της την έκθεση που υπέβαλε -ως επικεφαλής μάλιστα ομάδας, που είχε συγκροτηθεί με απόφαση του Πρωθυπουργού- ο στενός συνεργάτης του κ. Σπράος. Εντοπίζει –και χρησιμοποιώ τις δικές του φράσεις- τις «πελατειακές σχέσεις», την «ανυποληψία του συστήματος», την «απουσία αμερόληπτης διοίκησης», το γεγονός ότι η πολιτεία «δεν παρέχει τίποτα με ποιότητα». Δεν τα λέει η Νέα Δημοκρατία αυτά. Ο κ. Σπράος τα λέει, κύριε Σημίτη! «Η ζωή του πολίτη», λέει, «υποβαθμίζεται από την ταλαιπωρία στις συναλλαγές του με το δημόσιο». Το καταθέτω, για να το θυμηθείτε.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      Το Ελεγκτικό Συνέδριο στην έκθεσή του για το 2000, ανάμεσα στα άλλα, επισημαίνει παράνομες υπερωρίες, παράνομο υπολογισμό διπλών αποδοχών, παράνομες προσλήψεις εποχικών υπαλλήλων, τεράστιας έκτασης παρανομία στη Δ.Ε.Η., απευθείας αναθέσεις, χωρίς να υπάρχουν οι νόμιμες προϋποθέσεις, μεθοδεύσεις κατάτμησης της συνολικής δαπάνης, για να μικραίνει το τίμημα και να μην απαιτείται διαγωνισμός, συμμετοχή εργοληπτικών επιχειρήσεων, που δεν είχαν πιστοποιητικό ονομαστικοποίησης των μετοχών τους, τη στιγμή που αυτή και μόνο η έλλειψη καθιστούσε μη αποδεκτή την προσφορά τους.
      Από την ίδια έκθεση του Ελεγκτικού Συνεδρίου του 2000 αναφέρω ένα χαρακτηριστικό παράδειγμα: ο Ε.Ο.Τ. νοίκιαζε για πέντε χρόνια ακίνητο στο Μιλάνο κατεστραμμένο από πυρκαγιά. Δεν μπορούσε να το χρησιμοποιήσει, δεν ζήτησε από τον ιδιοκτήτη να το επιδιορθώσει, άφησε να περάσουν τα πέντε χρόνια και, όταν πέρασαν, άφησε να ανανεωθεί η σύμβαση για άλλα πέντε χρόνια. Αποτέλεσμα; Ο Ε.Ο.Τ. πληρώνει 777 εκατομμύρια για ακίνητο, που ουδέποτε χρησιμοποίησε. Και η Κυβέρνηση τι έκανε; Ο κόσμος, οι φορολογούμενοι γιατί πληρώνουν; 
      (Χειροκροτήματα από την πτέρυγα της Νέας Δημοκρατίας)
      Οι εκθέσεις του «Συνηγόρου του Πολίτη» και του Σώματος Επιθεωρητών Ελεγκτών Δημόσιας Διοίκησης εντοπίζουν κραυγαλέα φαινόμενα κακοδιοίκησης στα νοσοκομεία, στις προμήθειες, στους ασφαλιστικούς οργανισμούς, στην απονομή συντάξεων, στις πολεοδομίες. Οι αποζημιώσεις πολιτών για απαλλοτριώσεις καθυστερούν έως και είκοσι χρόνια. Τα αυθαίρετα πληθαίνουν εξαιτίας της παράλυσης του κράτους. Φαίνεται μάλιστα ότι και εδώ «διαπρέπουν» πρώην Υπουργοί και νεόπλουτοι του πολιτικοοικονομικού κατεστημένου, που εγκαθιδρύσατε. Καταθέτω και εδώ τις επισημάνσεις των δύο αυτών αρχών.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      
      (Τα σχετικά έγγραφα υπάρχουν στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Το Α.Σ.Ε.Π. στην ετήσια έκθεσή του σημειώνει ότι ο ν. 2190/94 έχει υποστεί περισσότερες από εξήντα τροποποιήσεις, που έχουν καταστήσει δυσχερή και πολύπλοκη την εφαρμογή του, με αποτέλεσμα την -ηθελημένη ή μη- παραβίασή του. Ακόμα επισημαίνει σειρά δυσλειτουργιών και εντοπίζει νοθευμένα δικαιολογητικά.
      Οι εκθέσεις του Ο.Ο.Σ.Α. πιστοποιούν ότι η χώρα μας έχει τις πιο γραφειοκρατικές, τις πιο χρονοβόρες και τις πιο ακριβές διαδικασίες στην ίδρυση νέων επιχειρήσεων σε ολόκληρη την Ευρωζώνη. Για να ξεκινήσει μια επένδυση χρειάζονται περίπου πενήντα εγκρίσεις και δεκάδες άδειες από διάφορες υπηρεσίες.
      Έρευνα του Ι.Ο.Β.Ε. το καλοκαίρι του 2001 υπογράμμιζε ότι η παραοικονομία στη χώρα μας ξεπερνά το 30% του Α.Ε.Π.. Τελευταίες μελέτες του Ελληνικού Κέντρου Επιχειρηματικότητας εντόπιζαν τεράστια προβλήματα εξαιτίας της πολυνομίας, της γραφειοκρατίας και της διαφθοράς. Η Κυβέρνηση όμως, αντί να συγκρουστεί με τα προβλήματα, απέλυσε τον πρόεδρο του Ελληνικού Κέντρου Επιχειρηματικότητας.
      Εύκολη λύση. Αλλά από την άλλη, πήρε σαφώς θέση με την πλευρά της διαφθοράς. Αυτή είναι η πραγματικότητα. 
      Μόλις πρόσφατη έκθεση της Ομάδος Κρατών κατά της Διαφθοράς του Συμβουλίου της Ευρώπης υπογραμμίζει ότι η πιο συνηθισμένη περίπτωση διαφθοράς στην Ελλάδα είναι η δωροδοκία δημόσιων λειτουργών, κυρίως για την απόκτηση επιδοτήσεων από την Ευρωπαϊκή Ένωση, αλλά και για την απόκτηση της ελληνικής ιθαγένειας.
      «Το πιο συνηθισμένο πρόβλημα», τονίζει, «είναι οι μη αντικειμενικές προκηρύξεις διαγωνισμών του δημοσίου». 
      Καταθέτω στα Πρακτικά την έκθεση αυτή. 
     (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Οι εκθέσεις της «Διεθνούς Διαφάνειας», σε πλήρη αντίθεση με τους ισχυρισμούς σας, δείχνουν ότι υπάρχει ραγδαία επέκταση των φαινομένων της διαφθοράς. 
     Καταθέτω τα σχετικά αποσπάσματα της έκθεσης, στην οποία αναφέρθηκα στην αρχή. Απλώς, έτσι για την ιστορία, υπάρχει και αυτή η κατάταξη, που θα την έλεγα «λίστα της ντροπής» με τον ετήσιο παραπέρα υποβιβασμό της Ελλάδας στη σωρεία των χωρών αυτών. 
     (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την  προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Κυρίες και κύριοι συνάδελφοι, αυτά δεν είναι ισχυρισμοί αντιπολιτευτικοί: είναι διαπιστώσεις είτε δημόσιων θεσμών στην Ελλάδα είτε ξένων ανεξάρτητων οργανισμών υψηλού κύρους. Δεν αμφισβητούνται αυτά, ούτε μπορεί να κρυφθούν πίσω από φωνασκίες και από αποπροσανατολιστικές κορόνες. 
     Κυρίες και κύριοι συνάδελφοι, όλα τα στοιχεία αποδεικνύουν ότι η Κυβέρνηση στήριξε το κατεστημένο της ασυδοσίας και διαμόρφωσε ένα καθεστώς ατιμωρησίας. Τα παράνομα τα έκανε νόμιμα. Θεσμοθέτησε την αδιαφάνεια και έδωσε νομότυπο πλαίσιο στη διαπλοκή. Εξηγούμαι: 
     Με το ν. 2172 μετέτρεψε το αδίκημα της απιστίας περί την υπηρεσία σε πλημμέλημα, ενώ ήταν κακούργημα και έστειλε μήνυμα ότι ελάχιστα την ενδιαφέρει το δημόσιο συμφέρον. 
     (Χειροκροτήματα από την πτέρυγα της Νέας Δημοκρατίας)
     Με το ν. 2446/96 ανέθεσε τη σύναψη προγραμματικών συμφωνιών στις διοικήσεις των Δ.Ε.Κ.Ο., κατά παρέκκλιση των κειμένων διατάξεων και τις επέτρεψε να μοιράσουν ανεξέλεγκτα προμήθειες 1.500 δισεκατομμυρίων δραχμών, σε τιμές πολύ πιο πάνω από τις ισχύουσες διεθνώς. 
     Με το άρθρο 4 του 2522/97 αναθέτει σε όποιον θέλει την εκτέλεση έργων του Δημοσίου, αφού εκείνοι που αδικούνται μπορεί απλά να ζητήσουν αποζημίωση, ενώ εκείνοι που παράνομα πήραν το έργο συνεχίζουν την εκτέλεσή του, σαν να μη συμβαίνει τίποτα. Συγχαρητήρια για τα επιτεύγματά σας! 
     (Χειροκροτήματα από την πτέρυγα της Νέας Δημοκρατίας)
     Με το ν. 2579/98 εισήγαγε τον λεγόμενο μαθηματικό τύπο στην επιλογή των αναδόχων δημοσίων έργων, που αποτελεί ουσιαστικά έμπνευση της διαπλοκής και πάντως προβληματίζει σοβαρά την Ευρωπαϊκή Ένωση. 
     Με το ν. 2790/2000 παραγράφηκαν όλες οι δικαστικές και πειθαρχικές διώξεις υπαλλήλων των ελληνικών προξενείων, που χορηγούσαν παράνομα βίζες παλιννόστησης. 
     Με το ν. 2843/2000, για να συγκαλυφθεί το έγκλημα του χρηματιστηρίου, αφαιρέθηκε από την εισαγγελική αρχή η δυνατότητα διενέργειας ανάκρισης, προανάκρισης ή προκαταρκτικής εξέτασης για πιθανολογούμενα αδικήματα στις χρηματιστηριακές συναλλαγές, παρά μόνο αν υπάρχει άδεια του Δικαστικού Συμβουλίου. 
     Με το ν. 2940/2001 καθιέρωσε ένα απροκάλυπτο ολιγοπώλιο στο χώρο των κατασκευαστικών εταιρειών, που συγκρούεται με κάθε έννοια υγιούς και ελεύθερου ανταγωνισμού.
     Με το ν. 3021/2002 για το βασικό μέτοχο, νομιμοποίησε τη διαπλοκή επιχειρήσεων μέσων ενημέρωσης, με επιχειρήσεις που συνάπτουν συμβάσεις έργων και προμηθειών του Δημοσίου. 
     Με τα άρθρα 4 και 10 του φορολογικού νόμου 3092/2002 κατάργησε την υποχρέωση υποβολής δήλωσης «πόθεν έσχες» από τους ιδιώτες που επενδύουν στην Ελλάδα και θεσμοθέτησε ιδιωτικά δάνεια. Άνοιξε έτσι μια νέα κερκόπορτα στο ξέπλυμα μαύρου χρήματος, αφού ένας μπορεί να ισχυρίζεται ότι τα δανείστηκε από τον άλλον, που δεν υποχρεούται να αποδείξει πού τα βρήκε. 
     Με το νόμο για την τουριστική εκπαίδευση, (άρθρο 39) έβαλε πωλητήριο στα περιουσιακά στοιχεία του Ε.Ο.Τ., δρόμους, σπήλαια, ακτές, που έχουν απαλλοτριωθεί για δημόσια ωφέλεια.
      Οι Υπουργοί σας νομοθετούν με γνώμονα τι αρέσει στους ίδιους και στα συμφέροντα που υπηρετούν και όχι τι είναι συμφέρον για τον τόπο. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, όλοι οι Έλληνες συνειδητοποιούν σήμερα ότι η διαφθορά και η ασυδοσία έχουν γίνει μάστιγες για τη χώρα. Πλήττουν την ποιότητα της δημοκρατίας. Συνεπάγονται τεράστια διασπάθιση του δημόσιου χρήματος. Είναι βασική αιτία για τα ελλείμματα σε κάθε οργανισμό και επιχείρηση του δημοσίου. Επιβαρύνουν τον προϋπολογισμό και το δημόσιο χρέος, δηλαδή, με άλλα λόγια, τον φορολογούμενο και τις επόμενες γενιές. Διαχωρίζουν τον επιχειρηματικό κόσμο σε ευνοημένους και αποκλεισμένους. Ματαιώνουν σημαντικές επενδυτικές πρωτοβουλίες και, ακόμα περισσότερο, την προσπάθεια νέων και ικανών ανθρώπων να δημιουργήσουν κάτι δικό τους. Πλήττουν έτσι την αναπτυξιακή διαδικασία, την υγιή επιχειρηματικότητα και τελικά την απασχόληση. Έχουν κόστος για κάθε οικογένεια. Έχουν αρνητική επίδραση στη ζωή του κάθε πολίτη. 
      Στις εφορίες, στα τελωνεία, στα Κ.Τ.Ε.Ο., στα νοσοκομεία, στις πολεοδομίες, στις υπηρεσίες που αποφασίζουν για τις επιδοτήσεις και τις χρηματοδοτήσεις ο πολίτης βρίσκει απλωμένο το χέρι, που απαιτεί μίζα και «γρηγορόσημο». 
      Οι πολίτες αντιμετωπίζουν ένα κλίμα απαξίωσης της τίμιας εργασίας. Σκέφτονται ότι κάποτε όσοι κατηγορούνταν για διαφθορά ντρέπονταν και κρύβονταν, ενώ σήμερα επαίρονται και προβάλλονται και σαν πρότυπα. 
      (Χειροκροτήματα από την πτέρυγα της Νέας Δημοκρατίας)
      Αλλάξατε τον «αξιακό» κώδικα της κοινωνίας. Αφαιρέσατε από τους θεσμούς την εμπιστοσύνη του λαού. Αυτό καταφέρατε και αυτό είναι πρόβλημα για όλους! 
      Την ίδια στιγμή, Κυβέρνηση και κατεστημένο βάναυσα προκαλούν την κοινωνία. Οι ετήσιες αποδοχές κορυφαίων στελεχών του Ο.Τ.Ε. -και όχι μόνο- φθάνουν τα 70 εκατομμύρια -την ίδια στιγμή που ο μέσος μισθωτός ζει με 280.000 δραχμές το μήνα. Συνεργάτες Υπουργών κατέχουν έως και δέκα θέσεις, την ίδια στιγμή που τρεις στους δέκα πτυχιούχους  δεν μπορούν να βρουν δουλειά. Το κράτος, που δεν δουλεύει επαρκώς ούτε την ημέρα, πληρώνει πλασματικές υπερωρίες και νυχτερινά με κομματικά κριτήρια. 
      Ταυτίσατε το κράτος με το κόμμα. Και την ταυτοποίηση αυτή την έχουμε δει πάρα πολλές φορές. Θα σας θυμίσω απλώς, γιατί είναι αυτών των ημερών, το εξής: έχω μία πρόσκληση, που συνυπογράφουν ο σύμβουλός σας επί του Τύπου και η Προϊσταμένη του Γραφείου Φυσικής Αγωγής για εκδήλωση αθλητικών σχολείων στον Πειραιά. Αν είναι δυνατόν ένα πρόσωπο και ένας φορέας, που αποσκοπεί σε πολιτική δραστηριότητα, να συνεργάζεται με δημόσιο οργανισμό για την προβολή του.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά την προαναφερθείσα πρόσκληση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Στο Υπουργείο Εξωτερικών οι διπλωμάτες παραγκωνίζονται, για να πάρει τη θέση τους μια στρατιά εκατόν είκοσι συμβούλων, με άλλα λόγια ένα παραϋπουργείο, που προκαλεί έντονα ερωτηματικά σε όλους. 
      Τα προξενεία, αντί να αποτελούν κέντρα εξυπηρέτησης της ελληνικής ομογένειας, ανέχονται -και πολλές φορές υποθάλπουν- παρασιτικά κυκλώματα. Προέκυψαν υπερβάσεις 1,2 δισεκατομμυρίων δραχμών κατά την ανακατασκευή του κτιρίου της πρεσβείας μας στο Βελιγράδι, αλλά η Κυβέρνηση σιωπά.
      Στο Υπουργείο Εθνικής Άμυνας παραμερίστηκε κάθε σκέψη για διαγωνισμούς ή για διακρατικές συμφωνίες στις προμήθειες των Ενόπλων Δυνάμεων και ακολουθούνται κατά κανόνα διαδικασίες, που προβλέπονται μόνο κατ’ εξαίρεση. Οι υπερκοστολογημένες απευθείας αναθέσεις, οι υπερβάσεις, τα εικονικά έως ανύπαρκτα αντισταθμιστικά οφέλη συνθέτουν αυτό το σκοτεινό τοπίο.
      Στα νοσοκομεία, οι παράνομες εξωσυμβατικές διαδικασίες συνεπάγονται καταλήστευση του χρήματος, που προορίζεται για την υγεία του πολίτη. Πουθενά αλλού στην Ευρώπη δεν αγοράζουν υλικό σε τόσο υψηλές τιμές. Αποτέλεσμα; Ένα χρόνο από τη διαγραφή των χρεών, ύψους 340 δισεκατομμυρίων, δημιουργήθηκαν νέα χρέη πάνω από 270 δισεκατομμύρια, ενώ η Ελληνίδα Επίτροπος προειδοποιεί ότι κινδυνεύουμε να χάσουμε κονδύλια του προγράμματος για την υγεία. 
      Η ασυδοσία και η διαφθορά του συστήματος απεικονίζεται κυρίως στις Δ.Ε.Κ.Ο. και πάνω απ’ όλα στον Ο.Σ.Ε., την ΕΡΓ.Ο.Σ.Ε., την Ολυμπιακή και τον Ο.Τ.Ε..
      Μένω στις δύο τελευταίες. Ολυμπιακή: Μετά από τρία σχέδια εκσυγχρονισμού και αποικιοκρατικών συμβάσεων, αφού διέλυσαν την υπηρεσία ελέγχου, αφού επιστράτευσαν αθεώρητα βιβλία, αφού κατασπατάλησαν περισσότερα από χίλια δισεκατομμύρια, αποφάσισαν δύο φορές να βάλουν πωλητήριο και δύο φορές κατέληξαν σε φιάσκο. Ήδη η Ευρωπαϊκή Ένωση επιβάλλει ένα ακόμη πρόστιμο στη χώρα μας, ενώ παράλληλα εκκρεμούν ζητήματα, για τα οποία ο λόγος ανήκει στη δικαιοσύνη.
      Η ιστορία του Ο.Τ.Ε. δεν έχει ούτε αρχή ούτε τέλος, κυρίες και κύριοι συνάδελφοι. Το 1998 εξαγόρασε το 35% του μάνατζμεντ του ρουμανικού Oργανισμού με συνολικό κόστος 675 εκατομμύρια δολάρια. Αμέσως μετά έγιναν χωρίς διαγωνισμό μεγάλες προμήθειες τηλεπικοινωνιακού υλικού -140 δισεκατομμύρια- από κοινοπραξία, στην οποία, θα έλεγα, μετείχε ο αποκαλούμενος «εθνικός προμηθευτής». 
      Λίγο αργότερα, η ελληνική επένδυση κρίθηκε από τη ρουμανική Βουλή παράνομη, αφού καταγγέλθηκε ότι έγινε από τον Ο.Τ.Ε. χρηματισμός Ρουμάνων αξιωματούχων. Τον περασμένο Ιούλιο η διοίκηση του Ο.Τ.Ε. ανακοίνωσε συσσωρευμένη ζημιά της «RΟΜΤΕLECOM» 256 εκατομμύρια ευρώ και τώρα δίνει άλλα 273 εκατομμύρια ευρώ για επιπλέον μετοχές. 
      Τελικά καταβλήθηκε περίπου 1 δισεκατομμύριο δολάρια, για να αγοραστεί το 54% μιας εταιρείας, η οποία στο σύνολό της αποτιμάται από τον ίδιο τον Ο.Τ.Ε. στα 750 εκατομμύρια δολάρια. Και αυτό βέβαια συνιστά υπόθεση, για την οποία ο λόγος ανήκει στη Δικαιοσύνη. Αντίστοιχα φαινόμενα έχουμε στη Σερβία, την Αλβανία και την Αρμενία, όπου ο Ο.Τ.Ε. ξόδεψε 345 εκατομμύρια δολάρια και τώρα μας λένε ότι αποχωρούν.
      Πέρα από όλα αυτά, ο Ο.Τ.Ε. ετοιμάζεται να διαθέσει 200 εκατομμύρια δολάρια στη «HELLAS SAT», για να αποκτήσει δορυφόρο και να ενοικιάσει είκοσι τρεις αναμεταδότες, όταν όλη η αγορά της Bαλκανικής χρειάζεται μόλις τρεις αναμεταδότες. Αυτό βέβαια εγείρει πολλά και σοβαρά ερωτηματικά. 
      Ακόμα, κατά παρέκκλιση κάθε δεοντολογίας, ο Ο.Τ.Ε. και η «COSMOTE» έχουν εκχωρήσει για πέντε χρόνια το διαφημιστικό τους πρόγραμμα σε κοινοπραξία εταιρειών, επικεφαλής της οποίας είναι συγγενικό πρόσωπο σημαίνοντος διευθυντικού στελέχους του Οργανισμού. Μόνο για το 2002 δόθηκαν 44 εκατομμύρια ευρώ.
      Σημειώνω ακόμα ότι οι σύμβουλοι που προσελήφθησαν την τελευταία επταετία, για να προσφέρουν υπηρεσίες στον Οργανισμό, έχουν στοιχίσει περισσότερα από 11 δισεκατομμύρια. Και ερωτώ: ποιος επιτέλους αποφασίζει; Ποιος κατάντησε τον Ο.Τ.Ε. εμπορικό αντιπρόσωπο της εγχώριας διαπλοκής; 
      (Χειροκροτήματα από την πτέρυγα της Νέας Δημοκρατίας)
      Έναν ολόκληρο χρόνο μετά την άσκηση ποινικής δίωξης για πέντε κακουργηματικές υποθέσεις σε βάρος του μονοπωλιακού προμηθευτή η Κυβέρνηση γιατί σιωπά; Γιατί δεν ζητά δικαστική συνδρομή, για να ανοίξουν επιτέλους οι λογαριασμοί;
      (Χειροκροτήματα από την πτέρυγα της Νέας Δημοκρατίας)
      Στο Υ.ΠΕ.ΧΩ.Δ.Ε. άκρη δεν υπάρχει. Σχεδόν όλα τα δημόσια έργα κοστίζουν δύο και τρεις φορές περισσότερο από τον προϋπολογισμό τους και τα περισσότερα σημειώνουν  μεγάλες καθυστερήσεις. Η Κυβέρνηση –όπως ακούσαμε και πριν από λίγο- από τη μια ισχυρίζεται ότι όλα αυτά είναι λάσπη και από την άλλη –άκουσον άκουσον!- την ίδια ώρα προσφέρει και πριμ από πάνω, για να επισπευσθούν τα καθυστερημένα! Σε όλα τα έργα –δήλωσαν πρόσφατα οι ίδιοι οι εργολάβοι- «μπαίνει, τώρα, μπόνους έγκαιρης παράδοσης».
      Η Αττική Οδός από 426 δισεκατομμύρια ξεπερνά τα 1.200 δισεκατομμύρια και από το 2002, που θα ήταν έτοιμη, παραπέμπεται στο 2004. Μόνο και μόνο, για να παραδοθεί έγκαιρα το τμήμα αεροδρόμιο –Σταυρός, δόθηκε «μπόνους επίσπευσης» 58 δισεκατομμυρίων!
      Το Κτηματολόγιο από τα 250 πετάχτηκε στα 1.000 δισεκατομμύρια, έχει πάει δηλαδή πέντε φορές σχεδόν απάνω. Και δεν είναι μόνο ότι σπαταλήθηκαν τεράστια ποσά, που ο κόσμος θα πληρώσει ως «κτηματόσημο», αλλά η αδιαφάνεια των κυβερνητικών χειρισμών στοίχισε στη χώρα και ένα κοινοτικό πρόστιμο 20 δισεκατομμυρίων. 
      Και όμως, ακόμα και γι’ αυτό περηφανεύεται η Κυβέρνηση. Ακόμα και γι’ αυτό κατηγορείται η Αντιπολίτευση. Δηλαδή, και εκθέτετε τη χώρα και επιβαρύνετε τους φορολογούμενους και έχετε και το θράσος να βρίζετε την Αντιπολίτευση!
      (Χειροκροτήματα από την πτέρυγα της Νέας Δημοκρατίας)
      Έρχομαι σε ένα προσφιλές θέμα, γιατί σας είδα να «ανάβετε» πολύ γύρω από αυτό: Περιμετρική της Πάτρας. Εσείς να ελέγξετε τα μαθηματικά σας, γιατί πριν από είκοσι χρόνια ο προϋπολογισμός ήταν 5,5 δισεκατομμύρια. Τώρα, αν σας πήρε εσάς είκοσι χρόνια και περάσατε τα 100 δισεκατομμύρια, είναι τα έργα και οι ημέρες της Κυβέρνησής σας. Άρα, πράγματι είναι είκοσι τρεις φορές περισσότερα!
      (Χειροκροτήματα από την πτέρυγα της Νέας Δημοκρατίας)
      (Θόρυβος στην Αίθουσα)
      Η Π.Α.Θ.Ε. από τα 500 δισεκατομμύρια ξεπερνά τα 1.000 δισεκατομμύρια και παραπέμπεται στο 2008, ενώ οι κακοτεχνίες είναι κοινή διαπίστωση και οι ατέλειες έχουν γίνει αιτία για επανειλημμένες πλημμύρες.
       (Θόρυβος στην Αίθουσα)
      ΠΡΟΕΔΡΟΣ (Απόστολος Κακλαμάνης): Παρακαλώ ησυχία.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Πάμε σε ένα άλλο θέμα. 
      Το έργο στον Κηφισό έπρεπε να είχε ολοκληρωθεί το 2000 με κόστος 55 δισεκατομμύρια. Ήδη έχει στοιχίσει περισσότερα από 120 δισεκατομμύρια και είναι στα μισά. Και αυτά δεν είναι τα χειρότερα, αυτά είναι τα συνηθισμένα που κάνετε. Το χειρότερο είναι ότι η αρχική μελέτη άλλαξε περιέργως στις μέρες του προηγούμενου Υπουργού, μπήκαν φθηνότερες κατασκευές και ξανάλλαξε τώρα. Φτηνότερες κατασκευές, διπλάσιος χρόνος, υπερδιπλάσιο κόστος, ο κόσμος πνίγεται και ο Πρωθυπουργός μιλάει για λάσπη. Αυτή είναι η πραγματικότητα!
      (Χειροκροτήματα από την πτέρυγα της Νέας Δημοκρατίας)
     Στην ΕΡΓ.Ο.Σ.Ε. η Ευρωπαϊκή Επιτροπή, αφού διαπίστωσε αδικαιολόγητες δαπάνες 80 δισεκατομμυρίων, σταμάτησε τις πληρωμές. Ο κίνδυνος για νέα και βαριά κοινοτικά πρόστιμα είναι και ορατός και σοβαρός. Και ερωτώ ευθέως: εάν συμβεί και αυτό, τι προτίθεται να κάνει η Κυβέρνηση; Τι θα πείτε στους πολίτες, όταν θα τους βάλετε να πληρώσουν; 
     Στο Υπουργείο Πολιτισμού εμφανίζεται η Κυβέρνηση τώρα με ρομφαία κάθαρσης για το ποδόσφαιρο. Ο κόσμος όμως ρωτά τι σημαίνει η δήλωση του αρμόδιου Υπουργού ότι ανεχθήκατε πολλές παρανομίες; 
     Στην υπόθεση του τραμ αποκαλύφθηκε ότι οι συναρμόδιοι Υπουργοί γνώριζαν από τον Ιούνιο του 2001 ότι η αρχική χάραξη οδηγούσε σε καταστροφή αρχαιοτήτων αλλά αδιαφόρησαν, με αποτέλεσμα να υποχρεωθούν σε επαναχάραξη με τεράστιο επιπλέον κόστος. 
     Να πω κάτι ακόμη. Ο ΟΠΑΠ –άλλη ιστορία αυτή- πρόσφατα ενοικίασε ημιτελές κτίριο για μια πενταετία αναλαμβάνοντας τις δαπάνες αποπεράτωσης και πληρώνοντας ενοίκιο 1 δισεκατομμύριο το χρόνο ενώ με τα ποσά αυτά θα μπορούσε να το αγοράσει και να του περισσέψουν. Ποιος σοβαρός Έλληνας θα πήγαινε να ενοικιάσει ένα σπίτι σε τόσο υψηλό τίμημα όσο η αξία της αγοράς του; Η θέση, το εμβαδόν και η κατάσταση του κτιρίου περιέχονταν ως όροι στο σχετικό διαγωνισμό. Και αυτό βέβαια αποκαλύπτει ποιες είναι οι πρακτικές του συστήματος. 
     Την ίδια στιγμή στον ίδιον οργανισμό ο εθνικός προμηθευτής έγινε εθνικός τζογαδόρος και ζητάει τώρα και τα ρέστα. Η πρόσφατη απόφαση του διαιτητικού δικαστηρίου για 215 εκατομμύρια ευρώ ως αποζημίωση, δεν αφήνει καμία αμφιβολία ότι ο ΟΠΑΠ έχει γίνει το παραμάγαζο της διαπλοκής. Ο πρώην Πρόεδρός του κατηγορεί τον νυν και ο νυν επιρρίπτει την ευθύνη στην Κυβέρνηση. Έργα και ημέρες της Κυβέρνησης ΠΑΣΟΚ. αυτό.
     (Χειροκροτήματα από την πτέρυγα της Νέας Δημοκρατίας)
     Για κάθε περίπτωση πάντως προειδοποιώ και ξεκαθαρίζω ότι η Κυβέρνηση της Νέας Δημοκρατίας δεν πρόκειται να αναγνωρίσει ούτε 1 ευρώ χρέος σε βάρος του Δημοσίου από στημένες και παράνομες μεθοδεύσεις. Ενδεχόμενη βλάβη του Δημοσίου θα την πληρώσουν αποκλειστικά και μόνο οι υπεύθυνοι. Δεν μπορεί να τα μοιράζονται αυτοί και να τα πληρώνει ο πολίτης.
     (Χειροκροτήματα από την πτέρυγα της Νέας Δημοκρατίας)
     Και κάτι ακόμη: το γεγονός ότι το Συμβούλιο της Επικρατείας μπλόκαρε το διαγωνισμό για το «ΞΥΣΤΟ», που είναι κομμένος και ραμμένος στα μέτρα των ιδίων συμφερόντων, τίποτε δεν λέει; 
     Σε ό,τι αφορά τα Υπουργεία Οικονομίας και Ανάπτυξης, οι πολίτες ακόμη ρωτούν τι έγινε με το έγκλημα της «Σοφοκλέους», το έγκλημα του χρηματιστηρίου, που οδήγησε στη μεγαλύτερη αναδιανομή πλούτου και στην οικονομική καταστροφή σχεδόν ενάμισι εκατομμυρίου επενδυτών. Οι Υπουργοί, που έδιναν τις εντολές για τις παράνομες –γιατί παράνομες είναι και το ξέρετε- και καθεστωτικές παρεμβάσεις, εσείς ο ίδιος, που βεβαιώνατε ότι οι τιμές είναι χαμηλές, δεν χρωστάτε λόγο σε κανέναν; 
     (Χειροκροτήματα από την πτέρυγα της Νέας Δημοκρατίας)
     Το γεγονός ότι η Κυβέρνηση έφτασε στο σημείο να φέρει νύχτα στη Βουλή τροπολογία, για να συγκαλύψει τις αμαρτωλές σχέσεις της «ΕΘΝΙΚΗΣ» ΤΡΑΠΕΖΑΣ με τη Δ.Ε.Κ.Α. δεν λέει τίποτε σε κανέναν; Οι διοικήσεις της Επιτροπής Κεφαλαιαγοράς της Δ.Ε.Κ.Α., της Εθνικής Τράπεζας είναι άμοιρες ευθυνών; 
     Δεν λέει τίποτε το γεγονός ότι η Αγροτική Τράπεζα μπήκε στο Χρηματιστήριο με πλασματική κερδοφορία, που σύμφωνα με τους ελεγκτές στηρίχθηκε σε παράνομη εγγύηση του Ελληνικού Δημοσίου ύψους 200 δισεκατομμυρίων δραχμών, την οποία εξέδωσε ο νυν Υπουργός Οικονομίας;
     Οι πρωταγωνιστές στη φούσκα της «ΛΑΜΨΑ», στη φούσκα της Γενικής Αποθηκών δεν φέρουν καμία ευθύνη; Αυτό είναι το καθεστώς, που έχετε επιβάλει! Εάν αυτά δεν είναι εγκλήματα, ποια είναι τα εγκλήματα; 
     (Χειροκροτήματα από την πτέρυγα της Νέας Δημοκρατίας)
     (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Στη Δ.Ε.Π.Α. η «προσωρινή» την τελευταία τριετία διοίκηση, τροποποίησε το οργανόγραμμα και δημιούργησε δεκαεπτά γενικές διευθύνσεις, είκοσι πέντε διευθύνσεις, εβδομήντα τμήματα, εβδομήντα πέντε τομείς συν τους επόπτες, συν τους εργοδηγούς, συν τους αρχιτεχνίτες και τεχνίτες. Δηλαδή διακόσιες θέσεις προϊσταμένων για προσωπικό διακοσίων ογδόντα ατόμων! 
      Στην ΕΤ.Α. Α.Ε., την εταιρεία που ανέλαβε να διαχειρίζεται την περιουσία του Ε.Ο.Τ., οι καταστρατηγήσεις των όρων, που συνοδεύουν τους διαγωνισμούς για τα καζίνο, προκαλούν παρέμβαση της Δικαιοσύνης. Τα ακίνητα των ΕΤ.Α. Α.Ε. «ιδιωτικοποιούνται» με συνοπτικές και αδιαφανείς διαδικασίες. 
      Στο μείζον ζήτημα του Γ΄ Κοινοτικού Πλαισίου Στήριξης εντοπίζονται σοβαρά προβλήματα. Ενώ προεκλογικά ο Πρωθυπουργός διαβεβαίωνε πως θα ξεκινούσε με αναμμένες τις μηχανές, μετεκλογικά οι μηχανές βρέθηκαν σκουριασμένες. Τρία χρόνια από την επίσημη έναρξη του Γ΄ Κοινοτικού Πλαισίου Στήριξης η συνολική απορρόφηση δεν φθάνει ούτε το 12%. Αυτή είναι η αλήθεια. Το προηγούμενο καλοκαίρι οι επιστολές Μπαρνιέ έθεσαν ζήτημα παράνομων μεθοδεύσεων και υπέδειξαν στην Κυβέρνηση να αλλάξει πρακτική. 
      Το Υπουργείο Οικονομίας βάλλει εναντίον επτά Υπουργείων και από εκεί τού επιστρέφονται οι ευθύνες. 
      Συνεχείς παρεμβάσεις των Γενικών Γραμματέων έχουν οδηγήσει σε παραίτηση τρεις Προϊσταμένους Ειδικών Υπηρεσιών. 
      Οι έλεγχοι συνήθως δεν καταλήγουν σε πορίσματα και, όταν καταλήγουν, δεν συμβαίνει τίποτα. Χαρακτηριστικό παράδειγμα είναι η ποινή αποκλεισμού των εργολάβων της Αττικής Οδού από δημοπρασίες για ένα μήνα, που τους κοινοποιήθηκε μόλις δύο μέρες, πριν λήξει. 
      Η Ευρωπαϊκή Επιτροπή εκφράζει σοβαρές επιφυλάξεις για την επιλεξιμότητα σημαντικών μερών του Προγράμματος. Και η Διαχειριστική Αρχή επισημαίνει ότι το σχέδιο για τις ΒΙ.ΠΕ. και τα ΒΙΟ.ΠΑ. δεν μπορεί να εφαρμοστεί, γιατί παραβιάζει τις βασικές αρχές του ανταγωνισμού. Καταθέτω το σχετικό έγγραφο.
      (Στο σημείο αυτό ο Πρόεδρος της Νέας Δημοκρατίας κ. Καραμανλής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Οι έλεγχοι στα έργα του Β΄ Κοινοτικού Πλαισίου Στήριξης από την αρμόδια υπηρεσία της Ευρωπαϊκής Επιτροπής -κατέληξαν ναι ή όχι;- στη διαπίστωση σοβαρών προβλημάτων ποιότητας; Έχει αποσταλεί -ναι ή όχι;- επιστολή προς το Υπουργείο Οικονομίας; Ισχύουν -ναι ή όχι-; οι διαβεβαιώσεις σας ότι δεν πρόκειται να χαθεί ούτε ένα ευρώ;
      Ένα είναι περισσότερο από βέβαιο, κυρίες και κύριοι συνάδελφοι. Η Ευρωπαϊκή Επιτροπή επιβεβαιώνει όλα όσα λέγαμε και αμφισβητεί τους έως τώρα ισχυρισμούς σας. Επιβεβαιώνεται η χαμηλή αποδοτικότητα των κοινοτικών πόρων. Επισημαίνεται -και δημοσιεύτηκε αυτό- ότι σε επτά χρόνια το Β΄ Κοινοτικό Πλαίσιο Στήριξης συνέβαλε στην ανάπτυξη του Α.Ε.Π. μόνο κατά δύο μονάδες, όταν στην Ιρλανδία το ίδιο διάστημα το Α.Ε.Π. αυξήθηκε έως και είκοσι δύο μονάδες. Αποδεικνύεται ότι η ανάπτυξη δεν φθάνει στην κοινωνία. Δεν εξυγιαίνεται, αλλά μπαίνει σε νάρθηκα το σύστημα υγείας. Δεν αναβαθμίζεται, αλλά χειροτερεύει η κατάσταση στο χώρο της Παιδείας. Δεν προωθείται, αλλά αποθαρρύνεται η υγιής επιχειρηματικότητα. Δεν βελτιώνεται, αλλά χειροτερεύει η ζωή των πολλών Ελλήνων. 
      Διαψεύδονται οι ισχυρισμοί σας για μείωση του δημόσιου χρέους. Διαψεύδονται και αποδεικνύονται πολιτική απάτη οι δήθεν πλεονασματικοί προϋπολογισμοί σας. Και πέρα απ’ όλα αυτά, επιβεβαιώνονται από σας τους ίδιους και οι αποκαλύψεις μας για την προείσπραξη -με τη γνωστή υπόθεση χρησιμοποίησης off shore εταιρειών- μελλοντικών εσόδων σχεδόν 4.000 εκατομμυρίων ευρώ, που αφορούν στην περίοδο μέχρι το 2019. 
      Προφορικά, ο αρμόδιος Υπουργός μάς είπε εδώ στη Βουλή ότι αυτές οι εταιρείες ανήκουν στο Ελληνικό Δημόσιο. Γραπτώς μάς διευκρίνισε ότι έχουν ως επικεφαλής κάποιον κ. Κομαρόφσκι, έναν κ. Κανιζάζο και έναν κ. Ντεπάντι. Ποιοι είναι αυτοί οι κύριοι; Ονόματα δεν βρήκαμε, διευθύνσεις δεν βρήκαμε γι’ αυτούς.
      (Χειροκροτήματα από την πτέρυγα της Νέας Δημοκρατίας)
      Είναι Έλληνες πολίτες; Πού πήγατε και τους βρήκατε αυτούς; Μπορείτε να μας το εξηγήσετε αυτό σήμερα, κύριε Πρωθυπουργέ; Κομαρόφσκι, Κανιζάζο και Ντεπάντι!
      Κυρίες και κύριοι συνάδελφοι, είναι πια κοινή διαπίστωση ότι το ευρύτερο σύστημα εξουσίας διαπνέεται από καθεστωτικές νοοτροπίες. Διαμορφώθηκε ένα νοσηρό κομματικό κατεστημένο συνώνυμο της αναξιοκρατίας και της διαφθοράς. Επικράτησε καθεστώς αλληλοσυγκάλυψης και ατιμωρησίας. 
      Ενδεικτικά και μόνο αναφέρω: Το Σεπτέμβριο του 2000 ένορκη δικαστική εξέταση διαπίστωσε βαρύτατα αδικήματα δεκάδων τελωνειακών υπαλλήλων, ποινικά καταδικασμένων για εμπλοκή σε λαθρεμπόριο καυσίμων. Οι είκοσι δύο απ’ αυτούς παραμένουν στην υπηρεσία και έχουν και ονόματα και διευθύνσεις. Τον Απρίλιο του 2000 η Ε.Δ.Ε. διαπίστωσε βαρύτατα πειθαρχικά αδικήματα δέκα τελωνειακών, αλλά οι τέσσερις απ’ αυτούς παραμένουν είτε σε διευθυντικές θέσεις είτε ως στελέχη του Σ.Δ.Ο.Ε..
      Η έρευνα της Εθνικής Τράπεζας στην Ε.Τ.Ε.Β.Α. διακόπηκε, πριν ολοκληρωθεί, αφού προέκυψαν σοβαρά ποινικά αδικήματα και βρέθηκαν συγκεκριμένα ονόματα, που τα ξέρετε. Απόστρατος ανώτατος αξιωματικός της ΕΛ.ΑΣ., παρά το φορτίο της τραγωδίας της οδού Νιόβης, παρά τις ευθύνες του για τη διαφυγή του Πάσσαρη στη Ρουμανία, έγινε επικεφαλής της Γραμματείας Πολιτικής Προστασίας. Μπράβο! Τον επιβραβεύσατε κιόλας!
      (Χειροκροτήματα από την πτέρυγα της Νέας Δημοκρατίας)
      Τουλάχιστον πεντακόσιες περιπτώσεις Ε.Δ.Ε. για κακοδιοίκηση και διαφθορά, όπως αναφέρει η αρμόδια υπηρεσία του Υπουργείου Οικονομίας, είτε δεν έχουν χρεωθεί ακόμα είτε εκκρεμούν.
      Κυρίες και κύριοι συνάδελφοι, οι πολίτες πιστεύουν ότι η σημερινή κατάσταση δεν πάει άλλο. Ο τόπος χρειάζεται ένα πραγματικά κοινωνικό, ένα ανθρώπινο κράτος, που να παρέχει όλες τις υπηρεσίες που έχει ανάγκη - και κυρίως στους ευαίσθητους τομείς της Παιδείας, της Υγείας, της Πρόνοιας, της προστασίας της ζωής και της περιουσίας τους. Γι’ αυτό ακριβώς βασική μας προτεραιότητα είναι η επανίδρυση του κράτους ό,τι και να λέτε εσείς.
      (Χειροκροτήματα από την πτέρυγα της Νέας Δημοκρατίας)
      Ενδεικτικά και μόνο αναφέρω ορισμένα από τα αναγκαία μέτρα στο σχέδιο επανίδρυσης του κράτους και στο σχέδιο δράσης κατά της διαφθοράς: Πρώτον, αναπροσδιορισμός των ορίων του δημόσιου τομέα με κατεύθυνση: μικρότερο κράτος στην οικονομία, καλύτερες και αποτελεσματικότερες υπηρεσίες. 
      Δεύτερον, ενδυνάμωση του θεσμού της Τοπικής Αυτοδιοίκησης με τη θεσμοθέτηση επαρκών αυτοτελών πόρων. 
      Τρίτον, εξυγίανση του ευρύτερου δημόσιου τομέα με άμεση προώθηση γνήσιων αποκρατικοποιήσεων, αλλά και σύγχρονο management στις υπηρεσίες και στις επιχειρήσεις φυσικών μονοπωλίων, που θα παραμείνουν κατ’ εξαίρεση στον έλεγχο του Δημοσίου.
      Τέταρτον, απαρέγκλιτη τήρηση της αρχής της αξιοκρατίας και αξιολόγηση όλων σε όλα τα επίπεδα.
      Πέμπτον, αποκέντρωση της κρατικής μηχανής και στήριξη της Περιφέρειας.
      Έκτον, ηλεκτρονική διακυβέρνηση με γενικευμένη αξιοποίηση της πληροφορικής, για να αναβαθμισθεί η λειτουργία της Διοίκησης.
      Έβδομον, Επιτροπή Διαρκούς Κωδικοποίησης της Νομοθεσίας για την απλούστευσή της και την άρση της πολυνομίας.
      Όγδοον, αντικειμενικοποίηση του φορολογικού συστήματος και των ελέγχων, για να πάψουν οι εκβιασμοί σε βάρος των πολιτών, για να πάψουν οι συναλλαγές σε βάρος του Δημοσίου.
      Ένατον, δημιουργία Ανεξάρτητης Διοικητικής Αρχής για την προκήρυξη και την ανάθεση των μεγάλων συμβάσεων δημοσίων έργων και προμηθειών.
      Δέκατον, εφαρμογή της αρχής «ένα γραφείο, ένα έγγραφο», και τέλος «στη διεκπεραίωση των υποθέσεων του πολίτη και έντοκη καταβολή των πάσης φύσεως οφειλών του Δημοσίου προς τους  πολίτες.
      Ενδέκατον, υπαγωγή στον προληπτικό έλεγχο του Ελεγκτικού Συνεδρίου των δαπανών των Οργανισμών Τοπικής Αυτοδιοίκησης και του δημόσιου χρήματος από τις Α.Ε., όπως επίσης των έργων, των μελετών και των προμηθειών υλικού του Υπουργείου Άμυνας με την ψήφιση εκτελεστικού του Συντάγματος νόμου, που για πρώτη φορά επιτρέπει αυτόν τον έλεγχο. Αξιοποίηση του θεσμού του Γενικού Επιτρόπου Επικρατείας στο Ελεγκτικό Συνέδριο και καθιέρωση αιφνιδιαστικών ελέγχων σε κάθε υπηρεσία ή οργανισμό του Δημοσίου, που διαχειρίζεται εθνικούς ή κοινοτικούς πόρους.
      Δωδέκατον, κατάργηση όλων των διάτρητων διατάξεων στους νόμους, που ψηφίστηκαν την προηγούμενη περίοδο και άνοιξαν παράθυρο στη διαπλοκή, στη διαφθορά και στη φαυλότητα.
      Πιστεύω μάλιστα ότι από αυτό ακριβώς το σημείο, μπορεί να γίνει η αρχή. Αυτό είναι το πρώτο και το πιο απλό, που μπορείτε και εσείς ακόμα να κάνετε και πρέπει να το κάνετε. Απαιτείται ένα και μόνο άρθρο. Το περιμένουμε στο επόμενο νομοσχέδιο. Αν δεν το πράξετε, ένα και μόνο συμπέρασμα μπορεί να συναχθεί: δηλαδή ότι επιμένετε να παρέχετε θεσμικό μανδύα στη διαφθορά και στη διαπλοκή, για να συντηρούνται σε βάρος του πολίτη, σε βάρος της ανάπτυξης, σε βάρος της ίδιας της δημοκρατίας.
      Όμως, κυρίες και κύριοι συνάδελφοι, να είσθε βέβαιοι ότι οι διατάξεις, που θεσμοθετούν τη διαφθορά και τη διαπλοκή, έχουν από εδώ και πέρα περιορισμένο χρόνο ισχύος. Είναι δική μας αμετάκλητη απόφαση να τις καταργήσουμε. Έχουμε αντίθετη θέση από τη δική σας σ’ αυτό. Έχουμε διαφορετική αντίληψη για το σεβασμό του πολίτη. Έχουμε πίστη στην ποιότητα αυτού του τόπου. Έχουμε εμπιστοσύνη σε όλες τις Ελληνίδες και σε όλους τους Έλληνες. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Απόστολος Κακλαμάνης): Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, κύριοι Βουλευτές, δύσκολα θα μπορούσα να φαντασθώ ότι ο Πρωθυπουργός, προκειμένου να αντιμετωπίσει το θέμα που έφερε η Νέα Δημοκρατία στη Βουλή, θα χρησιμοποιούσε σαν ένα από τα ισχυρά χαρτιά του την κατάθεση ενός εγγράφου, μιας προκήρυξης της χούντας της 21ης Απριλίου. 
      Δεν θέλω σε καμία περίπτωση να εξαγνίσω τη Νέα Δημοκρατία. Βεβαίως δεν τη συνδέω με τη χούντα, όμως αποδεικνύεται και με αυτήν τη χειρονομία, ότι το ΠΑΣΟΚ, ως κόμμα, δεν είναι σε θέση και δεν μπορεί να αντιμετωπίσει την πολιτική της Νέας Δημοκρατίας, διότι δεν έχουν ουσιαστικές διαφορές στη στρατηγική τους. Νομίζω ότι αυτό φάνηκε και από τη σημερινή συζήτηση. 
      Ο Πρόεδρος της Νέας Δημοκρατίας έκανε μια πραγματικά εμπεριστατωμένη ομιλία. Δεν είμαι σε θέση να αμφισβητήσω τα στοιχεία που καταθέσατε, προσωπικά εγώ. Όμως, φροντίσατε επιμελημένα να συγκεντρώσετε την προσοχή σε υπαρκτά προβλήματα -σε ορισμένα μπορεί να πέσατε κι έξω, δεν είμαι βέβαιη- που αφορούν το κράτος και τη Δημόσια Διοίκηση. Συγκεντρώσατε την προσοχή σας επιλεκτικά στη δράση ορισμένων επιχειρηματικών ομίλων, αποφεύγοντας γενικά να τους ονοματίσετε, αλλά όλοι καταλαβαίνουμε περί τίνος πρόκειται. Από κει και πέρα, αφήσατε ανέγγιχτο όλο εκείνο το «θερμοκήπιο», το οποίο καλλιεργεί νόμιμα, όπως είπατε, σκάνδαλα και μη νόμιμα. Το «θερμοκήπιο» δεν είναι άλλο παρά οι νόμοι της καπιταλιστικής αγοράς, όπως εμείς πιστεύουμε και όπως η ζωή μάς επιβεβαιώνει. 
      Αφήσατε απέξω συνολικά τη δράση των επιχειρήσεων, του λεγόμενου επιχειρηματικού κόσμου. Αυτοί δεν κάνουν σκάνδαλα, δεν κάνουν παρανομίες. Μόνο κάποια επιλεκτικά επιχειρηματικά συγκροτήματα, τα οποία έχουν προφανώς κάποιες φιλικές σχέσεις με την Κυβέρνηση. Βρείτε μου μία κυβέρνηση που δεν είχε φιλικές σχέσεις με κάποια επιχειρηματικά συγκροτήματα, απ’ αυτές που γνώρισε ο σύγχρονος κόσμος. 
      Η Νέα Δημοκρατία, λοιπόν, βλέπει σκάνδαλα μόνο στη Δημόσια Διοίκηση. Ούτε το «θερμοκήπιο» ούτε τους παράγοντες που τα γεννούν ούτε το ρόλο συνολικά των επιχειρηματικών ομίλων, των μονοπωλιακών επιχειρήσεων, των μεγάλων καπιταλιστικών επιχειρήσεων στην άνθιση αυτών των σκανδάλων. 
      Από την άλλη μεριά ο Πρωθυπουργός αναγνώρισε ότι υπάρχει πρόβλημα διαφθοράς, το απέδωσε όμως γενικά στην κοινωνία. Δηλαδή από τα «κάτω» υπάρχει διαφθορά. Όχι σκάνδαλα, σκανδαλάκια το πολύ πολύ αναγνώρισε. 
      Υπάρχει μία διάχυτη διαφθορά. Να δεχθούμε ότι υπάρχει μια διάχυση της διαφθοράς. Αλλά η διάχυση της διαφθοράς προκύπτει από το ξεχείλισμα της διαφθοράς των «από τα επάνω». Και δεν αναφέρομαι σε πρόσωπα ούτε αν θέλετε στην ηθική προσώπων. Αναφέρομαι στην ίδια την κυβερνητική πολιτική, στο χαρακτήρα της, στην πολιτική «θερμοκηπίου» των σκανδάλων που αναδεικνύονται. Και απ’ αυτήν την άποψη αποδεικνύεται ότι η στρατηγική των δύο κομμάτων είναι ίδια.
      Πήραμε σήμερα μια γεύση πώς θα εξελιχθεί το κλίμα, όσο περνάνε οι μήνες και προσεγγίζουμε την περίφημη νέα εκλογική μάχη είτε τις εθνικές εκλογές είτε τις ευρωεκλογές. Θεωρούμε ότι πριν απ’ όλα έχει ευθύνη η Κυβέρνηση. Όχι για τη διαμόρφωση ενός ήπιου πολιτικού κλίματος. Εκλογική αντιπαράθεση, πολιτική αντιπαράθεση, ταξική πάλη σημαίνουν έντονη αντιπαράθεση και πολεμική. Εμείς είμαστε υπέρ της πολεμικής, αλλά υπάρχουν όροι σ’ αυτήν την υπόθεση. Τουλάχιστον ορισμένα πράγματα, όπως τα «περί ακροδεξιάς» και τα «περί χούντας» που ακούστηκαν εδώ, δείχνουν ότι η Κυβέρνηση είναι αποφασισμένη να οξύνει το κλίμα της αντιπαράθεσης και να δημιουργήσει για άλλη μια φορά τεχνητά διλήμματα και όχι τα πραγματικά που πρέπει να ακολουθήσει ο λαός.
      Αλλά και η Νέα Δημοκρατία έχει επίσης ευθύνη. Ενδεχομένως τα κόμματα της Αντιπολίτευσης δεν δίνουμε τον κύριο τόνο. Ωστόσο, και εκείνη, ως Αξιωματική Αντιπολίτευση, έχει ευθύνη. Θα αφήσω όμως το θέμα του κλίματος που υπάρχει. 
      Θα ήθελα να σταθώ και να θέσω το εξής ερώτημα: Υπάρχουν σκάνδαλα; Υπάρχει διαφθορά; Υπάρχουν. Θα ήμασταν οι τελευταίοι που θα υποστηρίζαμε πως δεν υπάρχουν. Υπάρχουν σκάνδαλα γνωστά, αλλά υπάρχουν και πολλά σκάνδαλα τα οποία δεν τα ξέρουμε. Ενδεχομένως να υπάρχουν και σκάνδαλα ανύπαρκτα, τα οποία εμφανίζονται έτσι. Άλλωστε δεν πρέπει να ξεχνάμε, όλοι εμείς οι Βουλευτές, ότι δεν είναι ούτε η πρώτη ούτε η δεύτερη φορά που παραλαμβάνουμε διάφορους φακέλους από τις επιχειρήσεις που βρίσκονται σε ανταγωνισμό μεταξύ τους, που έχουν «ριχτεί» στο διαγωνισμό, έχουν μείνει σε δεύτερη μοίρα, έχουν μείνει έξω από τους διάφορους διαγωνισμούς, και οι οποίες μας δίνουν μία σειρά από στοιχεία. 
      Ξέρετε πόσες φορές έχουμε βρεθεί ως κόμμα σε δύσκολη θέση, διότι δεν είμαστε βέβαιοι αν όλα τα στοιχεία που προσκομίζονται είναι στοιχεία πραγματικά ή αν πρόκειται για στοιχεία των «ριγμένων» επιχειρηματιών, καλώς ή κακώς στους διάφορους διαγωνισμούς; Τουλάχιστον εμείς δεν έχουμε από «μέσα» εκείνα τα στοιχεία για να βγάλουμε τα συγκεκριμένα σκάνδαλα, τα οποία βέβαια δεν έχουμε καμιά διάθεση να κρυφτούν. 
      Αλλά από την άλλη μεριά, δεν έχουμε καμία διάθεση να παίξουμε το παιχνίδι του ανταγωνισμού ανάμεσα στους επιχειρηματικούς ομίλους οι οποίοι, ειρήσθω εν παρόδω, όταν τα κόμματα αντιδικούμε μεταξύ μας –καλώς ή κακώς δεν θα το συζητήσω τώρα- για το αν ένας διαγωνισμός ήταν εντάξει ή όχι, για το αν έγιναν χαριστικές ή όχι παροχές, την ίδια ώρα βγάζοντας ο ένας τα άπλυτα του άλλου, δεν είναι καθόλου απίθανο να διαπραγματεύονται την προσωρινή ανακωχή και ένα νέο γύρο ή μια καινούρια μοιρασιά μεταξύ τους. Οι επιχειρηματικοί όμιλοι ανταγωνίζονται, ανταγωνίζονται, αλλά και ταυτόχρονα έρχονται και σε συμφωνίες μεταξύ τους. 
      Τοποθετούμαι με αυτόν τον τρόπο για να εξηγήσω γιατί το Κομμουνιστικό Κόμμα Ελλάδας, ενώ μιλά εκτεταμένα για σκάνδαλα, σκανδαλάκια και μεγάλα σκάνδαλα, με πολύ σύνεση και φειδώ τοποθετείται σε συγκεκριμένα ζητήματα, όταν το ίδιο δε διαθέτει όλα εκείνα τα στοιχεία, ακριβώς γιατί δεν θέλει να γίνει άθελά του όργανο, άμεσα ή έμμεσα, του ενός ή του άλλου επιχειρηματικού ομίλου. 
      Υπάρχουν σκάνδαλα. Υπάρχουν μόνο αυτά που προκύπτουν άμεσα ή έμμεσα από την πολιτική του κράτους, της Κυβέρνησης, της Δημόσιας Διοίκησης, των διάφορων μηχανισμών του κράτους; Υπάρχουν και τέτοια σκάνδαλα, υπάρχουν και σκάνδαλα που προκαλούν οι επιχειρηματίες. 
      Θα ήθελα να προσθέσω κάτι εξίσου σκανδαλώδες. Δεν αντιμετωπίζονται μόνο τα καθαρά επιχειρηματικά σκάνδαλα ή τα σκάνδαλα που γίνονται με στόχο την κερδοφορία. Εδώ έχει διαμορφωθεί -και βεβαίως διαπλέκεται με τα κοινοτικά ποσά, με τους επιχειρηματίες και με το κράτος- ένας πολυπλόκαμος μηχανισμός διαφθοράς της κοινωνίας, εξαγοράς και χειραγώγησης. Ένας μηχανισμός, ο οποίος έχει διαμορφώσει ένα αρκετά πλατύ, εξαγορασμένο, θα το έλεγα, στρώμα, το οποίο βοηθάει να προχωράει η κυρίαρχη πολιτική.
      Αν θέλετε και με την ευκαιρία της συζήτησης περί των εκβιαστών και των εκβιαζομένων, εμείς ως Κομμουνιστικό Κόμμα Ελλάδος αναρωτιόμαστε ποιος είναι ο περισσότερο εκβιαζόμενος σήμερα. Ο «χ», «ψ» επιχειρηματίας, που εκβιάζεται από τον «χ», «ψ», ενδεχομένως, δημοσιογράφο ή ιδιοκτήτη μέσου ενημέρωσης ή δεν ξέρουμε τι θα αποδειχθεί; Εκβιαζόμενος δεν είναι ο απλός εργάτης και υπάλληλος, ο δημόσιος υπάλληλος, όταν μάλιστα σήμερα άκουσε από αυτό το Βήμα την αντιπαράθεση που υπάρχει ανάμεσα στα δύο κόμματα για τον έλεγχο του προσωπικού του κρατικού μηχανισμού; Γιατί στην ουσία αυτή η αντιπαράθεση έγινε σήμερα. 
      Το κράτος δεν επανιδρύθηκε από το ΠΑΣΟΚ, όταν ήλθε στην Κυβέρνηση, αλλά ούτε πρόκειται και η Νέα Δημοκρατία να γκρεμίσει κανένα κράτος και να επανιδρύσει κάποιο άλλο. Το κράτος και με το ΠΑΣΟΚ και με τη Νέα Δημοκρατία και με τα χαρακτηριστικά που έχει καλά κρατεί. Το κυβερνητικό προσωπικό θα αλλάξει, το διευθυντικό πολιτικό προσωπικό θα αλλάξει, αλλά το κράτος θα παραμείνει το ίδιο.
      Από την άποψη αυτή οι δημόσιοι υπάλληλοι, το υπόλοιπο υπαλληλικό προσωπικό του κράτους, θα είναι υποχρεωμένο πότε να πρασινίζει πότε να γαλαζίζει κ.ο.κ.. Όχι κατ’ ανάγκη γιατί φοβάται μη χάσει τη θέση του -ή μάλλον τώρα, με την ανατροπή των εργασιακών σχέσεων, φοβάται μη χάσει τη θέση του- αλλά γιατί αντιμετωπίζει άλλα μέσα και άλλους τρόπους εκβιασμού και βίας. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Σκάνδαλα, λοιπόν, υπάρχουν. Τα σκάνδαλα δεν αναπτύσσονται μόνο και καθαρά στον τομέα της οικονομίας, αλλά και σε τομείς που έχουν σχέση με τη διαμόρφωση της κοινωνικής συνείδησης. 
      Υπάρχουν ογκόλιθοι-σκάνδαλα στον τομέα των Μέσων Μαζικής Ενημέρωσης; Ορισμένα που αναφέρθηκαν από τον Πρόεδρο της Νέας Δημοκρατίας όντως ισχύουν. 
      Υπάρχουν σκάνδαλα; Υπάρχουν. Υπάρχουν σκάνδαλα και σκανδαλώδεις καταστάσεις στον τομέα της υγείας, στον τομέα της παιδείας, στον τομέα της διαχείρισης των κοινοτικών ποσών για κοινωνικές υπηρεσίες; Μόλις πρόσφατα η Κυβέρνηση ανακοίνωσε ένα μέτρο που δεν είναι μέτρο ΠΑΣΟΚικό –ας το πω έτσι- αλλά γενικότερο μέτρο, που λαμβάνεται στα πλαίσια της Ευρωπαϊκής Ένωσης και που το ίδιο –υποθέτω- θα υιοθετήσει και η Νέα Δημοκρατία: Την ανάληψη τοπικής επιχειρηματικής δραστηριότητας, με τοπικούς επιχειρηματίες. Ανάμεσα σε αυτούς τους τοπικούς επιχειρηματίες, καλούνται και τα συνδικάτα να παίξουν το ρόλο του επιχειρηματία, προκειμένου να κτίσουν τη λεγόμενη «κοινωνική οικονομία της αλληλεγγύης», να δημιουργήσουν επιχειρηματικές δραστηριότητες στον τομέα των βρεφονηπιακών σταθμών, της φύλαξης των παιδιών, της φύλαξης της τρίτης ηλικίας, στην παροχή υπηρεσιών υγείας και παιδείας, στην προστασία του περιβάλλοντος, στη φύλαξη των σχολικών κτιρίων κ.τ.λ.. 
      Καλούνται μάλιστα να γίνουν επιχειρηματίες και τα συνδικάτα. Δεν έχουμε δηλαδή μόνο τη συνδικαλιστική αριστοκρατία, που καλά κρατεί και που για να συνεδριάζει, ένα μεγάλο τμήμα της, που ανήκει κυρίως στα κόμματα εξουσίας –δεν ξέρω αν ανήκει και πουθενά αλλού- αμείβεται, ενώ έχει συνδικαλιστικές άδειες και ταυτόχρονα, συμμετέχει σε επιτροπές και επιτροπάτα -κρατικές, ημικρατικές- της Ευρωπαϊκής Ένωσης. Αυτή η κορυφή της εργατικής αριστοκρατίας πάμε, λοιπόν, να αποκτήσει πόδια και κάτω, στη βάση. Τα συνδικάτα θα γίνουν επιχειρηματίες. Όχι διεκδικητές. Όχι ομάδες πίεσης και ομάδες αντίπαλες στην εκάστοτε εξουσία, αλλά επιχειρηματίες. Επομένως διαμορφώνεται ένα νέο πεδίο εμφάνισης σκανδάλων: ο τομέας της λεγόμενης «κοινωνικής οικονομίας» -εμείς λέμε- και ο τομέας των κοινωνικών υπηρεσιών και ο τομέας της διαμόρφωσης της κοινωνικής συνείδησης. 
      Θα ήθελα, όμως, να βάλω και μια άλλη πλευρά εκ μέρους του Κομμουνιστικού Κόμματος Ελλάδας: Τι θεωρείται σήμερα σκάνδαλο; Τι θεωρείται σήμερα κανονικό και αντικανονικό; Τι θεωρείται σήμερα νόμιμο και παράνομο; Τα όρια είναι δυσδιάκριτα. 
      Πρώτα-πρώτα τα προηγούμενα χρόνια, μεταπολεμικά, μέσα από μακρόχρονες, βέβαια, εξελίξεις και αγώνες του λαού μας, είχε οικοδομηθεί ένας ορισμένος πήχης νομιμότητας, ο οποίος ήταν αρκετά υψηλός, ανεξάρτητα από την υποκρισία που είχε μέσα του. Όμως, ο πήχης τώρα κατεβαίνει. Αυτό που παλιά εθεωρείτο όχι παράνομο, αλλά μη σωστό ή και σκανδαλώδες, σήμερα είναι απολύτως νόμιμο. Παραδείγματος χάρη η Νέα Δημοκρατία –και εδώ, βεβαίως, καλώς δεν έκανε κριτική στο ΠΑΣΟΚ από την πλευρά της, γιατί συμφωνεί- δεν θεωρεί καθόλου σκάνδαλο να ξεπουλιούνται λιμάνια, αεροδρόμια, επιχειρήσεις στρατηγικής σημασίας. Η διαφορά της είναι στο πού πάει η πώληση και πόση είναι η μίζα. Γιατί η μίζα είναι νόμιμη σήμερα στις πωλήσεις και μάλιστα υπάρχουν και φοροαπαλλαγές για τις μίζες. Εν πάση περιπτώσει το πρόβλημα είναι ποιος τις παίρνει. 
      Δεν θεωρείται καθόλου σκάνδαλο να εκποιείται στους ιδιώτες η αμυντική μας βιομηχανία και μάλιστα να μετατρέπεται σε τμήμα της πολεμικής βιομηχανίας του ΝΑΤΟ. 
      Δεν θεωρείται καθόλου σκάνδαλο –για να μιλήσω και πιο συγκεκριμένα- αυτό που αποφασίστηκε προ ημερών. Δεν έχω υπόψη μου αν έγινε και νόμος της Βουλής. Όμως το προώθησε το Υπουργείο Εμπορικής Ναυτιλίας ή μάλλον το Υπουργείο Εμπορικής Ναυτιλίας εξαγγέλλει σκανδαλώδη προνόμια στο εφοπλιστικό κεφάλαιο. Δίνεται μάλιστα και υπόσχεση για τη μείωση των ασφαλιστικών εισφορών στο ήδη χρεοκοπημένο ΝΑΤ. 
      Αυτό δεν είναι σκάνδαλο, όταν μάλιστα ξέρουμε ότι από το 1953 μέχρι σήμερα και επίσημα στο καινούριο Σύνταγμα της χώρας το εφοπλιστικό κεφάλαιο απολαμβάνει τεράστια προνόμια. Αυτό δεν θεωρείται σκάνδαλο. Τυπικά είναι νόμιμα όλα αυτά τα πράγματα. Παραδείγματος χάρη είναι απολύτως νόμιμες οι ιδιωτικοποιήσεις του ΟΤΕ, της ΔΕΗ και ενδεχομένως έχουν κάποια σκανδαλάκια τα τιμήματα. Είναι απολύτως νόμιμο –για να πάρουμε και το επίκαιρο θέμα σήμερα του πολέμου- η Ελλάδα να έχει μετατραπεί προ πολλού και τώρα ακόμα περισσότερο σε ορμητήριο του πολέμου. Και ενώ η Κυβέρνηση κλιμακώνει τη φιλειρηνική της προπαγάνδα, ανεβάζει τους τόνους υπέρ της ειρήνης, την ίδια ώρα τα έχει δώσει όλα στην κλιμάκωση της πολεμικής προετοιμασίας από την πλευρά των ΗΠΑ. Αυτό βεβαίως δεν θεωρείται σκάνδαλο. Αυτό είναι νόμιμο με τη νέα τάξη πραγμάτων.
      Θα μπορούσα να αναφερθώ και σε πολλά άλλα, στη ληστρική πολιτική που εφαρμόζουν όχι οι ΔΕΚΟ, κύριε Πρόεδρε της Αξιωματικής Αντιπολίτευσης, οι πρώην ΔΕΚΟ. Δεν υπάρχουν ΔΕΚΟ σήμερα. Είναι ιδιωτικοποιημένες πρώην δημόσιες επιχειρήσεις. Υπάρχει, λοιπόν, η ληστρική τους πολιτική. Υπάρχουν οπωσδήποτε εισοδηματίες. Αυξάνει το στρώμα των εισοδηματιών στην Ελλάδα, χάρη στα διάφορα κοινοτικά πλαίσια στήριξης, οι οποίοι έχουν τεράστια ποσά, χωρίς να εργάζονται και υπάρχει κόσμος που εργάζεται και είναι φτωχός ή δεν εργάζεται γιατί δεν μπορεί να βρει δουλειά. Όλα αυτά είναι νόμιμα, είναι σύμφυτα με τους νόμους της αγοράς. 
      Επομένως και για μας είναι λίγο δυσδιάκριτα τα όρια μεταξύ του σκανδάλου και μη σκανδάλου και είναι πολιτικό ζήτημα για το τι θεωρείται σκάνδαλο και τι όχι. 
      Αναμφισβήτητα σκάνδαλα υπήρχαν. Αν πάρουμε όλη την ιστορία από το 1821 και μετά, κυβερνητικά και κρατικά σκάνδαλα, υπήρχαν πάρα πολλά. Όμως, στη δεκαετία του 1990 τα πράγματα απογειώθηκαν κυριολεκτικά με τη Συνθήκη του Μάαστριχτ, με τις γνωστές τέσσερις ελευθερίες, με την αναγόρευση του καπιταλιστικού ανταγωνισμού σε κινητήρια δύναμη της οικονομίας και με το κάλεσμα των εργαζομένων να υποταχθούν σε αυτούς τους νόμους του ανταγωνισμού. 
      Τους τελευταίους μήνες ζούμε και ένα άλλο γεγονός και αυτό δεν θεωρείται σκάνδαλο. Δεν ξέρω αν είχε συμβεί παλαιότερα, δεν θυμάμαι -και σαν κόμμα πάρα πολλά χρόνια, ογδόντα χρόνια, είμαστε στην ελληνική κοινωνία. Πάρε δώσε με τις αστυνομικές αρχές, με την κρατική καταστολή, είχαμε πολλά, -ακόμα και σήμερα έχουμε, που υποτίθεται ότι υπάρχει δημοκρατία κι έχουμε μία τεράστια ελπίδα-. Αλλά αυτό που γίνεται τους τελευταίους μήνες, ιδιαίτερα τις τελευταίες ημέρες δεν το έχουμε ξαναζήσει. Επί μήνες να κυκλοφορούν ονόματα μελών τρομοκρατικών οργανώσεων, όπως λέγεται, ύποπτοι για ποινικά εγκλήματα, να  κοντεύουμε να μάθουμε την οικογενειακή τους κατάσταση σε λεπτομέρειες, πού μένουν και να συλλαμβάνονται. Και μάλιστα μήνες είχαν στο συρτάρι τα ονόματα. Όλως τυχαίως, δύο μέρες πριν τη συζήτηση στη Βουλή, αυτοί όλοι βρέθηκαν και πιάστηκαν. Να με συγχωρείτε, αλλά, εν πάση περιπτώσει, πονηρεμένοι είμαστε και εμείς. Στην εποχή που ζούμε, δεν έχει πέραση η αθωότητα. Πώς να το κάνουμε,  περίεργα πράγματα συμβαίνουν.
      Εμείς δεν θα ξεκινήσουμε με την ευθύνη των δημοσιογράφων ούτε βεβαίως θα πούμε «οι δημοσιογράφοι κάνουν καλά τη δουλειά τους», διότι και σήμερα μέσα στο χώρο των δημοσιογράφων πρέπει να υπάρχει αντίσταση: «Μου διοχετεύει η ασφάλεια, η αστυνομία ονόματα;» «Τα διοχετεύει το Υπουργείο Δημόσιας Τάξης;» «Ε, εγώ δεν θα παίξω το παιγνίδι και δεν θα τα δώσω». Και μέσα στο δημοσιογραφικό κόσμο χρειάζεται αντίσταση, ακόμα και με κόστος, όταν έχουν να κάνουν με μία πολύ σκληρή και αδυσώπητη εργοδοσία. Αλλά πάνω από όλα υπάρχει πρόβλημα. Ποιος τα διαρρέει όλα αυτά; Είναι τυχαίο ότι σήμερα ο Πρωθυπουργός ταύτισε την κοσμογονία της Κυβέρνησης με την εξάρθρωση της τρομοκρατίας; Ήταν από τα πρώτα που έθεσε.
Μαζί με την κοσμογονία της βελτίωσης του βιοτικού επιπέδου του λαού, μέσω του ΕΚΑΣ, ταυτόχρονα παρουσίασε τη μεγάλη επίδοση που είχε στο θέμα της τρομοκρατίας. 
      Όλα αυτά είναι τυχαία; Επομένως αναρωτιόμαστε αν διαχέεται η σήψη, ο παρασιτισμός και η διαφθορά μέσα στην ελληνική κοινωνία; Βεβαίως και διαχέεται. Βεβαίως κινδυνεύουμε όλοι να πιαστούμε σ’ αυτό το δόκανο αν δεν αντισταθούμε. Αλλά από πού θα ξεκινήσουμε; Από πάνω.
      Εμείς θεωρούμε ότι όλα αυτά τα φαινόμενα της σήψης και του παρασιτισμού που υπάρχουν, είναι αναπόσπαστα στοιχεία όχι της πολιτικής της Κυβέρνησης ή του ΠΑΣΟΚ -δεν θέλουμε να θέσουμε το ζήτημα τόσο στενά και περιοριστικά- αλλά αναπόσπαστα στοιχεία του συγκεκριμένου συστήματος στο οποίο ζούμε και το οποίο εξελίσσεται συνεχώς επί το χειρότερον και το αντιδραστικότερον. 
      Θέλουμε να επιστήσουμε την προσοχή της Κυβέρνησης και του κυρίου Πρωθυπουργού στο εξής ζήτημα: Υπάρχουν, λέει, πάρα πολλοί ελεγκτικοί μηχανισμοί, οι οποίοι πάνε να «συλλάβουν» τη διαφθορά. Βεβαίως αν έχετε στοιχεία σε αυτό το ζήτημα, να «την συλλάβετε» τη διαφθορά. Και δεν χρειάζεται να μάθουμε τα ονόματα από πριν, να έρθουν τεκμηριωμένα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Αλλά μας απασχολεί αυτό το ζήτημα: Τη μαρίδα θα πιάσετε ή τους καρχαρίες; Φοβόμαστε πάρα πολύ ότι η μαρίδα θα συλληφθεί. Η μαρίδα! Όχι ότι είναι αθώος κανένας ή αν θέλετε δικαιολογείται ηθικά να μετέχει στους μηχανισμούς διαφθοράς ή και να σιωπά. Αλλά το πρόβλημα δεν είναι εκεί. Έχουμε γεμίσει από ελεγκτικούς μηχανισμούς. Τέτοιοι ελεγκτικοί μηχανισμοί υπάρχουν εδώ και πάρα πολλά χρόνια στις άλλες χώρες της Ευρώπης και στις Ηνωμένες Πολιτείες της Αμερικής. Αν δεν κάνω λάθος οι Ηνωμένες Πολιτείες της Αμερικής είναι εκείνη η χώρα με τους περισσότερους ελεγκτικούς μηχανισμούς. 
      Δεν είχαμε την ευχέρεια –ας το πω έτσι- να φέρουμε αυτά τα στοιχεία. Αλλά πάρα πολλές φορές έχει δημοσιευθεί στον Τύπο και σε περιοδικά ότι όλως τυχαίως τα μέλη των ελεγκτικών οργανισμών του κράτους, όταν τέλειωναν τη θητεία και την υπηρεσία τους, γίνονταν διευθυντικά στελέχη των εταιρειών στις οποίες έκαναν έλεγχο. Και οι περισσότεροι διευθυντές τέτοιων επιχειρήσεων προέρχονται από τις αντίστοιχες ΣΔΟΕ εκείνων των επιχειρήσεων. 
      Εμείς, λοιπόν, χωρίς να θέλουμε να βάλουμε όλο τον κόσμο στο ίδιο «τσουβάλι» και να πούμε ότι η διαφθορά είναι γενική και δεν υπάρχει κανείς τίμιος 
-ούτε θεωρούμε ότι οι τίμιοι ανήκουν μόνο σε έναν πολιτικό χώρο- δεν έχουμε την απαιτούμενη εμπιστοσύνη στους ελεγκτικούς μηχανισμούς. Είτε θα είναι διεφθαρμένοι –να το πω έτσι- είτε θα είναι άνθρωποι που δεν θέλουν να θίξουν και να φέρουν σε δύσκολη θέση το κόμμα τους είτε θα δέχονται πιέσεις και εκβιασμούς από τους ιδιώτες, όταν ο κρατικός μηχανισμός δεν τους πιέζει. 
      Μην ξεχνάτε τον παράγοντα του επιχειρηματία που δεν έχει κανένα δισταγμό. Να μην ξεχνάμε επίσης, ότι οι υπηρεσίες κατασκοπίας και αντικατασκοπίας και ο μηχανισμός της κρατικής καταστολής έχουν δανειστεί πάρα πολλές μεθόδους βίας και παρακολούθησης από τον ιδιωτικό επιχειρηματικό τομέα, εκεί που συντελείται η βιομηχανική κατασκοπία, εκεί που γίνονται και εγκλήματα ακόμα, προκειμένου να διαφυλαχθούν τα κέρδη.
      Εμείς πιστεύουμε ότι ούτε το ΠΑΣΟΚ, ακόμα και αν γεμίσει την Ελλάδα με ελεγκτικούς μηχανισμούς, αλλά ούτε και η Νέα Δημοκρατία -που έχει τη σημαία της κάθαρσης- μπορούν να διαμορφώσουν έναν όμορφο κόσμο, αγγελικά πλασμένο, που θα διέπεται μόνο από τις προσωπικές ανθρώπινες αδυναμίες και όχι από τίποτε άλλο. Δεν μπορούν να τον διαμορφώσουν, διότι το ίδιο το σύστημα δυναμώνει, επιβιώνει και αναπαράγεται χάρη στα σκάνδαλα και τη διαφθορά. 
      Ως Κομμουνιστικό Κόμμα Ελλάδας μπορούμε να κάνουμε τα εξής: Πρώτον, να επαγρυπνούμε όσο μπορούμε, να ελέγχουμε, να ασκούμε κοινοβουλευτικό ή οποιονδήποτε άλλο έλεγχο. Όταν ανακύπτουν προβλήματα, να απαιτούμε από τη δικαιοσύνη να τα φωτίζει, χωρίς να έχουμε αυταπάτες ότι πάντα το μαχαίρι φτάνει στο κόκαλο. Κόκαλο υπάρχει, αλλά και το μαχαίρι δεν είναι πάντα καλά ακονισμένο και η δικαιοσύνη έχει δυσκολία να φέρει την αλήθεια στο φως. Δεν αρκεί να ξέρεις καλά τα νομικά, εδώ έχεις να δουλέψεις μέσα στη «ζούγκλα». 
      Δεύτερον, εμείς θεωρούμε ότι ένας από τους παράγοντες που μπορεί να μετριάσει το πρόβλημα των σκανδάλων και της διαφθοράς στις σημερινές συνθήκες είναι ο παράγοντας που λέγεται «λαϊκός κοινωνικός έλεγχος». Βεβαίως για να εκφραστεί, χρειάζεται συνδικάτα τα οποία δεν συνδιαλέγονται ούτε με την Κυβέρνηση ούτε με την εργοδοσία. Από εκεί όμως μπορεί να βγουν και να προκύψουν πράγματα.
      Και τρίτον, χρειάζεται πραγματικά η ατομική και η συλλογική αντίσταση σ’ αυτό το μεγάλο κύμα της διαφθοράς, το οποίο έχει εξαπλωθεί. Και αυτό το κύμα αντίστασης, κατά τη γνώμη μας, είναι αναπόσπαστο στοιχείο της ανάπτυξης του ίδιου του λαϊκού κινήματος. Δεν είναι ζήτημα απλώς της προσωπικής ηθικής ή της προσωπικότητας του ατόμου. Σήμερα χρειάζεται η συλλογική αντίσταση, για να αντέχουν και τα άτομα και τα πρόσωπα.
      ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος του Συνασπισμού της Αριστεράς και της Προόδου κ. Νικόλαος Κωσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κυρίες και κύριοι συνάδελφοι, η συζήτηση για την διαφθορά, για τη διάβρωση, για τη διαπλοκή, πρέπει να είναι μια συζήτηση για την αξιόπιστη και αποτελεσματική λειτουργία των θεσμών, για την ποιότητα της δημοκρατίας μας, αλλά και για την ποιότητα της κοινωνίας μας. Και μονάχα ως τέτοια έχει νόημα και σημασία αυτή η συζήτηση. Διαφορετικά θα είναι μια συζήτηση, που από άλλο δρόμο συμβάλλει και αυτή στον εκφυλισμό και τον ξεπεσμό της πολιτικής διαδικασίας.
      Επειδή, όμως, πρέπει να μιλήσουμε για τη λειτουργία των θεσμών –κι εγώ αυτό θα κάνω- θέλω να αναφερθώ σε ένα κορυφαίο για την ποιότητα της δημοκρατίας μας θέμα. Κύριε Πρωθυπουργέ, είστε ευχαριστημένος από την εικόνα, που έχει διαμορφωθεί και πάλι τις τελευταίες μέρες και ώρες, γύρω από το θέμα της τρομοκρατίας; Προσωπικά αρνούμαι να πιστέψω ότι όλα όσα διαδραματίζονται στα «παράθυρα» των τηλεοράσεων δεν σας ενοχλούν. Όμως όλα αυτά συμβαίνουν επί των ημερών της δικής σας Κυβέρνησης, επί της πρωθυπουργίας σας, και συνεργούν σ’ αυτήν τη χυδαιότητα κέντρα και παράκεντρα της εξουσίας σας. Όλα αυτά δεν θα υπήρχαν, εάν δεν διοχετεύονταν είτε από κυβερνητικές είτε από διοικητικές αρχές. Κάποια από αυτά τα κέντρα και τα παράκεντρα συναλλάσσονται, κύριε Πρωθυπουργέ, για να δημιουργούν αυτό το χυδαίο κλίμα. 
      Δε θα μείνω στις διαρροές των καταθέσεων, στις διαρροές ονομάτων, στη σπίλωση ανθρώπων, στις συλλήψεις με τηλεοπτική κάλυψη. Θα κάνω μονάχα δύο επισημάνσεις. Στο κράτος δικαίου, κύριε Σημίτη, ισχύει το τεκμήριο της αθωότητας. Η κατηγορούσα αρχή έχει την υποχρέωση να αποδείξει την ενοχή εκείνων που κατηγορούνται. Δεν έχει το βάρος απόδειξης της αθωότητάς του ο κατηγορούμενος και μέχρι την έκδοση καταδικαστικής απόφασης είναι αθώος. Το λέω αυτό διότι, επιβάλλεται να το επισημάνω, αυτή η βασική αρχή, που χαρακτηρίζει το νομικό πολιτισμό της δημοκρατίας, καταργείται στις μέρες μας επί της Κυβερνήσεώς σας και σας βαραίνει η ευθύνη γι’ αυτό. Αυτή, κύριε Πρωθυπουργέ, είναι η φθορά των θεσμών, αυτή είναι η διαφθορά των θεσμών και όσων συμπεριφέρονται με αυτόν τον τρόπο που συμπεριφέρονται.
      Η δεύτερη παρατήρηση: Παρακολουθεί ολόκληρη η ελληνική κοινωνία από τα τηλεοπτικά «παράθυρα» διαλέξεις και αναλύσεις διαφόρων ανευθυνο-υπεύθυνων, διαφόρων απίθανων τύπων, για τα αρχεία της Στάζι. Εγώ ζητώ από την Κυβέρνηση μια υπεύθυνη απάντηση και στάση: Τι μέρος του αρχείου αυτού έχει περιέλθει σε γνώση της και πώς ορισμένα από αυτά έγιναν φέιγ-βολάν, ενώ άλλα συστηματικά αποσιωπώνται ή συγκαλύπτονται; Και θέτω ένα ερώτημα. Είναι δυνατόν η ελληνική Βουλή να μην έχει γνώση τέτοιων στοιχείων, που αφορούν πολλές και λεπτές πλευρές της δημόσιας ζωής; Προτείνω, λοιπόν, να συγκροτηθεί κοινοβουλευτική επιτροπή στην οποία να κατατεθούν όλα τα τμήματα των αρχείων της Στάζι, που αφορούν στη χώρα μας, για να μελετηθούν και να αξιολογηθούν, όχι για να αρχίσει η πρακτορολογία, αλλά για να επισημανθεί ο νοσηρός τρόπος, με τον οποίο και σήμερα ακόμη δεν έχουν αξιολογηθεί σωστά ορισμένες πλευρές από αυτό το υλικό.
      Θεωρώ ότι είναι ντροπή για την κοινωνία μας και για το πολιτικό μας σύστημα όλη αυτή η εικόνα που κυριαρχεί σήμερα και ζητώ να υπάρξει επ’ αυτού και απάντηση και συγκεκριμένη πρωτοβουλία. 
      Δεν θα κρύψω τα προσωπικά μου συναισθήματα και δεν θέλω να μιλήσω ξύλινα και περιφραστικά. Εγώ αισθάνθηκα θλίψη και οργή όταν άκουσα εσάς, κύριε Σημίτη, να ταυτίζετε τις καταγγελίες για την υπαρκτή διαφθορά, για τα υπαρκτά σκάνδαλα –απ’ όπου και αν προέρχονται αυτές οι καταγγελίες- με τις αντιαισθητικές, βάναυσες και προκλητικές υστερίες του δικτάτορα. Όπως αισθάνθηκα αηδία και θυμό, όταν ακούω διάφορους ντερμπεντέρηδες, που κακαρίζουν σε έντυπα και τηλεοπτικά μέσα, θεωρώντας ύποπτο για υπόθαλψη τρομοκρατών και άλλων αντικοινωνικών στοιχείων, όποιον υπερασπίζεται τις εγγυήσεις δημοκρατικής προστασίας των δικαιωμάτων και τις εγγυήσεις για δίκαιη δίκη!
      Μαζέψτε τους, κύριε Πρωθυπουργέ, αυτούς τους ντερμπεντέρηδες που αρθρογραφούν και ενοχοποιούν απόψεις, πρόσωπα, κόμματα, πολιτικές παρατάξεις, γιατί ξέρετε, πριν απ’ αυτήν τη συζήτηση, ποιος ορυμαγδός  φημών διακινείται στο δημοσιογραφικό χώρο, εναντίον επωνύμων, ανωνύμων, υπαρκτών, ανυπάρκτων προσώπων, μόνο και μόνο για την καλλιέργεια εντυπώσεων. 
      Και το τελευταίο: Επειδή η συζήτηση για τη διαφθορά για τα σκάνδαλα και για τη σωστή λειτουργία των θεσμών, εκτός των άλλων, επηρεάζει και τη στάση και τις αξίες της κοινωνίας, ο οιοσδήποτε σύμβουλός σας είτε είναι επί του Τύπου είτε είναι σε οποιονδήποτε άλλο τομέα, να μην επικαλείται αυτή του την ιδιότητα και από την κρατική τηλεόραση να λέει χθες στο κεντρικό δελτίο ειδήσεων, ότι «το μήνυμα που ήθελε να μεταφέρει προς την ελληνική κοινωνία είναι ότι ο αθλητισμός αποτελεί μαγκιά». Όχι ιδανικά και όχι αξίες και όχι στάση ζωής αλλά «μαγκιά». Έτσι είπε ο σύμβουλός σας. Και ξέρετε ότι από τη μαγκιά, έως το κόλπο της διαπλοκής και της διαφθοράς, είναι μικρή η απόσταση. 
      ΒΑΣΙΛΗΣ ΚΕΔΙΚΟΓΛΟΥ: Υπήρξε πρώτα το «τζάμπα μάγκας». Γι’ αυτό το είπε. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε, μη διακόπτετε. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θέλω να επισημάνω, λοιπόν, ότι σήμερα πήραμε μία γεύση του τρόπου, που τα δύο μεγάλα κόμματα θέλουν να οδηγήσουν τη χώρα, μέχρι τις εκλογές. Πόλωση μέχρις εσχάτων. Άγρια πόλωση, πόλωση που θα φθάσει μέχρι τη δικτατορία και πριν τη δικτατορία, πόλωση που θα φθάσει δεν ξέρω και εγώ πού. Το άσπρο και το μαύρο, το φως και το σκοτάδι, η ακραία πόλωση στην πλάτη του ελληνικού λαού. Η ακραία πόλωση ως μέθοδος συσκότισης των πραγματικών προβλημάτων, η ακραία πόλωση ως μέθοδος να απομονωθούν τα προβλήματα από τις πραγματικές αιτίες, από τις ρίζες των πολιτικών που τα προκαλούν. Αυτή όμως η πόλωση δεν αφορά τους πολίτες, δεν αφορά τους σκεπτόμενους πολίτες, τους πολίτες, οι οποίοι κάθε μέρα βασανίζονται για να σταθούν στα πόδια τους και να ξεπεράσουν τις δυσκολίες. 
      Οι Έλληνες πολίτες γνωρίζουν, πολύ καλά, τι συμβαίνει σήμερα, γνωρίζουν πολύ καλά τι συνέβη χθες, γνωρίζουν πρόσωπα και πράγματα. Γι’ αυτό και εμείς απευθυνόμαστε σ’ αυτούς τους πολίτες, από το Συνασπισμό της Αριστεράς και της Προόδου, και τους καλούμε να ακούσουν όχι τη ρητορική σύγκρουση, αλλά την ίδια την εμπειρία τους, να ακούσουν τα βιώματα, που αποκομίζουν από τα ίδια τους τα προβλήματα. 
      Εμείς καταγγείλαμε επανειλημμένα σε αυτή την Αίθουσα καταστάσεις και συμπεριφορές ονοματίζοντας και πρόσωπα και συνθήκες. Διατυπώσαμε, επανειλημμένα, προτάσεις για τη θεσμική αντιμετώπιση του προβλήματος. Διατυπώσαμε επίσης, προτάσεις για αλλαγή των πολιτικών, που αποτελούν το θερμοκήπιο της διαφθοράς και της κοινωνικής αδικίας. Δεν εισακουστήκαμε, αλλά αυτό είναι το λιγότερο. 
      Το πιο προκλητικό είναι ότι δεχθήκαμε σφοδρότατες επιθέσεις, γι’ αυτά. Και από τις τελευταίες είναι οι επιθέσεις, οι οποίες σχετίζονται και με όσα συμβαίνουν σήμερα στο δημόσιο βίο της χώρας. 
      Εγώ δεν θα τα επαναλάβω όλα αυτά. Θα αναφέρω μονάχα μερικές πλευρές του προβλήματος της διαφθοράς, μερικές πλευρές που καταλαβαίνουν όλοι οι Έλληνες. Από που να αρχίσει κανείς και τι να πρωτοπεί;  Η αίσθηση που κυριαρχεί στον απλό πολίτη είναι ότι ο βούρκος έχει απλωθεί παντού και από παντού υπάρχει μπόχα βρωμιάς, που δηλητηριάζει την πολιτική και κοινωνική πραγματικότητα.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      Ο πολίτης ξέρει ότι η διαπλοκή, η διάβρωση, η διαφθορά κυριαρχούν στο δημόσιο βίο της χώρας. Είναι το νοσηρό, το καθολικό σύμπτωμα ενός πολιτικού συστήματος διάτρητου, σάπιου, αναξιόπιστου και διαβλητού στα μάτια της ελληνικής κοινωνίας. Έξω, λοιπόν, από κάθε κομματική αντιπαράθεση ή αντιπολιτευτική διάθεση, όλοι μιλάνε σε τούτο τον τόπο, κύριε Πρωθυπουργέ, για την υπερεξουσία της διαπλοκής, για την παντοδυναμία της διάβρωσης, για τη διάχυση της διαφθοράς, που υπονομεύουν τη δημοκρατία, το κράτος, την πολιτική και την κοινωνία. Ο καθένας αναρωτιέται, γιατί φτάσαμε ως εδώ και γιατί δεν μπορεί να ξεκολλήσει το πολιτικό μας σύστημα και ο δημόσιος βίος της χώρας από αυτόν το βάλτο, στον οποίο βρίσκεται κολλημένος.
      Η Κυβέρνηση και σεις, κύριε Πρωθυπουργέ, που βρίσκεστε επτά χρόνια στην εξουσία, οφείλετε να δώσετε απάντηση, καθώς η κοινωνία βοά για το νόμο της μίζας, για τα τρωκτικά του δημοσίου συμφέροντος, για τους χρυσοκάνθαρους της παραοικονομίας, για τους λυμεώνες των δημοσίων συλλογικών αγαθών και για τους λιγούρηδες των κοινοτικών προγραμμάτων και κονδυλίων. 
      Η διαπλοκή, η διάβρωση και η διαφθορά έχουν πάρει τόση έκταση και έχουν αποκτήσει τέτοια δύναμη, ώστε αποτελούν πλέον διαρθρωτικό και δομικό στοιχείο του πολιτικού μας συστήματος. Η πλευρά αυτή της κρατικής και κυβερνητικής θεσμικής λειτουργίας αποτελεί μάστιγα για τον πολίτη. Αποτελεί μάστιγα για την καθημερινότητα των προβλημάτων της ζωής του. Αποτελεί παράγοντα που μετατρέπει ολόκληρους τομείς σε γκρίζες ζώνες ύποπτων και παράνομων συναλλαγών. Από το γρηγορόσημο που πληρώνει ο πολίτης, για να διεκπεραιώσει το δίκιο του, μέχρι τη φωτογραφική σύμβαση, που εξασφαλίζουν συγκροτήματα συμφερόντων, για να κερδοσκοπήσουν σε βάρος του δημοσίου, η νοοτροπία της ανομίας και η λογική της συναλλαγής παραμερίζουν κάθε αρχή νομιμότητας, πολιτικού και κοινωνικού ελέγχου, δημοκρατικής διαφάνειας και αξιοπιστίας. 
      Θέλω στο σημείο αυτό να πω ότι ο αγώνας για τη διαφάνεια, ο αγώνας για τον έλεγχο και την αξιοπιστία στη λειτουργία των πολιτικών μας θεσμών, είναι αγώνας για να μη γίνει η δημοκρατία μας μια συναλλασσόμενη δημοκρατία και η κοινωνία μας μια διεφθαρμένη κοινωνία, για να μην οδηγηθούμε από το «καφενείο η Ελλάς» στο «διαφθορείο η Ελλάς». Γιατί αυτό απασχολεί σήμερα την ελληνική κοινωνία.
      Το ερώτημα, λοιπόν, είναι απλό και επ΄ αυτού είναι που χρειάζεται απάντηση. Ποιο είναι το θερμοκήπιο μέσα στο οποίο ανθούν και καρπίζουν όλα τα είδη της διαπλοκής και της διαφθοράς; Γιατί όλα αυτά τα φαινόμενα, αντί να εξαλείφονται αυγαταίνουν, γιγαντώνονται και ασυδοτούν;
      Εγώ θα ήθελα να αναφερθώ σε τέσσερις όψεις του προβλήματος της διαφθοράς στη δημόσια ζωή. Τις δύο τελευταίες δεκαετίες εισέρευσαν στη χώρα μας σημαντικοί πόροι από τα κοινοτικά ταμεία. Η διαχείριση των πόρων αυτών, αποτελεί ένα μεγάλο κεφάλαιο στα ζητήματα διαπλοκής και διαφθοράς. Η κατανομή των πόρων, η ένταξη σε προγράμματα, η έγκριση επενδύσεων, τα επιμορφωτικά προγράμματα, χαρακτηρίζονται από φαινόμενα διαπλοκής και διαφθοράς, μη χρηστής διαχείρισης. 
      Μη μου πείτε, κύριε Πρωθυπουργέ και κύριοι Υπουργοί, αλλά και σεις κύριοι συνάδελφοι της Νέας Δημοκρατίας, ότι δεν ξέρετε τι συμβαίνει; Το ξέρει όλη η Ελλάδα. 
      Και μη μου πείτε ότι όλα αυτά δεν έχουν σχέση με το τελικό αποτέλεσμα. Η ίδια η Ευρωπαϊκή Ένωση αναγνωρίζει ότι οι κοινοτικοί πόροι δεν αξιοποιήθηκαν, όπως έπρεπε, και δεν είχαν την επίδραση που έπρεπε να έχουν στην ανάπτυξη της χώρας. Αυτό, δεν έχει να κάνει με το γεγονός ότι στα κριτήρια των αποφάσεων, σε όλα τα επίπεδα, υπεισέρχονται κριτήρια κομματικής και κυρίως προσωπικής ιδιοτέλειας και ωφέλειας; Εμείς λέμε «ναι»!
      Ένας άλλος τομέας είναι οι ιδιωτικοποιήσεις και η εκποίηση της δημόσιας περιουσίας. Το τι συμβαίνει είναι γνωστό και καταγγέλλεται από πολλές πλευρές. Εγώ, όμως, θα ήθελα να πάω λίγο πιο πέρα. Προφανώς η αίσθηση που υπάρχει στην κοινή γνώμη ότι πολλοί και σε πολλά επίπεδα πλουτίζουν από αυτές τις υποθέσεις, δεν απέχει από την πραγματικότητα. 
      Όμως, το κύριο είναι το πώς γίνεται αυτό και ποιο πλαίσιο πολιτικής επιτρέπει να ανθούν αυτά τα φαινόμενα. Εδώ τα πράγματα είναι απλά. Η Κυβέρνηση, με την πολιτική της προσπαθεί να «μπαλώσει τρύπες» ξεπουλώντας συλλογικά αγαθά και δημόσια περιουσία. Δεν έχει τη δυνατότητα να αξιοποιήσει την περιουσία του δημοσίου, δεν έχει την πολιτική επιλογή να διαμορφώσει ισχυρά εργαλεία παρέμβασης. 
      Αυτή η λογική, που από τη μια θεωρεί ότι το κράτος πρέπει να «ξεφορτωθεί» προς όφελος των ιδιωτών μεγάλους τομείς και από την άλλη θεωρεί ότι πρέπει γρήγορα να πουλήσουμε, για να καλύψουμε ανάγκες, διαμορφώνει ένα πλαίσιο στη δράση και στην παρέμβαση των κυκλωμάτων της διαπλοκής. 
      Ένας άλλος τομέας είναι αυτός των Μέσων Μαζικής Ενημέρωσης. Η Ελλάδα είναι μία χώρα μικρή, όπου γνωρίζουμε τι γίνεται και γνωριζόμαστε όλοι. Ξέρουμε στην Ελλάδα ποιοι έχουν τα Μέσα Μαζικής Ενημέρωσης, ξέρουμε ποιοι παίρνουν τα μεγάλα έργα από το δημόσιο, ξέρουμε ποιοι στηρίζουν την Κυβέρνηση επικοινωνιακά και ποιους στηρίζει η Κυβέρνηση, με τις επιλογές σκοπιμότητας που κάνει κατά καιρούς.
      Νομίζετε ότι όλα αυτά δεν τα αντιλαμβάνεται ο ελληνικός λαός; Είπατε πολύ σωστά, κύριε Πρωθυπουργέ: «Κουτούς θεωρείτε όλους τους Έλληνες;» «Μυρίζουν τα δάκτυλά τους» οι πολίτες της Ελλάδας του 2003; 
      Ποντάρετε, βεβαίως, στην αδυναμία που νιώθει ο κάθε ένας πολίτης ξεχωριστά, απέναντι σ’ αυτό το πανίσχυρο σύστημα. Ξέρετε πολύ καλά ότι όλοι μπορεί να βρίζουν κατ’ ιδίαν, αλλά ταυτόχρονα όλοι θα αποφύγουν να συγκρουστούν με το σύστημα αυτό. 
      Βραχυπρόθεσμα η σκέψη σας μπορεί να σας αποφέρει οφέλη, αλλά μακροπρόθεσμα θα βλάψει τη χώρα. Να είστε σίγουροι ότι αυτό ήδη αρχίζει και επηρεάζει το δημόσιο βίο, ο οποίος εμφανίζει αυτά τα έντονα συμπτώματα νοσηρότητας. Πάντα σε τέτοιες καταστάσεις έρχεται η ώρα, που οι πραγματικές διαθέσεις των πολιτών εκδηλώνονται και ξεκαθαρίζουν το τοπίο. 
      Ποιος σας εμποδίζει στον τομέα των Μέσων Μαζικής Ενημέρωσης να έχετε επιβάλει την αρχή της διαφάνειας και τη συνταγματική ρήτρα της απαγόρευσης των ενδιάθετων ή υποκατάστατων προσώπων και της πολυιδιοκτησίας; 
      Η κατάσταση, βεβαίως, στον κρατικό τομέα, στη Δημόσια Διοίκηση είναι τέτοια που δεν εμπνέει αισιοδοξία και δεν περιποιεί τιμή σε καμία Κυβέρνηση και για καμία χώρα. Υπάρχουν φαινόμενα σαν αυτά που καταγγέλλουν ο Συνήγορος του Πολίτη, το Ελεγκτικό Συνέδριο, ο Εισαγγελέας του Αρείου Πάγου, τα κόμματα που είναι θεσμοθετημένες δυνάμεις του ελληνικού λαού στο σύνολό τους και δεν είναι υπονομευτικοί παράγοντες της δημοκρατικής τάξης. Το βασικό στοιχείο που καταγράφει στη συνείδησή του ο Έλληνας πολίτης είναι η αναποτελεσματικότητα της κρατικής μηχανής, η έλλειψη αξιόπιστων ελέγχων. 
      Κύριε Πρωθυπουργέ, για την αντιμετώπιση της διαφθοράς -όπου και όταν αποφασίσετε να κάνετε κάτι- η συνηθισμένη μέθοδος είναι η δημιουργία μιας πυραμίδας μηχανισμών ελεγκτών και ελεγκτών των ελεγκτών. Η μέθοδος αυτή είναι αδιέξοδη και σε πολλές περιπτώσεις οδηγεί σε συγκάλυψη της διαφθοράς. 
      Κύριε Πρωθυπουργέ, επικαλεστήκατε τη δημιουργία του θεσμού του Συνηγόρου του Πολίτη και της Γενικής Επιθεώρησης των Ελεγκτών Δημόσιας Διοίκησης, αλλά στην ετήσια έκθεσή του ο Συνήγορος του Πολίτη σας λέει ότι υπάρχουν τεκμηριωμένες διαπιστώσεις, για τη διάχυτη διαφθορά στο εσωτερικό του κράτους. Η Γενική Επιθεώρηση των Ελεγκτών Δημόσιας Διοίκησης βεβαιώνει ότι η μέχρι τότε υπάρχουσα δομή ελέγχων ήταν αναξιόπιστη και μη αποτελεσματική. 
      Αντί, λοιπόν, να επικαλείστε τη δημιουργία των θεσμών, καλό θα ήταν να αντιμετωπίσετε τις διαπιστώσεις αυτών των ανεξάρτητων αρχών, ως πολιτικό πρόβλημα, γιατί, όταν γίνονται αυτές οι διαπιστώσεις, δε δίνουν στην Κυβέρνηση το εύσημον της χρηστής διοίκησης και της χρηστής διαχείρισης. 
Και είναι αυτοτελής δημοκρατική αξία για μία κυβέρνηση η χρηστή διαχείριση και διοίκηση.
      Ο κόσμος περιμένει απαντήσεις και για τα μικρά και καθημερινά, αλλά και για τα μεγάλα και σταθερά συμπτώματα εξαχρείωσης και σπατάλης, από τις εφορίες και τις πολεοδομίες μέχρι τις υπηρεσίες υγείας και παιδείας, από τη Δημόσια Διοίκηση μέχρι τις κρατικές προμήθειες, από τα εξοπλιστικά προγράμματα και τα μεγάλα έργα μέχρι την οικονομική διαπλοκή και το μαύρο πολιτικό χρήμα, στο αμαρτωλό τρίγωνο Μέσα Μαζικής Ενημέρωσης-προμηθευτές του δημοσίου- πολιτική δραστηριότητα.
      Εγώ θα σας πω αυτό, που λέει ο απλός πολίτης, ότι δηλαδή ο χορός των μικρών και μεγάλων συμφερόντων, των σκληρών ανταγωνισμών και των προνομιακών σχέσεων στήνεται, με θορυβώδη τρόπο, γύρω από κάθε τομέα διαχείρισης δημοσίου χρήματος.
      Εμείς, στο Συνασπισμό, με συγκεκριμένο τρόπο και κόστος επισημάναμε τις διάτρητες μεθοδεύσεις και τις φαραωνικές αξιώσεις μίας κρατικοδίαιτης διαπλοκής που είναι όχι μονάχα βλαπτική, αλλά είναι και αχόρταγη. Τα θέλει όλα! 
      Θέλετε να θυμίσουμε τη συζήτηση, που έγινε στη Βουλή, για το χρηματιστήριο; Τι είπατε τότε, κύριε Πρωθυπουργέ, εσείς και οι διάφοροι Υπουργοί σας; 
      Τι λέτε σήμερα για το ρήμαγμα εκατοντάδων χιλιάδων επενδυτών και το βούλιαγμα του χρηματιστηρίου; Όλα εκεί υπήρξαν διαφανή, επωφελή και εθνοσωτήρια; Είστε ευχαριστημένοι;
      Θέλετε να σας θυμίσω τη συζήτηση εδώ στη Βουλή, για το άναρχο, άνομο και κανιβαλικό καθεστώς, στον τομέα των Μέσων Μαζικής Ενημέρωσης; Γιατί επινοήσατε τη ρύθμιση «περί βασικού μετόχου», που είναι ο μανδύας και η νομιμοποίηση της διαπλοκής; Είστε σήμερα ευχαριστημένοι με την κατάσταση που υπάρχει στα Μέσα Μαζικής Ενημέρωσης; Γιατί δεν ξεκαθαρίζετε το τοπίο; Γιατί δεν προστατεύετε την ελληνική κοινωνία από τον καθημερινό εκμαυλισμό, τον οποίον υφίσταται; 
      Λέτε ότι θα κάνετε ινστιτούτο για τη μελέτη των προβλημάτων του Τύπου. Κάντε και ινστιτούτα, αλλά δείξτε και πολιτική θέληση, για να τραβήξετε κάποιους από τα αυτιά και να τους ζητήσετε πιστοποιητικό διαφάνειας και ασυμβιβάστων.
      Να σας θυμίσω τις συζητήσεις για την εκποίηση δημοσίας περιουσίας, είτε με το ξεπούλημα δημοσίων επιχειρήσεων και υποδομών άσκησης εθνικής πολιτικής σε κρίσιμους τομείς, όπως η ενέργεια, οι επικοινωνίες, ο πολιτισμός, είτε με εκχώρηση δημοσίων εκτάσεων και περιουσιακών στοιχείων, μέσω της εταιρείας «Τουριστικών Ακινήτων»; 
      Τι λέτε σήμερα για την Ολυμπιακή, για τον ΟΤΕ, για την Πάρνηθα, για το Γήπεδο Καραϊσκάκη και για όσα συμβαίνουν στο ποδόσφαιρο, στις προμήθειες και στα εξοπλιστικά προγράμματα;
      Εγώ σας ρωτώ πολύ απλά: Πουλάτε ή όχι παραλίες και πλαζ; Πουλάτε ή όχι εκατόν πενήντα στρέμματα από την καρδιά του εθνικού δρυμού της Πάρνηθας; Πουλάτε ή όχι κάτω από το κόστος το καζίνο της Πάρνηθας στο μειοδότη, ενώ έχετε αποκλείσει ανταγωνιστική δημόσια προσφορά με 57 εκατομμύρια ευρώ παραπάνω;
      Ετοιμάζετε ή όχι το μαζικό αποχαρακτηρισμό των δασών, για να ικανοποιήσετε εύκολα πελατειακές σχέσεις; 
      Ετοιμάζετε ή όχι τη μαζική πώληση όλων των ιαματικών πηγών ή λουτροπόλεων, αφού τις έχετε αποκλείσει από το Β΄ και το Γ΄ Κοινοτικό Πλαίσιο Στήριξης και τις έχετε οδηγήσει στο μαρασμό;
      Αυτές είναι οι ιδιωτικοποιήσεις, για τις οποίες είστε υπερήφανοι;
      Κύριε Πρωθυπουργέ, μέσα σε δέκα μέρες κηρύχθηκαν άγονοι οι διαγωνισμοί για το ΞΥΣΤΟ, για τα «Ελληνικά Πετρέλαια», για την Ολυμπιακή Αεροπορία, για την ασφάλεια των Ολυμπιακών Αγώνων. Γιατί κηρύχθηκαν άγονοι; Γιατί δεν ήταν ανταγωνιστικοί, γιατί δεν απέφεραν εύλογο τίμημα ή γιατί δεν μπορούσαν να κατακυρωθούν στους εκλεκτούς; 
      Φθάσαμε στο εξής καταπληκτικό: να επικαλείσθε την προσφυγή στη δικαιοσύνη και να λοιδορείτε τις κρίσεις των δικαστικών αρχών, όταν και όπου αυτές διατυπώνονται.
      Εγώ θα σας το πω όσο γίνεται πιο περιφραστικά. Μήτρα και πηγή της διαφθοράς και της διαπλοκής είναι η διαχείριση του κρατικού προϋπολογισμού, των κοινοτικών κονδυλίων, των προμηθειών και των συμβάσεων.  
      Δεν ιδιωτικοποιείτε, κύριε Πρωθυπουργέ, αλλά διανέμετε κατά βούληση τον εθνικό πλούτο και τον κρατικό προϋπολογισμό, για να εξαγοράσετε πολιτικό χρόνο και στήριξη.
      Κύριε Πρωθυπουργέ, θα σας πω ακόμα ότι η Ελλάδα δεν παράγει μονάχα εγχώρια διαφθορά και διαπλοκή, αλλά δυστυχώς και την εξάγει.
      Οι γειτονικές χώρες, ως επίσημες κυβερνήσεις διαμαρτύρονται και το ξέρετε. Αυτά δεν είναι δημοσιεύματα και διαρροές, είναι συγκεκριμένες πολιτικές τοποθετήσεις.
      Ο κύριος Πρωθυπουργός είπε ότι για την πάταξη της διαφθοράς χρειάζεται η ενεργητική παρουσία όλων, γιατί οι παθητικοί πολίτες βοηθούν τη διαφθορά να εξαπλωθεί. Αυτή είναι η ίδια νοοτροπία, που έλεγε για τους κατεστραμμένους στο χρηματιστήριο «ας πρόσεχαν οι ίδιοι». Είναι η ίδια αντίληψη, που έλεγε ότι για την αντιμετώπιση της ακρίβειας, πρέπει να αντιδράσουν οι καταναλωτές. Η Κυβέρνηση απλώς παρατηρεί και απλώς υπογράφει προεδρικά διατάγματα και άλλες νομοθετικές ρυθμίσεις. Η Κυβέρνηση, δεν έχει πολιτική ευθύνη για ρυθμίσεις διαφάνειας, υγιούς ανταγωνισμού και αποτελεσματικών ελέγχων;
      Κύριε Πρωθυπουργέ, η Κυβέρνηση έχει το καθήκον και την ευθύνη της χρηστής διαχείρισης και χρηστή διαχείριση σημαίνει ορθολογική, επωφελής και νόμιμη διαχείριση. Η Κυβέρνηση, κύριε Πρωθυπουργέ, πρέπει να έχει την πολιτική θέληση να αντιμετωπίσει τη διαπλοκή και τη διαφθορά. Κάνετε ζημιά, προσπαθώντας να αποπροσανατολίσετε την κοινή γνώμη με «κορώνες» εντυπώσεων ή με ασκήσεις πολιτικής υποκρισίας. 
      Κύριε Πρωθυπουργέ, είπατε επίσης, «να προσφύγει στη δικαιοσύνη όποιος έχει στοιχεία» και δύο αράδες παρακάτω, στο κείμενό σας, κάνετε λόγο για «ποινικοποίηση της πολιτικής ζωής», εάν η δικαιοσύνη επιληφθεί τέτοιων καταγγελιών που έχουν σχέση με την πολιτική διεύθυνση της οικονομίας. Η προσφυγή στη δικαιοσύνη είναι δημοκρατική εγγύηση προστασίας του δημοσίου συμφέροντος. Η Κυβέρνηση θέλει να είναι στο απυρόβλητο; 
      Η αντίληψη ότι κάθε κυβέρνηση έχει το τεκμήριο της νομιμότητας, είναι αντιδημοκρατική και γραφειοκρατική αντίληψη, που θέλει στεγανά και ανεξέλεγκτα τα κέντρα λήψης των πολιτικών αποφάσεων. Όμως, αν έχουν αξία η διαφάνεια και ο κοινωνικός και πολιτικός έλεγχος, έχουν αξία στα κέντρα λήψης των αποφάσεων και στο περιεχόμενο αυτών των αποφάσεων. 
      Για να συνεννοηθούμε, λέμε ότι το θέμα της διαφθοράς δεν περιορίζεται αποκλειστικά στο Κράτος και στο δημόσιο. Η διαφθορά δεν είναι περίπου σύμφυτη με το δημόσιο λειτούργημα. Είναι κοινωνικό και πολιτικό πρόβλημα, που αφορά και το δημόσιο και τον ιδιωτικό τομέα. Άλλωστε οι Ηνωμένες Πολιτείες της Αμερικής και ολόκληρος ο κόσμος συγκλονίστηκαν, πέρσι, από σκάνδαλα και από διαφθορά που είχαν να κάνουν με τη λειτουργία ιδιωτικών επιχειρήσεων και ιδιωτικών ελεγκτικών εταιρειών, διεθνούς δράσης, όπως είναι η «ΕΝRON» και η «ARTHUR ANDERSEN».
      Οι πολιτικές που εφαρμόζονται ενισχύουν τη διαπλοκή και τη διαφθορά και πρέπει να αλλάξουν. Το πολιτικό σύστημα, όπως λειτουργεί, τις ενθαρρύνει, γιατί κυριαρχείται από τη λογική των πελατειακών σχέσεων, γι’ αυτό και χρειάζονται διαρθρωτικές αλλαγές σ’ αυτό το πολιτικό σύστημα.
      Η διαπλοκή και η διαφθορά επηρεάζουν τα κέντρα λήψης των αποφάσεων, τον τρόπο διαχείρισης των πόρων και το μοντέλο ανάπτυξης που προωθείται. Η ελληνική κοινωνία σήμερα αμφισβητεί το μοντέλο ανάπτυξης, τον τρόπο λήψης των αποφάσεων και τον τρόπο διαχείρισης των πόρων. 
      Τελειώνοντας, θα ήθελα να κάνω μία παρατήρηση που νομίζω ότι είναι αναγκαίο να διατυπωθεί. Μιλάμε για τόσο ουσιώδη και σοβαρά ζητήματα σε μία περίοδο, κατά τη διάρκεια της οποίας η χώρα μας θα αντιμετωπίσει μεγάλα προβλήματα, που θα γίνουν ακόμη μεγαλύτερα με το ξέσπασμα του πολέμου. Πώς προετοιμαζόμαστε γι’ αυτό το οδυνηρό ενδεχόμενο; Έτσι θα πορευθούμε σ’ αυτό το διάστημα; Την ώρα που η ανθρωπότητα θα σφάζεται και θα σπαράζει, εμείς θα ασχολούμαστε με τις μίζες, με τα «λαδώματα», με τις προμήθειες, με τη διαφθορά, με τους βασικούς μετόχους και με τη χυδαιότητα των Μέσων Μαζικής Ενημέρωσης; Είναι κρίσιμη ώρα για την ανθρωπότητα, είναι κρίσιμη ώρα και για την Ελλάδα. Είναι ανάγκη να δημιουργηθεί διαφορετικό κλίμα στο δημόσιο βίο της χώρας. 
      Η διακυβέρνηση της χώρας από εσάς, κύριε Πρωθυπουργέ, και από τους Υπουργούς σας, δεν συγκεντρώνει τα τεκμήρια εκείνα της χρηστής διοίκησης και της χρηστής διαχείρισης. Βοά η κοινωνία. Εσείς βέβαια, μπορεί να θέλετε να κοιτάζετε τη φυσιογνωμία της Κυβέρνησης να καθρεφτίζεται σ’ αυτό το τέλμα του δημοσίου βίου.
      Λογαριασμός δικός σας αυτός, αλλά λογαριασμός της κοινωνίας και των ζωντανών πολιτικών δυνάμεων είναι, αυτό το τέλμα να πάψει πια να αποτελεί κυρίαρχο στοιχείο στο δημόσιο βίο της χώρας. 
      ΠΡΟΕΔΡΟΣ (Απόστολος Κακλαμάνης): Ο Υπουργός Εσωτερικών, Δημόσιας Διοίκησης και Αποκέντρωσης κ. Κ. Σκανδαλίδης έχει το λόγο. 
     ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, σεβόμενος απολύτως τις απόψεις του Προέδρου του Συνασπισμού, που διατύπωσε στην αρχή για τα θέματα που αφορούν τη λειτουργία της δημοκρατίας σε σχέση με την αντιμετώπιση της τρομοκρατίας, θέλω να πω ότι μέσα στη δικαιολογημένη ή μη παρουσία και θέση που διατύπωσε, εμφανίστηκε ένα κλίμα πλήρους ισοπέδωσης. 
     Νιώθω την ανάγκη να πω ότι η δημοκρατία μας και όχι μέσα από αμφίβολης σημασίας διεθνείς οργανισμούς, αλλά από τους πιο έγκυρους διεθνείς οργανισμούς, από τον ΟΟΣΑ, κατατάσσεται στην πρώτη θέση στη λειτουργία της στην προάσπιση των ανθρωπίνων δικαιωμάτων. Πιστεύω ότι αυτά τα μεγάλα βήματα που έγιναν τα τελευταία χρόνια προς αυτήν την κατεύθυνση όσο και αν δικαιολογούνται οι οποιεσδήποτε ανησυχίες, δεν μπορούν να οδηγούν σε ισοπέδωση των κατακτήσεων της δημοκρατίας στον τόπο μας. 
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
     Κυρίες και κύριοι συνάδελφοι, το ερώτημά μου είναι γιατί με αυτά τα μονότονα επιχειρήματα που έχουν συζητηθεί πολλές φορές στο Εθνικό Κοινοβούλιο επανειλημμένα και που έχουν αποκρουστεί πολλές φορές, ο Αρχηγός της Αξιωματικής Αντιπολίτευσης ζήτησε την προ ημερησίας διάταξης συζήτηση στη Βουλή. Δεν είναι όλες οι εποχές ίδιες, για να αντιμετωπίζονται με επαναλήψεις. Και το θέμα είναι ότι από αυτήν την αντιπαράθεση υποβαθμίζονται αυτές οι κορυφαίες διαδικασίες, γιατί με παλιά υλικά επιχειρούμε να χτίσουμε ένα καινούριο πολιτικό σκηνικό. 
     Εγώ θα ήθελα να πάω τα πράγματα λίγο πιο κάτω, πιο πεζά, θέτοντας ορισμένα πολιτικά ερωτήματα και επιχειρώντας κάποιες απαντήσεις. 
     Το πρώτο ερώτημα είναι ποιος είναι αυτός και μέσα από ποιες διαδικασίες που εκδηλώνει την πολιτική βούληση να πάνε οι υποθέσεις στη δικαιοσύνη; Αυτή την εποχή λέτε όλοι ότι υπάρχει μια μεγάλη αίσθηση για διαφθορά παντού και όλα αυτά τα πράγματα. Το θέμα, όμως, είναι ότι εκατοντάδες υποθέσεις που έχουν πάει ήδη στη δικαιοσύνη έχουν ελεγχθεί από τους μηχανισμούς του κράτους, που η Κυβέρνηση κινητοποιεί και χρησιμοποιεί, ενώ τα κόμματα της Αντιπολίτευσης εκ των υστέρων ανακαλύπτουν και παριστάνουν τους τιμητές. Ιδιαίτερα το κόμμα της Αξιωματικής Αντιπολίτευσης που φαίνεται να έχει ή να ισχυρίζεται ότι έχει στα κομματικά του συρτάρια περιπτώσεις διαφθοράς -που όλες αυτές τις μέρες περιμένουμε να δούμε επιτέλους τους άσους που θα  βγουν από το μανίκι τους- αντί να πάρει τη νόμιμη οδό έτσι ώστε να συμβάλει στην προσπάθεια που γίνεται για την καταπολέμησή της,  χρησιμοποιεί αυτές τις περιπτώσεις  ως απλά χαρτιά για την αποκόμιση μικροκομματικών οφελών. 
     Θέλω να πω τρία παραδείγματα. Το ένα παράδειγμα αφορά την επιστράτευση για μια ακόμη φορά των ελληνοποιήσεων. Δυο φορές η Βουλή συζήτησε εξονυχιστικά την πρόταση για εξεταστική επιτροπή και την απέρριψε. Σαράντα ερωτήσεις απλές, επίκαιρες, αναφορές, αιτήσεις κατάθεσης εγγράφων έχουν γίνει και έχουν απαντηθεί. Δεν υπάρχει λόγος, χωρίς κανένα καινούριο στοιχείο, να επανέρχεται συνεχώς για συζήτηση το ίδιο θέμα. 
     Κατάγγειλε ο Αρχηγός της Αξιωματικής Αντιπολίτευσης  ότι οι υπάλληλοι οι οποίοι έχουν τιμωρηθεί δεν φεύγουν από τη θέση τους ή δεν περνούν στο περιθώριο. Εγώ δεν ήρθα εδώ για να υπερασπιστώ τους υπαλλήλους του κράτους, αλλά υπερασπίζομαι την πολιτική βούληση της Κυβέρνησης να πατάξει τη διαφθορά. Γιατί αν μπορούσα να πάω σε οποιονδήποτε συμψηφισμό, θα  έλεγα παραδείγματος χάριν ότι από τον Ιανουάριο του 2002 η διευθύντρια πολεοδομίας της Νομαρχίας Ζακύνθου έχει καταδικαστεί τελεσίδικα, αλλά ο Νομάρχης που τυχαίνει να είναι στο χώρο της Νέας Δημοκρατίας –και τυχαίνει, γιατί μπορεί να γίνει και σε ένα νομάρχη που είναι σε άλλο χώρο- τη διατηρεί ακόμη στη θέση της. Ή για τη διευθύντρια γεωργίας, το μεγάλο σκάνδαλο της οποίας έφερε τη δίκη με τον κ. Κρουσταλάκη από τον Σεπτέμβριο να γίνει τις επόμενες εβδομάδες και παρέμενε στη θέση της μέχρι προχθές. Αυτό σημαίνει ότι δεν καταλογίζω εγώ την ευθύνη στη Νέα Δημοκρατία, ότι κρατά τους υπαλλήλους που έχουν τιμωρηθεί εκεί, αλλά είναι στην ευρύτερη παθογένεια της Δημόσιας Διοίκησης. 
      Γιατί, λοιπόν, εσείς να επιστρατεύετε επιχειρήματα και εγώ να βρίσκω άλλα παραδείγματα; Για να συμψηφίσουμε τι;
      Τρίτο παράδειγμα. Φέραμε νόμο για να επιταχύνουμε τις δικαστικές διαδικασίες. Μια υπόθεση που έχει σχέση με το Δήμο Γλυφάδας από το 2000 με την υπ’ αριθμ. 4313 απόφαση το Σώμα Ελεγκτών Επιθεωρητών Δημόσιας Διοίκησης, για υπόθεση πλαστογραφίας, την παρέπεμψε στον εισαγγελέα και ο Συνήγορος του Πολίτη με άλλη δική του απόφαση, ανεξάρτητη από την προηγούμενη την υπ’ αριθμ. 3944/2000, την παρέπεμψε στον εισαγγελέα. Προχθές καταδικάστηκε ο συγκεκριμένος υπάλληλος μετά από τρία ολόκληρα χρόνια.
      Όταν, λοιπόν, η Κυβέρνηση φέρνει συγκεκριμένη πρόταση για να επιταχύνει τις δικαστικές διαδικασίες, γιατί σας βρήκε απέναντι; Γιατί καταψηφίσατε τα σχετικά άρθρα του νόμου και έρχεστε εκ των υστέρων να γίνετε τιμητές, αν θέλουμε εμείς ή δεν θέλουμε την καταπολέμηση της διαφθοράς και αν εσείς θα εμφανιστείτε ως αρχάγγελοι της κάθαρσης; 
      Να μιλήσουμε πιο πεζά για πολύ συγκεκριμένα πράγματα. Είναι εσωτερικό –ο κ. Κωνσταντόπουλος το είπε καλά- πρόβλημα της Ελλάδας, είναι εθνικό πρόβλημα η διαφθορά; Προφανώς είναι ένα μεγάλο τεράστιο διεθνές πρόβλημα, απόρροια των εξελίξεων των τελευταίων χρόνων και του γκρεμίσματος των συνόρων. Δεν είπε ποτέ ο Έλληνας Πρωθυπουργός –και τον αδικήσατε κατάφωρα- ότι δεν αποδέχεται τα φαινόμενα διαφθοράς ή ότι όλα λειτουργούν σωστά. Όμως η αντιμετώπιση αυτού του προβλήματος απαιτεί μια συγκεκριμένη θεσμική πολιτική. Και το ερώτημα που σας θέτω είναι ποιος προτείνει πολιτικές.
      Θα σας πω εγώ μερικά πράγματα πεζά πάλι απ’ αυτά που είπα και όχι τόσο μεγαλεπήβολα. Με τις αποφάσεις μας αυστηροποιούνται οι κυρώσεις και επιταχύνονται αποφασιστικά οι δικαστικές διαδικασίες. Διασφαλίζεται η άμεση συνδρομή της Αστυνομίας και η αυτόφωρη διαδικασία σε περιπτώσεις δωροδοκίας ή εκβίασης. Αναμορφώνεται και συμπληρώνεται το πόθεν έσχες των δημοσίων υπαλλήλων. Απλοποιείται και υποβάλλεται μαζί με τη φορολογική δήλωση. Αναβαθμίζονται και στελεχώνονται τα σώματα των Ελεγκτών Επιθεωρητών Δημόσιας Διοίκησης. Αυτά κάνουν καλύτερα τη δουλειά τους όπως και ο Συνήγορος του Πολίτη για να μπορούν να απολύονται πενήντα πέντε ανώτατοι υπάλληλοι με σαράντα τέσσερις υποθέσεις λαθρεμπορίας καυσίμων από το Υπουργείο Οικονομικών. Γιατί ακριβώς τα σώματα λειτουργούν καλύτερα, γιατί οι εκθέσεις τους έρχονται με διαφάνεια και συζητούνται στην Ολομέλεια της Βουλής, γιατί δώσαμε δημοσιότητα στα πάντα και σε όλα τα στοιχεία και γιατί όλοι μαζί ζητάμε να ενισχύσετε την προσπάθειά μας –και εμείς και όλα τα κόμματα- για να υπερασπιστούμε την κάθαρση ή τη διαφάνεια στο δημόσιο βίο της χώρας. Ούτε φτιάξαμε ελεγκτές των ελεγκτικών μηχανισμών. 
      Όλοι καταγγέλλετε ότι μέσα στα ίδια τα σώματα του ελέγχου μπορούν να υπάρχουν τέτοια φαινόμενα κακοδιοίκησης ή δωροδοκίας ή χρηματισμού. Και όταν ήρθε ο Γενικός Επιθεωρητής Δημόσιας Διοίκησης είπατε ότι είναι το μεγάλο πλοκάμι της εκτελεστικής εξουσίας, όταν αυτός θα μπορεί αυτεπάγγελτα να έχει τις αρμοδιότητες ή τις εξουσίες να αποδίδει ευθύνες, να κινεί τον εισαγγελέα, να μπορεί ο πολίτης να βρίσκει το δίκιο του και εκεί για την κακοδιαχείριση, την κακοδιοίκηση. 
      Όσον αφορά τις προτάσεις σας είπε ο κ. Καραμανλής και που ήταν πολύ γενικές και δεν ξέρω αν κάποιος ήθελε να τις υιοθετήσει –εγώ τις υιοθετώ ευχαρίστως- πως θα απλοποιήσουμε τις διαδικασίες και πως θα πάμε την υπόθεση στον πολίτη στο τελευταίο σημείο μέσα από την ηλεκτρονική διακυβέρνηση. Και εσείς κάνατε πάνω από οκτώ μήνες να υιοθετήσετε τη θέση ότι τα ΚΕΠ αποτελούν μια επανάσταση στον τομέα της Δημόσιας Διοίκησης και μεσομακροπρόθεσμα το μεγαλύτερο πλοκάμι της διαφθοράς, όταν ο πολίτης δε θα χρειάζεται να πηγαίνει σε δέκα ή είκοσι υπηρεσίες προκειμένου να συναλλάσσεται και θα μπορεί μέσα από το σπίτι του ή το γραφείο του ή στο δήμο του  να λύνει όλα τα προβλήματα που έχουν σχέση με το κράτος. 
      Ούτε αυτές τις περιπτώσεις υιοθετήσατε παρ’ ότι δήμαρχοι που ανήκουν στο χώρο σας όχι μόνο το αποδέχθηκαν, αλλά βρίσκονται στην ουρά για να ιδρύσουν τα Κέντρα Εξυπηρέτησης του Πολίτη. Και εσείς έρχεστε και κάνετε ερωτήσεις στη Βουλή για το πού κατασπαταλώνται τα χρήματα, σε άδηλα πράγματα, σε θεσμούς που δεν έχουν αξία και σημασία. 
      Το ερώτημα, λοιπόν, είναι ποιος προτείνει πολιτικές και ποιος αρνείται πολιτικές. Και πιστεύω ότι αυτή είναι πολύ σημαντική υπόθεση που πρέπει να ξέρει ο Έλληνας πολίτης. 
      Πάω στο τέταρτο ερώτημα. Είναι υπεύθυνη στάση η άρνηση συμμετοχής στους ελεγκτικούς ή τους διακομματικούς θεσμούς ελέγχου των μεγάλων έργων ή προμηθειών που γίνονται;
      Να σας πω το δικό μου παράδειγμα από το Υπουργείο Εσωτερικών. Πρόσφατα κινήθηκε η διαδικασία και έχουν προκηρυχθεί δύο μεγάλα έργα, το περίφημο «ΣΥΖΕΥΞΙΣ», που ενώνει τα κομμάτια της Δημόσιας Διοίκησης μέσα από την ηλεκτρονική διακυβέρνηση και το «POLICE ON LINE» του Υπουργείου Δημόσιας Τάξης. Πρόκειται για 35 δισεκατομμύρια δραχμές, μεγάλα, τεράστια και τα δύο έργα. Απουσιάζατε από τη διακομματική επιτροπή. Υπήρχε και για τα δύο δημόσια διαβούλευση έξι μήνες, στο Internet, και όλοι οι προβλεπόμενοι μηχανισμοί που θα ήθελαν να ελέγξουν τους όρους μπήκαν και συνδιαμόρφωσαν με την κοινωνία της πληροφορίας την τελική διαδικασία για τον τελικό φάκελο. Συστήθηκε η διακομματική επιτροπή, είχε δεκαπέντε μέρες στη διάθεσή της, πήρε όλα τα στοιχεία, εγκαταστάθηκε στο Υπουργείο Προεδρίας και συνεχώς έκανε ελέγχους για να δει τι γίνεται κλπ.  και ενέκρινε ομόφωνα τη διαδικασία της προκήρυξης. Εσείς γιατί απουσιάζατε; Είναι τόσο σημαντικό και θετικό να λέτε, να καταγγέλλετε και να μη συμμετέχετε σε θεσμούς, που αποδεδειγμένα κάνουν τη δουλειά τους με τον καλύτερο δυνατό τρόπο και σε συνθήκες απόλυτης διαφάνειας; Ποιος έχει την πολιτική βούληση να κτυπήσει τη διαφθορά και ποιος έχει ουσιαστικά την έμμεση απόφαση με την άρνησή του, θελητά ή αθέλητα, να την προστατεύσει; 
      Το ερώτημα όμως –κι εδώ πρέπει να έρθω στην ουσία- είναι γιατί παίζετε συνεχώς αυτό το έργο. Εγώ πιστεύω ότι αυτό το έργο το παίζετε για πολύ συγκεκριμένους πολιτικούς στόχους. Τη σημαία κατά της διαπλοκής και της διαφθοράς την έχετε σηκώσει και πάλι το 2000, λίγο πριν τις εκλογές, με τον ίδιο στόχο, να μηδενίσετε το έργο της Κυβέρνησης, να δημιουργήσετε κλίμα καχυποψίας, να μεταφέρετε την αντιπαράθεση από την πολιτική ουσία στην παραπολιτική. Τότε χάσατε. Και το έργο της σκανδαλολογίας το έχουμε ξαναδεί με την ίδια σκηνοθεσία, την ίδια πάντα στιγμή. Λίγο πριν την παράδοση των μεγάλων έργων η Νέα Δημοκρατία είτε σκανδαλολογεί είτε κινδυνολογεί. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ ) 
      Πριν την έναρξη της λειτουργίας του μετρό –θέλω να σας θυμίσω μερικά πολύ πρόσφατα γεγονότα- είχατε προσπαθήσει να πανικοβάλετε τους πολίτες, αφήνοντας υπονοούμενα ακόμα και για την ασφάλειά τους. Το μετρό λειτουργεί άψογα, εξυπηρετεί χιλιάδες πολίτες και ετοιμάζεται να εξυπηρετήσει κι άλλους. Το ίδιο κάνατε και με το αεροδρόμιο. Το ίδιο κάνετε όχι μόνο στα μεγάλα έργα, αλλά και στις μεγάλες στιγμές της χώρας. Ήσασταν πάντοτε απέναντι. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Δηλαδή πρέπει να μη μιλάμε; 
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Πρέπει να αλλάξετε στάση απέναντι στην πορεία της χώρας και της πολιτικής ζωής, γιατί πιστεύω ότι δεν είναι η καλύτερη μέθοδος αυτή για να προσφέρετε σοβαρές υπηρεσίες στον τόπο. 
      Μιλάτε συνεχώς και κάθομαι και παρακολουθώ, προσπαθώντας να καταλάβω τι εννοείτε για την επανίδρυση του κράτους. Κατ’ αρχάς, ο όρος πρέπει να γνωρίζετε –επειδή δεν ξέρετε ακριβώς τι εννοείτε μέσα απ΄ αυτό- ότι στην Ευρώπη από το 1995 έχει εγκαταλειφθεί. 
      Θέλω δε να σας πω το εξής. Μιλάτε για επανίδρυση εσείς ενός κράτους, το οποίο ιδρύσατε και εμείς το επανιδρύουμε μέσα από μια σειρά από αλλαγές, με τα λάθη μας, τις παραλείψεις μας, τις εθνικές μεταβολές που κάνουμε. Εσείς όμως αντιλαμβάνεσθε την επανίδρυση όπως την αντιλήφθηκε ένας επίδοξος –υπάρχουν πολλοί επίδοξοι, φιλόδοξοι- μέλλων Υπουργός σας. Άκουσα κάποιον να λέει ότι θα επανιδρύσει το ΥΠΕΧΩΔΕ! Τι σημαίνει ότι θα επανιδρύσετε το ΥΠΕΧΩΔΕ; 
      Θα ήθελα σε θέματα που είναι πολύ σοβαρά, οι αναλύσεις, οι θέσεις, οι προτάσεις και οι απόψεις να επενδύονται την πολιτική την ιδεολογική και την τεχνική τεκμηρίωση, διότι υπάρχει ένα κράτος που λειτουργεί και αναπτύσσει τη χώρα και υπάρχετε ως παράταξη απέναντι σ’ αυτό το κράτος, το οποίο το ιδρύσατε επί της ουσίας ως δομή και ως λειτουργία και μπορείτε να πείτε ότι καθυστερήσαμε να το αλλάξουμε εμείς όσο θα έπρεπε πιο γρήγορα. Όμως, έλεος! Οι πολίτες δεν μπορούν να δουν ότι θα επανιδρύσετε το ΥΠΕΧΩΔΕ. Κάτι άλλο πρέπει να βρείτε να βάλετε κάτω από το περιεχόμενο της επανίδρυσης του κράτους. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Να βάλουμε ανθρώπους να μην κλέβουν.
      ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Και θα παρακαλέσω να μην γράφονται στο εξής διακοπές στα Πρακτικά.
      ΚΩΝΣΤΑΝΤΙΝΟΣ ΣΚΑΝΔΑΛΙΔΗΣ (Υπουργός Εσωτερικών, Δημόσιας Διοίκησης και Αποκέντρωσης): Θα ήθελα τελειώνοντας να πω κάτι πολύ ήρεμα και πιστεύω με διάθεση να ξεκαθαρίσετε τι κόμμα είσαστε.
      Σήμερα θέλετε να πείσετε τους πολίτες ότι είστε το κόμμα των αδιάφθορων. Με γεια σας με χαρά σας, αν σας πιστέψουν. Η ιστορία αυτού του τόπου γράφεται από τις παρατάξεις που λειτουργούν. Η δημοκρατία είναι εδώ. Αν σας πιστέψει ο λαός, μπορεί να σας ψηφίσει κάποτε για κυβέρνηση. 
      Θέλετε, λοιπόν, να πείσετε ότι είστε το κόμμα των αδιάφθορων. Πριν λίγο καιρό ήσασταν το κόμμα των μικρομεσαίων. Μετά γίνατε το κόμμα των μεροκαματιάρηδων. Προσπαθείτε να αποφύγετε μια πραγματικότητα. Είστε Αξιωματική Αντιπολίτευση και πρέπει να ασκείτε υπεύθυνα το ρόλο της Αξιωματικής Αντιπολίτευσης, αν κάποτε θέλετε να γίνετε κυβέρνηση. Ο  ρόλος της Αξιωματικής Αντιπολίτευσης δεν είναι ούτε της σκιώδους κυβέρνησης ούτε της παράλληλης προεδρίας. Ο ρόλος της είναι να λειτουργεί δημιουργικά, θετικά και γόνιμα στο πολιτικό σύστημα, για να μπορούν να προχωρούν τα πράγματα προς τα εμπρός για το καλό του τόπου. Μέχρι να γίνετε πραγματική Αξιωματική Αντιπολίτευση, κυβέρνηση δεν πρόκειται να γίνετε!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Πρωθυπουργός.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η παρέμβαση του κ. Καραμανλή δείχνει ότι η Νέα Δημοκρατία πιστεύει ότι στη χώρα υπάρχει μια διαχωριστική γραμμή: Οι διεφθαρμένοι ανήκουν στο κυβερνητικό στρατόπεδο, οι «καθαροί» στο στρατόπεδο της Νέας Δημοκρατίας. Όλα τα θέματα, λοιπόν, λύνονται, αν φύγει το ΠΑΣΟΚ. Ο κ. Κεφαλογιάννης είπε τώρα ότι το πρόβλημα είναι να αλλάξουμε τους ανθρώπους. Ταιριάζει, λοιπόν, στη δημοκρατία ένας τέτοιος τρόπος σκέψης, γιατί πάντα θέλει να δημιουργεί διαχωριστικές γραμμές και να καταδιώκει τους άλλους, οι οποίοι δεν υπερασπίζονται τις απόψεις της.
      Κυρίες και κύριοι συνάδελφοι, η διαφθορά δεν έχει πολιτική προμετωπίδα. Το πρόβλημα δεν είναι πρόβλημα προσώπων, αλλά κυρίως θεσμών, λειτουργίας της διοίκησης, νοοτροπιών της κοινωνίας. Θα έπρεπε, λοιπόν, στη συζήτηση αυτή, επειδή στους θεσμούς είναι το πρόβλημα, η Νέα Δημοκρατία να παρουσιάσει μια συγκεκριμένη θέση για την πολιτική της. Την απέφυγε. 
      Μπορώ να θέσω μια σειρά από συγκεκριμένα ερωτήματα, επειδή όλα αυτά τα οποία θα αναφέρω σχετίζονται με αυτά τα οποία χαρακτηρίζει ως διεφθαρμένο κράτος. Συμφωνεί με τον υποχρεωτικό έλεγχο νομιμότητας από το Ελεγκτικό Συνέδριο; Συμφωνεί με τη δικαστική προστασία στα στάδια που προηγούνται της υπογραφής των συμβάσεων; Συμφωνεί ή όχι να κρίνει μια διακομματική επιτροπή την ανάθεση όλων των προμηθειών; Αν δεν συμφωνεί, τι προτείνει; Υποστηρίζει η Νέα Δημοκρατία την αναβάθμιση της Υπηρεσίας Εσωτερικών Υποθέσεων της ΕΛΑΣ; Υποστηρίζει την αναβάθμιση του Σώματος Ελεγκτών Δημόσιας Διοίκησης; Υποστηρίζει την εκδίκαση των υποθέσεων διαφθοράς κατά απόλυτη προτεραιότητα; Θέλει την αναμόρφωση του πλαισίου του «πόθεν έσχες» που ισχύει και θέλουμε να αναμορφώσουμε, όπως εξήγησα; Κάτι άλλο προτείνει; Θέλει την επέκταση του «πόθεν έσχες» στο χώρο της τοπικής και νομαρχιακής αυτοδιοίκησης; Θέλει το συντονιστικό όργανο των ελεγκτικών μηχανισμών το οποίο δημιουργήσαμε να αποκτήσει διωκτικό χαρακτήρα; Θέλει την επέκταση του διπλογραφικού συστήματος σε όλους τους δήμους και στις νομαρχίες; Έχει κάτι άλλο να προτείνει; 
      Θα μπορούσα να απαριθμήσω και πολλά άλλα. Θα αναφερθώ όμως στο παράδειγμα που είπε ο κ. Σκανδαλίδης. Ανέφερε δύο προγράμματα προμηθειών, ύψους 35 δισεκατομμυρίων περίπου, τα οποία πρόκειται να κριθούν από τη διακομματική επιτροπή. Θέλω να θυμίσω ότι η Νέα Δημοκρατία, αφού πήρε για κάποιο χρόνο μέρος στις διακομματικές επιτροπές, αρνήθηκε πια να συμμετέχει. Αρνήθηκε να συμμετέχει σε επιτροπές, όπου συμμετέχουν μέλη του Ελεγκτικού Συνεδρίου -γιατί τον εκπρόσωπο της Νέας Δημοκρατίας τον αντικατέστησε ένα μέλος του Ελεγκτικού Συνεδρίου- συμμετέχουν δικαστές. Προφανώς θεωρούν όλους εκεί μέσα ως σφηκοφωλιά της διαφθοράς.
      Δεν συμμετέχετε γιατί δεν θέλετε να αναλάβετε ευθύνες να καταπολεμήσετε τη διαφθορά. Αυτό είναι το χαρακτηριστικό σας. Ούτε πρόταση έχετε ούτε συμμετοχή έχετε, διότι δεν θέλετε ευθύνη. Πιστεύετε ότι έτσι θα κερδίσετε ψήφους.
      Είπε ο κ. Καραμανλής ότι επανήλθα στο θέμα της ανεξάρτητης αρχής για τις προμήθειες. Βέβαια εγώ θα μπορούσα το συλλογισμό αυτό να τον αναλύσω ρητορικά λέγοντας: «Αφού είναι όλα διεφθαρμένα, η ανεξάρτητη αρχή γιατί δεν θα είναι και αυτή διεφθαρμένη;» Τι προτείνει, λοιπόν; 
      Το θέμα, όμως, είναι το εξής: Σε μία χώρα όπου δεν υπάρχει τέτοιος μηχανισμός, πώς θα συγκεντρωθούν όλοι οι μηχανισμοί προμηθειών, όλοι οι μηχανισμοί έργων, όλοι οι μηχανισμοί ελέγχου στην ίδια ανεξάρτητη αρχή; Δεν ξέρω σε καμία χώρα της Ευρωπαϊκής Ένωσης να υπάρχει τέτοιο παράδειγμα. Δεν το έχω ζήσει. Και πρώτα απ’ όλα δεν υπάρχει, απ’ ό,τι ξέρω, διότι υπάρχει το θέμα της νομιμοποίησης. Η Κυβέρνηση έχει την ευθύνη να υπογράφει παρόμοια έργα και παρόμοιες προμήθειες διότι αυτή λογοδοτεί στον ελληνικό λαό. Δεν λογοδοτεί η ανεξάρτητη αρχή η οποία ως ανεξάρτητη δεν υπόκειται σε έλεγχο της Κυβέρνησης. Αν πάνε τα πράγματα στραβά, από ποιον θα ζητάει η Βουλή λογοδοσία; Από την Κυβέρνηση που δεν θα μπορεί να πει τίποτα ή από την αρχή η οποία δεν θα υποχρεώνεται να εμφανιστεί ενώπιον της Βουλής; Το έχετε απαντήσει αυτό το δίλημμα που έτσι εύκολα προτείνετε τέτοιες λύσεις;
      Και θέλω να παρατηρήσω ότι έχετε κάποια άγνοια γύρω από τους νόμους. Ο κ. Καραμανλής αναφέρθηκε στο ν. 2522/1997 ο οποίος είναι πρωτοφανής και πρέπει να καταργηθεί. Εγώ δεν θα σας αναλύσω, κύριοι συνάδελφοι, γιατί ο νόμος αυτός είναι σωστός. Θα σας πω απλά, πρώτον, ότι ο νόμος αυτός είναι πιστή αντιγραφή μιας Οδηγίας της Ευρωπαϊκής Ένωσης την οποία καταθέτω.
      (Στο σημείο αυτό ο Πρόεδρος της Κυβέρνησης κ. Κωνσταντίνος Σημίτης καταθέτει για τα Πρακτικά την προαναφερθείσα οδηγία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θα σας πω επίσης ότι από το 1997 μέχρι σήμερα μόνο μία περίπτωση προέκυψε όπου οδηγήθηκε η διαδικασία εκδίκασης μέχρι τέλους. Καμία άλλη περίπτωση ώστε να αποτελεί ο νόμος εμπόδιο.
      Και τέλος ότι όλη η διαδικασία, πέρα από το Συμβούλιο της Επικρατείας, προβλέπει και το Ελεγκτικό Συνέδριο να εμπλέκεται. Δηλαδή δύο έλεγχοι δεν αρκούν; Η Ευρωπαϊκή Ένωση δεν αρκεί; Ε, προφανώς κάποιος δικηγόρος συνέστησε στον κ. Καραμανλή ότι δεν συμφέρει η ρύθμιση τον πελάτη του. Έτσι είναι, κύριοι. Έτσι είναι! 
      Ας έρθω τώρα και στην περίφημη έκθεση της «TRANSPARENCY INTERNATIONAL». Θα νόμιζε κανείς, κυρίες και  κύριοι συνάδελφοι, ότι πρόκειται για ένα άλλο σχήμα όπως ο ΟΟΣΑ, όπως η Διεθνής Τράπεζα, ότι είναι ένας διεθνής οργανισμός κύρους που στηρίζουν όλες οι κυβερνήσεις και ο οποίος απονέμει βαθμούς σε όλες τις χώρες. Ε, δεν πρόκειται για κάτι τέτοιο. Είναι όλες ιδιωτικές εταιρείες, ιδιωτικές επιχειρήσεις. Είναι η επιχείρηση που κάνει το Νταβός, είναι η PRICE WATERHOUSE, είναι το ECONOMIST, είναι το GALLOP. Και τι κάνουν; Κάνουν ερωτηματολόγια; Απευθύνονται στις αρχές; Όχι. Το γράφουν και οι ίδιοι και το αποσιωπά ο κ. Καραμανλής. Βασίζεται σε ατομικές, υποκειμενικές εκτιμήσεις χωρίς ποιοτικά χαρακτηριστικά, χωρίς ποσοτικά χαρακτηριστικά. Ρωτάνε δέκα, δεκαπέντε ανθρώπους και λένε δέκα ή δεκαπέντε άνθρωποι ποια είναι η γνώμη τους.  Ποιους ρωτάνε; Δεν ξέρουμε ποιους ρωτάνε. Δεν αναφέρουν. Αλλά συνιστώ στον κ. Καραμανλή να πάει να ρωτήσει ποιο είναι το διοικητικό συμβούλιο της ελληνικής αντιπροσωπείας και να δει αν έχουν κάποιοι σχέση με τη Νέα Δημοκρατία ή όχι, που είπε ότι δεν έχουν σχέση.
      (Χειροκροτήματα από την πτέρυγα του ΠΑΣΟΚ)
      Όσον αφορά την κατάταξη των χωρών κατά κλίμακα: Μας είπε για τη Ναμίμπια. Εγώ μπορώ να του αναφέρω και άλλες, καλύτερες από την Ελλάδα. Την Τυνησία, το Τριμ, το Τομπάγκο, την Μποτσουάνα.
      Κυρίες και κύριοι συνάδελφοι, η ίδια η έκθεση λέει ότι δεν πρέπει να χρησιμοποιείται ο κατάλογος κατά χώρα διότι δεν γίνεται ο ίδιος αριθμός εκτιμήσεων. Σε μία χώρα μπορεί να ρωτήσουν έναν, στην άλλη μπορούν να ρωτήσουν δεκαπέντε και είκοσι.
Η έκθεση λέει ότι η κατάταξη κάθε χώρας στην κλίμακα των χωρών δεν είναι ενδεικτική και δεν πρέπει να αναφέρεται. Λοιπόν, είναι αυτή η χρήση όπως παρουσιάζεται -γιατί όπως παρουσιάζονται όλα είναι χρήσιμα- τελείως παραπλανητική. 
      Ακούσαμε τώρα ότι πρέπει να καταργηθεί και ο μαθηματικός τύπος. Αλλά βεβαίως δεν ακούσαμε τι πρέπει να γίνει. Θα έρθουμε στο παρελθόν; Με βάση το προηγούμενο σύστημα, δηλαδή πριν από τον μαθηματικό τύπο, μια εταιρεία έκανε υποκοστολόγηση και έδινε μια πολύ χαμηλή τιμή για να πάρει το έργο. Έκανε εκπτώσεις -τις ξέρουμε τις εκπτώσεις- του 40%, του 50%, του 60%. Το έργο δεν μπορούσε να γίνει με αυτό το κόστος. Όμως, η εταιρεία κέρδιζε το έργο, επειδή έδινε 60%. Μετά είτε δεν μπορούσε να το τελειώσει είτε χρειαζόταν άλλα χρήματα για να το τελειώσει. Τι έγινε, λοιπόν; Είπε η Ευρωπαϊκή Ένωση: «Μαθηματικός τύπος». Και είπαμε εμείς: «Βεβαίως μαθηματικός τύπος». Η Νέα Δημοκρατία σήμερα λέει όχι στο μαθηματικό τύπο. Θα πάει στην Ένωση και θα πει: «Λάθος συστήσατε τότε ότι πρέπει να γίνει ο μαθηματικός τύπος»; 
      Με το μαθηματικό τύπο καταφέραμε να μειώσουμε τις υπερβάσεις. Δεν μπορεί μια εταιρεία να κάνει πονηριές, δεν μπορεί να υποκοστολογεί. Ο μαθηματικός τύπος άλλωστε ισχύει για όλους, είναι μία αντικειμενική μέθοδος. Χωρίς το μαθηματικό τύπο θα ήμασταν στην περίοδο των υποκοστολογήσεων που θα οδηγούσε σε μεγάλες υπερβάσεις.
      Εγώ, κυρίες και κύριοι, έχω εδώ ένα κατάλογο, τον οποίο καταθέτω, σχετικά με τα έργα επί Νέας Δημοκρατίας στον ΠΑΘΕ περιόδου 1989-1993. Τμήμα Αθήνα-Κόρινθος δέκα εργολαβίες. Μέση υπέρβαση για τις δέκα εργολαβίες 67,5%. Μεγίστη υπέρβαση 203% στο τμήμα Καλαμάκι-Ισθμός. Τμήμα Αθήνα-Υλίκη πέντε εργολαβίες. Μέση υπέρβαση 52%. Μεγίστη υπέρβαση 102% στο τμήμα Μεταμόρφωση-Βαρυμπόμπη. 
      (Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά το προαναφερθέν έγγραφο το οποίο έχει ως εξής:
      (ο σχετικός πίνακας υπάρχει στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Υπάρχουν και τώρα υπερβάσεις αλλά είναι στο πλαίσιο που παρατηρούνται περίπου στην Ευρωπαϊκή Ένωση. Είναι γύρω στο 21%. Και επειδή άκουσα πολλά γι’ αυτές τις υπερβάσεις, ότι πρέπει να πάνε κάποια στα δικαστήρια, θα έλεγα πρώτα να ασχοληθεί η Νέα Δημοκρατία με τη δικιά της περίοδο και να συστήσει σε αυτούς να πάνε στα δικαστήρια.
     Επειδή άκουσα πολύ ενθουσιασμό εκ μέρους σας για την περιμετρική Πατρών, όταν είπε ο κ. Καραμανλής ότι το έργο αυτό κόστισε 5 δισεκατομμύρια, κυρίες και κύριοι συνάδελφοι, αυτό ήταν ένα άλλο έργο, το οποίο είχε μία επαρχιακή οδό -όχι αυτοκινητόδρομο-  πλάτους έντεκα μέτρων και είχε δεκαεξήμισι χιλιόμετρα χωρίς σήραγγες, χωρίς κοιλαδογέφυρες, χωρίς ανισόπεδους κόμβους ενώ το σημερινό έργο, πλην των δεκαοκτώμισι χιλιομέτρων του κυρίως δρόμου πλάτους είκοσι εννέα περίπου μέτρων, έχει και παράπλευρο οδικό δίκτυο εξήντα πέντε χιλιόμετρα. Άλλωστε εγκαινιάστηκε το έργο αυτό από τη Νέα Δημοκρατία. Βεβαίως οδηγούσε -όπως πολλά έργα της Νέας Δημοκρατίας- στο πουθενά  και γι’ αυτό εγκαταλείφθηκε και ξανάρχισε το 1995 από την αρχή. 
     ΓΕΩΡΓΙΟΣ ΣΑΛΑΓΚΟΥΔΗΣ:… (Δεν ακούστηκε)
     ΠΡΟΕΔΡΟΣ (Απόστολος Κακλαμάνης): Οι βαθύφωνοι ιδιαιτέρως παρακαλούνται να μην διακόπτουν. 
     ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Υπάρχουν και οι μελέτες και καλό είναι να δώσω και ένα πίνακα για τις μελέτες επί των ημερών της Νέας Δημοκρατίας. Βλέπω υπέρβαση αρχικού κόστους 793%, 766%, 916%. Βλέπω και Υλίκη- Κάστρο υπέρβαση αρχικού κόστους 2.233%. 
     ΣΩΤΗΡΗΣ ΧΑΤΖΗΓΑΚΗΣ: Τι στοιχεία είναι αυτά;
     ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Μελετήστε τα. Μελετήστε τα για να κάνετε συγκρίσεις. 
      (Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά τα προαναφερθέντα έγγραφα τα οποία έχουν ως εξής:
      (Ο σχετικός πίνακας υπάρχει στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Άκουσα και τον κ. Καραμανλή να μας λέει ότι ακυρώσαμε τους διαγωνισμούς της ΕΥΔΑΠ και ότι  ακυρώσαμε αυτούς τους διαγωνισμούς της ΕΥΔΑΠ διότι θέλαμε κάποιους δικούς μας. Λοιπόν, ακυρώσαμε τους διαγωνισμούς της ΕΥΔΑΠ, από την επαναδημοπράτηση –υπάρχει και ερώτηση κάποιου Βουλευτού σας ο οποίος αρέσκεται στο να καταγγέλλει σκάνδαλα- προέκυψε ανάδοχος με τις εξής εκπτώσεις: 47,4%, 40,8%, 41%. Το όφελος ήταν 200 εκατομμύρια.
      Φαίνεται σας ενοχλεί ότι οι προηγούμενοι δεν πήραν το έργο και είχε η ΕΥΔΑΠ λιγότερα χρήματα να πληρώσει. Είστε ανημέρωτοι κυρίες και κύριοι.
      Μας ανέφερε ο κ. Καραμανλής για το τι γίνεται με τις τράπεζες, τι γίνεται με τη ΔΕΚΑ. Πληροφορηθείτε, κύριε Καραμανλή, ότι η υπόθεση μπήκε στο αρχείο. Αναφερθήκατε και στις ΓΕΝΙΚΕΣ ΑΠΟΘΗΚΕΣ….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Πρωθυπουργού)
     Θέλω και εγώ λίγο χρόνο. 
     Σας καταθέτω εδώ την απόφαση του Συμβουλίου Πλημμελειοδικών Αθηνών που έβγαλε απαλλακτικό βούλευμα. 
     (Στο σημείο αυτό ο Πρωθυπουργός κ. Κ. Σημίτης, καταθέτει για τα Πρακτικά την προαναφερθείσα απόφαση η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Τώρα όσον αφορά την Ελληνική Εταιρεία Τουριστικών Ακινήτων, για να μην μακρηγορώ, επέτυχε ήδη το υψηλότερο ποσοστό εγγυημένων τουριστικών επενδύσεων ύψους 500.000.000 ευρώ. Αναφέρατε μια υπόθεση στο Μιλάνο και είπατε τι είναι αυτά κλπ. Θα σας καταθέσω τα έγγραφα. Οι αριθμοί που επικαλείστε είναι λανθασμένοι. Υπήρχε διόρθωση από το Ελεγκτικό Συνέδριο. Επρόκειτο για λάθος. Διαβάστε το. 
     (Στο σημείο αυτό ο Πρωθυπουργός κ. Κ. Σημίτης,  καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής και την προαναφερθείσα διόρθωση  του Ελεγκτικού Συνεδρίου η οποία έχει ως εξής:
      (Η σχετική διόρθωση υπάρχει στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, άκουσα για την υπόθεση του κ. Ψωμιάδη, ότι του στείλαμε το ΣΔΟΕ  για να επηρεάσουμε τις εκλογές κλπ. Αυτό βέβαια είναι τελείως αστείο. Εδώ, όμως, ο εκπρόσωπος αυτής της εταιρείας κύριε Καραμανλή, έκανε δήλωση ότι έκαψε τα βιβλία της εταιρείας. Θα καταθέσω αυτήν τη δήλωση.
      (Στο σημείο αυτό ο Πρωθυπουργός κ. Κ. Σημίτης, καταθέτει για τα Πρακτικά την προαναφερθείσα δήλωση η οποία έχει ως εξής: 
      (Η σχετική δήλωση υπάρχει στο τεύχος των Πρακτικών της Βουλής)
     ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ξέρετε ότι κανένας δεν επιτρέπεται να καίει τα βιβλία της εταιρείας. Εσείς για κάποιον που καίει τα βιβλία της εταιρείας για να αποφύγει τον έλεγχο δεν έχετε να πείτε τίποτε; Μήπως επειδή είναι δικός σας; 
     Θα ήθελα να πω και κάτι άλλο. Επειδή αυτές τις μέρες, κυρίες και κύριοι συνάδελφοι, βλέπω ότι κυκλοφορούν διάφορα εδώ, όπως συνταγές Σημίτη για λάσπη κλπ., δεν σας άκουσα καθόλου -επειδή καταγγείλατε τη διαφθορά της Κυβέρνησης κλπ. και το ανίκανο κράτος- να αναφερθείτε στο γεγονός ότι όταν το κράτος, όπως έχει υποχρέωση να παραπέμπει εκβιασμούς από δημοσιογράφους στον εισαγγελέα, μιλούν για λάσπη της Κυβέρνησης ώστε να συγκαλυφθούν τα δήθεν σκάνδαλα; 
     Όταν ο ΣΔΟΕ αποκαλύπτει φοροδιαφυγές εκατοντάδων εκατομμυρίων και παράνομη κατακράτηση χρημάτων ασφαλιστικών ταμείων, οι φίλοι σας, αυτοί που λένε ότι κρατάνε τη σημαία της Νέας Δημοκρατίας, υβρίζουν τον Υπουργό Εθνικής Οικονομίας και υβρίζουν εμένα προσωπικά, δεν θα έπρεπε να πείτε και γι’ αυτούς κάτι; Τι θέλετε δηλαδή; Να έχουμε κόσμια συμπεριφορά όλων αυτών με το να αποφεύγουμε φορολογικούς ελέγχους και να μην κάνουμε τη δουλειά μας; Θα την κάνουμε τη δουλειά μας!
     (Χειροκροτήματα από την πτέρυγα του ΠΑΣΟΚ)
     Κυρίες και κύριοι διαβάσατε στις εφημερίδες όλες αυτές τις μέρες ότι θα έλθουν ονόματα, ότι θα έλθουν διευθύνσεις, ότι υπάρχουν χιλιάδες υποθέσεις διαφθοράς, οι οποίες εκκρεμούν, ότι θα αποκαλύψουν τα πάντα. Και ακούσαμε μια ισχνή επανάληψη όλων των γνωστών, αυτά που έχουν συζητηθεί κατά κόρον στη Βουλή, έχουν γίνει ερωτήσεις, έχουν γίνει επίκαιρες ερωτήσεις, έχουν γίνει συζητήσεις για επιτροπές οι οποίες θα ελέγξουν. Πάλι τα ίδια και τα ίδια! Και διερωτώμαι, πού είναι αυτά τα στοιχεία για τα οποία απειλούσατε και επαπειλούσατε; Γιατί δεν τα φέρατε; Δεν μου είναι κατανοητή η στάση σας. 
     Εσείς κομπάζετε ότι διαθέτετε ένα βουνό από στοιχεία αλλά τα κρατάτε στο συρτάρι. Γιατί τα κρατάτε; Γιατί δεν απευθύνεστε στις κατά νόμο αρχές για τη δίωξη με βάση αυτά τα στοιχεία που έχετε; 
     ΜΙΛΤΙΑΔΗΣ ΕΒΕΡΤ: Γιατί υβρίζετε τους εισαγγελείς.
    ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Υβρίζουμε τους εισαγγελείς; Επειδή σας είπα πριν ότι δεν δεχόμαστε την πολιτικοποίηση της δικαιοσύνης; 
    ΜΙΛΤΙΑΔΗΣ ΕΒΕΡΤ: Βεβαίως. 
    ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Επ’ αυτού μπορούμε να διαφέρουμε στις απόψεις. 
    Όλα τα στοιχεία, το βουνό τα στοιχεία αφορούν μόνο τα πρόσωπα που στέκονται εκεί; Δεν υπάρχει κανένας άλλος διεφθαρμένος στον τόπο, παρά τα πρόσωπα που είναι στα υπουργικά έδρανα; 
    ΜΙΛΤΙΑΔΗΣ ΕΒΕΡΤ: Να μη φωνάζετε σε εμένα. Κατεβάστε τους τόνους.
    (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Παρακαλώ μη διακόπτετε.
      ΜΙΛΤΙΑΔΗΣ ΕΒΕΡΤ: Τους λέτε όλους να πάνε…
      ΠΡΟΕΔΡΟΣ (Απόστολος Κακλαμάνης): Παρακαλώ να μη γράφονται οι διακοπές.
      ΜΙΛΤΙΑΔΗΣ ΕΒΕΡΤ: …
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Τα ντουλάπια τα στοιχεία να τα πάτε στον εισαγγελέα.
      ΠΡΟΕΔΡΟΣ (Απόστολος Κακλαμάνης): Κύριε Πρωθυπουργέ, παρακαλώ συνεχίστε την ομιλία σας.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, συμπεραίνω ότι η Νέα Δημοκρατία παίζει το ρόλο εξομολογητή διαφόρων παραπονουμένων, διαφόρων οι οποίοι για προσωπικούς λόγους έχουν θέματα και δεν μπορούν να προχωρήσουν. Να ενημερώσουν τον κ. Κρουσταλάκη, να ενημερώσουν τον κ. Δαφέρμο, να ενημερώσουν τις εισαγγελικές αρχές.
      Κυρίες και κύριοι συνάδελφοι, όσον αφορά τον κ. Κωνσταντόπουλο θέλω να πω ότι με λυπεί το ότι δεν τον απασχολεί το ακροδεξιό παραλήρημα. Φαίνεται ότι συμμερίζεστε την άποψη της Νέας Δημοκρατίας ότι μπορεί να γίνει μια δεξιά επανίδρυση του κράτους.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σε μένα μιλάτε για ακροδεξιά;
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν είπατε τίποτα στην ομιλία σας για την επανίδρυση του κράτους και δεν ξέρετε εσείς, ότι η Αριστερά πάντα έχει πικρή εμπειρία από τις επανιδρύσεις τους κράτους από τη Δεξιά.
      (Χειροκροτήματα από την πτέρυγα του ΠΑΣΟΚ)
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σε μένα μιλάτε για ακροδεξιά;
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, θα μπορούσα να μιλήσω και για το Κοινοτικό Πλαίσιο Στήριξης να πω πολλά και για το κτηματολόγιο και για τον ΟΤΕ και για τη συγκέντρωση των εργοληπτικών επιχειρήσεων.  Έχει περάσει, όμως, η ώρα.
      (Θόρυβος – διαμαρτυρίες από τη Νέα Δημοκρατία)
      ΠΡΟΕΔΡΟΣ (Απόστολος Κακλαμάνης): Παρακαλώ!
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Τι έδειξε αυτή η συζήτηση; Έδειξε ότι η Αξιωματική Αντιπολίτευση έχει μια σταθερή και μόνιμη τακτική: να δυσφημεί το έργο της Κυβέρνησης με κάθε τρόπο. 
      Πιστεύω ότι και τα άλλα κόμματα της Αντιπολίτευσης θα έπρεπε να επισημάνουν το γεγονός ότι ο δημόσιος βίος πρέπει να εξελίσσεται με άλλους κανόνες, σεβασμού προσώπων και τεκμηριωμένης επιχειρηματολογίας. Ελπίζει λοιπόν…
      Κύριε Βαρβιτσιώτη, επειδή εσείς είχατε καταθέσει μια ερώτηση γιατί δεν πήρε το κράτος τα αυτοκίνητα Mercedes…
      ΙΩΑΝΝΗΣ ΒΑΡΒΙΤΣΙΩΤΗΣ: Γι’ αυτό έχει διαταχθεί προκαταρκτική εξέταση.
      ΠΡΟΕΔΡΟΣ (Απόστολος Κακλαμάνης): Συνεχίστε, κύριε Πρωθυπουργέ. Παρακαλώ να μη γράφεται καμία διακοπή.
      ΙΩΑΝΝΗΣ ΒΑΡΒΙΤΣΙΩΤΗΣ: …
      ΠΡΟΕΔΡΟΣ (Απόστολος Κακλαμάνης): Παρακαλώ!
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ελπίζει η Νέα Δημοκρατία ότι με τη συνεχή επανάληψη του θέματος της διαφθοράς, της διαπλοκής, θα μπορέσει να δημιουργήσει ένα μέτωπο άρνησης. 
      Την Ελλάδα δεν την εξυπηρετούν μέτωπα άρνησης. Αντίθετα οδηγούν σε πολλαπλές πρόσθετες δυσκολίες και δημιουργούν εμπόδια για τη χώρα. 
      Η Κυβέρνηση έχοντας επίγνωση το τι συμβαίνει στη χώρα, ότι υπάρχουν πολλά αρνητικά φαινόμενα, καλεί όλους τους πολίτες σε μια προσπάθεια με σχέδιο, δουλειά, προσπάθεια δημιουργίας, για να κτίσουμε κάτι καλύτερο και όχι να γκρεμίζουμε με αδιέξοδα και συνθήματα όπως η επανίδρυση του κράτους ότι υπάρχει, για να συνεχίσουμε αταλάντευτα, σταθερά την πορεία για την πρόοδο, τον εκσυγχρονισμό, για την περισσότερη ευημερία, για τους Έλληνες πολίτες να έχουν μια καλύτερη πατρίδα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Κώστας Καραμανλής, έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θέλω να ξεκινήσω λέγοντας πως περίμενα ότι, στη δευτερολογία του, ο Πρωθυπουργός θα έβρισκε το ανάστημα και το θάρρος να πάρει πίσω το βαρύτατο ατόπημα, το ολίσθημα που διέπραξε σήμερα.
      (Χειροκροτήματα από την πτέρυγα της Νέας Δημοκρατίας)
      Δεν περίμενα ποτέ, και θέλω να είμαι σαφής σ’ αυτό, να γίνει αυτό στην ελληνική Βουλή από Έλληνα Πρωθυπουργό. Μπορεί να διαφωνούμε. Μπορεί κάποτε να δημιουργείται ένταση στους διαλόγους μας, αλλά το να έρχεται εδώ και να γίνεται απολογητής και κράχτης του βιβλίου του Παπαδόπουλου, είναι ντροπή!
      (Χειροκροτήματα από την πτέρυγα της Νέας Δημοκρατίας)
      Πάρτε το πίσω τώρα, όσο είναι ακόμα καιρός.
      Δηλώστε στην αποψινή συνεδρίαση ότι ανακαλείτε. Είναι καλύτερα να πείτε ότι κάνατε λάθος. Αλλιώς θα σας συνοδεύει ένα στίγμα σε όλη σας την πολιτική σταδιοδρομία. Θα σφραγίσει την πολιτική σας ιστορία.
      (Χειροκροτήματα από την πτέρυγα της Νέας Δημοκρατίας)
      Ήταν ντροπή σας αυτό!
      (Χειροκροτήματα από την πτέρυγα της Νέας Δημοκρατίας)
      Και αν δεν πιστεύετε εμένα, ρωτήστε τα στελέχη σας, που βγήκαν έξω και έλεγαν ότι διαφωνούν με αυτό. Και έχουν δίκιο να διαφωνούν, γιατί ούτε τη Δημοκρατία μπορείτε να εκθέτετε ούτε το κόμμα σας, σε τελική ανάλυση, μπορείτε να εκθέτετε μέσα στον πανικό σας.
      (Χειροκροτήματα από την πτέρυγα της Νέας Δημοκρατίας)
      Έστω και την ύστατη στιγμή, διορθώστε αυτήν την γκάφα, γιατί περί γκάφας με κεφαλαία γράμματα πρόκειται.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, τι ακούσαμε στη δευτερολογία του από τον κύριο Πρωθυπουργό; Ακούσαμε πως όσα ακούστηκαν εδώ είναι ψέματα. Δεν θέλετε να πιστέψετε εμένα; Πιστέψτε τον κ. Κωνσταντόπουλο και την κ. Παπαρήγα. Διαφωνούμε σε πολλά, αλλά εν πάση περιπτώσει ζουν σ’ έναν τόπο και βλέπουν ότι υπάρχουν φαινόμενα διαφθοράς. Ρωτήστε τους δικούς σας Βουλευτές, που σας κατέθεσα τις δηλώσεις τους. Όταν λέει ο κ. Πάγκαλος, που ήταν Υπουργός Εξωτερικών για πολλά χρόνια ότι, όποτε γινόταν συζήτηση για θέματα διαφθοράς, αποφεύγατε την κουβέντα. Λέει και εκείνος ψέματα; Λένε ψέματα όλα τα στελέχη σας; Λέει ψέματα Βουλευτής σας, που έλεγε σήμερα το πρωί στο ραδιόφωνο ότι τον πιέζατε να μην έρθει ένα συγκεκριμένο θέμα της Δ.Ε.Η. στη Βουλή; Λένε ψέματα όλοι οι διεθνείς οργανισμοί; 
      Το κατάντημά σας είναι ότι προσπαθείτε επί δέκα λεπτά εδώ να απαξιώσετε ό,τι βγάζουν οι διεθνείς οργανισμοί. Η ομάδα GRECO είναι του Συμβουλίου της Ευρώπης. Η «TRANSPARENCY INTERNATIONAL» είναι ιδιωτικός φορέας, αλλά υψηλού κύρους. Όλα αυτά, λοιπόν, είναι ψεύδη; Είναι ανακρίβειες; Μόνο εσείς στο γυάλινο κόσμο σας νομίζετε ότι όλα πάνε καλά. Φοβούμαι ότι και εσείς ακόμα έχετε επίγνωση ότι δεν είναι έτσι τα πράγματα. Και αυτό είναι ακόμα χειρότερο, γιατί, αντί να έχετε το θάρρος να πείτε ότι πράγματι κάποια πράγματα είναι σαθρά, πράγματι κάποια πράγματα χρειάζονται δραστική παρέμβαση, πράγματι τα τελευταία χρόνια υπάρχει επιδείνωση στον τομέα της διαφθοράς και της διαπλοκής, έρχεσθε εδώ και υπερασπίζεστε αυτά, που δεν επιτρέπεται να υπερασπίζεται ο Πρωθυπουργός της χώρας.
      Μας είπατε διάφορα πράγματα για την Ε.ΥΔ.Α.Π.. Δεν σας είπα εγώ τίποτα για την Ε.ΥΔ.Α.Π.. Λέγατε όμως για την Ε.ΥΔ.Α.Π., γιατί για τον Ο.Τ.Ε. και τον Ο.Π.Α.Π. δεν θέλετε να μιλήσετε. Τι να πείτε για τον Ο.Τ.Ε. και τον Ο.Π.Α.Π..
      (Χειροκροτήματα από την πτέρυγα της Νέας Δημοκρατίας)
      Φαντάσματα με την Ε.ΥΔ.Α.Π. βλέπετε, αλλά για τον «εθνικό προμηθευτή» δεν λέτε τίποτα.
      Κυρίες και κύριοι συνάδελφοι, να ξεκαθαρίσουμε ορισμένα πράγματα. Εμείς είμαστε οι πρώτοι, που λέμε ότι πρέπει να λειτουργούν οι ελεγκτικοί μηχανισμοί. Αλλά μη μας λέτε ότι σας έπιασε όψιμο ενδιαφέρον να πάτε να ελέγξετε τον Ψωμιάδη τρεις ημέρες πριν τις εκλογές. Και μας κάνετε και τον τιμητή και μας κάνετε συστάσεις! Στον εαυτό σας να κάνετε συστάσεις και στους Σαλαλέδες, που είναι η νοοτροπία του Κόμματός σας!
      (Χειροκροτήματα από την πτέρυγα της Νέας Δημοκρατίας)
      Και μη μου λέτε εμένα για φίλους μας. Κοιτάξτε τους δικούς σας φίλους, τους «εθνικούς προμηθευτές» και τους «εθνικούς εργολάβους», που σας περιβάλλουν και σας στηρίζουν.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, να πάμε λίγο στο Υ.ΠΕ.ΧΩ.Δ.Ε., γιατί βλέπω ότι έχετε μια ευαισθησία σ’ αυτό το θέμα και προσπαθήσατε να υπερασπιστείτε τις πομπές σας. Περίπτωση πιστοποιητικού διαφανείας. Όπως ξέρετε, σύμφωνα με το ν.3021/2002 σε επιταγή του Συντάγματος, το Εθνικό Ραδιοτηλεοπτικό Συμβούλιο εξετάζει τα στοιχεία των επιχειρήσεων και ελέγχει αν τηρούνται οι περιορισμοί, που αφορούν στη σύναψη δημοσίων συμβάσεων με πρόσωπα, που δραστηριοποιούνται ή συμμετέχουν σε επιχειρήσεις Μ.Μ.Ε. Ακούστε, λοιπόν, ένα πρωτοφανές. Η έκδοση του πιστοποιητικού διαφάνειας έγινε με ημερομηνία 26.9.2002 ύστερα από έγγραφο αίτημα του Υ.ΠΕ.ΧΩ.Δ.Ε. της 6.10.2002. Δηλαδή το πιστοποιητικό εξεδόθη από το Ραδιοτηλεοπτικό Συμβούλιο δέκα μέρες, προτού ζητηθεί από το Υ.ΠΕ.ΧΩ.Δ.Ε.. Αυτοί είσαστε! Το καταθέτω για τα Πρακτικά.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Τα σχετικά έγγραφα υπάρχουν στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Ολυμπιακό Χωριό Τύπου: Περίπτωση αλλαγής όρων διαγωνισμού μετά το άνοιγμα των προσφορών. Κατά τη συζήτηση του νομοσχεδίου για τα υδατορέματα το Μάρτιο του 2002 με τροπολογία της Υπουργού της τελευταίας ώρας, δόθηκε δώρο μια υπεραξία της τάξεως των 145 δισεκατομμυρίων περίπου στον ανάδοχο του έργου του Ολυμπιακού Χωριού στο Μαρούσι. Το θυμάστε; Όλοι εδώ στη Βουλή το θυμόμαστε ότι έγινε αυτό. Να το θυμίσουμε, λοιπόν, και να κατατεθεί και αυτό στα Πρακτικά.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής: 
      (το σχετικό έγγραφο υπάρχει στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Αττικό Μετρό: περίπτωση παράνομης και σπάταλης διαχείρισης δημοσίων πόρων, όταν η «Αττικό Μετρό» κατέβαλε στην εταιρεία Μπέχτελ, που ήταν σύμβουλος διαχείρισης στο έργο του μετρό, το ποσό των 684 εκατομμυρίων δραχμών περίπου για τις διακυμάνσεις της συναλλαγματικής ισοτιμίας. Το ποσό αυτό, σύμφωνα μάλιστα και με την έκθεση του εντεταλμένου ορκωτού λογιστή, κατεβλήθη παρανόμως, αφού δεν προβλεπόταν πουθενά τέτοια αποζημίωση από τη σύμβαση.
      Και αυτό, παρακαλώ, να κατατεθεί στα Πρακτικά. 
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει ως εξής: 
      (το σχετικό έγγραφο υπάρχει στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Περίπτωση φωτογραφικής νομοθετικής διάταξης. Ξέρετε τον ν. 3060/2002, που προέβλεπε ότι για τις συμβάσεις κρατικών προμηθειών και δημοσίων έργων διενεργείται έλεγχος νομιμότητας από το Ελεγκτικό Συνέδριο. Ο νόμος όριζε τα γνωστά και παρεισέφρησε μια απίστευτη διάταξη. «Τα έγγραφα και τα στοιχεία, η έλλειψη των οποίων επιφέρει τον αποκλεισμό της επιχείρησης από το διαγωνισμό μπορούν να συμπληρωθούν -δηλαδή να υποβληθούν- και μετά την υποβολή των λοιπών δικαιολογητικών συμμετοχής στο διαγωνισμό, αλλά πριν από την αποσφράγιση». Με άλλα λόγια, προκειμένου να μην αποκλειστεί από το Ελεγκτικό Συνέδριο μια επιχείρηση, που συμμετείχε στο δημόσιο διαγωνισμό και δεν είχε υποβάλει τα απαιτούμενα δικαιολογητικά, της παρεσχέθη το δικαίωμα να το κάνει εκ των υστέρων.
      Αλλά υπάρχει και συνέχεια: η Κυβέρνηση προφανώς αντελήφθη ότι η διάταξη ήταν διάτρητη και στο τέλος του 2002 την κατάργησε με τροπολογία σε άσχετο νόμο, αλλά εξαίρεσε τις περιπτώσεις, για τις οποίες αυτή ίσχυσε κατά το μεσολαβήσαν δίμηνο με την εξής μεθόδευση: «Οι διατάξεις καταργούνται από της ισχύος τους, χωρίς να θίγεται το κύρος των πράξεων που εκδόθηκαν σε εφαρμογή των καταργουμένων διατάξεων μέχρι τη δημοσίευση του παρόντος νόμου». Συγχαρητήρια, λοιπόν και γι’ αυτό!
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο έχει   ως εξής: 
      (το σχετικό έγγραφο υπάρχει στο τεύχος των Πρακτικών της Βουλής)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θέλω να σας καταθέσω κι έναν κατάλογο με έντεκα περιπτώσεις υπερβάσεων κόστους και προϋπολογισμών σε έργα ευθύνης του Υπουργείου ΠΕ.ΧΩ.Δ.Ε., που ξεκινούν από την Π.Α.Θ.Ε., πάμε στην Εγνατία, το δυτικό άξονα, την Αττική Οδό, το μετρό, το μετρό Θεσσαλονίκης –άλλη αμαρτωλή ιστορία αυτή!- τα έργα εκτροπής του Αχελώου, το αεροδρόμιο Θεσσαλονίκης, το Κτηματολόγιο.
      Παρακαλώ και αυτό για τα Πρακτικά.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο,  το οποίο έχει ως εξής: 
      (ο σχετικός κατάλογος υπάρχει στο τεύχος των Πρακτικών της Βουλής
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Εν πάση περιπτώσει όμως, εάν θέλετε να μιλήσουμε και κάποια στιγμή θεσμικά, έχω εδώ της 15ης Φεβρουαρίου 1999 το οριστικό κείμενο της έκθεσης για τα δημόσια έργα. Είναι η Ειδική Μόνιμη Επιτροπή Θεσμών και Διαφάνειας και Πρόεδρός της ο κ. Ιωάννης Καψής. Θα ήταν ένας χρήσιμος οδηγός να διαβάσετε τα έργα και τις ημέρες στον αμαρτωλό αυτό χώρο των δημοσίων έργων.
      (Χειροκροτήματα από την πτέρυγα της Νέας Δημοκρατίας)
      Παρακαλώ και αυτό να κατατεθεί στα Πρακτικά.
      (Στο σημείο αυτό ο Πρόεδρος της Νέας Δημοκρατίας κ. Κωνσταντίνος Καραμανλής  καταθέτει για τα Πρακτικά το κείμενο της έκθεσης το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Έρχομαι τώρα σ’ ένα θέμα, που έθιξε ο Πρωθυπουργός. Μας ανέπτυξε εδώ δια μακρών γιατί δεν του αρέσει, γιατί απορρίπτει την πρότασή μας για Ανεξάρτητη Διοικητική Αρχή, που θα ελέγχει τα δημόσια έργα και τις προμήθειες. Όψιμη, όμως, είναι αυτή η αντιμετώπιση του θέματος. Γιατί το 1994 είχατε φτιάξει νομοσχέδιο, γιατί ο τότε Υπουργός σας των Μεταφορών, το 1997, είχε και εκείνος ετοιμάσει νομοσχέδιο; Πώς τότε συμφωνούσατε και μετά αλλάξατε; Μήπως παραπέμπει και αυτό στο ότι πρέπει να προσέχετε περισσότερο τους φίλους σας;
      Κυρίες και κύριοι συνάδελφοι, σας προσκόμισα πολλά στοιχεία. Η προσπάθεια απαξίωσης είναι ένοχη απόπειρα υποκριτικής υπεκφυγής. Σας μίλησα για το έγκλημα του χρηματιστηρίου και τις ευθύνες των διοικήσεων των τραπεζών. Τίποτε δεν ξέρει ο Διοικητής της Εθνικής Τράπεζας για το τι έγινε στη «Λάμψα» και στη «Γενική Αποθηκών»; Τίποτα δεν ξέρει ο Διοικητής της Αγροτικής Τράπεζας; Τίποτα δεν ξέρει ο Διοικητής του Ο.Τ.Ε. για τα εγκλήματα που έγιναν; Τίποτα δεν ξέρουν οι διαδοχικές διοικήσεις του Ο.Π.Α.Π.; 
      Μια και το λέμε, ξέρετε τι σημαίνει νοοτροπία «Σαλαλέ»; Η νοοτροπία, που εκτρέφει η Κυβέρνησή σας, από τη μία να υπογράφει συμβάσεις κομμένες και ραμμένες στα μέτρα και στις απαιτήσεις του ιδιώτη και από την άλλη επίλεκτο στέλεχος της Κεντρικής Επιτροπής του Κόμματός σας, μόλις φεύγει από το δημόσιο οργανισμό να προσλαμβάνεται στον ιδιώτη, του οποίου τα συμφέροντα με τόσο μεγάλο σεβασμό και πίστη υπηρέτησε από τη δημόσια θέση.
      (Χειροκροτήματα από την πτέρυγα της Νέας Δημοκρατίας)
      Θα σας δώσω και ένα άλλο παράδειγμα, που αφορά άλλο ένα «στολίδι» της παράταξής σας. 
      Στη δεκαετία του 1980 απεπέμφθη ο τότε Διευθύνων Σύμβουλος των Ελληνικών Διυλιστηρίων Ασπροπύργου με παρέμβαση του τότε Υπουργού Βιομηχανίας, του κ. Πεπονή, και η υπόθεση οδηγήθηκε στον εισαγγελέα. Ως δια μαγείας, ο συγκεκριμένος αποπεμφθείς, λίγα χρόνια μετά, επανεμφανίζεται με άλλες ιδιότητες. Ήταν Διευθύνων Σύμβουλος του Διυλιστηρίου ΟΚΤΑ των Σκοπίων, όπου έγινε μία επένδυση, σε μεγάλο βαθμό, κρατική και κατείχε τη θέση του Διευθύνοντος Συμβούλου της Κοινοπραξίας ΕΛ.ΠΕ.Κ. Βαλκανική, στην οποία μετείχαν τα Ελληνικά Πετρέλαια. 
      Το 2001 αναγκαστήκατε να τον αποπέμψετε και από εκεί. Δις εξαμαρτείν! Επιτέλους, θα έλεγε κανείς ότι ακόμα και η Κυβέρνηση Σημίτη έβγαλε τα συμπεράσματά της. Αμ, δε! Λίγο καιρό αργότερα, από τις αρχές του 2002, ο συγκεκριμένος κύριος, είναι ο Διευθύνων Σύμβουλος των Ελληνικών Πετρελαίων και στην ουσία είναι ο ισχυρός ανήρ των Ελληνικών Πετρελαίων! Αυτή είναι η νοοτροπία της Κυβέρνησής σας! Τέτοια «λουλούδια» εκτρέφετε! 
      (Χειροκροτήματα από την Πτέρυγα της Νέας Δημοκρατίας)
      Έχω εδώ μία αναφορά, που έχει σχέση με τις παράνομες προσλήψεις στο Δήμο Ηρακλείου της Αττικής. Θα μου πείτε ότι αυτό μπορεί να έχει γίνει και μάλιστα να έχει γίνει και σε άλλο δήμο. Μάλιστα. Εδώ, όμως, υπάρχει μία ιδιαιτερότητα: υπάρχει η παράνομη έγκριση του Γενικού Γραμματέα της Περιφέρειας. Και είναι παράνομη, γιατί δεν θα έπρεπε να υποβάλει εισήγηση, χωρίς τις βεβαιώσεις των νομικών συμβούλων. Και βέβαια υπάρχει η κραυγαλέα παρανομία του Υπουργείου, που νομιμοποίησε –υποτίθεται νομιμοποίησε- ενέκρινε εν πάση περιπτώσει, αυτές τις προσλήψεις. 
      Αναρωτιέμαι πού έχετε φτάσει. Τα έχετε κάνει όλα! Στήσατε κομματικά μαντριά, καταπατώντας τους νόμους, που εσείς οι ίδιοι έχετε ψηφίσει. Επικαλείστε των εκσυγχρονισμό, αλλά, αντί να προχωρείτε σ’ αυτόν, αυτό που κάνετε είναι ότι φτιάξατε ένα σαθρό κράτος. Έναν απέραντο ρουσφετολογικό μηχανισμό. Μεταστρέψατε την κοινωνία των πολιτών και τη μετατρέψατε σε «κοινωνία πελατών». Γι’ αυτό σας μέμφομαι! 
      (Χειροκροτήματα από την Πτέρυγα της Νέας Δημοκρατίας)
      (Στο σημείο αυτό ο Αρχηγός της Αξιωματικής Αντιπολίτευσης, κ. Κωνσταντίνος Καραμανλής, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Πριν από λίγο, όταν κάνατε εκείνο το πολύ βαρύ, κατ’ εμέ, ατόπημα της αναφοράς στο δικτάτορα, είπατε μεταξύ των άλλων, ότι εσείς δεν είστε Πάγκαλος του ’26. Μπορεί να έχετε κάποιο πρόβλημα με το όνομα. Όμως, εγώ θα πω ότι ο Πάγκαλος του 2003, πριν από λίγες μέρες, σε μία συνέντευξή του είπε: «Τα ανώτατα όργανα του Κόμματος είναι μία συνέλευση αξιωματούχων του κράτους». Δηλαδή, εμείς τι άλλο να προσθέσουμε; Και ο Πάγκαλος λέει ψέματα; Και εκείνος στην πυρά; Ε, μόνο εσείς θα μείνετε στο τέλος, για να λέτε τις δικές σας απόψεις!
      (Χειροκροτήματα από την Πτέρυγα της Νέας Δημοκρατίας)
      Κυρίες και κύριοι συνάδελφοι, θέλω επίσης να καταθέσω ένα πιο αναλυτικό σημείωμα για τα όργια, που έκανε η Αγροτική Τράπεζα, για τα οποία παρανόμησε και βαρύτατη ευθύνη έχει ο Υπουργός Εθνικής Οικονομίας. 
      (Στο σημείο αυτό ο Αρχηγός της Αξιωματικής Αντιπολίτευσης, κ. Κωνσταντίνος Καραμανλής, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Επίσης, θέλω να κάνω μία αναφορά, η οποία έχει σχέση με ένα βήμα, που αποτελεί υλοποίηση επιταγής του Συντάγματος, το οποίο έχετε καθυστερήσει πάρα πολύ και έχει άμεση σχέση και με τη διαφθορά και με τη διαπλοκή. Εάν, λοιπόν, όπως επιχειρήσατε να πείσετε κάποιους –φοβάμαι ότι καταφέρατε να το κάνετε σε πολύ λίγους- ενδιαφέρεστε και εσείς γι’ αυτά τα θέματα, το πρώτο και το κυριότερο βήμα που πρέπει να κάνετε, είναι να λειτουργήσει το τηλεοπτικό κανάλι, που θα καλύπτει τη Βουλή. 
      (Χειροκροτήματα από την Πτέρυγα της Νέας Δημοκρατίας)
      Πριν από λίγες μέρες, ακούσαμε εδώ σε σχετική επερώτηση, κάποιες έωλες δικαιολογίες, που έχουν σχέση με το ότι δεν βρίσκετε συχνότητα. Μα, τώρα κοροϊδευόμαστε; Έχετε βρει συχνότητες για τον κάθε –να μην πω τώρα τη λέξη- διαπλεκόμενο και δεν βρίσκεται μια συχνότητα, για να εκπέμψει το κανάλι της Βουλής; Και λέγεστε σοβαρή Κυβέρνηση και έχετε και το θράσος να έρχεστε εδώ και να κάνετε συστάσεις και να απευθύνετε μομφές;
      (Χειροκροτήματα από την Πτέρυγα της Νέας Δημοκρατίας)
      Κυρίες και κύριοι συνάδελφοι, τέλος, μια και είμαστε σε αυτό το θέμα, πρέπει να πω ότι άλλο ένα δείγμα φαυλότητας είναι ο τρόπος, με τον οποίο αντιμετωπίζετε όχι μόνο τους πολίτες, αλλά και τους επιχειρηματίες. Το κάνετε κατά κόρον με τα μέσα ενημέρωσης, που θεωρείτε ότι είναι εχθρικά σε σας. Η κρατική διαφήμιση πηγαίνει επιλεκτικά σε εφημερίδες, που στηρίζουν την πολιτική σας. Αυτή είναι η πραγματικότητα!
	Και κάτι ακόμη χειρότερο: κρατική διαφήμιση δεν βλέπουν τα περισσότερα από τα επαρχιακά μέσα ενημέρωσης, παρ’ ότι –σημειώστε- υπάρχει νόμος, που υποχρεώνει το 30% αυτής της διαφήμισης να διανέμεται στα επαρχιακά μέσα! 
	Κυρίες και κύριοι συνάδελφοι, είμαι βέβαιος ότι όλοι έχουμε βγάλει τα συμπεράσματά μας από τη σημερινή συζήτηση. Εμείς στα θέματα που θέσαμε θα επιμείνουμε. Και θα επιμείνουμε, γιατί δεν έχουμε να φοβηθούμε κανένα, γιατί δεν έχουμε δεσμεύσεις και εξαρτήσεις. Δεν ξέρω αν έχουν άλλοι. Αυτό, όμως, είναι δικό τους πρόβλημα! Ο καθένας κρίνεται από τη συμπεριφορά του. Ο καθένας κρίνεται από τους λόγους και τα έργα του. 
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
	Σας απευθύνω, όμως, μια ύστατη έκκληση: αν δεν θέλετε να χρεωθείτε την κατρακύλα σ’ ένα καθεστώς που επιβραβεύει, τελικά, τη διαφθορά και επωάζει τη διαπλοκή, τουλάχιστον δεχθείτε να συνεργαστούμε σ’ έναν τομέα. Θέλετε να το αναθέσουμε στην Επιτροπή Θεσμών και Διαφάνειας της Βουλής; Θέλετε από κοινού να κάνουμε μια Εξεταστική Επιτροπή για το θέμα της διαφθοράς; Θέλετε με κάποιον άλλον τρόπο να συνεργαστούμε σε μια Επιτροπή όπου όλοι θα καταθέσουμε τα στοιχεία και τους προβληματισμούς μας για το τι πρέπει να γίνει από εδώ και εμπρός; Επιτέλους, πείτε το «ναι», για να ανοίξει ένας δρόμος –ίσως- βελτίωσης ή και θεραπείας των πολλών κακώς κειμένων!
	Κύριε Σημίτη, μην οχυρώνεστε πίσω από την αλαζονική και αυτάρεσκη θέση «όλα πάνε καλά» και «όλοι οι υπόλοιποι που εγείρετε θέματα, που απευθύνετε προβληματισμούς και που εγκαλείτε δημόσια όργανα λέτε ψέματα, λέτε ανακρίβειες και απαξιώνετε το έργο της Κυβέρνησης»! Είναι μια θέση αιχμαλωσίας. Είναι μια θέση χωρίς διέξοδο. Είμαι ο τελευταίος, που θα ενδιαφερόταν για την πολιτική και την κομματική σας προοπτική. Όμως, έχετε μια ιδιότητα, η οποία απαιτεί να αναλάβετε –τουλάχιστον- μερίδιο των ευθυνών σας. Πάψτε, επιτέλους, να κρύβεστε πίσω από το δάκτυλό σας! Προσφέρετε κακή υπηρεσία και στον τόπο και στους πολίτες. 
(Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
	ΠΡΟΕΔΡΟΣ (Απόστολος Κακλαμάνης): Ο Υπουργός Οικονομίας και Οικονομικών έχει το λόγο. 
	ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, πιστεύω ότι με τις τοποθετήσεις της Αξιωματικής Αντιπολίτευσης χάθηκε σήμερα μια μεγάλη ευκαιρία. Χάθηκε μια μεγάλη ευκαιρία την οποία είχαμε, προκειμένου να αφαιρέσουμε από τη διαφθορά, προκειμένου να αφαιρέσουμε από εκείνους οι οποίοι…
(Θόρυβος στην Αίθουσα)
	ΠΡΟΕΔΡΟΣ (Απόστολος Κακλαμάνης): Παρακαλώ, ησυχία στην Αίθουσα!
	ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): … οποιαδήποτε ευκαιρία ή δυνατότητα διαφυγής σε πολιτικά ή κομματικά ερείσματα. 
	Είναι βέβαιο, κυρίες και κύριοι, ότι υπάρχουν και στην Ελλάδα, όπως και σε πάρα πολλές άλλες χώρες, κρούσματα διαφθοράς. Δεν κερδίζει, όμως, κανείς τίποτα απολύτως, αν τα φαινόμενα αυτά τα μεγιστοποιεί, αν τα συνδέει μονοδιάστατα με συγκεκριμένες πολιτικές παρατάξεις, αν τα συνδέει με τη διακυβέρνηση της χώρας, αν τα χρησιμοποιεί για να υποβαθμίσει την εμφάνιση της χώρας και την παρουσία της στο διεθνή χώρο. Πιστεύω ότι δεν περιποιεί καμία απολύτως τιμή σε κανέναν απολύτως. Δίνει το χειρότερο μάθημα στον Έλληνα πολίτη να υπάρχει ανταγωνισμός για το ποιος θα κατατάξει τη χώρα μας, την Ελλάδα, σε όλο και πιο υψηλές θέσεις διαφθοράς. 
      Και είναι λυπηρό ότι, πολύ συχνά, πολιτικές και κομματικές σκοπιμότητες συγχέονται με αυτό, το οποίο θα έπρεπε να είναι ένα έργο αντικειμενικότητας. 
      Η διαφθορά, κυρίες και κύριοι,  και τα κρούσματα που παρουσιάζονται και στη χώρα μας, όπως και σε άλλες χώρες, έχουν συγκεκριμένους λόγους που παράγονται:
       Παράγονται κατ’ αρχάς από την υπερβολική γραφειοκρατία, η οποία είτε κάνει το έργο της Δημόσιας Διοίκησης δυσδιάκριτο και αδιαφανές είτε ωθεί στα όρια της λογικής τον πολίτη, όταν αυτός επιζητεί να εξυπηρετηθεί. 
      Παράγεται η διαφθορά από τις πελατειακές σχέσεις που δημιουργούνται πολύ συχνά στο πολιτικό σύστημα, καθώς οι ευκαιρίες οι οποίες ανοίγονται είτε για δουλειά είτε για διεκδίκηση μιας θέσης, συγχέονται πολλές φορές, όπως δυστυχώς στη χώρα μας γινόταν για πολλές δεκαετίες στο παρελθόν, με τις πολιτικές και ιδεολογικές τοποθετήσεις. 
      Παράγεται η διαφθορά από τις κλειστές πόρτες που βρίσκει στη κοινωνία ο νέος, όταν προσπαθεί να δημιουργήσει και βλέπει ότι πολύ συχνά θα πρέπει να συναλλαγεί. 
      Παράγεται από τις κλειστές αγορές που καλλιεργούν τα μονοπώλια και τα μονοψώνια στις διάφορες συναλλαγές του δημόσιου τομέα. 
      Παράγεται από την έλλειψη ανταγωνισμού, η οποία, όταν παρατηρείται, δεν αφήνει να αναπτυχθούν υγιείς επιχειρήσεις και εγκλωβίζει μεγάλες οικονομικές σχέσεις σε μονοδιάστατες επιλογές. 
      Η διαφθορά, κυρίες και κύριοι. για να παταχθεί σε αυτές τις εκδηλώσεις, χρειάζεται να ανατρέψουμε, χωρίς να υπάρχει ίχνος πολιτικής ανοχής, αυτά τα φαινόμενα. Χρειάζεται να περιορίσουμε τη γραφειοκρατία και να προσπαθήσουμε να φτιάξουμε ένα σύγχρονο, απλό, τίμιο κράτος. Και πιστεύω πως η Κυβέρνηση, αναγνωρίζοντας και τις δυσκολίες του εγχειρήματος, αλλά και τη μεγάλη απαίτηση του Έλληνα πολίτη απέναντι σε αυτό, κάνει ότι μπορεί, επενδύει πόρους, ανθρώπινους και φυσικούς, συστηματικά διαμορφώνει νέες συνθήκες σε όλους τους τομείς της Δημόσιας Διοίκησης, έτσι ώστε να περιορίσει τα κίνητρα, τις εστίες γέννησης της διαφθοράς. 
      Προσπαθούμε να καταργήσουμε και να περιορίσουμε τις πελατειακές σχέσεις. Και γι’ αυτό ένα από τα μεγαλύτερα επιτεύγματα της ελληνικής διοίκησης συνολικά τις προηγούμενες δεκαετίες είναι η καθιέρωση μιας πιο αντικειμενικής, αν και μερικές φορές χρονοβόρας, διαδικασίας προσλήψεων στο δημόσιο. 
      Να ανοίξουμε τις κλειστές πόρτες οι οποίες στέκουν εμπόδιο πολλές φορές στην αναζήτηση απασχόλησης, στην επιχειρηματική δημιουργία, στη διεκδίκηση θέσεων και επιβράβευσης, την οποία καθένας θα πρέπει να αναζητεί με αξιοκρατία και με τα προσόντα τα οποία πραγματικά διαθέτει. 
      Να ανοίξουμε τις αγορές, έτσι ώστε να επικρατήσουν ανταγωνιστικότερες συνθήκες. Προπάντων, όμως, να απλοποιήσουμε όλες τις διαδικασίες στις σχέσεις μεταξύ πολίτη και κράτους. 
      Κυρίες και κύριοι, πιστεύω, όμως, ότι η μεγαλύτερη προσφορά την οποία έχει να προσφέρει το πολιτικό σύστημα στην πάταξη της διαφθοράς, είναι να αποφύγει την πολιτικοποίηση και την κομματικοποίησή της. Αλίμονο αν δοθεί σήμα από οποιαδήποτε  πλευρά ότι κακή είναι η διαφθορά εκείνου ο οποίος ανήκει στο αντίπαλο πολιτικό σύστημα και στο αντίπαλο πολιτικό κόμμα. Αυτός ο τρόπος θα ευνουχήσει κάθε προσπάθεια την οποία απαιτεί η ελληνική κοινωνία από το πολιτικό σύστημα, προκειμένου να παταχθούν τα φαινόμενα και τα κρούσματα διαφθοράς.
      Και πιστεύω ότι σήμερα έχουμε όλοι μία υποχρέωση απέναντι στον ‘Ελληνα πολίτη  και ιδίως στο νέο άνθρωπο, ο οποίος  θέλει να φτιάξει τη ζωή του και τη σταδιοδρομία του σε μία κοινωνία, η οποία είναι όλο και περισσότερο απαλλαγμένη από τα σύνδρομα της υποταγής, της συνδιαλλαγής, της πελατειακής σχέσης, από τα σύνδρομα της ενδεχόμενης διαφθοράς και συναλλαγής. 
      Η διαφθορά, κυρίες και κύριοι, δεν χτυπιέται ούτε με μεγαλεπίβολες εξαγγελίες ούτε με ηχηρά σαλπίσματα κομματικών λόγων και καταγγελιών. Η διαφθορά χτυπιέται με συστηματική δουλειά, με πληροφόρηση, με απλότητα και με το παράδειγμα. Και  πιστεύω πως αυτή είναι η καλύτερη απαίτηση την οποία έχουμε, χωρίς παραποιήσεις των πραγματικών γεγονότων, χωρίς συσκότιση των δεδομένων κάθε υπόθεσης, την οποία πολλές φορές συσκότιση κάνουμε για να χτυπήσουμε πολιτικά τις αποφάσεις που λαμβάνει η Κυβέρνηση. Άκουσα δύο τέτοια παραδείγματα σήμερα και θα αντιστρέψω κάθε απόπειρα ή υπόνοια να δοθεί μία παράμετρος αδιαφάνειας στα ζητήματα αυτά.
      Ορισμένοι ομιλητές μίλησαν με πολύ θέρμη και πάθος για τις αποκρατικοποιήσεις των τουριστικών εγκαταστάσεων που κάνει η Κυβέρνηση. Τι υπήρχε προηγουμένως; Δεν υπήρχε ένα καθεστώς αδιαφανέστατο, όταν το κράτος είχε επιχειρήσει να λειτουργεί το ίδιο τα καζίνο, τις παραλιακές εκτάσεις, τις μαρίνες; Δεν υπήρχε τότε εκτεταμένη συναλλαγή, η οποία είχε αποκαλυφθεί πολλές φορές και οδήγησε σε αυστηρές τιμωρίες; Έτσι θα προφυλάξουμε τη διαφάνεια και έτσι θα θεσπίσουμε κανόνες, οι οποίοι πατάσσουν τη διαφθορά;
      Όσο περισσότερο οι οικονομικές δραστηριότητες του κράτους ανοίγουν στον ελεύθερο ανταγωνισμό, όσο το κράτος απαλλάσσεται από πράγματα που δεν αξίζει να κάνει το ίδιο, όσο ακολουθούνται οι αντικειμενικές και ανοιχτές διεθνείς διαδικασίες, τόσο χτυπάμε τα κίνητρα της διαφθοράς και τις εστίες που μπορούν να τη δημιουργήσουν.
      Σας πληροφορώ, κυρίες και κύριοι συνάδελφοι, και ιδιαίτερα θέλω να πληροφορήσω τα κόμματα της Αντιπολιτεύσεως, ότι όλες οι διαδικασίες οι οποίες έγιναν από την εταιρία «ΤΟΥΡΙΣΤΙΚΑ ΑΚΙΝΗΤΑ» βασίζονται σε ανοιχτές διεθνείς διαδικασίες και έχουν οδηγήσει σε μία αισθητή βελτίωση και αναβάθμιση των παρεχόμενων τουριστικών υπηρεσιών στη χώρα μας, ιδιαίτερα μάλιστα σε μία κρίσιμη περίοδο που αυτό χρειάζεται όλο και περισσότερο για τους Ολυμπιακούς Αγώνες.
      Αναφέρθηκε επίσης ο Αρχηγός της Αξιωματικής Αντιπολίτευσης στις off shore εταιρείες με έναν εξαιρετικά απαξιωτικό τρόπο. Αυτό οφείλεται, κατά την άποψή μου, είτε σε μία κακοπροαίρετη πολιτική στάση είτε σε μία εκτεταμένη άγνοια του τι πραγματικά συμβαίνει. 
      Κατ’ αρχάς, κυρίες και κύριοι, όταν το δημόσιο το 2000 και το 2001 αποφάσισε να χρησιμοποιήσει ορισμένα χρηματοπιστωτικά εργαλεία, τα ανέθεσε σε μεγάλες ομάδες διεθνών τραπεζών από τις μεγαλύτερου κύρους που υπάρχουν σήμερα στην Ευρωπαϊκή Ένωση …
      ΒΑΣΙΛΗΣ ΚΕΔΙΚΟΓΛΟΥ: Γιατί δεν κάνετε διαγωνισμό;
      ΠΡΟΕΔΡΟΣ (Απόστολος Κακλαμάνης): Μη διακόπτετε, σας παρακαλώ. Να μη γράφονται οι διακοπές.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Όλα είναι δημοσιευμένα στο φύλο της Εφημερίδας της Κυβερνήσεως, με όλα ανεξαιρέτως τα στοιχεία και με κάθε δυνατό έλεγχο από όλες τις αρμόδιες αρχές. 
      Οι εταιρείες αυτές, οι οποίες ουσιαστικά πραγματοποιούν μία μορφή δανεισμού προς το ελληνικό δημόσιο, συστήνονται για λογαριασμό του ελληνικού δημοσίου και φυσικά στη διαχείρισή τους μπαίνουν άτομα τα οποία υποδεικνύουν οι συμμετέχουσες τράπεζες που αναλαμβάνουν την πραγματοποίηση των δανείων αυτών. Νομίζω ότι δεν υπάρχει σήμερα χώρα της Ευρωπαϊκής Ένωσης η οποία να μη μετέρχεται τέτοια χρηματοπιστωτικά εργαλεία, σύμφωνα με τις διαδικασίες τις οποίες προβλέπουν τόσο οι κοινοτικές όσο και οι εθνικές νομοθεσίες. 
      Πιστεύω ότι όλη αυτή η απόλυτη διαφάνεια η οποία έχει ακολουθηθεί στις συγκεκριμένες περιπτώσεις, δημοσιεύοντας κάθε λεπτομέρεια, με το νι και με το σίγμα, στο φύλλο της Εφημερίδας της Κυβερνήσεως –και όχι με οποιαδήποτε άλλη ανακοίνωση- αποτελεί την καλύτερη απάντηση στις υπόνοιες που ήθελε να δημιουργήσει η Αξιωματική Αντιπολίτευση μιλώντας για τα θέματα αυτά. 
      Αναφέρθηκε επίσης –χωρίς στοιχεία φυσικά- στα ζητήματα της Αγροτικής Τράπεζας. Κυρίες και κύριοι, είναι αλήθεια -και το έχουμε πει κατ’ επανάληψη στη Βουλή- ότι εμείς θα δώσουμε μία μάχη για την Αγροτική Τράπεζα, ότι εμείς θα στηρίξουμε το έργο της Αγροτικής Τράπεζας, όταν αυτό κατευθύνεται –και κατευθύνεται όλο και περισσότερο- στην εξυπηρέτηση των αγροτικών συνεταιρισμών, στην ενίσχυση της αγροτικής παραγωγής, στη διαμόρφωση σύγχρονων χρηματοπιστωτικών εργαλείων, έτσι ώστε να μπορεί ο αγρότης να ενισχύεται με προνομιακούς πολύ συχνά όρους για να αντιμετωπίσει τα διάφορα προβλήματα που έχει. 
      Όταν μία τράπεζα λειτουργεί σ’ ένα ανταγωνιστικό περιβάλλον, αυτό σημαίνει πολλές φορές –όπως το έχουμε κάνει- ότι σε ορισμένες από αυτές τις επιλογές και τις λειτουργίες χρειάζεται να ενισχύεται από τον προϋπολογισμό, επειδή αυτές οι ειδικές χρηματοπιστωτικές διευκολύνσεις, οι οποίες παρέχονται στους συνεταιρισμούς ή στους αγρότες, καλύπτουν κυβερνητικές πολιτικές και επιλογές.
      Αυτό πολύ πρακτικά σημαίνει ότι αρκετές φορές η Αγροτική Τράπεζα χρειάζεται μία συνδρομή και γι’ αυτό άλλωστε έχουμε πει, ότι και στη διαδικασία αναδιοργάνωσης και αναβάθμισης, το ελληνικό δημόσιο έχει αναλάβει ορισμένες ευθύνες. Αυτό που έγινε στην Αγροτική Τράπεζα το 2000 -με το ομολογιακό δάνειο- την έσωσε από την κατάρρευση. Αυτό ήθελε να δει η Νέα Δημοκρατία;
      Τα βήματα τα οποία ακολούθησαν μετά, δημιούργησαν πολύ πιο σύγχρονη τραπεζική αντίληψη στην Αγροτική Τράπεζα, με αποτέλεσμα να αυξηθεί και η ανταγωνιστικότητά της και όλα εκείνα τα στοιχεία της τραπεζικής αξιοπιστίας τα οποία πρέπει να έχει ένα ίδρυμα στα σημερινά δεδομένα.
      Πρόσφατα μάλιστα -θέλω να σας ενημερώσω, κυρίες και κύριοι συνάδελφοι- έγινε ένα νέο ομολογιακό δάνειο της Αγροτικής Τράπεζας με πολύ καλή βαθμολογία από τους διεθνείς χρηματοπιστωτικούς οίκους, πράγμα το οποίο, αν μη τι άλλο, αποδεικνύει, ακριβώς επειδή έγινε αναλυτικός έλεγχος σε όλα τα οικονομικά στοιχεία της Τράπεζας, ότι όλη αυτή η στρατηγική η οποία είχε ακολουθηθεί ήταν και προς το συμφέρον της Τράπεζας και προς το συμφέρον του αγρότη και όλα τα στοιχεία είναι διαθέσιμα στον καθένα ο οποίος ενδιαφέρεται να τα δει. 
      Τελειώνοντας, κυρίες και κύριοι συνάδελφοι, θέλω να περιγράψω μια αντίληψη η οποία, κατά την άποψή μου, είναι αδιέξοδη. Πολλές φορές όταν συζητάμε για κρούσματα και συμπτώματα διαφθοράς αναφέρεται η ίδρυση Σωμάτων που θα ελέγχουν τους άλλους,  έπειτα από λίγο καιρό παρουσιάζεται το φαινόμενο πώς θα ελέγχονται οι ελεγκτές, άρα χρειαζόμαστε να δημιουργήσουμε κι ένα δεύτερο Σώμα Ελεγκτών και Χωροφυλάκων και σιγά σιγά, άμα πάμε έτσι, όλη η χώρα θα γεμίσει από χωροφύλακες οι οποίοι θα ελέγχουν κάποιους άλλους χωροφύλακες.
      Πρέπει, νομίζω, να είμαστε απόλυτα ξεκάθαροι. Η διαφθορά δεν πατάσσεται μόνο με μηχανισμούς, οι οποίοι απλώνονται κι επεκτείνονται διαρκώς. Η διαφθορά πατάσσεται όταν διαμορφώνονται οι κατάλληλες αντιλήψεις, οι οποίες επιβάλλουν τους ελέγχους χωρίς πολιτικά κριτήρια, χωρίς κομματικές σκοπιμότητες, χωρίς διάκριση αν είναι δικός μας ή ξένος ή αντίπαλος και όταν επιδεικνύεται μια ομόθυμη συνοχή και ταύτιση του πολιτικού κόσμου, με αίσθηση υπευθυνότητας απέναντι στον πολίτη. Και νομίζω πως αυτό το μεγάλο συμπέρασμα είναι όσο ποτέ επίκαιρο σήμερα. Όταν βλέπουμε τη δημόσια ζωή της χώρας να κατακλύζεται και να φορτίζεται -αδίκως ενδεχομένως- από όλη αυτήν τη ζοφερή εικόνα των εκβιασμών, νομίζω ότι έχουμε υποχρέωση άλλη μία φορά να υπενθυμίσουμε ότι η μάχη κατά της διαφθοράς στη χώρα μας μπορεί να ξεκινήσει από το πολιτικό σύστημα όταν αυτό είναι ενωμένο, όταν ξεχάσει τις διαφορές του τις πολιτικές και τις κομματικές και δώσει αυτό το καλύτερο παράδειγμα στον Έλληνα πολίτη.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Απόστολος Κακλαμάνης): Θα δώσω το λόγο στην κ. Παπαρήγα, αλλά προηγουμένως θέλω να πω ότι έχω μια αίτηση του κ. Βαρβιτσιώτη ο οποίος ζητά το λόγο επί προσωπικού θέματος. Έχω τη γνώμη -και σύμφωνα με το άρθρο 68, παράγραφος 3 του Κανονισμού- ότι δεν υπάρχει προσωπικό θέμα και δεν θα σας δώσω το λόγο.
     ΙΩΑΝΝΗΣ ΒΑΡΒΙΤΣΙΩΤΗΣ: Με συγχωρείτε, κύριε Πρόεδρε, να εξηγήσω αν υπάρχει προσωπικό θέμα και μετά…
     ΠΡΟΕΔΡΟΣ (Απόστολος Κακλαμάνης): Μην παίρνετε το λόγο χωρίς να σας τον δώσω. Όταν διαβάσετε την παράγραφο 3 του άρθρου 68, θα δείτε ότι δεν μπορείτε να μιλήσετε. Λυπάμαι γι’ αυτό.
     ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, θα αποφανθείτε αν υπάρχει προσωπικό θέμα ή όχι αφού πρώτα σας εξηγήσω.
     ΠΡΟΕΔΡΟΣ (Απόστολος Κακλαμάνης): Όχι, αυτή τη στιγμή αυθαιρετείτε. Παρακαλώ να μην γράφεται στα Πρακτικά τίποτα.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, δεν έχω να πω τίποτα. 
     ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος έχει το λόγο.
     ΙΩΑΝΝΗΣ ΒΑΡΒΙΤΣΙΩΤΗΣ:…
     ΠΡΟΕΔΡΟΣ (Απόστολος Κακλαμάνης): Δεν υπάρχει προσωπικό θέμα. Έγινε αναφορά σε ένα γεγονός, -τίποτα άλλο- χωρίς χαρακτηρισμούς.
     Ορίστε, κύριε Κωνσταντόπουλε, έχετε το λόγο.
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, ο Έλληνας πολίτης, η ελληνική κοινωνία περίμεναν σήμερα, σ’ αυτήν τη συζήτηση, να εκφραστεί η πολιτική θέληση για την αντιμετώπιση ενός υπαρκτού προβλήματος. Γιατί είναι υπαρκτό πρόβλημα η διαφθορά και η διαπλοκή και η διάβρωση. Δεν περίμενε να ακούσει ούτε εκθέσεις ιδεών ούτε ευχολόγια ούτε βεβαίως αφορισμούς πολωτικού χαρακτήρα και λασπομαχίες.
     Το κρίσιμο ερώτημα που απασχολεί την ελληνική κοινωνία είναι: μπορεί το πολιτικό σύστημα να αντιμετωπίσει τη γάγγραινα της διαφθοράς και τη Λερναία Ύδρα της διαπλοκής; Και όταν μιλάμε για πολιτικό σύστημα δεν μιλάμε αφηρημένα. Οι πολιτικές δυνάμεις της χώρας έχουν τη θέληση να κλείσουν τις «τρύπες», από τις οποίες μπαινοβγαίνουν όλοι αυτοί οι οχετοί των εκβιασμών, της ληστρικής εκμετάλλευσης, της αθέμιτης κερδοσκοπίας, της χυδαιοποίησης του δημόσιου βίου και της εμπορευματοποίησης των συλλογικών αγαθών; Το λέω αυτό γιατί δεν άκουσα από την πλευρά της Κυβέρνησης, που έχει την ευθύνη, να πει: «Ναι, είναι υπαρκτό το πρόβλημα και πολλές φορές με υπερβαίνει και ζητώ από τις πολιτικές δυνάμεις, πάνω σ’ αυτό, συναίνεση, συμφωνία, συνεννόηση».
      Άκουσα ότι χρειάζεται λέει να είναι ενωμένο το πολιτικό σύστημα και οι πολιτικές δυνάμεις του τόπου, για να αντιμετωπιστεί η διαφθορά. Κήρυγμα ενότητας ήταν η ομιλία του Πρωθυπουργού; Κήρυγμα συνεννόησης; Έφθασε στο σημείο, για όσα είπα τεκμηριωμένα, να μου αντιτάξει τον αφορισμό ότι «φαίνεται πως συμμερίζομαι ακροδεξιά κηρύγματα περί επανίδρυσης του κράτους». Και σε όσα είπε το πρόσωπο του κ. Σημίτη, ως φυσικό πρόσωπο, δεν έχω παρά να αντιτάξω την περιφρόνηση. Σε όσα, όμως, είπε ο κ. Σημίτης, ως Πρωθυπουργός της χώρας, χρειάζεται απάντηση. Έτσι, κύριε Πρωθυπουργέ, απευθύνεσθε στους Βουλευτές του κόμματός σας και τους λέτε ότι ο Συνασπισμός της Αριστεράς και της Προόδου, καταγγέλλοντας τη διαφθορά και παλεύοντας για την αντιμετώπιση της διαπλοκής, συμμερίζεται ακροδεξιά συνθήματα; Στον κόσμο της κοινωνικής και πολιτικής προοδευτικής πλειοψηφίας αυτό λέτε, ότι το Κομμουνιστικό Κόμμα είναι μηδενιστικό, ο Συνασπισμός συμμερίζεται ακροδεξιά συνθήματα, η Νέα Δημοκρατία είναι φιλοδικτατορικών απόψεων; Αυτά είναι τα κηρύγματα ενότητας; 
      Λυπάμαι και πολύ περισσότερο λυπάμαι για σας, κύριε Σημίτη. Σε μένα θα πείτε για ακροδεξιά συνθήματα; Αλλά θα σας πω μονάχα κάτι και καμία άλλη απάντηση. Είναι γνωστό το φαινόμενο στην πολιτική ιστορία των λαών και των κοινωνιών, πολλοί από αγωνιστές για τη δημοκρατία να γίνονται περιφρονητές της κοινωνίας. Είναι γνωστό το φαινόμενο πολλοί από υμνητές της Αριστεράς να γίνονται υβριστές αλαζόνες και συκοφάντες της Αριστεράς μόνο και μόνο, γιατί τους προκαλεί  μέθη και υπεροψία ή εξουσία!
      Λυπάμαι. Θα μιλήσετε για ακροδεξιά συνθήματα με τα οποία ταυτίζεται ο Συνασπισμός; Αυτή η παράταξη έχει αγωνιστεί για να είσθε εσείς στην εξουσία, σήμερα. Έχει αγωνιστεί η ευρύτερη προοδευτική  και κοινωνική πλειοψηφία του ελληνικού λαού, για να είσθε εσείς στην εξουσία σήμερα.
      ΝΙΚΟΛΑΟΣ ΣΑΛΑΓΙΑΝΝΗΣ: Πότε ειπώθηκε αυτό;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Διατηρείστε το άλλοθι της ψυχής σας με το να διαμαρτύρεσθε έτσι!
      ΝΙΚΟΛΑΟΣ ΣΑΛΑΓΙΑΝΝΗΣ: Δεν ειπώθηκε αυτό. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Σέρνεστε σε μία ανατροπή κοινωνικών ιδεολογικών και πολιτικών αξιών, από τη χειραγώγηση μηχανισμών εξουσίας, οι οποίοι θέλουν να επιβάλλουν τη μονόδρομη ενιαία σκέψη της διαχειριστικής προσαρμογής. Σέρνεστε και αντισταθείτε! 
      Ακόμη ο κύριος Πρωθυπουργός είπε ότι η διαφθορά δεν έχει πολιτική προμετωπίδα. Βεβαίως. Είναι κοινωνικό και πολιτικό φαινόμενο, εγχώριο και διεθνές αλλά παντού έχει πολιτικές αιτίες η διαφθορά. Είναι υπόθεση σωστής ή μη σωστής λειτουργίας των θεσμών και την ευθύνη της σωστής λειτουργίας των θεσμών, τη διεύθυνση του κράτους και των θεσμών την έχει η Κυβέρνηση. Αν τη διαφθορά την παράγει η γραφειοκρατία, αν τη διαφθορά την παράγουν οι πελατειακές σχέσεις, αν τη διαφθορά την παράγουν οι συναλλαγές και τα μονοπώλια και τα ολιγοπώλια στην αγορά, ποιος εκτρέφει τη γραφειοκρατία και δεν την αντιμετωπίζει; Ποιος εκτρέφει τις πελατειακές σχέσεις, με τις οποίες αντλεί εκλογική δύναμη, κάνοντας αυτές τις πελατειακές σχέσεις με τη φορολογία, με τις κοινωνικές ανάγκες των πολιτών, με το περιβάλλον, με τη διασπάθιση του δημόσιου χρήματος, με τα κοινοτικά κονδύλια, με τις άδειες για τα ραδιόφωνα και τις τηλεοράσεις, με τις επιδοτήσεις για τους αγρότες; Ποιος; Το φάντασμα της διαπλοκής και το φάντασμα της διαφθοράς που υπερίπτανται και δεν μπορεί κανείς να τα πιάσει και να το αντιμετωπίσει; Και γιατί έχουμε κυβερνήσεις; Για να περιγράφουν το φαινόμενο;
      Είπε ο κύριος Πρωθυπουργός ότι, εμείς πήραμε πολλά μέτρα και αράδιασε μια σειρά μέτρα. 
Πράγματι. Τρόμαξε, όμως, η διαφθορά και η διαπλοκή από τα μέτρα ή θέριεψε; Θέριεψε, δεν τρόμαξε, που σημαίνει ότι τα μέτρα δεν είναι αποτελεσματικά, δεν εφαρμόζονται, υπονομεύονται, ακυρώνονται, δεν αποδίδουν. 
      Και για να αναφερθώ σε κάτι συγκεκριμένο. Ισχύει το «πόθεν έσχες» για καμία κατηγορία στην ελληνική κοινωνία; Για καμία κατηγορία δεν ισχύει το «πόθεν έσχες». Και όχι μόνον αυτό, αλλά προσφάτως με συγκεκριμένο νόμο, οδηγηθήκατε στη ρύθμιση να μην θεωρείται τεκμήριο απόκτησης περιουσιακού στοιχείου η αγορά ομολόγων και μετοχών εισηγμένων εταιρειών. Και επεκτείνατε αυτήν τη ρύθμιση για την αγορά μετοχών όλων των εταιρειών, με αποτέλεσμα το «μαύρο» χρήμα να μένει στο απυρόβλητο. Αντί, λοιπόν, να εφαρμόζετε το «πόθεν έσχες», το υπονομεύετε εσωτερικά με πολιτικά μέτρα τέτοια. Αν αγοράσει κάποιος μετοχές μιας ποδοσφαιρικής εταιρείας, δεν μπορεί να γίνει έλεγχος του «πόθεν έσχες». 
      Αναφερθήκατε στα έργα. Εμείς τι σας ζητάμε συγκεκριμένα; Πολύ απλά, συγκεκριμένα: Αξιόπιστη κοστολόγηση κάθε έργου από πριν και το έργο στον τελευταίο μειοδότη. Κάντε το, γιατί δεν το κάνετε; Γιατί δεν το εφαρμόζετε, το αντικειμενικό και το αδιάβλητο, με αποτέλεσμα να συμβαίνουν όλα όσα συμβαίνουν; 
      Είπατε για τους ανταγωνισμούς...
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Υπάρχουν νόμοι.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Επειδή με διακόπτετε, δεν ξέρετε ότι τα δημόσια έργα έχουν και υπερβάσεις και υπερκοστολογήσεις;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Πάντα έχουν. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν ξέρετε ότι έχουν καθυστερήσεις; Δεν ξέρετε ότι δεν είναι σωστά ιεραρχημένα; Δεν ξέρετε ότι όλα εμφανίζουν κακοτεχνίες; Πείτε μου, σας παρακαλώ: Ποιον, πότε, για ποιο έργο ελέγξατε κάποτε; 
      Υπάρχει –λέει- ο ανταγωνισμός. Ποιος υγιής ανταγωνισμός; Η Επιτροπή Ανταγωνισμού σας λέει ότι δεν μπορεί να λειτουργήσει. Σας λέει ότι δεν μπορεί να προλάβει το νοσηρό φαινόμενο να δημιουργούνται στην αγορά δεσπόζουσες θέσεις από μονοπώλια, ολιγοπώλια και να γίνεται καταχρηστική αξιοποίηση αυτής της δεσπόζουσας θέσης. Δεν σας το λέει η Επιτροπή Κεφαλαιαγοράς; Γιατί, λοιπόν, δεν το αντιμετωπίζετε; 
      Οι λασπομαχίες δεν οδηγούν στην εξυγίανση του πολιτικού συστήματος. Όσο η διαφάνεια δεν αποτελεί οργανωτικό δεδομένο του πολιτικού μας συστήματος, τόσο θα διαμορφώνεται το αντιπολιτικό και αντιδημοκρατικό κλίμα έκπτωσης θεσμών και προσώπων, στα μάτια των πολιτών και στη συνείδηση της κοινωνίας. Και, βεβαίως, είναι μεγάλος ο κίνδυνος να γλιστρήσει κανένας αντιμετωπίζοντας αυτήν την προβληματική κατάσταση της πολιτικής και κοινωνικής μας ζωής, σε λαϊκισμούς και σκανδαλολογίες. Μέγας κίνδυνος. Όπως είναι αρνητικό φαινόμενο και μέγας κίνδυνος η κάθε κυβέρνηση να καθρεφτίζεται στον καθρέφτη της εξουσίας και να θεωρεί ότι «όλα έχουν καλώς, γιατί αυτή πάντα κάνει το καλό»! Αυτές είναι οι σχηματοποιήσεις, που γλιστράνε από άλλο δρόμο, στο λαϊκισμό. 
      Και κάτι τελευταίο, κύριε Πρόεδρε, για να συνεννοηθούμε. 
      Υπάρχουν ή δεν υπάρχουν οι διαπιστώσεις του Ελεγκτικού Συνεδρίου της χώρας, που λένε λ.χ. ότι σε διαγωνισμούς κατασκευής έργων, ενδεικτικού ύψους εξήντα εννέα δισεκατομμυρίων, για το έτος 2000, έχουν διαπιστωθεί παρανομίες, παρατυπίες και παραλείψεις, σε βάρος του δημοσίου συμφέροντος; Τι κάνατε για να αξιοποιήσετε αυτήν την έκθεση; Ανακοινώστε στη Βουλή τι κάνατε. 
      Υπάρχει ή δεν υπάρχει το Ελεγκτικό Συνέδριο των Ευρωπαϊκών Κοινοτήτων, που λέει, στην ετήσια έκθεσή του για το 2001, ενδεικτικά επίσης για τον αγροτικό τομέα, ότι η αδυναμία της Κυβέρνησης και του Υπουργείου Γεωργίας, να έχει διαφανείς τρόπους διαχείρισης των κοινοτικών χρημάτων, μετατρέπεται σε μείωση του εισοδήματος λ.χ. των ελαιοπαραγωγών της τάξεως του 5% ετησίως από το 1994 έως το 2000;
      Θα αντιστρέψετε αυτήν τη μείωση του εισοδήματος των αγροτών από την αδιαφάνεια, με τα τζιπ και με τα λαϊκά ομόλογα; Γιατί δεν εξασφαλίζετε διαφάνεια στη διαχείριση των πόρων; 
      Είναι ή όχι δεδομένο αυτό, που αναφέρει η ίδια η έκθεση του Ελεγκτικού Συνεδρίου της Ευρωπαϊκής Ένωσης, ότι από το 1991 μέχρι σήμερα, δεν υπάρχει ετήσιος απολογισμός και ισολογισμός του ειδικού λογαριασμού εγγυήσεων γεωργικών προϊόντων; Τι έχετε κάνει, μετά από αυτές τις διαπιστώσεις; 
      Ο έλεγχος και η συζήτηση είναι επί της ουσίας, για υπαρκτό πρόβλημα και με βάση τις αναγκαίες διαρθρωτικές αλλαγές, που πρέπει να γίνουν στη λειτουργία του κρατικού και κυβερνητικού συστήματος. Όλα τα άλλα είναι εκ του πονηρού και προκαλούν στον ελληνικό λαό τη δυσφορία. Ξέρετε τι θα πει η κοινή γνώμη σήμερα; Θα πει «μια από τα ίδια». Τίποτα δεν υπάρχει προς αντιμετώπιση, κατά την Κυβέρνηση. 
      Εμείς λέμε ότι είναι λανθασμένη αυτή η αντίληψη και πολύ περισσότερο είναι προσβλητική για τη νοημοσύνη του ελληνικού λαού και βλαπτική για το δημόσιο συμφέρον.
      ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.
      ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):  Κυρίες και κύριοι συνάδελφοι, προτού ολοκληρώσω, θα ήθελα πολύ συνοπτικά να αναφερθώ στη δευτερολογία του κ. Κωνσταντόπουλου. Με ρώτησε -ρητορικά βέβαια- αν ελέγξαμε κάποιον κάποτε. Θέλω να σας πληροφορήσω, κύριε Κωνσταντόπουλε, ότι δυόμισι χιλιάδες έργα έχουν ελεγχθεί. Υπάρχει μια ειδική υπηρεσία που λέγεται ΕΣΠΕΛ, οι έλεγχοι της οποίας έδειξαν, ότι η ποιότητα των ελληνικών έργων έχει σημαντικά βελτιωθεί και ότι τα ελληνικά έργα κατατάσσονται στην καλή κατηγορία της Ευρωπαϊκής Ένωσης. Η ίδια υπηρεσία σε ορισμένες περιπτώσεις έχει επισημάνει και κακοτεχνίες και έχει επιβάλει πρόστιμα. Απορώ, λοιπόν, γιατί αγνοείτε όλη αυτήν τη δουλειά και καταγγέλλετε έτσι ρητορικά με τέτοια ερωτήματα. 
      Όσον αφορά στο δεύτερο θέμα που θίξατε ότι το Ελεγκτικό Συνέδριο της Ευρωπαϊκής Ένωσης κατηγορεί την ελληνική Κυβέρνηση –και πράγματι το επισημαίνει αυτό- για το ότι οι διαδικασίες επιβολής ή εφαρμογής των κοινοτικών κανονισμών δεν είναι οι κατάλληλες και ως εκ τούτου υπάρχουν και πρόστιμα, με ρωτήσατε τι κάνει η ελληνική Κυβέρνηση. 
      Θα σας φέρω, λοιπόν, ένα απλό παράδειγμα. Η Ελληνική Κυβέρνηση έδωσε τεράστια μάχη, για να υπάρξει η σωστή εφαρμογή των κανονισμών για το βαμβάκι. Τι είδαμε, όταν έκανε αυτήν την τεράστια μάχη; Είδαμε τα κόμματα της Αντιπολίτευσης –δεν ξέρω, βέβαια, αν συμμετείχατε εσείς ή όχι- να οργανώνουν τη διαμαρτυρία, για να πάρουν όλοι οι παραγωγοί τις επιδοτήσεις, παρ’ όλο που ορισμένοι δεν πληρούν τις κοινοτικές προϋποθέσεις, για να υπάρξει πάλι πρόστιμο και να επαληθευθούν αυτά που λέτε. 
      Επομένως, υπάρχει μια διπλοπρόσωπη στάση. Ερχόμαστε εδώ και καταγγέλλουμε και, όταν βρισκόμαστε επιτόπου στην πράξη, αρνούμαστε να το πράξουμε, γιατί θέλουμε να μαζέψουμε ψήφους και να φανούμε λαϊκοί. Κάνουμε ακριβώς αυτό που λέτε ότι δεν κάνει η Κυβέρνηση, δηλαδή να υπερασπίσουμε το συμφέρον των αγροτών. Δεν σας άκουσα να μιλήσετε για την επανίδρυση του κράτους. Η συζήτηση αυτή δεν είναι συζήτηση ανάμεσα σε σας και την Κυβέρνηση, αλλά είναι συζήτηση επί όλων των απόψεων. 
      Ο κ. Καραμανλής έστειλε ένα κείμενο, το οποίο ήταν η έναρξη της συζήτησης. Αυτό το κείμενο μιλά για την επανίδρυση του κράτους. Δεν άκουσα, λοιπόν, τίποτα από σας για την επανίδρυση του κράτους. Πιστεύω ότι στο κεντρικό θέμα του θέτοντος την ερώτηση θα έπρεπε και σεις –είστε κόμμα εδώ στη Βουλή- να πάρετε θέση και όχι να προσπαθείτε, καταγγέλλοντάς με, να αποφύγετε την απάντηση διαστρέφοντας τα πράγματα. 
      Εγώ θέλω να σας ρωτήσω και κάτι άλλο, επειδή έτσι υψηλά σηκώσατε τους τόνους. Είπατε ότι ακυρώθηκαν οι διαγωνισμοί για την Ολυμπιακή και για τα ΕΛΠΕ, επειδή λέτε ότι μάλλον η Κυβέρνηση θέλει να εξυπηρετήσει της φίλους της.
      Έχετε ένα στοιχείο, για να τολμάτε να τα λέτε αυτά; Ένα στοιχείο θέλω να μου πείτε: Ποιοι είναι οι φίλοι μας, τους οποίους θα θέλαμε να εξυπηρετήσουμε; Πώς το λέτε έτσι πρόχειρα αυτό; Δεν έχετε ευθύνη γι’ αυτά που λέτε; 
      Εδώ είναι το πρόβλημα της διαφθορά, κύριε Κωνσταντόπουλε, εδώ στα μεγάλα λόγια, στις μεγάλες καταγγελίες και στις διαστροφές. Όλοι είναι βρώμικοι. Γιατί να μην το πιστεύει ο ελληνικός λαός, όταν χωρίς ένα στοιχείο προβάλλετε τέτοιους ισχυρισμούς; Γιατί να μην πιστεύει ο ελληνικός λαός ότι πράγματι έτσι είναι, όταν ακούγεται κάτι τέτοιο στη Βουλή; 
      Το συμπέρασμα από αυτήν τη συζήτηση, κατ’ εμένα, είναι το εξής: Βεβαίως, δεν είπα ότι όλα πάνε καλά και ότι δεν υπάρχουν προβλήματα. Ίσα-ίσα είπα -και θα μπορούσατε να το διαβάσετε ή να το προσέξετε- ότι υπάρχουν προβλήματα. Είπα μάλιστα ότι χρειάζεται σχέδιο, δουλειά, προσπάθεια και αγώνας. 
      Αρνούμαι, όμως, το μηδενισμό και την αντίληψη της επανίδρυσης του κράτους. Είναι μια επικίνδυνη αντίληψη. 
      Για την καταπολέμηση της διαφθοράς χρειάζονται αντικειμενικές διαδικασίες και αλλαγές διοίκησης, όπως είναι η μηχανοργάνωση. Χρειάζεται και αυτό, που είπε ο κ. Χριστοδουλάκης πολύ σωστά, να καλλιεργήσουμε πρότυπα μιας ενεργής ηθικής, πρότυπα ευθύνης απέναντι στην αντίληψη η οποία λέει «Ωχ αδερφέ, δεν συμβαίνει τίποτα», στην αντίληψη του «έτσι κάνουν όλοι», στην αντίληψη του τσαμπουκά και των εύκολων καταγγελιών. Χρειάζονται πρότυπα μιας κοινωνίας ενεργών πολιτών, μιας κοινωνίας που έχει κρίση και κρίνει, βλέπει τα κακά, τα επισημαίνει, αλλά συνεργάζεται και δουλεύει, για να τα αλλάξει. 
      Εμείς σ’ αυτήν την κατεύθυνση θέλουμε να δουλέψουμε με όλους, γιατί είπα ότι η διαφθορά δεν έχει πολιτική προμετωπίδα και κανένας δεν μπορεί να χαρακτηρίζεται, γιατί έχει τη μία ή την άλλη άποψη. Μπορούμε όλοι μαζί να δημιουργήσουμε αυτήν την κοινωνία και αξίζει τον κόπο, γιατί, όπως είπα, θα γίνει καλύτερη η πατρίδα μας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση.
      Ο Βουλευτής κ. Ιωάννης Ζαφειρόπουλος κατέθεσε πρόταση νόμου: «Ίδρυση ΕΘΝΙΚΟΥ ΙΔΡΥΜΑΤΟΣ ΕΡΕΥΝΩΝ και ΜΕΛΕΤΩΝ ΘΕΟΔΩΡΟΣ ΚΟΛΟΚΟΤΡΩΝΗΣ «Ο ΓΕΡΟΣ του ΜΟΡΙΑ» και ρύθμιση συναφών θεμάτων». Η πρόταση νόμου παραπέμπεται στην αρμόδια Διαρκή Επιτροπή. 
      Ο Βουλευτής, κ. Γεώργιος Αλογοσκούφης, ζητεί άδεια ολιγοήμερης απουσίας στο εξωτερικό. Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Απόστολος Κακλαμάνης): Η Βουλή ενέκρινε τη ζητηθείσα άδεια. 
      Κύριοι συνάδελφοι, έχουν διανεμηθεί τα Πρακτικά της Τρίτης 7 Ιανουαρίου 2003, της Τρίτης 14 Ιανουαρίου 2003, της Τετάρτης 15 Ιανουαρίου 2003, της Παρασκευής 17 Ιανουαρίου 2003, της Δευτέρας 20 Ιανουαρίου 2003, της Τρίτης 21 Ιανουαρίου 2003 και της Τετάρτης 22 Ιανουαρίου 2003  και ερωτάται το Σώμα αν επικυρούνται.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της Τρίτης 7 Ιανουαρίου 2003, της Τρίτης 14 Ιανουαρίου 2003, της Τετάρτης 15 Ιανουαρίου 2003, της Παρασκευής 17 Ιανουαρίου 2003, της Δευτέρας 20 Ιανουαρίου 2003, της Τρίτης 21 Ιανουαρίου 2003 και της Τετάρτης 22 Ιανουαρίου 2003 επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 23.18΄, λύεται η συνεδρίαση για αύριο ημέρα Τετάρτη 5 Ιανουαρίου 2003  και ώρα 10.30΄, με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 4-2-2003	σελ. -167-

