      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΝΔ΄
      Τετάρτη, 7 Ιανουαρίου 2004
      ΘΕΜΑΤΑ
      Α΄ ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      Γ΄ ΝΟΜΟΘΕΤΙΚΗ ΕΡΓΑΣΙΑ
      Ψήφιση στο σύνολο τω σχεδίων νόμων:
      α) Υπουργείου Ανάπτυξης: «Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Υδατικών Πόρων της Λαϊκής Δημοκρατίας της Κίνας για τη συνεργασία σε θέματα υδατικών πόρων», σελ.
      β) Υπουργείου Γεωργίας: «Κύρωση του Μνημονίου Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Λαϊκής Δημοκρατίας της Κίνας για συνεργασία στον αγροτικό τομέα», σελ.
      Συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Μέτρα ανάπτυξης και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις», σελ.
      Κατάθεση σχεδίων νόμων:
      Υπουργείου Οικονομίας και Οικονομικών: i. «Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την αποφυγή της διπλής φορολογίας αναφορικά με τους φόρους εισοδήματος», σελ.
      ii. «Τροποποίηση του ν. 2601/98 «ενισχύσεις ιδιωτικών επενδύσεων για την οικονομική και περιφερειακή ανάπτυξη της χώρας και άλλες διατάξεις», σελ.
      Υπουργείου Εξωτερικών: «Κύρωση της Ευρωμεσογειακής Συμφωνίας Σύνδεσης μεταξύ των Ευρωπαϊκών Κοινοτήτων και των κρατών – μελών τους αφενός και της Αραβικής Δημοκρατίας της Αιγύπτου αφετέρου», σελ.
      ΟΜΙΛΗΤΕΣ
      Επί του σχεδίου νόμου του Υπ. Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΑΡΣΕΝΗ Μ., σελ.
      ΒΛΑΧΟΠΟΥΜΟΣ Η., σελ.
      ΚΕΔΙΚΟΓΛΟΥ Β., σελ.
      ΚΩΝΣΤΑΝΤΙΝΟΥ Φ., σελ.
      ΛΑΦΑΖΑΝΗΣ Π., σελ.
      ΜΗΤΣΟΤΑΚΗΣ Κ., σελ.
      ΝΙΚΟΛΟΠΟΥΛΟΣ Ν., σελ.
      ΡΕΓΚΟΥΖΑΣ Α., σελ.
      ΣΑΛΑΓΚΟΥΔΗΣ Γ., σελ.
      ΣΠΥΡΙΟΥΝΗΣ Κ., σελ.
      ΣΦΥΡΙΟΥ Κ., σελ.
      ΤΖΕΚΗΣ Α., σελ.
      ΦΩΤΙΑΔΗΣ ΑΠ., σελ.

      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΝΔ΄
      Τετάρτη 7 Ιανουαρίου 2004
      
      
      	Αθήνα, σήμερα στις 7 Ιανουαρίου 2004, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, καλημέρα, χρόνια πολλά και καλά και καλή χρονιά. Αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από το Γραμματέα της Βουλής κ. Άγγελο Τζέκη, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΑΛΕΞΑΝΔΡΟΣ ΒΟΥΛΓΑΡΗΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Δήμος Πτελεού Μαγνησίας διαμαρτύρεται για τον τρόπο και το χρόνο καταβολής των επιδοτήσεων ελαιολάδου στους παραγωγούς της περιοχής.
      2) Οι Βουλευτές κύριοι ΑΘΗΝΑΙΟΣ ΦΛΩΡΙΝΗΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία ο Σύνδεσμος Εργολάβων Ηλεκτρολόγων Νομού Χαλκιδικής ζητεί την απόσυρση του Προεδρικού Διατάγματος για την ίδρυση Μητρώου Κατασκευαστών Ιδιωτικών Έργων και τη δημιουργία νέου, με το οποίο θα κατοχυρώνονται τα επαγγελματικά τους δικαιώματα κ.λπ.
      3) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ομοσπονδία Βιοτεχνικών Σωματείων Αθήνας καταγγέλλει την προσπάθεια εκδίωξης των βιοτεχνών από το Γκάζι.
      4) Οι Βουλευτές κύριοι ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ και ΒΑΣΙΛΕΙΟΣ ΚΕΔΙΚΟΓΛΟΥ κατέθεσαν αναφορά με την οποία η Ένωση Νομαρχιακών Αυτοδιοικήσεων Ελλάδος ζητεί την ικανοποίηση οικονομικών και θεσμικών αιτημάτων των μελών της.
      5) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Πόρου Αττικής ζητεί για την αδειοδότηση Κεραιών Κινητής Τηλεφωνίας να λαμβάνεται υπόψη και σχετική γνωμάτευση της Τοπικής Αυτοδιοίκησης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμούς 269/2-7-03 56/1.7.03, 112/1.7.03 ερωτήσεις των Βουλευτών κυρίων Μαρία Κόλλια-Τσαρουχά, Φώτη Κουβέλη και Σπύρου Καλογιάννη δόθηκε με το υπ’ αριθμ. 111201/2924 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση των ερωτήσεων με αριθμό 1084 που κατατέθηκε στις 2217/2003 από τον Βουλευτή κ. Σταύρο Καλογιάννη καθώς και των ερωτήσεων 56/1.7.03, 112/1.7.03 και 269/2.7.03 που μας διαβιβάστηκαν με το α.π. 5/25/7/2003 έγγραφο του Υπουργείου Γεωργίας και κατατέθηκαν αντίστοιχα από τους Βουλευτές κ. κ. Ασημίνα Ξηροτύρη - Αικατερινάρη, Μαρία Κόλλια- Τσαρουχά και Φώτη Κουβέλη σας πληροφορούμε ότι:
      Ως προς τα αναφερόμενα στο εισαγωγικό τμήμα της ερώτησης για το Πρωτόκολλο της Καρθαγένης σας γνωρίζουμε τα εξής:
      Το Πρωτόκολλο της Καρθαγένης για την Βιοασφάλεια στην Σύμβαση για την Βιολογική Ποικιλότητα, υπογράφηκε στο Μόντρεαλ στις 25 Ιανουαρίου 2002. Το Πρωτόκολλο αποσκοπεί, σύμφωνα με την προσέγγιση της προφύλαξης, που περιλαμβάνεται στην Αρχή του Άρθρου 15 της Διακήρυξης του Ρίο για το Περιβάλλον και την Ανάπτυξη, στην επίτευξη της επαρκούς προστασίας και ασφάλειας κατά την διασυνοριακή κίνηση, την διαμετακόμιση, τον χειρισμό και τη χρήση των εμβίων τροποποιημένων οργανισμών (Ε.Τ.Ο.) που παράγονται με βάση τις αρχές της σύγχρονης βιoτεχvoλογίας και ενδέχεται να έχει δυσμενείς επεμβάσεις στη διατήρηση και την αειφόρο χρήση της βιολογικής ποικιλότητας, λαμβάνοντας υπ' όψη τους κινδύνους για την υγεία του ανθρώπου.
      Σύμφωνα με τις διατάξεις του Πρωτοκόλλου, η έλλειψη επιστημονικής βεβαιότητος, λόγω ανεπάρκειας επιστημονικών πληροφοριών και γνώσεων σε ότι αφορά τον βαθμό των ενδεχομένων δυσμενών επιπτώσεων ΕΤΟ στη διατήρηση και αειφόρο χρήση της βιολογικής ποικιλότητας στο Μέρος Εισαγωγής (Χώρα εισαγωγής-Συμβαλλόμενο Μέρος του Πρωτοκόλλου), λαμβανομένων επίσης υπ' όψη των κινδύνων στην υγεία του ανθρώπου, δεν καθιστά κώλυμα για τη λήψη απόφασης, για το Μέρος αυτό, σχετικά με την εισαγωγή ΕΤΟ προκειμένου να αποφευχθούν ή ελαχιστοποιηθούν σε δυσμενείς Επιπτώσεις (άρθρο 10, παρ 6 και άρθρο 11, παρ. 6).
      Ως προς την επικύρωση του Πρωτοκόλλου, η Ελλάδα και άλλες- Κοινοτικές Χώρες (Φιλανδία, Βέλγιο, Ηνωμένο Βασίλειο) θεώρησαν ότι η διαδικασία της κύρωσης, είναι σκόπιμο και λογικό να συσχετισθεί με την πρόοδο των διαπραγματεύσεων για τους δύο σχετικούς Κοινοτικούς Κανονισμούς:
      1. τις διασυνοριακές κινήσεις των ΓΤΟ, και
      2. ιχνηλασιμότητα και σήμανση των ΓΤΟ
      Το Σχέδιο Κανονισμού για τις διασυνοριακές κινήσεις των ΓΤΟ, χάρις και στις επιτυχείς ενέργειες της Ελληνικής Προεδρίας, βαίνει προς την τυπική του ολοκλήρωση.
      Η διαδικασία της συvυπoγραφής από τους συναρμόδιους Υπουργούς του Σχεδίου Νόμου για την Επικύρωση του Πρωτοκόλλου της Kαρθαγέvης. Με Κοινές Αποφάσεις που εκδίδονται από τον Υπουργό ΠE.ΧΩ.Δ.Ε. και κατά περίπτωση αρμοδίους Υπουργούς Οικονομίας Εσωτερικών και Δημόσιας Διοίκησης, Ανάπτυξης, Γεωργίας, Μεταφορών και Επικοινωνιών καθώς και Υγείας-Πρόνοιας, ρυθμίζονται τα θέματα σχετικά με την εφαρμογή των διατάξεων του Νόμου της Κύρωσης του Πρωτοκόλλου, μεταξύ των οποίων μπορεί να περιλαμβάνονται η λήψη συμπληρωματικών μέτρων που αφορούν τη σύσταση και συγκρότηση διοικητικών οργάνων, τον καθορισμό των αναγκαίων διαδικασιών ή ενδεχομένως την θέσπιση διοικητικών κυρώσεων.
      Είναι σαφές ότι μηχανισμός εφαρμογής του Πρωτοκόλλου στο εθνικό επίπεδο, θα πρέπει να ταυτισθεί με τον μηχανισμό για την εφαρμογή των προαναφερθέντων Κανονισμών και των Οδηγιών για την βιοτεχνολογία, θεμάτων που βρίσκονται σε εξέλιξη.
      Σε Κοινοτικό επίπεδο τα θέματα της σκόπιμης απελευθέρωσης Γ.Τ.Ο. στο περιβάλλον ρυθμίζονται από την Οδηγία 2001/18, η οποία έχει τεθεί σε ισχύ από τις 17-10-02. Σύμφωνα με αυτή οι ενδιαφερόμενες εταιρείες καταθέτουν φακέλους οι οποίοι περνούν από την προβλεπόμενη διαδικασία αξιολόγησης και αδειοδότησης.
      Η Υπουργός
      Β. ΠΑΠΑΝΔΡΕΟΥ»
      2. Στην με αριθμό 940/17-7-03 ερώτηση της Βουλευτού κυρίας Ασημίνας Ξηροτύρη - Αικατερινάρη δόθηκε με το υπ’ αριθμ. 6119/11-8-03 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην αριθμ, 940/2003 ερώτηση, που κατατέθηκε στη Βουλή από τη Βουλευτή κα Α. Ξηροτύρη - Αικατερινάρη, για τα θιγόμενα σ' αυτή θέματα, σας πληροφορούμε τα εξής:
      Όσον αφορά στην προκήρυξη του έτους 2000 οι προκηρυχθείσες θέσεις εργασίας προστατευομένων ν. 2643/1998, για το σύνολο των προστατευομένων κατηγοριών του ίδιου νόμου (και για τις πέντε κατηγορίες προστασίας) ήταν οι εξής:
      
      (Να φωτογραφηθεί ο σχετικός πίνακας)
      
      Σύνολο θέσεων Δημοσίου Τομέα = 199 θέσεις.
      Σύνολο θέσεων Ιδιωτικού Τομέα, ΔΕΚΟ = 1489 θέσεις + 5 θέσεις δικηγόρων.
      Όσον αφορά στην προκήρυξη του 2002 οι προκηρυχθείσες θέσεις εργασίας για το σύνολο των προστατευομένων του ν. 2643/1998 (και για τις πέντε κατηγορίες προστασίας) μέχρι την 26-6-2003 ήταν οι εξής:
      
      (Να φωτογραφηθεί ο σχετικός πίνακας)
      
      Σύνολο θέσεων Δημοσίου Τομέα = 446 θέσεις + 34 θέσεις τυφλών τηλεφωνητών.
      Σύνολο θέσεων Ιδιωτικού Τομέα, ΔΕΚΟ = 1723 θέσεις + 2 θέσεις δικηγόρων.
      Όσον αφορά στο δεύτερο ερώτημα της κας Βουλευτού, για την εφαρμογή από τις ιδιωτικές επιχειρήσεις και τη συμμόρφωση τους με τις διατάξεις του νόμου 2643/1998 σας γνωρίζουμε τα εξής:
      1. Σύμφωνα με το άρθρο 12 του ν.2643/1998 σε βάρος του εργοδότη που παραβαίνει τις διατάξεις του νόμου αυτού επιβάλλονται οι ακόλουθες κυρώσεις:
      α) πρόστιμο ίσο με έξι (6) κατώτατους μηνιαίους μισθούς ιδιωτικού υπαλλήλου, σύμφωνα με τις εκάστοτε ισχύουσες διατάξεις των εθνικών γενικών συλλογικών συμβάσεων εργασίας, για άρνηση πρόσληψης των προσώπων της παραγράφου 1 του άρθρου 1 του νόμου.
      β) πρόστιμο, επιπλέον από αυτό της προηγούμενης περίπτωσης α΄, ίσο με τις αποδοχές που δικαιούται ο τοποθετούμενος για κάθε ημέρα καθυστέρησης της πρόσληψης του, εφόσον εμφανίστηκε στον υπόχρεο εργοδότη. Το πρόστιμο αυτό υπολογίζεται από την παρέλευση ενός μηνός από την κοινοποίηση με απόδειξη στον υπόχρεο εργοδότη της απόφασης της επιτροπής του άρθρου 9 ή εφόσον ασκηθεί προσφυγή από τον εργοδότη στην επιτροπή του άρθρου 10, από την παρέλευση ενός μηνός από την κοινοποίηση με απόδειξη της απορριπτικής απόφασης σε αυτόν, γ) το πρόστιμο της περίπτωσης α' για παράλειψη ή εκπρόθεσμη υποβολή της ειδικής έντυπης δήλωσης της παραγράφου 1 του άρθρου 6. Αν διαπιστωθεί δήλωση ψευδών ή ανακριβών στοιχείων επιβάλλεται το 2 παραπάνω πρόστιμο προσαυξημένο κατά ποσό ίσο με το μισό κατώτατο μηνιαίο μισθό ιδιωτικού υπαλλήλου για κάθε απασχολούμενο που δεν αναφέρεται στην ειδική έντυπη δήλωση ή για τον οποίο παρατίθενται ψευδή ή ανακριβή στοιχεία.
      2. Τα πρόστιμα των περιπτώσεων α΄ και β΄ της παραγράφου 1 επιβάλλονται μετά την άπρακτη πάροδο της προθεσμίας της παρ. 3 του άρθρου 9 για την άσκηση προσφυγής από τον εργοδότη κατά της απόφασης τοποθέτησης της Επιτροπής του άρθρου 9 και σε περίπτωση άσκησης της προσφυγής αυτής, μετά την πάροδο ενός μηνός από την κοινοποίηση με απόδειξη της απόφασης της επιτροπής του άρθρου 10.
      Επομένως παρά την άρνηση, πολλές φορές των ιδιωτικών επιχειρήσεων να εφαρμόσουν τον νόμο, οι ποινές είναι αυστηρές για την μη τήρηση των διαδικασιών του νόμου από τις ιδιωτικές επιχειρήσεις και εφαρμόζονται ανάλογα από τα αρμόδια όργανα.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      3. Στην με αριθμό 1030/21-7-03 ερώτηση της Βουλευτού κ. Φάνης Πάλλη – Πετραλιά δόθηκε με το υπ’ αριθμ. 1071328/141/4-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 1030/21-7-03 ερώτησης που κατέθεσε η Βουλευτής κα Φάνη Πάλλη - Πετραλιά, σχετικά με το ανωτέρω θέμα σας γνωρίζουμε ότι αρμόδιο να απαντήσει είναι το συνερωτώμενο Υπουργείο Ανάπτυξης.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      4. Στις με αριθμό 1028/21-7-03 και 1315/25-7-03 ερώτηση των Βουλευτών κυρίων Αλέξανδρου Βούλγαρη, Αθανασίου Νάκου, Ζέτα μακρή δόθηκε με το υπ’ αριθμ. 59/7-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στα παραπάνω που κατέθεσαν οι. Βουλευτές κύριοι Α. Βούλγαρης, Θ. Νάκος, Ζ. Μακρή, για τα θέματα της αρμοδιότητάς μας, σας πληροφορούμε τα εξής:
      Για τις μη καλυπτόμενες από τον ΕΛ.Γ.Α ζημιές που προκλήθηκαν στις καλλιέργειες του Δημοτικού Διαμερίσματος Καναλίων του Δήμου Κάρλας, από τον παγετό Δεκεμβρίου 2001 - Ιανουαρίου 2002, καταβλήθηκαν από τον ΕΛ.Γ.Α οικονομικές ενισχύσεις ύψους 688.492 €. Ποσό το οποίο αφορά συμπληρωματικές ενισχύσεις θα χορηγηθεί σε δόσεις και εφόσον οι δικαιούχοι προβούν σε αποκατάσταση των ζημιών.
      Για τις ενστάσεις που υποβλήθηκαν για τις παραπάνω ζημιές έχει ήδη ολοκληρωθεί η διενέργεια των επανεκτιμήσεων και σύντομα θα αναρτηθούν οι νέοι πίνακες δικαιούχων.
      Οι προβλεπόμενες οικονομικές ενισχύσεις θα καταβληθούν στους δικαιούχους παραγωγούς το μήνα Σεπτέμβριο.
      Στους παραγωγούς των οποίων τα κτήματα θα απαλλοτριωθούν θα χορηγηθεί από τον ΕΛ.Γ.Α οικονομική ενίσχυση για απώλεια παραγωγής το Σεπτέμβριο.
      Η επίλυση των προβλημάτων που προκύπτουν μετά την απαλλοτρίωση των κτημάτων, των κατοίκων Καναλίων, για την επαναδημιουργία της λίμνης Κάρλας υπάγονται στην αρμοδιότητα της Κτηματικής Υπηρεσίας του Υπ. Οικονομίας και Οικονομικών, προς το οποίο κοινοποιούμε το έγγραφό μας με αντίγραφα των ερωτήσεων και αναφοράς.
      Ο Υφυπουργός
      Φ. ΧΑΤΖΗΜΙΧΑΛΗΣ»
      5. Στην με αριθμό 1098/22-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1070959/149/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 1098/22.7.2003 ερώτησης, που κατέθεσε ο Βουλευτής κ. Nικόλαoς Νικολόπουλος, σχετικά με το ανωτέρω θέμα, σας γνωρίζουμε ότι αρμόδιο να απαντήσει είναι το συνερωτώμεvo Υπουργείο Πολιτισμού.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      6. Στην με αριθμό 1012/21-7-2003 ερώτηση του Βουλευτή κ. Θανάση Μπούρα δόθηκε με το υπ’ αριθμ. 169/5-8-2003 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές, κ. Θ. Mπoύρας, Ε. Μπασιάκος, σας πληροφορούμε τα εξής:
      Το Υπουργείο Γεωργίας προτίθεται να καταθέσει στην Βουλή νομοσχέδιο για δασικά θέματα, το οποίο θα κατατεθεί στη Βουλή για ψήφιση.
      Ο Υφυπουργός
      Φ. ΧΑΤΖΗΜΙΧΑΛΗΣ»
      7. Στην με αριθμό 1172/24-7-2003 ερώτηση των Βουλευτών κυρίων Σπυρίδων Ταλαδούρο και Ε. Στυλιανίδης, δόθηκε με το υπ’ αριθμ. 125/7-8-2003 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύροι Ε. Στυλιανίδης, Σ. Ταλιαδούρος, σας πληροφορούμε τα εξής:
      Η ακριβής γνώση της διαδικασίας παραγωγής - ποσότητες και χωρική, χρονική κατανομή - αποτελεί αναγκαία προϋπόθεση για τον ορθό σχεδιασμό κάθε αγροτικής πολιτικής Οι εφαρμογές των νέων τεχνολογιών και ειδικότερα της Γεωπληροφορικής χρησιμοποιούνται πλέον ευρύτατα, σε παγκόσμια κλίμακα, με σκοπό την παρακολούθηση, την ενημέρωση, τη διαχείριση και τον έλεγχο των δεδομένων της γεωργικής, κτηνοτροφικής, δασικής και αλιευτικής παραγωγής.
      Το Υπουργείο Γεωργίας, ενσωματώνει τις νέες τεχνολογίες στον σχεδιασμό και την υλοποίηση των πολιτικών του για τον εκσυγχρονισμό της ελληνικής Γεωργίας. Με τις παρεμβάσεις αυτές επιδιώκεται η απλούστευση και επιτάχυνση των διαδικασιών, η άρτια και ταχεία υλοποίηση των έργων, η ταχύτερη καταβολή των Κοινοτικών ενισχύσεων και τελικά η εξυπηρέτηση των ελλήνων αγροτών.
      Στο πλαίσιο αυτό το Υπουργείο Γεωργίας:
      Προχωρά στην ψηφιακή επικαιροποίηση όλου του χαρτογραφικού υποβάθρου του, δηλαδή όλης της ελληνικής επικράτειας (2003-20404) που θα επαναλαμβάνεται κάθε 3 χρόνια.
      - Προχωρά στην ολοκλήρωση του LPIS (Land Parcel Identification System) και του ΟΣΔΕ (Ολοκληρωμένο Σύστημα Διαχείρισης και Ελέγχου) που θα επικαιροποιείται ετησίως.
      - Ολόκλήρωσε την κατάρτιση του Μητρώου για τα Αροτραία καθώς και για τα Βοοειδή και τα Αιγοπρόβατα, με την καταγραφή 380 χιλιάδων βοοειδών και 10,6 εκατομμυρίων αιγοπροβάτων, με γεωγραφική αναφορά.
      - Τον lούλιο του 2002, ολοκλήρωσε την κατάρτιση του Σταφιδικού Μητρώου, με την καταγραφή 50.000 σταφιδοπαραγωγών και την καταβολή της ενίσχυσης για πρώτη φορά με το νέο σύστημα γεωγραφικής αναφοράς.
      - Ολοκληρώνει την κατάρτιση του Ελαιοκομικού και του Αμπελουργlκού Μητρώου, με την συλλογή, επεξεργασία και ψηφιοποίηση 808 χιλιάδων δηλώσεων Ελαιοπαραγωγών και 203 χιλιάδων δηλώσεων Αμπελουργών, δηλαδή άνω των 140 εκατ. δένδρων, τους αμέσως επόμενους μήνες και σε κάθε περίπτωση πριν τη συμβατική καταληκτική προθεσμία του προσεχούς Νοεμβρίου.
      Στο Υπουργείο Γεωργίας υλοποιούμε επίσης, σειρά έργων στο πλαίσιο του Προγράμματος «Κοινωνία της Πληροφορίας», όπου, μεταξύ άλλων, περιλαμβάνεται η οργάνωση των ψηφιακών γεωγραφικών πληροφοριών του αγροτικού τομέα και η διάχυση τους στο Διαδίκτυο με web εφαρμογές, η ενίσχυση της πρόσβασης των αγροτών στις νέες τεχνολογίες και η δημιουργία ηλεκτρονικής πύλης πληροφόρησης.
      Το μοντέλο της Γεωργίας Ακριβείας είναι μια μέθοδος διαχείρισης της παραγωγικής διαδικασίας η οποία βασίζεται σε εξελιγμένα συστήματα τηλεπισκόπησης "remote sensing systems". Η συγκεκριμένη μέθοδος έχει αρκετά υψηλό κόστος εφαρμογής, αναφέρεται αυστηρά. σε επίπεδο εκμετάλλευσης και η αποτελεσματικότητά της εξαρτάται σημαντικά από τις ιδιαίτερες τοπικές εδαφοκλιματικές συνθήκες. Για αυτούς τους λόγους, εναπόκειται στον παραγωγό-επιχειρηματία να αποφασίσει εάν είναι η πλέον .ενδεδειγμένη μέθοδος διαχείρισης παραγωγής (τόσο από πλευράς κόστους-οφέλους όσο και τεχνικών δυνατοτήτων). Ως εκ τούτου δεν τίθεται θέμα επίσημης «υιοθέτησης» του ανωτέρω συστήματος για το σύνολο της ελληνικής γεωργίας.
      Το ΕΘΙΑΓΕ δραστηριοποιείται ήδη στον τομέα της ανάπτυξης και εφαρμογής-της Γεωργίας Ακριβείας
      - Το Ινστιτούτο Χαρτογράφησης και Ταξινόμησης Εδαφών Λάρισας συμμετείχε στη διεξαγωγή έρευνας που ανέλαβε το Κέντρο Γ ΑΙΑ του Μουσείου Φυσικής Ιστορίας με θέμα: «Applications of remote sensing for the optimization of sustainable management in agriculture systems of Mediterranean-climate regions». Στο πλαίσιο του προγράμματος αυτού μελετήθηκε η εφαρμογή συστημάτων Γεωργίας Ακριβείας στο βαμβάκι και στο αμπέλι με ικανοποιητικά αποτελέσματα.
      - Με συμμετοχή του ίδιου Ινστιτούτου υποβλήθηκε πρόταση, στα πλαίσια του Προγράμματος Αρχιμήδης, στο Υπ. Παιδείας με θέμα: «Διαχείριση θρεπτικών στοιχείων στις γεωργικές καλλιέργειες με τη χρησιμοποίηση νέας τεχνολογίας βασιζόμενης στην ηλεκτρομαγνητική επαγωγή (ΕΜ)».
      Το Υπουργείο Γεωργίας συγκαταλέγεται ανάμεσα στα Υπουργεία με τον υψηλότερο βαθμό ενσωμάτωσης των νέων τεχνολογιών. Προς αυτήν την κατεύθυνση σκοπεύουμε να συνεχίσουμε να κινούμεθα, διευρύνοντας και ενισχύοντας τη χρήση των εφαρμογών τους.
      Ο Υφυπουργός
      Φ. ΧΑΤΖΗΜΙΧΑΛΗΣ»
      8. Στις με αριθμό 1147/23-7-03, 1287/25-7-03, 1542/31-7-03 και 491/24-7-03 ερωτήσεις των Βουλευτών κυρίων Αναστασίου Νεράτζη, Πέτρου Μαντούβαλου Παναγιώτη Μελά και Νικήτα Κακλαμάνη δόθηκε με το υπ΄ αριθμ. 73429 (74169, 76001, 73410) έγγραφα από τον Υφυπουργό Υγείας και Πρόνοιας  η ακόλουθη απάντηση:
      «Απαντώντας στις με αρ. 1147/23-7-03, 1287/25-7-03, 1542/31-7-03 ερώτησεις και 491/24-7-03 αναφορά που κατατέθηκαν στη Βουλή από τους Βουλευτές κυρίους Αναστάσιο Νεράντζη, Πέτρο Mαντoύβαλo, Παναγιώτη Μελά και Νικήτα Κακλαμάνη σχετικά με τη μείωση θέσεων ειδικευομένων γιατρών ειδικότητας Μαιευτικής Γυναικολογίας στο ΓΝ Πειραιά «ΤΖΑΝΕΙΟ», σας διαβιβάζoυμε το υπ΄ αριθ.7480/3907/1-8-03 έγγραφο του Γ΄ Πε.Σ.Υ.Π. Αττικής με το οποίο δίδονται στοιχεία αναφορικά με τα ερωτήματα που τίθενται.
      Ο Υφυπουργός
      Ε. ΝΑΣΙΩΚΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 1256/24-7-03 ερώτηση του Βουλευτή κ. Σπύρου Σπύρου δόθηκε με το υπ΄ αριθμ. ΓΠ 74168/7-8-03 έγγραφο από τον Υφυπουργό Υγείας και Πρόνοιας  η ακόλουθη απάντηση:
      «Απαντώντας στη με αριθμ. 1256/24.7.03 ερώτηση που κατατέθηκε στη Βουλή από τον Βουλευτή κ Σ. Σπύρου, σχετικά με την λειτουργία του Ν.Γ. Νοσοκομείου Κέρκυρας, σας πληροφορούμε τα εξής:
      1. Η Κοινή Υπουργική Απόφαση για την τροποποίηση - συμπλήρωση του Οργανισμού, καθώς και τη σύσταση θέσεων κλάδου γιατρών Ε.Σ.Υ. στο εν λόγω Νοσοκομείο, έχει σταλεί για συνυπογραφή στο ΥΠΕΣΔΔΑ.
      Συγκεκριμένα, ανάφέρουμε ότι αυξάνονται οι οργανικές θέσεις ως κατωτέρω:
      . 25 θέσεις ΔΕ Νοσηλευτικής
      . 5 θέσεις ΥΕ Βοηθών Υγειονομ. Προσωπικού
      . 12 θέσεις Διοικητικής Υπηρεσίας διαφόρων κλάδων και
      . 4 θέσεις ΕΒ ειδικοτήτων
      (1 Ακτινοδιαγνωστικής, 1 Αιματολογίας, 1 Αναισθησιολογίας και 1 Καρδιολογίας).
      2. Προσωπικό.
      . Για την απόκτηση εργασιακής εμπειρίας ανέργων, προκηρύχθηκαν από τον ΟΑΕΔ (39) θέσεις διαφόρων κλάδων και ειδικοτήτων, διάρκειας (18) μηνών.
      . Με έγγραφό μας, έχουμε ζητήσει από το ΑΣΕΠ την προκήρυξη (13) θέσεων διαφόρων κλάδων και ειδικοτήτων.
      . Για την κάλυψη των λειτουργικών δαπανών έχουμε εγκρίνει την πρόσληψη προσωπικού με σύμβαση εργασίας ΙΔΟΧ, ως εξής:
      12 άτομα διάρκειας 12 μηνών 
      7 άτομα διάρκειας 4 μηνών
      31 άτομα διάρκειας 8 μηνών
      . Για το Νοσοκομείο Κέρκυρας, το έτος 2002-2003, δόθηκαν οι παρακάτω ιατρικές θέσεις:
      . Μία θέση Δ/ντή Ψυχ/κής
      . Μία θέση Επιμ. Β΄ Ψυχ/κής
      . Μία θέση Επιμ. Β΄ Παθ/γίας
      . Μία θέση Επιμ. Β΄ Καρδ/γίας
      . Μία θέση Επιμ. Α΄ Νευροχειρουργικής 
      . Μία θέση Επιμ. Β΄ Αναισθησιολογίας 
      . Μία θέση Επιμ. Β΄ Νεφρολογίας
      Ο Υφυπουργός
      Ε. ΝΑΣΙΩΚΑΣ»
      10. Στην με αριθμό 1220/24-7-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. 1071148/180/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 1220/24-7-03 ερώτησης που κατέθεσε ο Βουλευτής κ. Σπήλιος Σπηλιωτόπoυλoς, σχετικά με το ανωτέρω θέμα σας γνωρίζουμε ότι αρμόδιο να απαντήσει είναι το συνερωτώμενο Υπουργείο Εμπορικής Ναυτιλίας.
      Ο Υφυπουργός
      Ν. ΦΑΡΜΑΚΗΣ»
      11. Στην με αριθμό 1268/24-7-03 ερώτηση των Βουλευτών κυρίων Ευάγγελου Μπασιάκου κ. Θ. Μπούρα δόθηκε με το υπ’ αριθμ. 169/5-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Θ. Μπούρας, Ε. Μπασιάκος, σας πληροφορούμε τα εξής:
      Το Υπουργείο Γεωργίας προτίθεται να καταθέσει στην Βουλή νομοσχέδιο για δασικά θέματα, το οποίο θα κατατεθεί στη Βουλή για ψήφιση.
      Ο Υφυπουργός
      Φ. ΧΑΤΖΗΜΙΧΑΛΗΣ»
      12. Στην με αριθμό 1306/25-7-03 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 53334/7-8-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων ο Βουλευτής κ. Δημ. Πιπεργιάς όσον αφορά θέματα της αρμοδιότητας μας, σας γνωρίζουμε τα ακόλουθα:
      Το Υπουργείο Οικονομίας και Οικονομικών μέσω του υφιστάμενου θεσμικού πλαισίου κάθε φορά που έρχεται αντιμέτωπο με ζημιές από θεομηνίες εφαρμόζει τα ανάλογα με την περίπτωση μέτρα. Απαραίτητη προϋπόθεση για την λήψη μέτρων είναι η οριοθέτηση της περιοχής με έκδοση σχετικής ΚΥΑ από τους Υπουργούς ΠΕΧΩΔΕ, Οικονομίας και Οικονομικών και Εσωτερικών, Δημοσίας Διοίκησης και Αποκέντρωσης κατόπιν πρωτοβουλίας του ΥΠΕΧΩΔΕ. Στην συγκεκριμένη περίπτωση οι περιοχές στις οποίες αναφέρεστε δεν έχουν ακόμη οριοθετηθεί.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      13. Στην με αριθμό 1431/29-7-03 ερώτηση του Βουλευτή κ. Θεόφιλου Λεονταρίδη  δόθηκε με το υπ’ αριθμ. 14054/7-8-03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση, που κατέθεσε στη Βουλή ο Βουλευτής κ. Θεόφιλος Λεονταρίδης, σας διαβιβάζουμε την με αριθ. Πρωτ. 117704/5-8-2003 επιστολή του Δ/ντος Συμβούλου της ΔΕΠ Α.Ε. η οποία καλύπτει πλήρως το θέμα.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      14. Στην με αριθμό 294/2-7-03 ερώτηση του Βουλευτή κ. Λεωνίδα Λυμπερακίδη δόθηκε με το υπ’ αριθμ. Φ 900α/3628/6656/9-7-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 294/02-07-2003 ερώτησης, που κατέθεσε ο Βουλευτής κ. Λεωνίδας Λυμπερακίδης, με θέμα τη λειτουργία του εργοστασίου κατασκευής στρατιωτικού ιματισμού του Δήμου Τριγώνου στο νομό Έβρο, σας γνωρίζουμε τα εξής:
      Στην επιχείρηση «ΕΝΔΥΜΑΤΑ ΤΡΙΓΩΝΟΥ ΑΕΒΕ» κύριος μέτοχος είναι ο Δήμος Τριγώνου και μετέχει και η «Ηλεκτρομηχανική Κύμης Ε.Π.Ε.».
      Πρόσφατα, προκειμένου να ξεκινήσει η παραγωγική λειτουργία της ανωτέρω επιχείρησης, ο κ. ΥΕΘΑ κατά τη διάρκεια επίσκεψής του στο Ν. Έβρου, ανακοίνωσε την ανάθεση σύμβασης από πλευράς ΥΠΕΘΑ για την κατασκευή 120.000 στολών. Με τη παραγγελία αυτή, προβλέπεται η σταδιακή απασχόληση 120 εργαζομένων για τα επόμενα τρία (3) χρόνια.
      Η παραγγελία αυτή θα δώσει τη δυνατότητα στην εταιρεία να προσλάβει προσωπικό, να το εκπαιδεύσει, να δοκιμάσει τις δυνάμεις της στη τήρηση των προδιαγραφών, του χρονοδιαγράμματος, καθώς και των λοιπών απαιτήσεων των Ενόπλων Δυνάμεων και να διεκδικήσει μελλοντικά και άλλες παραγγελίες.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      15. Στην με αριθμό 3825/30-9-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. ΤΚΕ/Φ2/20311 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της 3825/30-9-03 ερώτησης που κατέθεσε στη Βουλή ο Βουλευτής κ. Νικόλαος Νικολόπουλος, σας γνωρίζουμε ότι:
      Τα Κ.Ε.Π. χρηματοδοτούνται από το επιχειρησιακό πρόγραμμα «Κοινωνία της Πληροφορίας», τους Κ.Α.Π. και τον ειδικό Αναπτυξιακό Πόρο.
      Σημειώνεται ότι στο συνολικό κόστος λειτουργίας των ΚΕΠ, μόνο το 5% αντιστοιχεί στις λειτουργικές δαπάνες, ενώ το 95% αντιστοιχεί στην δημιουργία υποδομών (διαμόρφωση χώρων, προμήθεια ηλεκτρονικού εξοπλισμού και επίπλων κλπ) και μισθοδοσίας, προφανώς δεν τίθεται θέμα κάλυψης εκ νέου της δαπάνης που αφορά υποδομές. Επίσης, το κόστος των ενοικίων χρηματοδοτήθηκε μέσω των ΚΑΠ και του Ειδικού Αναπτυξιακού Πόρου.
      Επομένως προκειμένου να υλοποιηθεί και αναπτυχθεί το σημαντικό αυτό έργο, το ΥΠΕΣΔΔΑ κάλυψε από τις ανωτέρω πηγές χρηματοδότησης το μεγαλύτερο μέρος του κόστους των ΚΕΠ και προφανώς σε συνεργασία με τους στα θα στηρίξει τη λειτουργία τους και στο μέλλον.
      Όσον αφορά τις λειτουργικές δαπάνες που αφορούν ταχυδρομικά έξοδα, ΔΕΗ, τηλεφωνικά έξοδα, γραφική ύλη κλπ, μέχρι σήμερα καλύπτονται από τους φορείς στους οποίους λειτουργούν τα Κ.Ε.Π. Το όλο θέμα της εξεύρεσης πόρων για την κάλυψη και αυτών των δαπανών, αποτελεί αντικείμενο μελέτης από το Υπουργείο.
      Η περίπτωση επιβολής ειδικού τέλους για την παροχή ορισμένων ειδικών σύνθετων διαδικασιών από τα Κέντρα Εξυπηρέτησης Πολιτών, εξετάζεται σε αρχικό στάδιο από το ΥΠ.ΕΣ.Δ.Δ.Α. χωρίς να έχει ληφθεί ακόμη καμία απόφαση και για το λόγο αυτό δεν είναι δυνατό να προσδιοριστούν παράμετροι που αφορούν το ύψος αυτού.
      Ο Υφυπουργός
      ΝΙΚΟΣ ΜΠΙΣΤΗΣ»
      16. Στην με αριθμό 2307/29-8-03 ερώτηση των Βουλευτών κυρίων Τάκη Τσιόγκα και Νίκου Γκατζή δόθηκε με το υπ’ αριθμ. 62452/16-10-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσαν στη Βουλή των Ελλήνων οι Βουλευτές κύριοι Τ. Τσίογκας, Ν. Γκατζής και όσον αφορά θέματα της αρμοδιότητας μας, σας γνωρίζουμε τα ακόλουθα:
      Σε περιπτώσεις εκτάκτων καιρικών φαινομένων, εξ αιτίας των οποίων ζημιώνονται τόσο γεωργοκτηνοτρόφοι πελάτες της ΑΤΕ, όσο και επιχειρήσεις μεταξύ των οποίων και Συνεταιριστικές που δραστηριοποιούνται στον πρωτογενή τομέα, προβλέπονται πιστωτικές διευκολύνσεις (μετατόπιση λήξης δανείων χωρίς επιβάρυνση με τόκους ποινής, επαναχορηγήσεις δανείων και ρυθμίσεις οφειλών, όπου κριθούν απαραίτητες) στα πλαίσια της 1620/89 Πράξης του Διοικητή της Τράπεζας Ελλάδος, αλλά και του νέου προϊόντος της ΑΤΕ (Ενιαίο Μακροπρόθεσμο Ανοικτό Δάνειο Αγροτών).Οι γενικές προϋποθέσεις και οι όροι της ευνοϊκής αντιμετώπισης των προαναφερθεισών περιπτώσεων, καθορίζονται από τις ισχύουσες Οδηγίες της Αγροτικής Τράπεζας και είναι ενιαίοι, χωρίς να διαφοροποιούνται κατά περιοχές, γεωγραφικό διαμέρισμα ή παραγωγική δραστηριότητα. Στο πλαίσιο αυτό, οι ενδιαφερόμενοι πληγέντες πελάτες της ΑΤΕ θα πρέπει να απευθύνονται στο τραπεζικό κατάστημα της περιοχής τους, για περισσότερες πληροφορίες και υποβολή αιτήσεων μετά των απαραίτητων δικαιολογητικών.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      17. Στην με αριθμό 235/1.7.2003 ερώτηση του Βουλευτή κ. Ευαγγέλου Μπασιάκου δόθηκε με το υπ’ αριθμ. Γ.Π. 64806/25.7.03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 235/1-7-2003 ερώτηση που κατατέθηκε στη Βουλή από τον Βουλευτή κ. Ε. Μπασιάκο σχετικά με τη λειτουργία του Παιδικού Σταθμού Αλιάρτου Βοιωτίας σας γνωρίζουμε τα παρακάτω:
      Σύμφωνα με τις διατάξεις του άρθρου 12 του Νόμου 2880/2001 (ΦΕΚ 9/Α/30-1-2001) οι πρώην Κρατικοί και Βρεφονηπιακοί Σταθμοί υπάγονται πλέον στην εποπτεία των Δήμων και Κοινοτήτων, στη διοικητική περιφέρεια των οποίων λειτουργούν.
      Οι ανωτέρω Παιδικοί και Βρεφονηπιακοί Σταθμοί λειτουργούν ως Δημοτικά και Κοινοτικά ΝΠΔΔ του άρθρου 203 του ΠΔ/τος 410/1995 και διέπονται από τις εκάστοτε ισχύουσες διατάξεις για τα Νομικά Πρόσωπα.
      Κατά συνέπεια από την έναρξη ισχύος των διατάξεων του παραπάνω Νόμου το Υπουργείο Υγείας και Πρόνοιας είναι αναρμόδιο για τα θέματα αυτά.
      Ο Υπουργός
      Κ. ΣΤΕΦΑΝΗΣ»
      18. Στην με αριθμό 253/2.7.03 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 65805/ΙΗ/257.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμ 253/2.7.03 την οποία κατέθεσε ο Βουλευτής κ. Γ. Παπαγεωργίου και η οποία αναφέρεται στο Δημοτικό σχολείο στις Κονίστρες Ν. Ευβοίας τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕΠ. (Γ΄ Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Εύβοιας στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα - μελέτες - κατασκευές	350.000.000 δρχ.
      Για επισκευές	150.000.000 δρχ.
      2001
      Για οικόπεδα - μελέτες και κατασκευές	380.000.000 δρχ.
      2002
      Για οικόπεδα -μελέτες και κατασκευές	381.511,37 ΕΥΡΩ
      Για φέτος η Νομαρχιακή Αυτοδιοίκηση Εύβοιας έχει ήδη επιχορηγηθεί με το ποσό των 570.00000 Ευρώ,
      Αντίστοιχα σε ετήσιες επιχορηγήσεις προς τους ΟΤΑ. για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Ο Υφυπουργός
      Ν. ΓΚΕΣΟΥΛΗΣ»
      19. Στις με αριθμούς 210,211,218,219,223/1.7.03 και 221/18/1.7.03 ερώτηση / ΑΚΕ του Βουλευτή κ. Μάριο Σαλμά δόθηκε με το υπ’ αριθμ. Γ.Π. 64839/24.7.03 έγγραφο από τον Υπουργό Υγείας και Πρόνοιας η ακόλουθη απάντηση:
      «Απαντώντας στις με αριθμ . 210/1-7-03 ,211/1-7-03,  218/1-7-03 219/1-7-03, 223/1-703 ερωτήσεις και 221/18/1-7-03 ερώτηση και ΑΚΕ  που κατατέθηκαν στη Βουλή από τον Βουλευτή κ. Μ. Σαλμά, σχετικά με θέματα υδροδότησης, αποχέτευσης και προστασίας του οικοσυστήματος Δήμων του Ν. Αιτωλοακαρνανίας, και για θέματα αρμοδιότητάς μας, σας πληροφορούμε τα εξής:
      Στο Δ.Δ. Κουβαρά Φυτειών η Δ/νση Υγείας Αιτ/νιας πραγματοποίησε δειγματοληψία νερού , την 1-4-03 , από το δίκτυο ύδρευσης και τα αποτελέσματα ήταν κατάλληλα για πόση . Κατάλληλα ήταν τα αποτελέσματα και στο δίκτυο ύδρευσης Τρικόρφου Χάλκειας , όπου πραγματοποιήθηκε δειγματοληψία στις 21-1-03. Επιβάλλεται όμως η αντικατάσταση του δικτύου ύδρευσης.
      Όσον αφορά το δίκτυο αποχέτευσης του Δ.Δ. Βόνιτσας του Δ. Ανακτορίου , θα πρέπει να ολοκληρωθεί για να λειτουργήσει πλήρως ο βιολογικός καθαρισμός που υπάρχει στην πόλη της Βόνιτσας.
      Όπως μας πληροφόρησε η Δ/νση Υγείας Αιτωλ/νιας (με το αριθ. Α.Π. 1151/22- 7-03 έγγραφο) μετά από συνεχείς δειγματοληψίες θαλάσσιων υδάτων της λιμνοθάλασσας Αιτωλικού σε τέσσερα σημεία της (Άγαλμα, Ρεμπάτια , Αστροβίτσα, Στάμνα) τα δείγματα κρίνονται κατάλληλα για κολύμβηση από μικροβιολογικής κατάστασης. Η αναδυόμενη ποσότητα υδροθείου είναι περιστασιακή και όχι μόνιμη . Ο Δήμος Αιτωλικού βρίσκεται σε στάδιο βελτίωσης του βιολογικού του καθαρισμού.
      Ο Υπουργός
      Κ. ΣΤΕΦΑΝΗΣ»
      20. Στην με αριθμό 215/1.7.03 ερώτηση του Βουλευτή κ. Μ. Σαλμά δόθηκε με το υπ’ αριθμ. 65801/ΙΗ/257.03 έγγραφο από τον Υφυπουργό Εθνικής Παιδειάς και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 215/1 -7-03, που κατέθεσε ο Βουλευτής κ. Μάριος Σαλμάς σχετικά με το κτίριο του Δημοτικού Σχολείου  Χρυσοβεργίου Δήμου Αιτωλικού, σας γνωρίζουμε τα ακόλουθα:
      1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕΠ. (Γ΄Κ.Π.Σ.).
      Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
      Η Νομαρχιακή Αυτοδιοίκηση Αιτωλοακαρνανίας στην τριετία 2000-2002 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
      2000
      Για οικόπεδα - μελέτες - κατασκευές	430.000.000 δρχ.
      Για επισκευές	150.000.000 δρχ.
      2001
      Για οικόπεδα - μελέτες και κατασκευές	200.000.000 δρχ.
      2002
      Για οικόπεδα-μελέτες και κατασκευές 733.675,72 ΕΥΡΩ
      Για φέτος η Νομαρχιακή Αυτοδιοίκηση Αιτωλοακαρνανίας έχει ήδη επιχορηγηθεί με το ποσό των 800. 000,00 Ευρώ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      2. Ειδικότερα για το κτίριο του Δημοτικού Σχολείου Χρυσοβεργίου Δήμου Αιτωλικού, σας γνωρίζουμε ότι όπως μας πληροφόρησε η Δ/νση Προγρ/μου της Νομ/κής Αυτ/σης Αιτωλ/νίας με σχετικό έγγραφο της η επιτροπή καταλληλότητας έχει αρχίσει πρόσφατα τους ελέγχους των σχολικών κτιρίων, θα προβεί και στον έλεγχο του παραπάνω σχολείου και ανάλογα το πόρισμα της επιτροπής θα γίνουν οι παραπέρα ενέργειες.
      Ο Υφυπουργός
      Ν. ΓΚΕΣΟΥΛΗΣ»
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Οικονομίας και Οικονομικών. 
      Μόνη συζήτηση επί της αρχής, των άρθρων και του συνόλου του σχεδίου νόμου: «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εργασίας και Κοινωνικών Ασφαλίσεων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μέτρα για την αντιμετώπιση της ανεργίας και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Υδατικών Πόρων της Λαϊκής Δημοκρατίας της Κίνας για τη συνεργασία σε θέματα υδατικών πόρων».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Ανάπτυξης: «Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Υδατικών Πόρων της Λαϊκής Δημοκρατίας της Κίνας για τη συνεργασία σε θέματα υδατικών πόρων» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο τεύχος Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Υπουργείου Γεωργίας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Μνημονίου Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Λαϊκής Δημοκρατίας της Κίνας για συνεργασία στον αγροτικό τομέα».
      Ερωτάται το Σώμα: Γίνεται δεκτό το νομοσχέδιο; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Γεωργίας: «Κύρωση του Μνημονίου Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Λαϊκής Δημοκρατίας της Κίνας για συνεργασία στον αγροτικό τομέα» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, επανερχόμαστε στο νομοσχέδιο του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις».
      Για το νομοσχέδιο αυτό, κύριοι συνάδελφοι, στη Διάσκεψη των Προέδρων αποφασίσαμε, επειδή η συζήτηση του νομοσχεδίου αρχίζει σήμερα Τετάρτη, να τελειώσει αύριο και γι’ αυτό θα χρειασθεί να γίνει μία εμβόλιμη συνεδρίαση το απόγευμα. Το αναφέρω για να μην αγωνιούν και οι εκ Δράμας συνάδελφοι.
      Κατά συνέπεια προτείνω να γίνει εμβόλιμη συνεδρίαση το απόγευμα.
      Το Σώμα εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Συνεπώς το Σώμα ενέκρινε την απογευματινή εμβόλιμη συνεδρίαση.
      Κύριοι συνάδελφοι, ο κ. Γεώργιος Αλογοσκούφης ορίζεται ως Κοινοβουλευτικός Εκπρόσωπος της Νέας Δημοκρατίας, ο κ. Άγγελος Τζέκης ορίζεται ως Κοινοβουλευτικός Εκπρόσωπος του Κομμουνιστικού Κόμματος Ελλάδος και ο κ. Παναγιώτης Λαφαζάνης ορίζεται ως Κοινοβουλευτικός Εκπρόσωπος του Συνασπισμού των Κινημάτων της Αριστεράς και της Οικολογίας.
      Ο κ. Ηλίας Βλαχόπουλος, εισηγητής της Πλειοψηφίας, έχει το λόγο.
      ΗΛΙΑΣ ΒΛΑΧΟΠΟΥΛΟΣ: Κυρίες και κύριοι συνάδελφοι, λίγες μέρες πριν αφήσαμε πίσω μας το 2003, μία χρονιά ενδιαφέρουσα από άποψη πολιτικών γεγονότων στη διεθνή και εσωτερική σκηνή, μία χρονιά με διαρκείς διακυμάνσεις του πολιτικού θερμομέτρου. Ωστόσο όμως ήταν μία χρονιά έργων και προόδου για τη χώρα μας και το λαό μας, μία χρονιά κατά την οποία η πατρίδα μας ανέβηκε αρκετά σκαλοπάτια στους δείκτες της διεθνούς αναγνώρισης και αποδοχής. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Σήμερα έχω την τύχη και την ευκαιρία να εισηγούμαι προς την Εθνική Αντιπροσωπεία το πρώτο σχέδιο νόμου για το 2004. Με την έννοια αυτή μού δίνεται η δυνατότητα από το Βήμα της Βουλής σε όλες τις Ελληνίδες και σε όλους τους Έλληνες, ιδιαίτερα στις νέες και τους νέους της πατρίδας μας και βεβαίως στα αδέλφια μας της ξενιτιάς, που κοσμούν τον παγκόσμιο γαλαξία της ελληνικής ομογένειας, να ευχηθώ «χρόνια πολλά και καλά» το 2004 χωρίς πολέμους, με ειρήνη, υγεία, χαρά και πρόοδο για τον απανταχού Ελληνισμό.
      Κύριε Πρόεδρε, κυρία και κύριοι συνάδελφοι, βρισκόμαστε σήμερα στη Βουλή εμείς οι αντιπρόσωποι του ΄Εθνους μετά το εορταστικό δωδεκαήμερο των Χριστουγέννων, της Πρωτοχρονιάς και των Φώτων, ένα δωδεκαήμερο που μόνο από τη θέση του μέσα στο χρόνο προκαλεί απολογισμούς, ενώ ταυτόχρονα γεννά και προσδοκίες σε όλους μας και στον καθένα χωριστά. Ένα δωδεκαήμερο που όλοι περιμένουμε να πάρουμε, αλλά και να δώσουμε κάποιο δώρο. Θα μπορούσαμε, λοιπόν, να πούμε ότι ο νέος νόμος, που είναι και φορολογικός νόμος και που σε λίγο θα ψηφίσουμε είναι το πρώτο δώρο της Κυβέρνησης του ΠΑΣΟΚ και του Πρωθυπουργού Κώστα Σημίτη για τη νέα χρονιά προς όλους τους Έλληνες φορολογούμενους και επιχειρηματίες και όχι μόνο προς αυτούς. Και είναι δώρο, γιατί μόνο θετικές ρυθμίσεις για όλους μας περιέχει. Και θα ακολουθήσουν και άλλοι τέτοιοι νόμοι και γενικότερα επιτυχίες από πλευράς της Κυβέρνησης μέσα στο 2004 και από τη νέα κυβέρνηση του ΠΑΣΟΚ που θα προκύψει από τις εκλογές οι οποίες μετά τις χθεσινές και σημερινές πολιτικές εξελίξεις επισπεύδονται σημαντικά. 
      Ο Γιώργος Παπανδρέου ανταποκρινόμενος στις ανάγκες των καιρών αναλαμβάνει να οδηγήσει το ΠΑΣΟΚ και τη χώρα στη νέα εποχή, την εποχή των προσδοκιών της νέας γενιάς, της ανανέωσης του πολιτικού πολιτισμού και των πολλών αλλαγών στην κοινωνία και την πολιτική, όπως προκύπτει από τη χθεσινή λιτή αλλά μεστή περιεχομένου πρώτη πολιτική δήλωση του Γιώργου Παπανδρέου για το 2004. Η συμβολή του Κώστα Σημίτη σε αυτήν τη θετική εξέλιξη για το ΠΑΣΟΚ και τη χώρα ήταν καθοριστική.
      Όμως, αγαπητοί συνάδελφοι, επανερχόμενος στο συζητούμενο σχέδιο νόμου τονίζω ότι δεν μπορεί να αγνοήσει κανείς ότι η φορολογική πολιτική της δεκαετίας που πέρασε είχε ταυτόχρονα πολλούς και μεγάλους στόχους που δεν φαίνονταν απαραίτητα ότι ήταν και συμβατοί μεταξύ τους.
      Το φορολογικό σύστημα έπρεπε να εκσυγχρονιστεί στις δομές, τη νοοτροπία, τη λειτουργία και τα μέσα που θα χρησιμοποιούσε. Εδώ μπορούμε να πούμε ότι η δημιουργία και η λειτουργία του ΣΔΟΕ, καθώς και η εφαρμογή του TAXIS, ήταν οι μεγάλες εκσυγχρονιστικές παρεμβάσεις της δεκαετίας του 1990.
      Ταυτόχρονα, έπρεπε το φορολογικό μας σύστημα να στηρίξει τους μεγάλους εθνικούς στόχους της ένταξης στην ΟΝΕ και στη ζώνη του ευρώ. Πράγματι η φορολογική πολιτική που εφαρμόστηκε συνέβαλε καθοριστικά και αποφασιστικά στη σύγκλιση των οικονομικών δεικτών της οικονομίας μας που ήταν απαραίτητες προϋποθέσεις για την ένταξη. 
      Έπρεπε ακόμα να στηρίξει με τους πόρους που εξασφάλιζε την κατασκευή των ολυμπιακών έργων, γιατί –όπως γνωρίζουμε όλοι- το 1,5 τρισεκατομμύριο δραχμές που θα στοιχίσουν οι Ολυμπιακοί Αγώνες μαζί με το Πρόγραμμα «Ελλάδα 2004» που εξελίσσεται στην ελληνική περιφέρεια, είναι από τα χρήματα του προγράμματος Δημοσίων Επενδύσεων.
      ΒΑΣΙΛΗΣ ΚΕΔΙΚΟΓΛΟΥ: Πόσο είπατε, κύριε συνάδελφε;
      ΗΛΙΑΣ ΒΛΑΧΟΠΟΥΛΟΣ: Μίλησα για 1,5 τρισεκατομμύριο, κύριε συνάδελφε, μαζί με το πρόγραμμα «Ελλάδα 2004» που είναι 500 δισεκατομμύρια για την ελληνική περιφέρεια. 
      Η εξασφάλιση των φορολογικών εσόδων στα πλαίσια αυτής της προσπάθειας ήταν καθοριστική για το θετικό τελικό αποτέλεσμα. Έπρεπε ταυτόχρονα το φορολογικό μας σύστημα να μετεξελίσσεται σ΄ ένα δίκαιο, αξιόπιστο, κοινωνικά αποδεκτό φορολογικό σύστημα, διότι πέρα από την ονομαστική σύγκλιση των οικονομικών δεικτών, θα έπρεπε να οδηγούμεθα και σε πραγματική σύγκλιση των πραγματικών εισοδημάτων των εργαζομένων, των αγροτών, των συνταξιούχων με τα αντίστοιχα των Ευρωπαίων πολιτών. Γενικότερα, θα έπρεπε να οδηγεί στη μείωση της απόστασης, που μας χωρίζει από τις άλλες ευρωπαϊκές χώρες σε επίπεδο οικονομικό και κοινωνικό.
      Τα φορολογικά έσοδα είναι αυτά που χρηματοδοτούν ευαίσθητους τομείς και δράσεις της κοινωνίας μας. Με την ψήφιση, λοιπόν, αυτού του σχεδίου νόμου, που σήμερα συζητούμε και έχει τίτλο «Μέτρα αναπτυξιακής και κοινωνικής πολιτικής και αντικειμενικοποίηση του φορολογικού ελέγχου», ολοκληρώνεται η φορολογική μεταρρύθμιση, η οποία πέρα των άλλων καλείται να υπηρετήσει και τους στόχους της Χάρτας Σύγκλισης, η οποία αποτελεί και την προγραμματική δέσμευση της Κυβέρνησης του ΠΑΣΟΚ για την τετραετία 2004-2008.
      Μαζί, λοιπόν, με τις άλλες πολιτικές της Κυβέρνησης, η φορολογική πολιτική θα έχει καθοριστικό ρόλο στην επιτυχία των στόχων της Χάρτας Σύγκλισης, μεταξύ των οποίων είναι η σύγκλιση μισθών και του κατά κεφαλήν εισοδήματος με τους μέσους όρους της Ευρωπαϊκής Ένωσης, η διατήρηση του ρυθμού ανάπτυξης σε υψηλά επίπεδα, η μείωση του δημόσιου χρέους, η μείωση της ανεργίας στο 6%, κλπ. Υπάρχουν και άλλοι ενδιάμεσοι και τελικοί στόχοι.
      Ταυτόχρονα το σχέδιο νόμου περιλαμβάνει ρυθμίσεις, με τις οποίες υλοποιούνται τα μέτρα κοινωνικής πολιτικής που εξαγγέλθηκαν από τον Πρωθυπουργό τον περασμένο Σεπτέμβριο. 
      Κλείνοντας αυτήν την πρώτη εισαγωγική μου αναφορά, θα έλεγα ότι τα φορολογικά μέτρα που υιοθετήθηκαν με προηγούμενες ρυθμίσεις και νόμους και του 2002 και του 2003, μαζί με τις ρυθμίσεις που προβλέπονται στο συζητούμενο σχέδιο νόμου, ολοκληρώνουν τη φορολογική μεταρρύθμιση και διαμορφώνουν εκείνο το φορολογικό πλαίσιο, μέσα στο οποίο καλούνται να κινηθούν φυσικά πρόσωπα, επιχειρήσεις, φορείς αυτοδιοίκησης, Υπουργεία, αλλά και οι ίδιες οι πολιτικές τους.
      Ποιες είναι όμως οι φορολογικές ρυθμίσεις που φιλοδοξούν να διαμορφώσουν αυτό το θετικό πλαίσιο φορολογικής συμπεριφοράς πολιτείας και φορολογουμένων; Πάντως, αυτές οι φορολογικές ρυθμίσεις δεν θα μπορούσε για μία σοσιαλιστική κυβέρνηση να ήταν άλλες παρά αυτές που θα χαρακτήριζαν το φορολογικό μας σύστημα ως δίκαιο για τους πολίτες της, ως σταθερό και αξιόπιστο για πολίτες και επιχειρήσεις, ως αναπτυξιακό που θα στηρίξει την ανάπτυξη, την απασχόληση, το ξαναζωντάνεμα της ελληνικής υπαίθρου, ένα φορολογικό σύστημα με κοινωνική ευαισθησία για τους ανήμπορους και τους πολύτεκνους, ως αποτελεσματικό που θα εξασφαλίζει τους πόρους που θα χρηματοδοτούν τους ευαίσθητους τομείς της κοινωνίας μας.
      Πίστη μου είναι ότι το συζητούμενο σχέδιο νόμου κατορθώνει πράγματι να διασφαλίσει αυτά τα χαρακτηριστικά και τις αναγκαιότητες του φορολογικού συστήματος. Λέμε, λοιπόν, ότι είναι δίκαιο, διότι με τα μέτρα κοινωνικής πολιτικής αναδιανέμει υπέρ των ανέργων, της οικογένειας, των αγροτών και των μικροεπαγγελματιών ένα ποσό 3 δισεκατομμυρίων ευρώ, περίπου 1 τρισεκατομμυρίου δραχμών, αφού προβλέπει φορολογικές ελαφρύνσεις για τα μικρά εισοδήματα μισθωτών, συνταξιούχων και επαγγελματιών, προβλέπει την αναδιανομή που προανέφερα, την αντικειμενικοποίηση των ελέγχων των επιχειρήσεων και τον περιορισμό της φοροδιαφυγής. Προβλέπει ότι η μεγάλη πλειοψηφία του ελληνικού λαού με χαμηλά και μεσαία εισοδήματα δεν πληρώνει καθόλου φόρο εισοδήματος, επτά στους δέκα Έλληνες δεν πληρώνουν φόρο εισοδήματος.
      Επίσης, μειώνεται ο φόρος κληρονομιάς και μεταβίβασης. 
      Το φορολογικό μας σύστημα διαμορφώνεται, με τη σημερινή φορολογική μεταρρύθμιση, σταθερό και αξιόπιστο προς τους πολίτες και τις επιχειρήσεις. Είναι απαραίτητο ο πολίτης, ιδίως ο επιχειρηματίας, να γνωρίζει το φορολογικό περιβάλλον του σήμερα, αλλά και κυρίως του αύριο, γιατί θέλει να σχεδιάσει, να προγραμματίσει και να αναπτύξει τις επιχειρηματικές του δραστηριότητες με ασφάλεια μέσα στο σύγχρονο παγκοσμιοποιημένο ανταγωνιστικό περιβάλλον.
      Κύριε Υπουργέ, σε αυτό το σημείο θα κάνω μία παρένθεση, για να αναφερθώ στο θέμα της συνάφειας. Είναι γνωστό ότι η συνάφεια ταλαιπώρησε τους μικροεπαγγελματίες εμπόρους κυρίως της ελληνικής περιφέρειας, αλλά και του Λεκανοπεδίου και των μεγάλων πόλεων. Κατά τη συζήτηση στην Επιτροπή Οικονομικών, εγώ προσωπικά ρώτησα τον εκπρόσωπο της ΓΣΕΒΕΕ ποιος ήταν αυτός που πρότεινε να εφαρμοστεί η συνάφεια. Τότε αποκαλύφθηκε ότι η συνάφεια δεν ήταν πρωτοβουλία της Κυβέρνησης, αλλά ήταν μία πρόταση της ΓΣΕΒΕΕ και της Κεντρικής Ένωσης Επιμελητηρίων, για να εφαρμοστεί και να κλείσουμε κάποιες παλιές υποθέσεις. 
      Έτσι, λοιπόν, εφαρμόστηκε η συνάφεια. Εμείς προτείνουμε -και νομίζω ότι φάνηκε και στην επιτροπή ότι ήταν αποδεκτό, γιατί ήταν πρόταση απ’ όλες τις πλευρές της Βουλής- να καταργηθεί η συνάφεια, έτσι ώστε, αν κάποιος Υπουργός θέλει να εφαρμόσει ξανά τη συνάφεια, να είναι υποχρεωμένος να ψηφίσει καινούργιο νόμο και να μη γίνεται με απόφαση του ιδίου. Η συνάφεια πρέπει να καταργηθεί, γιατί οι μικροεπαγγελματίες και οι έμποροι ταλαιπωρήθηκαν. Το ίδιο ανέφερα και στον κύριο Πρωθυπουργό στη συνάντηση που είχε με το Προεδρείο μας, γιατί εξαιτίας της συνάφειας και των άλλων ρυθμίσεων που έγιναν, πολλοί επαγγελματίες δανείστηκαν για να μπορέσουν να ανταποκριθούν.
      Κατά συνέπεια ένα σταθερό και αξιόπιστο φορολογικό σύστημα, προσαρμοσμένο στα νέα δεδομένα, που προσδιορίζει η θέση μας στην ΟΝΕ, στη ζώνη του ευρώ και μετά το άνοιγμα των Βαλκανίων, μπορεί να προσελκύσει επενδύσεις ξένου κεφαλαίου στη χώρα μας σε συνδυασμό με τις υποδομές που κάθε ημέρα ολοκληρώνονται. Σήμερα, λοιπόν, διαφορφώνεται αυτό το σταθερό και αξιόπιστο φορολογικό σύστημα. 
      Επίσης αυτό το σύστημα είναι αναπτυξιακό, γιατί στηρίζει την ανάπτυξη, την απασχόληση, το ξαναζωντάνεμα της υπαίθρου με ρυθμίσεις και μέτρα για τις μικρές επιχειρήσεις, για νέο αντικειμενικό τρόπο φορολογικού ελέγχου που εξασφαλίζει η σχέση εμπιστοσύνης μεταξύ κράτους και επιχειρήσεων, για βελτίωση της ρευστότητος και τη μείωση του κόστους παραγωγής των προϊόντων, με στόχο την προοπτική μείωσης των τιμών, τη βελτίωση της ανταγωνιστικότητας των επιχειρήσεων και την αντιμετώπιση της ακρίβειας, για την οποία έχουμε αρκετές ευθύνες, παρ΄όλο που η Κυβέρνηση έκανε και κάνει προσπάθειες, τις οποίες αναγνωρίζει ο ελληνικός λαός.
      Επίσης λαμβάνονται μέτρα για την ανάπτυξη δυναμικών και ανταγωνιστικών  επιχειρήσεων, με στόχο τον εκσυγχρονισμό και τη δημιουργία νέων δυναμικών μονάδων, για την απλοποίηση των διαδικασιών και τη μείωση της γραφειοκρατίας, με στόχο την εξοικονόμηση χρόνου και προσωπικού, για την ενίσχυση της οικογενειακής επιχείρησης, για να συνεχίζεται η ελληνική παράδοση της οικογενειακής επιχείρησης με το πέρασμα από γενιά σε γενιά, χωρίς φόρους, για να μη χάνεται η συσσωρευμένη γνώση, η εμπειρία και τεχνογνωσία μαζί με την αγάπη και το δέσιμο της οικογένειας με την επιχείρηση των προγόνων τους.
      Επιπλέον υπάρχουν ρυθμίσεις και μέτρα για την ενίσχυση της αγροτικής δραστηριότητος και τη δημιουργία βιώσιμων και ανταγωνιστικών αγροτικών εκμεταλλεύσεων, τη στήριξη του αγροτικού εισοδήματος και την ενθάρρυνση της παραμονής νέων ανθρώπων στην ελληνική ύπαιθρο. 
      Επίσης το φορολογικό μας σύστημα φαίνεται ότι έχει πράγματι κοινωνική ευαισθησία, διότι μειώνει τα φορολογικά βάρη μισθωτών και συνταξιούχων, στηρίζει την πολύτεκνη οικογένεια και γενικά χαρακτηρίζεται από φροντίδα για την οικογένεια. Φυσικά με την αναδιανομή, που προανέφερα, ωφελούνται οι χαμηλές τάξεις.
      Ταυτόχρονα το φορολογικό μας σύστημα γίνεται περισσότερο αποτελεσματικό με την απλοποίηση των επαφών με την εφορία, με την περαιτέρω βελτίωση του φοροελεγκτικού και φοροεισπρακτικού μηχανισμού, με τη λειτουργία της μηχανοργάνωσης και μηχανογράφησης των διαδικασιών του Υπουργείου Οικονομικών μέσα από τη λειτουργία του TAXIS, με την κατάργηση των φορολογικών περιπτώσεων με πολύ μικρές αποδόσεις και μεγάλο κόστος για τους φορολογούμενους, με το συστηματικό έλεγχο των μεγάλων επιχειρήσεων. Χαρακτηριστικά αναφέρω ότι το 2001 ελέγχθηκαν τρεις χιλιάδες μεγάλες επιχειρήσεις και προέκυψε ένας φόρος, που δεν είχε δηλωθεί, ύψους 1 τρισεκατομμυρίου δραχμών. Το 1999 αυτός ο φόρος που δεν είχε δηλωθεί από τους ελέγχους ήταν μόνο 100 δισεκατομμύρια δραχμές.
      	Ιδιαιτέρως, όμως, η αποτελεσματικότητα του φορολογικού μας συστήματος οφείλεται και στην εμπέδωση της φορολογικής συνείδησης των πολιτών και των επιχειρήσεων κι επίσης με τον υπερδιπλασιασμό της αποδοτικότητας για την είσπραξη του ΦΠΑ. 
      	Όμως, κυρίες και κύριοι συνάδελφοι, θα επιχειρήσω να προσεγγίσω τα μέτρα που προβλέπονται από το σχέδιο νόμου, χωρίς να ακολουθήσω αυστηρά τη δομή και τη σειρά των κεφαλαίων και των άρθρων του νομοσχεδίου, αλλά με μία λογική και μεθοδολογία που ταξινομεί αυτά με κριτήριο τον κοινωνικό-παραγωγικό χώρο ή τη δραστηριότητα στην οποία αναφέρονται. Θα είναι μαζί και καθαρά φορολογικά μέτρα, αλλά και μέτρα αναπτυξιακής, αλλά και κοινωνικής πολιτικής, όπως εξάλλου προκύπτει και από τον τίτλο του νομοσχεδίου.
      	Θα ξεκινήσω από τα μέτρα και τις ρυθμίσεις που αφορούν τη στήριξη της οικογένειας, των μισθωτών και συνταξιούχων, τους πολύτεκνους, τους φοιτητές και σπουδαστές. 
      Το αφορολόγητο όριο για τις οικογένειες με τρία παιδιά ανέρχεται για δύο μισθωτούς-εργαζόμενους σε 30.000 ευρώ. Παραμένουν και αφαιρούνται οι δαπάνες κοινωνικού χαρακτήρα. Αυξήθηκαν οι δαπάνες που αφαιρούνται για την ιατρική περίθαλψη. Απαλλάσσονται από το φόρο για απόκτηση πρώτης κατοικίας οι εν διαστάσει σύζυγοι. Ενισχύονται οι οικογένειες με παιδιά που σπουδάζουν σε άλλη πόλη με 100 ευρώ το χρόνο για κάθε παιδί και για όσο κρατούν οι σπουδές.
      	Κύριε Υπουργέ, στην επιτροπή, αλλά κι εδώ, προτείνουμε να μην υπάρχει προϋπόθεση των 2/3 των μαθημάτων. Όπως προβλέπεται τα 2/3 των μαθημάτων πρέπει να τα έχει περάσει ο φοιτητής για να δικαιούται τα 1000 ευρώ. Εμείς προτείνουμε για το 2003, δηλαδή για τη χρονιά που πέρασε, να μην υπάρχει αυτή η προϋπόθεση, να το πάρουν όλοι οι φοιτητές για λόγους που είναι κατανοητοί και διότι υπήρχαν πολλές απεργίες των καθηγητών και διότι δεν ήταν γνωστό στους σπουδαστές. Ταυτόχρονα, πρέπει να υπάρχει μία κλιμάκωση του πλαφόν των 30.000 ευρώ, ανάλογα με τα παιδιά που έχει μία οικογένεια.
      	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης ενισχύονται οι άνεργοι γονείς στην αφετηρία της σχολικής χρονιάς. Θα υπάρχει απαλλαγή από το φόρο αυτοκινήτων για τους πολυτέκνους έως δύο χιλιάδες κυβικά. 
      Κύριε Υπουργέ, εδώ προτείνουμε να δοθεί και η δυνατότητα αντικατάστασης αυτού του αυτοκινήτου. Θα έχουμε τη δυνατότητα, εφόσον και ο χρόνος είναι πολύ λίγος, στη δευτερολογία μας να συμπληρώσουμε την ανάπτυξη του σχεδίου νόμου…
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δώστε του λίγο χρόνο.
      ΑΓΓΕΛΟΣ ΤΖΕΚΗΣ: Kύριε Πρόεδρε…
      ΠΡΟΕΔΡΕΥΩΝ (Κωνσταντίνος Βρεττός): Όχι, δεν θα δώσω άλλο χρόνο, έχουμε δευτερολογίες και έχουμε και άρθρα για να συζητήσουμε.
      ΑΓΓΕΛΟΣ ΤΖΕΚΗΣ: Kύριε Πρόεδρε, δείξτε λίγη ανοχή.
      ΠΡΟΕΔΡΕΥΩΝ (Κωνσταντίνος Βρεττός): Όχι, δεν υπάρχει ανοχή. Σας παρακαλώ!
      Κύριε Βλαχόπουλε, ολοκληρώστε, σας παρακαλώ.
      ΗΛΙΑΣ ΒΛΑΧΟΠΟΥΛΟΣ: Kύριε Πρόεδρε, θα αξιοποιήσω και τη δευτερολογία μου, ώστε να συμπληρώσω την εισήγησή μου για το σχέδιο νόμου και ταυτόχρονα στη συζήτηση για τα άρθρα θα είμαστε πολύ αναλυτικοί.
      (Στο σημείο αυτό κτυπάει επανειλημμένως το κουδούνι λήξεως του χρόνου ομιλίας του κυρίου Βουλευτή)
      Όμως, κλείνοντας θα ήθελα στην πρωτομιλία μου αυτή να κάνω κάποιες προτάσεις που είχαμε κάνει και στην επιτροπή. Θα έλεγα ότι αυτό το φορολογικό κίνητρο για μεγάλες επενδύσεις ξένου κεφαλαίου ή και ελληνικού κεφαλαίου που λέει ότι η φορολογία από το 35% κατέρχεται στο 25%, πρέπει να εφαρμοστεί με έναν ιδιαίτερο τρόπο, κύριε Υπουργέ, για την ελληνική περιφέρεια και θα έλεγα όχι μόνο γι’ αυτές τις επενδύσεις, αλλά για όλες τις επενδύσεις που γίνονται…
      ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, ολοκληρώστε, δημιουργείτε πρόβλημα. Ίσως δεν το καταλαβαίνετε, αλλά..
      ΗΛΙΑΣ ΒΛΑΧΟΠΟΥΛΟΣ: Eγώ δημιουργώ πρόβλημα; Κλείνω με πέντε προτάσεις.
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώστε.
      ΗΛΙΑΣ ΒΛΑΧΟΠΟΥΛΟΣ: Με διακόψατε τόσες φορές.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ.
      ΗΛΙΑΣ ΒΛΑΧΟΠΟΥΛΟΣ: Ένα λεπτό θα μου δώσετε.
      ΒΑΣΙΛΗΣ ΚΕΔΙΚΟΓΛΟΥ: Δώστε του ένα λεπτό.
      ΠΡΟΕΔΡΕΥΩΝ (Κωνσταντίνος Βρεττός): Όχι, δεν του δίνω άλλο χρόνο. Δεν μπορώ να δώσω άλλο χρόνο.
      ΑΓΓΕΛΟΣ ΤΖΕΚΗΣ: Μα, ξέρετε για τι νομοσχέδιο μιλάμε εδώ;
      ΒΑΣΙΛΗΣ ΚΕΔΙΚΟΓΛΟΥ: Ολόκληρο νομοσχέδιο…
      ΠΡΟΕΔΡΕΥΩΝ (Κωνσταντίνος Βρεττός): Γι’ αυτό σας λέω ότι δημιουργείτε πρόβλημα, κύριε Βλαχόπουλε.
      ΗΛΙΑΣ ΒΛΑΧΟΠΟΥΛΟΣ: Το ξέρω ότι δεν έχω χρόνο, γι’ αυτό εγώ σας είπα ότι θα συμπληρώσω στη δευτερολογία μου, αλλά ήθελα να κλείσω σε μισό λεπτό και με διακόψατε.
      Επαναλαμβάνω την πρόταση το φορολογικό κίνητρο για τις μεγάλες επενδύσεις να εφαρμοστεί στην ελληνική περιφέρεια μ’ έναν ιδιαίτερο τρόπο και να έχουμε άλλες δέκα μονάδες κάτω φορολόγηση κι αυτό να εφαρμοστεί για όλες τις επενδύσεις.
      Κλείνοντας, θα ήθελα να καλέσω τους συναδέλφους να ψηφίσουν αυτό το νομοσχέδιο, γιατί έτσι θα συμμετέχουν κι αυτοί σ’ αυτό το βήμα εκσυγχρονισμού του φορολογικού μας συστήματος.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Νικολόπουλος έχει το λόγο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Χρόνια πολλά και καλή χρονιά και από μένα. 
      Κυρίες και κύριοι συνάδελφοι, αυτή είναι σήμερα η τύχη της κοινωνικής χάρτας του κ. Σημίτη. Τόσο σημαντική και ενδιαφέρουσα ήταν. Τόσο εξαιρετικό ήταν το περιεχόμενο εκείνων των εξαγγελιών που με κάποιες διατάξεις σήμερα έχει συμπεριληφθεί σε αυτό το νομοσχέδιο -που όπως τα περισσότερα δεν έχουν αρχή και τέλος- μιας κυβέρνησης δήθεν εκσυγχρονισμού, που όμως εξακολουθεί –για να χρησιμοποιήσω έκφραση κυβερνητικού στελέχους- να εμφανίζει σχέδια νόμων ενώπιον της Εθνικής Αντιπροσωπείας που θυμίζουν «κουρελού», όπως είχε πει Υπουργός της Κυβέρνησης. 
      Γιατί πράγματι για ποια αρχή και για ποιο τέλος να μιλήσει κανένας γι’ αυτό εδώ το νομοσχέδιο, όταν άλλο τίτλο έχει, άλλο περιεχόμενο έχει και πολύ δε περισσότερο, όταν πέρασαν τόσες ώρες συνεδρίασης στη Διαρκή Επιτροπή, όταν μπήκαν πολύ σημαντικά θέματα και ερωτήματα, ζητήθηκαν απαντήσεις και δυστυχώς ούτε οι απαντήσεις δόθηκαν, αλλά και ούτε καν έγιναν αποδεκτές από την Κυβέρνηση πολύ σωστές παρεμβάσεις που έγιναν από συναδέλφους όχι μόνο του συνόλου της Αντιπολίτευσης, αλλά και από πολλούς συναδέλφους της Συμπολίτευσης;
      Αξίζει κανείς να δει τα Πρακτικά. Είναι βέβαιο ότι κάποτε κάποιοι θα δουν τα Πρακτικά και θα έχουν τη δυνατότητα της πολιτικής κατάταξης του εκσυγχρονιστή Πρωθυπουργού. Δεν νοιάζεται όμως –φαίνεται- η Κυβέρνηση. 
      Μόλις χθες διάβαζα στην οικονομική εφημερίδα «ΚΕΡΔΟΣ» μια βαρύτατη καταγγελία, που έχει να κάνει με την τροπολογία της ΕΤΑ. Κύριε Φωτιάδη, αναφερόταν και το δικό σας όνομα. Έλεγε ότι χαρίζετε στο Δήμο του Αλίμου. Σας καταγγέλλει ο δήμαρχος. Είπαν δε και οι συνάδελφοι της Αριστεράς με ποιο δικαίωμα ξεπουλάτε αυτήν την περιουσία του ελληνικού λαού. Γιατί τη δίνετε έτσι; Γίνεται ονομαστική αναφορά σε χθεσινά δημοσιεύματα σε εσάς. Ειλικρινά απόρησα γιατί δεν είδα τη δική σας -την προσωπική τουλάχιστον- αντίδραση, γιατί μας έχετε εσείς προσωπικά τουλάχιστον συνηθίσει σε θέματα που αναφέρονται σε εσάς και σε αποφάσεις δικές σας. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Το πρόβλημα είναι προσωπικό, κύριε συνάδελφε; 
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Φωτιάδη, δυστυχώς, φαίνεται ότι είναι συνολικό. Όμως, μια και είστε εσείς παρών, έχω την εντύπωση ότι η αναφορά στο όνομά σας, ως εκπροσωπών την Κυβέρνηση, αλλά προπαντός γιατί εσείς –λέει- νοικιάσατε με μερικά ψιλοευρώ και αλλάξατε τη γραμμή στον αιγιαλό στο Δήμο του Αλίμου, ενδεχομένως σας αναγκάσει -αφού δεν σας ανάγκασε ούτε η δήλωση του πρώην Προέδρου της Νέας Δημοκρατίας κ. Έβερτ- να τοποθετηθείτε. Ίσως σήμερα να είχατε αυτήν τη δυνατότητα σ΄ ένα από τα τελευταία –ένα, δύο, δεν ξέρω πόσα ακόμη νομοσχέδια έχουν μείνει- νομοσχέδια, πριν κλείσει τον κύκλο αυτή η Σύνοδος. Φαίνεται, λοιπόν, ότι η Κυβέρνηση έχει προεξοφλήσει την ήττα της και από αυτό το νομοσχέδιο. 
      Κύριοι συνάδελφοι, στην παράγραφο 18 του άρθρου 39 του νομοσχεδίου αυτού προβλέπεται η μεταφορά 1,2 δισεκατομμυρίων ευρώ, δηλαδή 409 δισεκατομμυρίων δραχμών, από το ΦΠΑ που θα εισπραχθεί τον Ιανουάριο του 2004 στο Δεκέμβριο του 2003. 
      Με τη ρύθμιση αυτή, πρώτον, αυξάνονται τα έσοδα του προϋπολογισμού του οικονομικού έτους 2003 για να μειωθεί το έλλειμμα του έτους αυτού. 
      Δεύτερον, μειώνονται ισόποσα τα έσοδα του προϋπολογισμού του οικονομικού έτους 2004, στα οποία έχουν υπολογισθεί, όπως είναι φυσικό, και τα έσοδα από το ΦΠΑ του Ιανουαρίου 2004, με αποτέλεσμα να αυξηθεί με το ποσό αυτό το έλλειμμα του προϋπολογισμού του 2004 που θα εκτελέσει η επόμενη κυβέρνηση. 
      Η Κυβέρνηση οφείλει άμεσα να αποσύρει την παράγραφο αυτή από το νομοσχέδιο.
      Πέραν αυτού στην προσπάθειά της η Κυβέρνηση να μειώσει το έλλειμμα του προϋπολογισμού του οικονομικού έτους 2003 δεν κατέβαλε την αύξηση των συντάξεων στους πολιτικούς και στρατιωτικούς συνταξιούχους, που είχε αποφασιστεί να καταβληθεί το έτος 2003.  Αλλά όλο το ποσό της αύξησης από 1.1.2003 έως 31.12.2003 θα καταβληθεί με τη σύνταξη του μηνός Φεβρουαρίου του 2004. 
      Με τον τρόπο αυτό πρώτον, μειώνει τις δαπάνες του έτους 2003 και άρα μειώνει το έλλειμμα του προϋπολογισμού του 2003, δεύτερον, αυξάνει τις δαπάνες του έτους 2004 και άρα αυξάνει το έλλειμμα του προϋπολογισμού του οικονομικού έτους 2004. Προσπαθεί, λοιπόν, να δημιουργήσει προεκλογικές εντυπώσεις με χρήματα που χρωστά στους δημοσίους υπαλλήλους, αλλά και στους συνταξιούχους. 
      Με λογιστικές αλχημείες η Κυβέρνηση εξαφάνισε στην εκπνοή του 2003 1,5 δισεκατομμύρια ευρώ, δηλαδή 511 δισεκατομμύρια δραχμές, από το δημόσιο  χρέος με την αγορά ομολόγων από τις κρατικές τράπεζες και κατά κύριο λόγο από την Εθνική. Και βέβαια αντιλαμβάνονται οι πάντες ότι όλα αυτά επιβαρύνουν τη χρήση του 2004.
      Για άλλη μια φορά αντιγράφει η Κυβέρνηση τον κακό εαυτό της. Και με το νομοσχέδιο αυτό υποτίθεται ότι λαμβάνονται μέτρα αναπτυξιακής και κοινωνικής πολιτικής και ότι αντικειμενικοποιείται και απλοποιείται το φορολογικό σύστημα. Εκείνο όμως που προκύπτει από την απλή ανάγνωσή του είναι ότι φέρνονται προς ψήφιση μια σειρά από αποσπασματικές διατάξεις ασύνδετες μεταξύ τους. Οι διατάξεις αυτές δεν αντιμετωπίζουν τα μεγάλα προβλήματα έλλειψης ιδιωτικών επενδύσεων στη χώρα και ιδίως στην ελληνική περιφέρεια. Δεν αντιμετωπίζουν ούτε τα φαινόμενα της φοροδιαφυγής, της κακοδιοίκησης και της εκτεταμένης διαφθοράς στο φοροελεγκτικό μηχανισμό.
      Κύριοι συνάδελφοι, υπάρχουν και μια σειρά από διατάξεις, οι οποίες εντάσσονται στον τρόπο με τον οποίο αντιλαμβάνεται το ΠΑΣΟΚ την άσκηση της κοινωνικής πολιτικής. Επιχειρεί  δηλαδή την υφαρπαγή της ψήφου των Ελλήνων με χαρτζιλίκια, τα οποία συνεχώς αναπροσαρμόζει και διορθώνει αντιλαμβανόμενο απόλυτα την προχειρότητα των αποφάσεών του, που όμως ονομάζει κοινωνικές παροχές. Και οι πολίτες τους οποίους σήμερα προσπαθεί η Κυβέρνηση να προσεγγίσει και να ξεγελάσει, υπήρξαν οι μεγάλοι αδικημένοι και ξεχασμένοι όλα τα προηγούμενα χρόνια και ζουν σήμερα, εξαιτίας αυτής και μόνο της πολιτικής, κάτω από τα όρια της φτώχειας. 
      Ας δούμε λίγο τις δήθεν αναπτυξιακές διατάξεις του νομοσχεδίου αυτού. Όλα τα προηγούμενα χρόνια έχει καταγραφεί με τον πιο έντονο τρόπο η αγωνία των παραγωγικών τάξεων για ουσιαστικές παρεμβάσεις με πραγματική αναπτυξιακή κατεύθυνση. Η ίδια η Κυβέρνηση έντεκα φορές τα τελευταία τρία χρόνια έχει εξαγγείλει την κατάθεση και ψήφιση αναπτυξιακού νόμου αναγνωρίζοντας ότι ο προηγούμενος είναι αναποτελεσματικός χωρίς αναπτυξιακούς στόχους, δυσλειτουργικός και ξεπερασμένος. Ακόμη και λίγες μέρες πριν, στις 15 Δεκεμβρίου 2003, κατά τη συζήτηση αυτού του νομοσχεδίου στη Διαρκή Επιτροπή Οικονομικών Υποθέσεων ο Υπουργός Οικονομίας κ. Χριστοδουλάκης μας ανακοίνωσε ότι έχει συντάξει νέο αναπτυξιακό νόμο, ο οποίος εικάζει ότι μέσα σ’ αυτόν το μήνα θα εισαχθεί στη Βουλή. Αναπτυξιακό νόμο όμως δεν είδαμε και ούτε όπως φαίνεται θα δούμε από την κυβέρνηση αυτή ειδικά τώρα που η ίδια είναι ανύπαρκτη. Οι Υπουργοί δεν παράγουν έργο και το μόνο για το οποίο ενδιαφέρονται είναι το εσωκομματικό παιχνίδι και η εύνοια του επόμενου αρχηγού. 
      Αντί, λοιπόν, για αναπτυξιακό νόμο που να αντιμετωπίζει συνολικά το θέμα των επενδύσεων στη χώρα η Κυβέρνηση φέρνει σήμερα προς ψήφιση δύο αποσπασματικές διατάξεις που προβλέπουν φορολόγηση για δέκα χρόνια με συντελεστή 25% των επιχειρήσεων που πραγματοποιούν επενδύσεις άνω των 30 εκατομμυρίων ευρώ καθώς και το σχηματισμό ειδικού αφορολόγητου αποθεματικού για τα κέρδη της περιόδου.
      Μας είπε ο κ. Χριστοδουλάκης ότι με αυτόν τον τρόπο θα προσελκύσει επενδύσεις, οι οποίες είχαν σαν προορισμό άλλες χώρες. Δεν ξέρω αν έχει υπόψη του ο κύριος Υπουργός κάποιες επιχειρήσεις του εξωτερικού, που του υποσχέθηκαν ότι θα πραγματοποιήσουν παραγωγικές επενδύσεις στη χώρα, αν εισαγάγει κάποια διάταξη, αν έχει υπόψη του κάτι ας μας το πει να το μάθουμε και εμείς. Εμείς αυτό που βλέπουμε και διαπιστώνουμε όλα αυτά τα χρόνια, είναι η επενδυτική άπνοια στη χώρα και έναν αναπτυξιακό νόμο που δεν αποδίδει. Η χώρα δεν προσελκύει επενδυτικό κεφάλαιο και ειδικά ξένες επενδύσεις, αλλά η Κυβέρνηση παραμένει απολύτως απαθής. 
      Φοβούμαστε, λοιπόν, ότι η προσπάθεια της Κυβέρνησης μέσα από την αποσπασματικότητα που διακρίνει τις παρεμβάσεις της είναι καταδικασμένη γιατί για άλλη μια φορά δεν στοχεύει στην άρση όλων εκείνων των παραγόντων που αποτελούν στη χώρα αντικίνητρα και δρουν ανασταλτικά στην προσέλκυση επιχειρηματικού κεφαλαίου. Στη χώρα μας, τέτοιους ανασταλτικούς παράγοντες αποτελούν η έλλειψη ολοκληρωμένων επενδυτικών υποδομών σε εθνικό επίπεδο, η δυσκαμψία της αγοράς εργασίας, η έλλειψη εξειδικευμένου επιστημονικού προσωπικού σε περιφερειακό επίπεδο, το μικρό μέγεθος της αγοράς και κυρίως η αναποτελεσματικότητα, η διαφθορά και η γραφειοκρατία του δημόσιου τομέα.
      Αποτέλεσμα όλων αυτών είναι η ολοένα και περισσότερο επιδείνωση του δείκτη  βιομηχανικής δραστηριότητας, η επιδείνωση των ελλειμμάτων του εμπορικού ισοζυγίου και του ισοζυγίου των τρεχουσών συναλλαγών, η μείωση της ανταγωνιστικότητας της ελληνικής οικονομίας, ο αφελληνισμός της οικονομίας και η διαρκής επιδείνωση των εισοδημάτων των Ελλήνων σε σχέση με τα αντίστοιχα του ευρωπαίου πολίτη. 
      Ειδικά σε ορισμένες περιφέρειες της χώρας μεταξύ των οποίων και στη δυτική ελλάδα που αποτελεί μια από τις τελευταίες σε ανάπτυξη περιφέρειες, ανάμεσα σε ευρωπαϊκές περιφέρειες με τις διατάξεις αυτές με τη μείωση του φορολογικού συντελεστή διευκολύνονται κάποιες μεγάλες πολυεθνικές εμπορικές αλυσίδες, σούπερ μάρκετ που πραγματοποιούν τέτοιου ύψους επενδύσεις. Παράλληλα όμως διαμορφώνεται ένα τοπίο άνισης μεταχείρισης και αθέμιτου ανταγωνισμού μέχρι εξαφανίσεως για τις μικρές και μεσαίες επιχειρήσεις ομοειδούς αντικειμένου στις οποίες δεν παρέχονται μειώσεις φορολογικών συντελεστών. 
      Στην Ελλάδα που οι μικρομεσαίες επιχειρήσεις αποτελούν πάνω από το 95% των επιχειρήσεων που δραστηριοποιούνται στη χώρα, όπως μας είπε στην επιτροπή μας, στην Επιτροπή Οικονομικών ο Γενικός Γραμματέας της ΓΣΕΒΕΕ τα τελευταία χρόνια έκλεισαν διακόσιες είκοσι χιλιάδες επιχειρήσεις και το 22% των νέων επιχειρήσεων έχουν κύκλο ζωής μόλις δύο έτη. Το 50% έχουν κύκλο ζωής μόλις πέντε-επτά έτη. Επομένως οι αναπτυξιακές πρωτοβουλίες πρέπει να έχουν επίκεντρο πρωτίστως τις επιχειρήσεις αυτές που αποτελούν το θεμέλιο της οικονομίας της χώρας.
      Ωστόσο κανένα μέτρο δεν λαμβάνεται προς την κατεύθυνση αυτή. Δεν αποτελεί άραγε για τις μικρομεσαίες επιχειρήσεις ζήτημα επιβίωσης η φορολογική ελάφρυνση και το σταθερό φορολογικό πλαίσιο; Δεν θα καταστήσετε με τις ρυθμίσεις αυτές ακόμη πιο δυσμενή τη θέση τους; Πού είναι η αντίστοιχη ευαισθησία σας για τις επιχειρήσεις αυτές; Πού φαίνεται η ευαισθησία της Κυβέρνησης προς τις  πολύ μικρές επιχειρήσεις και τους αυτοαπασχολούμενους και πώς θα ωθήσει αυτές τις επιχειρήσεις σε ανάπτυξη και σε φορολογική προστασία και σε ιδιαίτερη μέριμνα, ώστε να αντιμετωπίσουν τον συνεχώς αυξανόμενο εγχώριο και διεθνή ανταγωνισμό; Μένει να μας διευκρινίσετε ένα ζήτημα που ετέθη στην Επιτροπή Οικονομικών, αλλά δεν λάβαμε απάντηση. Σύμφωνα με τα λεγόμενα του κ. Χριστοδουλάκη στην επιτροπή, δημιουργείται σταθερό φορολογικό καθεστώς για μια δεκαετία με συντελεστή φορολόγησης 25%. Από την αιτιολογική έκθεση όμως προκύπτει ότι με το συντελεστή αυτό φορολογούνται τα καθαρά κέρδη των υπαγομένων επιχειρήσεων που προσδιορίζονται με βάση τις κείμενες διατάξεις. Έτσι όπως είναι η διάταξη όμως εκείνο που κατοχυρώνεται είναι μόνο σταθερός συντελεστής και όχι σταθερό φορολογικό πλαίσιο.
      Άρα μεταβάλλοντας στο μέλλον διάφορες παραμέτρους, που προσδιορίζουν τα κέρδη, όπως παραδείγματος χάρη το καθεστώς των εκπτώσεων, των αποσβέσεων, του αφορολογήτου αποθεματικού κλπ…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Τελειώνω σ΄ ένα λεπτό, κύριε Πρόεδρε. 
      …μπορούμε να μεταβάλουμε το δυσμενέστερο, τη φορολογική μεταχείριση των υπαγομένων στη διάταξη επιχειρήσεων. Το ειδικό αφορολόγητο αποθεματικό, που εισάγεται με τις διατάξεις του άρθρου 2, νομίζω ότι επιβεβαιώνει απόλυτα την άποψή μας για την προχειρότητα και αποσπασματικότητα. Όπως γνωρίζετε, με το ν. 2757/99, παρατάθηκε η δυνατότητα των επιχειρήσεων για σχηματισμό ειδικού αφορολόγητου αποθεματικού για τα έτη 1999, 2000 και 2001. 
      Στη συνέχεια όμως η δυνατότητα αυτή καταργήθηκε για τις χρήσεις των ετών 2002 και 2003, καθώς η Κυβέρνηση δεν ανανέωσε την ισχύ του νόμου. Τώρα η διάταξη επαναφέρεται και πάλι. Το ερώτημα είναι γιατί καταργήθηκε τις προηγούμενες χρήσεις. Είναι σοβαρή, υπεύθυνη, συνεπής και προπάντων προσελκύει επενδύσεις μια τέτοια πολιτική που καταργεί, επαναφέρει κατά βούληση φορολογικές ρυθμίσεις; 
      Θα συνεχίσω στη δευτερολογία μου. 
      Σας ευχαριστώ πολύ. 
      ΠΡΟΕΔΡΕΥΩΝ (Κωνσταντίνος Βρεττός): Εγώ σας ευχαριστώ, κύριε συνάδελφε. Παρακαλώ το παράδειγμά σας να το ακολουθήσουν και άλλοι συνάδελφοι, να τελειώνουν δηλαδή στην ώρα τους. 
      ΒΑΣΙΛΗΣ ΚΕΔΙΚΟΓΛΟΥ: Δύο λεπτά πήρε μόνο. 
      ΠΡΟΕΔΡΕΥΩΝ (Κωνσταντίνος Βρεττός): Ένα λεπτό πήρε. 
      Ο κ. Τζέκης έχει το λόγο. 
      ΑΓΓΕΛΟΣ ΤΖΕΚΗΣ: Αυτό ήταν για μας, κύριε Πρόεδρε; 
      ΠΡΟΕΔΡΕΥΩΝ (Κωνσταντίνος Βρεττός): Μάλιστα, ακριβώς για σας ήταν. 
      ΑΓΓΕΛΟΣ ΤΖΕΚΗΣ: Κύριοι συνάδελφοι, με το παρόν νομοσχέδιο «Με τα μέτρα ανάπτυξης και κοινωνικής πολιτικής αντικειμενοποίηση του φορολογικού ελέγχου και άλλες διατάξεις» έχουμε τρία διαφορετικά, ουσιαστικά νομοσχέδια, που κατά προσφιλή τακτική της Κυβέρνησης -και την ανοχή αν θέλετε του Προεδρείου- έρχεται εδώ συνενώνοντας αυτά τα τρία ουσιαστικά νομοσχέδια και μάλιστα σε ασφυκτικά πλαίσια για τους εισηγητές να δώσουν τις δικές τους απόψεις και των κομμάτων τους. 
      Έτσι, λοιπόν, αποδεικνύεται για μια ακόμα φορά πως, όταν μιλάμε για την σύνδεση της ανάπτυξης με τη φορολογική μεταρρύθμιση, για την οποία χρόνια τώρα ομιλεί –και μέσα στη Βουλή και εκτός Βουλής- και προπαγανδίζει η Κυβέρνηση του ΠΑΣΟΚ, με τον τρόπο αυτό ευνοεί την ανάπτυξη. Θα πρέπει να δούμε και τα αποτελέσματα αυτής της ανάπτυξης. 
      Αποδεικνύεται ακριβώς και από την ίδια τη ζωή ότι η φορολογική μεταρρύθμιση τόσων χρόνων γίνεται σύμφωνα με τις ανάγκες του κεφαλαίου είτε επικαλείται η Κυβέρνηση την ανταγωνιστικότητα είτε τις παραγωγικές επενδύσεις. 
      Παράλληλα όμως διατηρείται η αντιλαϊκός χαρακτήρας του φορολογικού συστήματος. Γιατί και στη συζήτηση του προϋπολογισμού είχαμε αποδείξει ότι τα λαϊκά στρώματα είναι εκείνα που πραγματικά πληρώνουν όσα η Κυβέρνηση δίνει απλόχερα στο μεγάλο κεφάλαιο και τις επιχειρήσεις. Έτσι αποδείξαμε ότι την περίοδο 2000 με 2004 τα φυσικά πρόσωπα πλήρωσαν το 55% της φορολογίας, δηλαδή είχαμε σταδιακή αύξηση σε αντίθεση με τα νομικά πρόσωπα που σε αυτήν την τετραετία είχαν μείωση της φορολογίας τους κατά 6%. 
      Το ζήτημα, λοιπόν, είναι ότι θα πρέπει να δούμε, μετά από τόσες μεγάλες φοροαποαλλαγές προς τους επιχειρηματικούς ομίλους, γιατί έχουμε τόσο μεγάλη ανεργία. Γιατί παρουσιάζεται σε πολλές περιοχές της χώρας μας πραγματική ερήμωση από άποψη ανάπτυξης; Πού είναι οι περίφημες παραγωγικές επενδύσεις που θα γίνονταν στους νομούς της Μακεδονίας, της Θράκης, των νησιών;  
      Έχω εδώ μια έρευνα που έχει γίνει από συγκεκριμένη εφημερίδα της Μακεδονίας, που λέει ότι είναι χιλιάδες οι άνεργοι στην ανατολική Μακεδονία, στους Νομούς Δράμας, Καβάλας, Σερρών, με ανεργία πάνω από το 30%. Το ζήτημα, λοιπόν, είναι ότι πρέπει να δοθεί μια εξήγηση στον ελληνικό λαό, ότι δεν μπορούμε να επικαλούμαστε συνέχεια τις παραγωγικές επενδύσεις για να κάνουμε μεγάλες φοροαπαλλαγές προς το κεφάλαιο.
      Πρέπει να ανοίξει μια συζήτηση επιτέλους μέσα στη Βουλή, αλλά να πληροφορηθεί και ο ελληνικός λαός πού είναι τα Μεσογειακά Ολοκληρωμένα Προγράμματα, το Α΄, το Β΄, το Γ΄ Κοινοτικό Πλαίσιο Στήριξης, που είναι στην τέταρτη ζώνη οι μεγάλες φοροαπαλλαγές; Γιατί δεν έγιναν οι επενδύσεις εκείνες που θα απορροφούσαν τους χιλιάδες ανέργους εκείνων των περιοχών;
      Εδώ πρέπει να μιλήσουμε και να παραδεχτεί η Βουλή και οι άλλες πτέρυγες το περίφημο Σύμφωνο της Ανασυγκρότησης των Βαλκανίων όπου επιδοτούνται δύο φορές οι επιχειρηματικοί όμιλοι, μία για να στήσουν τα εργοστάσιά τους στη Μακεδονία και τη Θράκη και μια για να τα πάρουν και να πάνε στις γειτονικές χώρες, δήθεν για να αναπτύξουν τις εκεί χώρες. 
      Για μας βέβαια, για να ξεζουμίσουν και εκεί το εργατικό δυναμικό, αλλά και για εκμετάλλευση και του εργατικού δυναμικού της χώρας, αλλά και του εργατικού δυναμικού εκείνων των χωρών. 
      Πρέπει, δηλαδή, να δούμε για ποια ανάπτυξη μιλάμε και προς όφελος ποιων γίνεται αυτή η ανάπτυξη. Βέβαια εδώ ο πακτωλός των χρημάτων φεύγει και πηγαίνει σε επιχειρηματικούς ομίλους, οι οποίοι συνέχεια ζητάνε και εσείς ικανοποιείτε. 
      Έτσι, λοιπόν, έρχεται η μεγάλη φοροαπαλλαγή που έγκειται στο να κατεβάσετε τον ανώτατο φορολογικό συντελεστή από το 35% στο 25% και εδώ πραγματικά το Γενικό Λογιστήριο του Κράτους λέει ότι τα έσοδα που χάνει το ελληνικό δημόσιο είναι ανυπολόγιστα, όπως βέβαια και ο καθορισμός του αποθεματικού στο 35%. Και εκεί ακριβώς, το Γενικό Λογιστήριο του Κράτους λέει ότι δεν μπορούμε να καθορίσουμε την απώλεια των εσόδων του δημοσίου. Άρα, λοιπόν, δεν πιστεύουμε ότι αυτά τα δύο μέτρα παίζουν ουσιαστικό ρόλο στην ανάπτυξη. Εκεί που παίζουν ρόλο είναι στην αύξηση της κερδοφορίας των επιχειρηματικών ομίλων, των μεγάλων συμφερόντων. 
      Βέβαια, κάνετε και το εξής. Αφού δίνετε απλόχερα με το ένα χέρι στο μεγάλο κεφάλαιο, βαφτίζετε ως μέτρα κοινωνικής πολιτικής, αυτά τα οποία δίνετε στα λαϊκά στρώματα, τα οποία έχουν βέβαια σχέση και με τα 1.000 ευρώ που δίνετε στους φοιτητές και στις οικογένειες που έχουν έναν άνεργο και παιδιά στην πρωτοβάθμια και μέση εκπαίδευση. 
      Μας παρουσιάζετε ως μεγάλο επιχείρημα το ότι απαλλάσσετε από φόρο τη μεταβίβαση της αγροτικής ακίνητης περιουσίας, ενώ επίσης λέτε ότι τα μέχρι τώρα 180 εκατομμύρια δεν ήταν αρκετά για τη φτωχή και μεσαία αγροτιά και με αυτό ακριβώς, δηλαδή τη μεταβίβαση της ακίνητης αγροτικής περιουσίας, δεν κάνετε τίποτε άλλο, παρά να προχωράτε την αναδιάρθρωση μέσα και στον αγροτικό τομέα προς όφελος των μεγαλοαγροτών και μεγαλοεπιχειρηματιών, οι οποίοι βλέπουν ότι έχουν κέρδος από την ενασχόλησή τους με τον αγροτικό τομέα. 
      Επίσης τα 30 ευρώ που δίνετε στον ΟΓΑ, 1 ευρώ την ημέρα, δεν μπορείτε να το εμφανίζετε εδώ ως μεγάλο επίτευγμα κοινωνικής παροχής, όταν υπάρχει το αίτημα του αγροτικού κινήματος, που έγκειται στο ότι η κατώτερη σύνταξη του ΟΓΑ θα πρέπει να γίνει ίση με τη σύνταξη του ΙΚΑ.
      Ωστόσο βλέπουμε και άλλες ευνοϊκές ρυθμίσεις προς τις μεγάλες επιχειρήσεις. Μιλάμε για το ζήτημα των διαφημίσεων των τηλεοπτικών καναλιών. Πραγματικά πρόκειται για ζήτημα των μεγαλοεκδοτών. Πρέπει, λοιπόν, να τα δούμε αυτά τα ζητήματα και εμείς πιστεύουμε ότι το ζήτημα είναι ότι εσείς έχετε κατά νου την ικανοποίηση των μεγάλων επιχειρηματικών συμφερόντων και όχι την εξυπηρέτηση των λαϊκών στρωμάτων. 
      Θα σας αναφέρω βέβαια και άλλες συγχωνεύσεις που γίνονται δίνοντας αυτό το δικαίωμα σε διάφορες εταιρείες. Η δαπάνη και από αυτήν τη συνένωση την οποία επιτρέπετε είναι ακαθόριστη. Απαλλαγή από φόρο εισοδήματος για υπεραξία επιχειρήσεων των ακινήτων που βρίσκονται σε τουριστικές περιοχές, αξιοποίηση δήθεν των τουριστικών περιοχών, όπου και εκεί έχουμε μεγάλη φοροαπαλλαγή, όπως φοροαπαλλαγή έχουμε και για τη φορολογία κεφαλαίου για επιχειρήσεις που μεταβιβάζουν τα ακίνητα σε φυσικό πρόσωπο με συγγενική σχέση, όπως καταργεί επίσης και τις κυρώσεις για τη μη εμπρόθεσμη καταβολή του ειδικού φόρου τηλεοπτικών διαφημίσεων. Πρόκειται δηλαδή για το 30% που σας είπα προηγουμένως. Πρόκειται για παροχή προς τους ιδιοκτήτες των τηλεοράσεων όπου βέβαια και ενόψει των εκλογών τις έχετε ανάγκη. Και τις έχετε ανάγκη για να βλέπουμε την πραγματικότητα που ζει σήμερα ο ελληνικός λαός, δηλαδή τις κάμερες να τρέχουν πίσω από το θέμα της διαδοχής του Προέδρου του ΠΑΣΟΚ, ενώ τα λαϊκά προβλήματα μένουν έξω από την προβολή, που θα έπρεπε να έχουν. Καταργεί τα τεκμήρια δαπανών διαβίωσης, δηλαδή εκείνα που έχουν σχέση με τη στήριξη της επιχειρηματικότητας αυτών που απασχολούνται με ανέγερση και πώληση οικοδομών.
      Άρα, λοιπόν, αυτά τα ζητήματα για μας είναι συγκεκριμένα και ξεκάθαρα. Για το λόγο αυτό, λέμε ότι όλα αυτά τα οποία περιλαμβάνονται ως δήθεν κοινωνικό πακέτο, δεν είναι τίποτε άλλο παρά προσπάθεια για να ρίξετε στάχτη στα μάτια αυτών των λαϊκών στρωμάτων όσα πλουσιοπάροχα δίνετε προς τους μεγάλους επιχειρηματίες. Αυτό έχει να κάνει με τη σύνταξη του ΟΓΑ, με την απαλλαγή των αγροτών για τη μεταβίβαση, για τις οικογένειες των ανέργων και για τα παιδιά τους που πηγαίνουν στην πρωτοβάθμια και δευτεροβάθμια εκπαίδευση, για τους φοιτητές των 1000 ευρώ.  
      Αυτή η κατάσταση επικρατεί στα ζητήματα της παιδείας, ενώ θα έπρεπε να είναι τελείως δωρεάν και δημόσια η παιδεία. Πού είναι, λοιπόν, οι φοιτητικές εστίες, πού είναι οι φοιτητικές λέσχες, προκειμένου να πηγαίνουν εκεί τα παιδιά του ελληνικού λαού, για να μην αναγκάζεται η λαϊκή οικογένεια να πληρώνει εκατομμύρια για να βγάλει το πανεπιστήμιο ένας φοιτητής; Πού είναι η μέριμνα που πρέπει να πάρετε για τη δημόσια και δωρεάν παιδεία, για την πρωτοβάθμια και δευτεροβάθμια ιδίως εκπαίδευση, όταν από εκεί ακριβώς ξεκινούν τα φροντιστήρια, οι ξένες γλώσσες και η συμμετοχή σε πολιτιστικά ζητήματα; 
      Έτσι εμείς λέμε ότι πρέπει να αντιμετωπιστούν όλα αυτά. Γι’ αυτό πιστεύουμε ότι αυτές οι ρυθμίσεις δεν προάγουν την κοινωνική πολιτική και όσο και αν θέλετε να αλλάξετε ακόμη και προέδρους, το αντικοινωνικό πρόσωπο της Κυβέρνησής σας δεν μπορείτε να το αλλάξετε.
      Μπορώ να αναφερθώ ακόμα και σ’ αυτό το οποίο αναφέρθηκε και ο προηγούμενος ομιλητής, ότι το ΦΠΑ που θα εισπράξετε μέσα στο 2004 θέλετε να το μεταφέρετε -και το μεταφέρετε με την απόφαση που παίρνετε- στον προϋπολογισμό του 2003. Πρόκειται ακριβώς για το να μειωθούν τα μεγάλα ελλείμματα του 2003. Όμως θα δημιουργηθούν ακόμη μεγαλύτερα ελλείμματα μέσα στο 2004. Δεν είναι αυτό κοροϊδία του ελληνικού λαού, όταν έλεγε ο κύριος Πρωθυπουργός, αλλά και ο Υπουργός των Οικονομικών ότι πραγματικά δεν είναι αυτά τα ελλείμματα, τα οποία παρουσιάζει η Αντιπολίτευση, το Κομμουνιστικό Κόμμα συγκεκριμένα, που κάναμε λόγο γι’ αυτά τα μεγάλα ελλείμματα; Όμως οι παροχές σας προς το μεγάλο κεφάλαιο συνεχίζονται. Και συνεχίζετε ακριβώς να ξεπουλάτε την ακίνητη δημόσια περιουσία, λέτε και είναι προσωπική σας υπόθεση! Εγώ δεν ξέρω αν την ατομική σας, την οικογενειακή σας περιουσία με τόσο μεγάλη ευκολία τη διαχειρίζεστε και τη δίνετε προς τους μεγαλοεπιχειρηματίες.
      Έτσι λοιπόν στο άρθρο 35 και στην παράγραφο 7 μέσω της Κτηματικής Εταιρείας του Δημοσίου, με απόφαση του Υπουργού Οικονομίας παραχωρούνται ακίνητα του δημοσίου ως κεφάλαιο για τη δημιουργία αμοιβαίου κεφαλαίου. Και καταλαβαίνουμε όλοι πού θα πάνε αυτά τα ακίνητα και ποιοι θα αγοράσουν αυτά τα αμοιβαία κεφάλαια. Το ίδιο συμβαίνει και με την περίφημη εταιρεία «Ελληνικά Τουριστικά Ακίνητα Α.Ε.» και με την εισαγωγή της στο Χρηματιστήριο. Εδώ βλέπουμε ότι η ιδιωτικοποίηση προχωράει και ενώ μας λέτε ότι το κεφάλαιο θα είναι 100 δισεκατομμύρια, η περιουσία της συγκεκριμένης εταιρείας είναι τρισεκατομμύρια δραχμές.
      Καταθέτω για τα Πρακτικά της Βουλής ένα έγγραφο της συντονιστικής επιτροπής για τη διάσωση της παραλίας του Σαρωνικού, για να δείτε το μέγεθος της καταστροφής που κάνετε στη δημόσια περιουσία, στη λαϊκή περιουσία και για να μάθει και ο ελληνικός λαός επιτέλους τι Κυβέρνηση είστε είτε με το σημερινό Πρόεδρο, τον κ. Σημίτη είτε και με τον αυριανό, τον κ. Παπανδρέου. Δεν μπορείτε να αλλάξετε τα χαρακτηριστικά της συγκεκριμένης πολιτικής σας, κύριοι του ΠΑΣΟΚ, όσο και αν παιδεύεστε να καλύψετε αυτήν την αντιλαϊκή πολιτική της Κυβέρνησής σας. 
      (Στο σημείο αυτό ο Βουλευτής κ. Άγγελος Τζέκης  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριοι Βουλευτές, παράλληλα βέβαια και αυτό το νομοσχέδιο είναι εναρμονισμένο με τις αναδιαρθρώσεις που προωθεί η Κυβέρνηση στο δημόσιο τομέα και ειδικά στις φορολογικές υπηρεσίες. Είναι άλλωστε κατευθύνσεις που μέσω του νόμου «Περί Πολιτείας», αλλά και του πορίσματος «Γεωργακόπουλου» επιδιώκεται, όπως λέγεται, δήθεν η μείωση του κόστους λειτουργίας των υπηρεσιών που προωθούνται στο Υπουργείο Οικονομίας και ιδιαίτερα στις ΔΟΥ. Δηλαδή έχετε κατά νου να μεταφέρετε και να δώσετε σε ιδιώτες λειτουργίες του δημόσιου τομέα, και συγκεκριμένα των ΔΟΥ. Άλλωστε αυτό έχει γίνει με την περίφημη Γενική Γραμματεία Πληροφορικών Συστημάτων, το πρώην ΚΕΠΥΟ, που μάλιστα είναι μία ιδιότυπη επιχείρηση που είναι μεν του δημοσίου, όμως συμμετέχουν και επιχειρηματικοί όμιλοι στη συγκεκριμένη αυτή επιχείρηση. Όλος ο κόσμος το έχει τούμπανο και εσείς κρυφό καμάρι με ποιον συνεργάζεται αυτή η Γενική Γραμματεία Πληροφορικών Συστημάτων.
      Άρα, λοιπόν, και σ’ αυτό το ζήτημα της αντικειμενικοποίησης του φορολογικού ελέγχου που κάνετε, δεν έχετε τίποτε άλλο παρά να δώσετε και στους ιδιώτες τον έλεγχο των φορολογικών. Σ’ αυτά θα πούμε περισσότερα στην κατ’ άρθρον συζήτηση.
      Όμως, κύριε Πρόεδρε και κύριοι συνάδελφοι, και από τις άλλες διατάξεις πραγματικά βγαίνει το συμπέρασμα ότι η Κυβέρνηση του ΠΑΣΟΚ προωθεί μέσω αυτών τις διαρθρωτικές αλλαγές στην κοινωνική ασφάλιση, στην ανεργία, και στη μερική απασχόληση. Διότι το άρθρο 35 λέει ότι απαλλάσσει από το φόρο  μεταβίβασης της ακίνητης περιουσίας των ασφαλιστικών ταμείων όταν από νομικά πρόσωπα δημοσίου δικαίου μετατρέπονται σε νομικά πρόσωπα ιδιωτικού δικαίου. Και μάλιστα εδώ είναι ακριβώς το ότι ιδρύει τα επαγγελματικά ταμεία μέσω των επικουρικών. 
      Είναι δηλαδή αυτό το οποίο είχαμε συζητήσει με τον ν. 3029/2002, που τώρα γίνεται πράξη. Υπάρχει, βέβαια και το άρθρο 47, το οποίο αναφέρεται στους απολυμένους της «SOFTEX», της ΤVX, της «ΑΓΝΟ», των Ενώσεων Αγροτικών Συνεταιρισμών και βέβαια στην Ένωση Αγροτικών Συνεταιρισμών Χανίων. Αυτό είναι όμως φωτογραφική ρύθμιση του κ. Χριστοδουλάκη. Είναι καθαρά τα πράγματα. Σε καμία άλλη ένωση αγροτικών συνεταιρισμών δεν έχει γίνει καμία συνένωση. 
      Το ζήτημα για μας δεν είναι ότι πρέπει να παρθούν αυτά τα μέτρα για τους ανέργους. Το ζήτημα είναι γιατί να υπάρχουν άνεργοι, όταν αυτοί οι κλάδοι θα μπορούσαν να αναπτυχθούν, να είναι κερδοφόροι και οι άνεργοι να είναι εργαζόμενοι με όλες τις αποδοχές και όλα τα ασφαλιστικά τους δικαιώματα. Πιστεύουμε, δηλαδή ότι και αυτό ακριβώς το άρθρο δεν είναι τίποτε άλλο παρά η προώθηση που γίνεται για να πιεστούν οι εργαζόμενοι για την αποδοχή της μερικής απασχόλησης. Δεν είναι όμως μόνο αυτές οι επιχειρήσεις. Είναι χιλιάδες οι άνεργοι από την «PALCO», από την «ΕΛΕΝΙΤ», από τα ναυπηγεία, από τα λιπάσματα, που ζητάνε ρυθμίσεις προς όφελος των ανέργων. 
      Και το ζήτημα της ανεργίας για μας είναι πραγματικά πολύ σημαντικό, για να έρχεστε να το λύνετε με αυτήν την τροπολογία που περάσατε μέσα στο νομοσχέδιο. Για μας το ζήτημα της ανεργίας είναι συνυφασμένο με το κοινωνικό -πολιτικό σύστημα στο οποίο ζούμε, είναι παράγωγο αυτού του εκμεταλλευτικού συστήματος. Και βέβαια εδώ θα πρέπει να παρθούν ιδιαίτερα μέτρα, ώστε καθ’ όλη τη διάρκεια της ανεργίας να είναι ασφαλισμένοι οι άνεργοι, διότι δεν βγήκαν στην ανεργία με δική τους θέληση, κάποιος τους απέλυσε, κάποια εργοστάσια έκλεισαν μέσα από την πολιτική της Κυβέρνησης και των άλλων κομμάτων, που είναι πιστά στο όραμα της Ευρωπαϊκής Ένωσης.
      Κλείνω, κύριε Πρόεδρε, με το εξής: με την τροπολογία που κατέθεσε η Κυβέρνηση για την TVX έχουμε ένα πολιτικοοικονομικό σκάνδαλο. Θα πρέπει να αποσυρθεί η συγκεκριμένη τροπολογία, γιατί έχουμε μία σύμβαση, που  μεταβιβάζεται από την TVX στο ελληνικό δημόσιο και με το άλλο χέρι η Κυβέρνηση τη μεταβιβάζει σε μια νέα εταιρεία που λέγεται «ΕΛΛΗΝΙΚΟΣ ΧΡΥΣΟΣ Α.Ε.», στην οποία δεν μας λέτε ποιοι είναι μέσα. Εμείς όμως έχουμε τα δημοσιεύματα και θα τα καταθέσουμε για τα Πρακτικά, όταν θα συζητήσουμε τη σχετική τροπολογία. Τα δημοσιεύματα λένε ότι αυτοί που απαρτίζουν τον «ΕΛΛΗΝΙΚΟ ΧΡΥΣΟ Α.Ε.» είναι αμφιλεγόμενου χαρακτήρα εταιρείες, που έχουν και off-shore εταιρείες στα χέρια τους για ξέπλυμα μαύρου χρήματος. 
      Όλα αυτά πρέπει να τα λάβετε υπόψη. Εμείς λέμε ότι υπάρχει ένα μεγάλο οικονομικοπολιτικό σκάνδαλο. Δεν θα πρέπει να ξεπουληθεί αυτή η τεράστια περιουσία στα χέρια του ιδιωτικού κεφαλαίου. Μπορούν να λειτουργήσουν κάτω από δημόσιο έλεγχο, με τους εργαζόμενους να συμμετέχουν και να αμείβονται, γιατί πιστεύουμε ότι οι εργαζόμενοι είναι εκείνοι που πληρώνουν τα σπασμένα. Τελικά ισχύει αυτό που είπαμε το 1996 ως Κομμουνιστικό Κόμμα –και δικαιωθήκαμε- όταν αποφάσισε η Βουλή, εκτός του Κομμουνιστικού Κόμματος, να δοθεί στην TVX το έργο: είχαμε τότε προειδοποιήσει ότι ούτε τον ελληνικό χρυσό θα δούμε, αλλά και οι εργαζόμενοι θα χάσουν τις θέσεις τους. Γιατί οι εργαζόμενοι αυτή την ώρα είναι άνεργοι, απολυμένοι, δεν έχουν πάρει ούτε τις αποζημιώσεις τους και θα μπορούσε η Κυβέρνηση να ικανοποιήσει τα αιτήματά τους. Περισσότερα θα πούμε στην κατ’ άρθρο συζήτηση.
      Με όλα αυτά, κύριε Πρόεδρε, γίνεται κατανοητό ότι το Κομμουνιστικό Κόμμα Ελλάδας καταψηφίζει το παρόν νομοσχέδιο και πιστεύουμε ότι στην κατ’ άρθρο συζήτηση θα μας δοθεί η δυνατότητα να πούμε ακόμη περισσότερα και να αποδείξουμε το αντιλαϊκό περιεχόμενο του νομοσχεδίου. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Παναγιώτης Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
      Κυρία και κύριοι Βουλευτές, βρισκόμαστε στη λήξη αυτής της Βουλής, αυτής της Συνόδου και ψηφίζουμε ένα από τα τελευταία νομοσχέδια. Θέλω να πω ότι αυτό το τελευταίο νομοσχέδιο ξεπερνάει κάθε όριο αντοχής και ανοχής της νοημοσύνης των πολιτών, διότι μέσω αυτού και διά της πλαγίας οδού, που είναι μία τροπολογία για τα ΕΤΑ Α.Ε., γίνεται μεγαλύτερη εκποίηση δημοσίου πλούτου που έχει συντελεστεί ποτέ στα χρονικά αυτής της χώρας από καταβολής του νεοελληνικού κράτους, με μια τροπολογία, η οποία δεν συνοδεύεται από έκθεση του Επιστημονικού Συμβουλίου, διότι είναι μια τροπολογία κατάπτυστη, σκανδαλώδης, αντισυνταγματική και παράνομη.
      Δεν έχετε το δικαίωμα όταν πάτε σε εκλογές να ψηφίζετε τέτοιες διατάξεις για να εισάγετε στο χρηματιστήριο την ΕΤΑ ΑΕ για να την παραδώσετε στους ιδιώτες με τέτοιου είδους διαδικασίες συνοπτικές διά της τροπολογίας χωρίς εκθέσεις και χωρίς ουσιαστική συζήτηση. 
      Σας είπαμε να αποσύρετε αυτήν την τροπολογία. Δεν είναι δυνατόν να θέλετε να εκποιήσετε τη δημόσια περιουσία και μιλάμε για παραλίες, αιγιαλούς, φυσικά μνημεία, πολιτιστικά μνημεία, δάση, δασικές εκτάσεις, περιοχές ιδιαίτερου φυσικού κάλλους, οι οποίες παραδίδονται συνοπτικά και διά νόμου πάτε να καλύψετε τα ακάλυπτα. Διότι περί αυτού πρόκειται με τη συγκεκριμένη διάταξη την οποία φέρατε όπως σας είπα με μορφή τροπολογίας. 
      Θα είμαι πάρα πολύ συγκεκριμένος και το θέμα εμείς τουλάχιστον δεν θα το αφήσουμε εδώ. Δεν θα αφήσουμε να καταργείτε το Σύνταγμα, να παραβιάζετε κάθε έννοια νομιμότητας από μια κυβέρνηση, η οποία έπρεπε να έχει την ευαισθησία αυτό το θέμα να το αφήσει να συζητηθεί μετά τις εκλογές με άνεση από τη Βουλή.
      Τι έρχεστε και κάνετε με αυτήν την περίφημη τροπολογία, κύριοι της Κυβέρνησης; Όλη την περιουσία του δημοσίου μπορείτε να τη μεταβιβάζετε πλέον κατά κυριότητα στην ΕΤΑ ΑΕ με αποφάσεις Υπουργών, χωρίς τίμημα και χωρίς αντάλλαγμα. Με ποιο δικαίωμα θα μεταβιβάζει το δημόσιο κυριότητα με αποφάσεις υπουργικές, άκουσον-άκουσον, σε μια ανώνυμη εταιρεία, που θα την εισάγετε στο χρηματιστήριο άρον-άρον, θα έχουν συμφέροντα οι ιδιώτες και αυτή η μεταβίβαση θα γίνεται χωρίς αντάλλαγμα, χωρίς τίμημα δωρεάν παροχή. Πού έχει ακουστεί αυτό το πράγμα; Και επειδή δεν μπορείτε να την κάνετε φυσικά με έναν τρόπο νόμιμο, φυσιολογικό, τι κάνετε; Έρχεστε με ειδική διάταξη εδώ να νομιμοποιήσετε τα ανομιμοποίητα αυτών των μεταβιβάσεων. Είναι ντροπή, είναι απαράδεκτο και δεν μπορείτε να καλύπτεσθε κάτω από τέτοιες διατάξεις προκειμένου να εκποιείται τσάμπα, δωρεάν να μεταφέρετε σε ιδιώτες περιουσία του δημοσίου. Πού ακούστηκε να υπογράφει ο Υπουργός Οικονομικών και να μεταβιβάζει από το δημόσιο σε ιδιωτική εταιρεία τεράστιας αξίας εκατοντάδων δισεκατομμυρίων ακίνητα χωρίς να υπάρχει ούτε διαγωνισμός ούτε τίμημα. 
      Και τι λέτε; Λέτε το εξής: Για να καλύψετε τα ακάλυπτα θα γίνεται η μεταβίβαση αυτή, θα μεταβιβάζεται η κυριότητα και θα υπάρχει τέλος 12,5% εφάπαξ μάλιστα, το οποίο θα αποδίδεται στον ΕΟΤ. Δεν είναι ντροπή αυτά που κάνετε; Δεν είναι ντροπή για την Αίθουσα αυτή να ψηφίζουμε τέτοιες διατάξεις; Δηλαδή θα μεταβιβάζει ο Υπουργός Οικονομικών με απόφασή του εκατοντάδες δισεκατομμύρια σε μια ανώνυμη εταιρεία με ιδιώτες, που θα είναι εισηγμένη στο χρηματιστήριο και το αντάλλαγμα θα είναι το 12,5% της αξίας διαχείρισης αυτής της περιουσίας στον ΕΟΤ. Πού ακούστηκε αυτό; Με ποιο δικαίωμα τα φέρνετε αυτά σε νόμο; Παραβιάζετε τα πάντα, κοινοτικές οδηγίες, το Σύνταγμα. Δεν είναι δυνατόν να τα κάνετε αυτά με 12,5% επί του δικαιώματος διαχείρισης. Και πού το βρήκατε το 12%; Μας είπατε ποτέ ποιο είναι το κριτήριο του 12,5% για να γίνει η μεταβίβαση της περιουσίας; 
      Και το χειρότερο είναι που λέτε ότι αυτό το 12,5% το εκτιμούν με έκθεσή τους οι λογιστές. Έχουν κάνει λέει έκθεση αποτίμησης. Πείτε έναν τρόπο που αποτιμάται το 12,5% του δικαιώματος διαχείρισης και εκμετάλλευσης ενός τεράστιου ακινήτου σε προνομιακή θέση. Πώς το εκτιμούν αυτό οι ορκωτοί ελεγκτές; Ξέρετε πώς το εκτιμούν; Τους λέει η εταιρεία βάλτε αυτό ως αντάλλαγμα και το κάνουν. Αν δεν είναι έτσι φέρτε μας αυτήν τη στιγμή τις εκθέσεις αποτίμησης των ορκωτών ελεγκτών να τις καταθέσετε στη Βουλή, να δούμε με ποιον τρόπο γίνεται αυτή η περίφημη αποτίμηση. Διότι εδώ δεν μιλάμε για πενταροδεκάρες.
      Μιλάμε για τη μεγαλύτερη μεταφορά ακίνητης περιουσίας που γίνεται από το δημόσιο σε μια ιδιωτική εταιρεία, σε μια εταιρεία που έχουν συμφέροντα οι ιδιώτες και αύριο θα ιδιωτικοποιηθεί.
      Τι άλλο κάνετε, κύριοι, με αυτή την παράνομη και αντισυνταγματική τροπολογία, η οποία προσβάλλεται και θα προσβληθεί παντού. Λέτε ότι για τα ακίνητα που θα μεταβιβάζεται η κυριότητα από το δημόσιο στην ΕΤΑ ΑΕ, αυτά τα ακίνητα δεν θα πηγαίνουν για αύξηση μετοχικού κεφαλαίου, αλλά θα πηγαίνουν σε ειδικό αποθεματικό και ακόμα όχι με εκτίμηση της αξίας του ακινήτου, αλλά του 12,5% -άλλο 12,5% κι αυτό- και μονάχα 12,5% θα μπαίνει στο ειδικό αποθεματικό κεφάλαιο! Τι είναι αυτά τα πράγματα που κάνετε; Δηλαδή θα μεταβιβάζετε ακίνητα ούτε καν αύξηση του μετοχικού κεφαλαίου δεν θα γίνεται στην περίφημο «αμαρτωλή» ΕΤΑ ΑΕ και θα πηγαίνουν σε ειδικό αποθεματικό κατά το 12,5% της αξίας διαχείρισης της εκμετάλλευσης; Γιατί υποεκτιμάτε αυτή την εταιρεία κατ’ αυτόν τον τρόπο με χαριστικές μάλιστα μεταβιβάσεις, την υποεκτιμάτε για να την πουλήσετε τσάμπα; 
      Αυτά τα πράγματα είναι πρωτοφανή. Δεν είναι δυνατόν να περιέχονται σε διατάξεις, τα πράττετε όμως ως πρελούδιο μιας Κυβέρνησης που έχει συνυπεύθυνους και τον κ. Σημίτη και τώρα το νέο Πρόεδρο, τον οποίο υποτίθεται ότι θέλετε να βάλετε –δεν ξέρω τι θα κάνετε- τον κ. Γιώργο Παπανδρέου, ο οποίος δεν μπορεί να μοιράζει κουραμπιεδάκια. Αυτά είναι τα κρίσιμα θέματα , στα οποία πρέπει να γίνει τοποθέτηση και αυτά τα οποία κάνετε είναι σκανδαλώδη!
      Επίσης έχει ήδη γίνει μεταβίβαση κυριότητας τεράστιων εκτάσεων στην ΕΤΑ ΑΕ, οι οποίες δεν έχουν ενσωματωθεί στην αύξηση του μετοχικού κεφαλαίου της και έπρεπε με γενική συνέλευση να μετατραπούν σε αύξηση μετοχικού κεφαλαίου. Όμως, δεν έγινε αυτό. Και ερχόσαστε τώρα με μια διαταξούλα εδώ πέρα, σε αυτό το τερατούργημα, το οποίο μας φέρνετε και λέτε ότι γι’ αυτά που έχει μεταβιβαστεί η κυριότητα, δεν έχουν αποτιμηθεί, δεν έχει γίνει αύξηση του μετοχικού κεφαλαίου και αυτά πάνε κατά το 12,5% στο ειδικό αποθεματικό.
      Τι είναι αυτό το αίσχος; Δηλαδή δεν φθάνει που έχετε μεταβιβάσει την κυριότητα, πάτε να υποεκτιμήσετε την εταιρεία για να τη δώσετε τσάμπα! Μα, εδώ μιλάμε για ακίνητη περιουσία, «φιλέτα» ακίνητα του δημοσίου, δεν μιλάμε για οποιαδήποτε περιουσία. 
      Το χειρότερο απ’ όλα είναι ότι ερχόσαστε και λέτε δι;a νόμου πόσο είναι το μετοχικό της κεφάλαιο και το πάτε 300 εκατομμύρια ευρώ-100 δισεκατομμύρια δραχμές. Είναι αποτίμηση αυτή; Φέρτε μας την έκθεση της αποτίμησης των ορκωτών ελεγκτών εδώ στη Βουλή. Δεν είναι δυνατόν να το ψηφίσουμε χωρίς να μας φέρετε την έκθεση που τα αποτιμά να δούμε ποια περιουσιακά στοιχεία αποτιμά εκατό δισεκατομμύρια δραχμές –τριακόσια εκατομμύρια ευρώ- η περίφημος αυτή έκθεση των ορκωτών ελεγκτών. 
      Διότι θα σας πω το εξής, κύριε Υπουργέ μου, που είστε εδώ πέρα και που δεν ξέρω εάν είστε και ο πιο αρμόδιος να απαντήσετε επ’ αυτών των θεμάτων. Μόνο το καζίνο της Πάρνηθας κοστίζει 150 εκατομμύρια ευρώ, με βάση την εξευτελιστική τιμή που πουλήσατε το 51% που είχε η ΕΤΑ. Το καζίνο της Κέρκυρας έχει άλλα 50 εκατομμύρια ευρώ τουλάχιστον. Ήδη, λοιπόν, αυτά τα δύο ακίνητα μας κάνουν 200 εκατομμύρια ευρώ. Τρισεκατομμυρίων ακίνητη περιουσία, η οποία έχει μεταβιβαστεί και έχει περιέλθει η κυριότητα στην ΕΤΑ ΑΕ, την εκτιμάτε εσείς δια εκθέσεων άγνωστων στη Βουλή, τις οποίες ούτε καν μας έχετε φέρει να τις καταθέσουμε, την εκτιμάτε 300 εκατομμύρια ευρώ; 
      Είναι χαριστική πράξη, χαριστική πράξη σε ιδιώτες επενδυτές, προκειμένου να πουλήσετε τη δημόσια περιουσία άρον-άρον και όσο-όσο, τσάμπα, χαριστικά, προκειμένου να εισπράξετε κάποιες πενταροδεκάρες από την εισαγωγή στο Χρηματιστήριο από αυτήν την εταιρεία, για να τις εμφανίσετε και να κλείσετε κάποιες «μαύρες τρύπες», οι οποίες δεν κλείνουν με τίποτα από την αδιαφανή δημοσιονομική διαχείριση, η οποία πλέον έχει οδηγηθεί στα όρια της αποσταθεροποίησης και το γνωρίζετε πολύ καλά.
      Το χειρότερο από όλα είναι ότι λέτε «προστατεύουμε τις προστατευόμενες περιοχές, διότι εδώ με το νομοσχέδιο φέρνουμε διατάξεις που δεν μεταβιβάζεται γι’ αυτές τις προστατευόμενες περιοχές η κυριότητα στην ΕΤΑ ΑΕ». Ψέμα, χονδροειδές ψέμα. Και αυτό γιατί; Πρώτον, δάση και δασικές εκτάσεις βεβαίως τα μεταβιβάζετε, διότι δεν λέτε ότι για δάση και δασικές εκτάσεις δεν μεταβιβάζεται η κυριότητα, αλλά γι’ αυτά τα δάση και γι’ αυτές τις δασικές εκτάσεις που έχουν επιστημονικό ενδιαφέρον.
      Ποιος θα το κρίνει αυτό; Δηλαδή όποιο δάσος και δασική έκταση είναι στην κυριότητα του δημοσίου και δεν έχει επιστημονικό ενδιαφέρον –με αυθαίρετη ερμηνεία, κατά την κρίση σας- θα μεταβιβάζεται η κυριότητα στην «ΕΤΑ ΑΕ και μετά στους ιδιώτες; Εκποιούμε δάση και δασικές εκτάσεις;
      Κατά δεύτερο λόγο, λέτε ότι δεν θα μεταβιβάζονται προστατευόμενες περιοχές. Αυτό είναι δώρον άδωρον, διότι όταν η ΕΤΑ Α.Ε παίρνει τη διοίκηση και διαχείριση αυτών των προστατευόμενων περιοχών, εθνικών δρυμών, χιονοδρομικών κέντρων, αιγιαλών, κλπ, για εκατό χρόνια και μπορεί να τα μεταβιβάσει ή να τα μισθώσει σε ιδιώτες πάλι για μία εκατονταετία, δεν είναι αυτό ουσιαστική μεταβίβαση; Πού ακούστηκε ότι μπορώ να δίνω σε κάποιον μία ακίνητη περιουσία, να την εκμεταλλεύεται και να τη διαχειρίζεται κατά το δοκούν για έναν αιώνα και αυτό να μη θεωρείται μεταβίβαση; 
      Εδώ επιχειρείτε να ρίξετε στάχτη στα μάτια και κάνετε αντισυνταγματικές ρυθμίσεις, οι οποίες θίγουν το δημόσιο συμφέρον, πλήττουν την εθνική οικονομία.
      ΒΑΣΙΛΗΣ ΚΕΔΙΚΟΓΛΟΥ: Χρειαζόμαστε μετρητά, κύριε συνάδελφε.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρίως λεηλατούν το περιβάλλον και την ποιότητα ζωής αυτής της χώρας.
      Σας καλούμε, έστω και την ύστατη στιγμή, να αποσύρετε αυτήν την τροπολογία, να σταματήσετε αυτές τις παράνομες και αντισυνταγματικές διαδικασίες άρον-άρον, με τις οποίες πάτε να καλύψετε το πελώριο σκάνδαλο της ΕΤΑ ΑΕ.. Να αποσύρετε αυτήν την τροπολογία.
      ΑΔΑΜ ΡΕΓΚΟΥΖΑΣ: Δεν είναι τροπολογία, κύριε συνάδελφε. Είναι το άρθρο 49.
      ΠΑΝΑΓΙΩΤΗΣ ΛΑΦΑΖΑΝΗΣ: Είναι πλέον στο άρθρο 49 αυτό. Να το αποσύρετε, διότι όλο από την αρχή μέχρι το τέλος είναι διάτρητο. Είναι διάτρητο, διότι βλέπω ότι και στην έκθεση του Γενικού Λογιστηρίου γίνεται λόγος για ακαθόριστη απώλεια περιουσίας του δημοσίου από τις μεταβιβάσεις. Ακαθόριστη απώλεια περιουσίας του δημοσίου με διατάξεις χαριστικές προς ιδιώτες; Τι είναι αυτά;
      Για να μην απαντήσει μάλιστα σ’ αυτό το πρόβλημα, βλέπω για πρώτη φορά ότι σημειώνεται και αντίθεση στην έκθεση που έχει ο Υπουργός των Οικονομικών για την αποτίμηση της απώλειας εσόδων με την έκθεση του Γενικού Λογιστηρίου. Αυτό το βλέπω για πρώτη φορά. Ο Υπουργός των Οικονομικών δεν μιλάει για την ακαθόριστη απώλεια περιουσίας του δημοσίου. Γιατί αυτή η αντίφαση; Γιατί το κρύβει ο Υπουργός Οικονομίας και Οικονομικών ότι θα έχουμε τρισεκατομμύρια μεταβιβάσεις «φιλέτων» εκτάσεων σε ιδιώτες χαριστικά, χωρίς τίμημα, με διάτρητες διαδικασίες και άρον-άρον πώληση στο xρηματιστήριο, προκειμένου να εισπράξουμε πενταροδεκάρες, όπως σας είπα;
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Βεβαίως στάθηκα περισσότερο σ’ αυτό το θέμα γιατί είναι κεντρικό, καίριο, βασικό και αφορά το μέλλον αυτής της χώρας και χαρακτηριστικό δείγμα μίας νοοτροπίας και αντίληψης της Κυβέρνησης Σημίτη-Παπανδρέου. Αυτό το λέω όχι γιατί υποτιμώ όλες τις άλλες διατάξεις του νομοσχεδίου, αλλά διότι πρέπει να σταματήσει αυτό το έγκλημα της εισαγωγής στο Χρηματιστήριο της «ΕΤΑ Α.Ε.» προεκλογικά. Μ’ αυτήν την εισαγωγή πάτε να καλύψετε όλες τις παρανομίες.
      Βεβαίως θα προσέθετα ότι όλα αυτά που λέτε στο νομοσχέδιο περί ανάπτυξης κλπ., είναι περισσότερο «έπεα πτερόεντα». Αυτό το οποίο κάνετε και μ’ αυτό το νομοσχέδιο είναι να δίνετε νέα προνόμια σ’ αυτούς που έχουν και κατέχουν σήμερα και κυρίως στο μεγάλο κεφάλαιο, τους μεγάλους επιχειρηματικούς ομίλους, διότι μ’ αυτήν τη διάταξη του άρθρου 1 με την οποία λέτε ότι για τις επενδύσεις άνω των 30 εκατομμυρίων ευρώ η φορολόγησή τους θα γίνεται όχι με το συντελεστή του 35%, αλλά με δέκα μονάδες παρακάτω, δηλαδή 25%, κάνετε την εξής απλή πράξη, στην ουσία ρίχνετε από το 35% στο 25% όλους τους συντελεστές φορολογίας για όλες τις επιχειρήσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με συγχωρείτε, κύριε Πρόεδρε. Θα ήθελα δύο λεπτά, γιατί και οι άλλοι ομιλητές πήραν κάποιο χρόνο παραπάνω. Μίλησαν πάνω από δέκα επτά λεπτά.
      ΠΡΟΕΔΡΕΥΩΝ (Κωνσταντίνος Βρεττός): Όχι, κύριε συνάδελφε. Τελειώνετε σ’ ένα λεπτό.
      ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε. Μη χτυπάτε το κουδούνι.
      Αυτό απλώς ανοίγει το δρόμο διότι αυτή η διάταξη με την προνομιακή μεταχείριση στο φορολογικό τομέα των μεγάλων επενδύσεων, δεν μπορεί να σταθεί με τίποτα και το ξέρετε πολύ καλύτερα. Μάλιστα, αυτή θα γενικευτεί. Έτσι, δια της πλαγίας οδού, ρίχνετε το συντελεστή φορολόγησης 25%, το συντελεστή δηλαδή στον οποίο υπάγονται μόνο χώρες του Τρίτου Κόσμου. Πάτε να κάνετε φορολογικό dubbing πιστεύοντας ότι έτσι θα αυξήσετε τις επενδύσεις, αλλά οδηγείτε σε κατάρρευση τους φορολογικούς συντελεστές, σε αύξηση των κερδών και φυσικά σε κατάρρευση τα έσοδα του δημοσίου. Αυτή είναι η τακτική σας.
      Τελειώνω, λέγοντας το εξής: Δεν είναι δυνατόν, όπως σας είπαμε και κατά τη συζήτηση στην επιτροπή, να αφήσετε έτσι τη διάταξη, που αφορά τους απολυμένους στα Μεταλλεία Χαλκιδικής, στην «ΑΓΝΟ» και στη «SOFTEX». Δεν είναι δυνατόν να λέτε ότι σε όσους εξασφαλίζουν προϋποθέσεις συνταξιοδότησης, σταματάμε να τους κολλάμε τα ένσημα. Έτσι τους καταδικάζετε σε σύνταξη πενίας, δυστυχίας και φτώχειας. Αυτό είναι απαράδεκτο και σας είπαμε ότι πρέπει να το αλλάξετε.
      Επίσης είπατε ότι θα αλλάξετε και τη χαριστική παροχή, την οποία κάνετε στους καναλάρχες και στους μεγαλοδιαφημιστές. Δεσμευθήκατε και στα Πρακτικά, αλλά βλέπω ότι επαναφέρετε πάλι αυτήν τη διάταξη, αντί να την αποσύρετε. Ελπίζω ότι θα την αποσύρετε.
      Τέλος, είναι σκανδαλώδες αυτό που κάνετε με την εκ νέου πώληση των Μεταλλείων Χαλκιδικής. Αφού απολύσατε αυτούς τους ανθρώπους και είδατε που οδηγήσετε τα μεταλλεία με τις ενέργειές σας, έρχεσθε τώρα να επαναλάβετε ξανά την παράδοσή τους σε ξένες και διαπλεκόμενες εταιρείες του εσωτερικού. 
      Κύριε Υπουργέ, δεν βλέπετε το αδιέξοδο; Έχουμε μεταλλεία που μπορούν να επιβιώσουν και να προσφέρουν απασχόληση, αλλά εσείς επιμένετε στη συνεχή εκποίηση, ώσπου να απαξιωθούν τα μεταλλεία και να χαθούν οριστικά θέσεις εργασίας από ένα νομό, ο οποίος μαστίζεται από την ανεργία. 
      Για όλους αυτούς τους λόγους, είναι προφανές ότι καταψηφίζουμε συνολικά το νομοσχέδιο και καλούμε και πάλι την Κυβέρνηση να αποσύρει αμέσως αυτήν τη διάταξη που αφορά την ΕΤΑ ΑΕ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Αρσένη.
      ΜΑΡΙΑ ΑΡΣΕΝΗ: Κύριε Πρόεδρε, κυρίες και κύριοι συνάδελφοι, δεν χωρά αμφιβολία πως είναι πολύ θετικές οι ρυθμίσεις που προβλέπονται με το συγκεκριμένο νομοσχέδιο. 
      Εγώ θα ήθελα να μείνω ιδιαίτερα στο πρώτο άρθρο, με το οποίο η Κυβέρνηση προχωρεί με αποφασιστικότητα στην προσέλκυση ξένων και εγχωρίων επενδύσεων μεγάλου επενδυόμενου κεφαλαίου άνω των 30 εκατομμυρίων ευρώ. Υπό τις παρούσες συνθήκες αυτή η κίνηση ήταν ιδιαίτερα επιβεβλημένη δεδομένου ότι η ελληνική οικονομία, αν και κινείται με συντελεστές μεγέθυνσης πολλαπλάσιους του μέσου όρου της Ευρωπαϊκής Ένωσης, είναι γνωστό ότι παρουσιάζει κάποιες στρεβλώσεις, δεδομένου ότι η ανάπτυξη στηρίζεται περισσότερο στον τομέα των κατασκευών και ορισμένων κλάδων των υπηρεσιών και λιγότερο στον τομέα μεταποίησης και του τουρισμού. Η κατάσταση αυτή παρουσιάζει σημεία επιδείνωσης, που οφείλονται τόσο στην προετοιμασία των Ολυμπιακών Αγώνων όσο και στις διεθνείς συνθήκες που επηρέασαν αρνητικά τις τουριστικές μας δραστηριότητες.
      Επομένως ήταν ανάγκη να ενισχυθούν άμεσα τόσο η μεταποίηση όσο και ο τουρισμός με δυναμικές επενδύσεις μεγάλου μεγέθους. 
      Κύριοι συνάδελφοι, η σημασία των μεγάλων επενδύσεων στην αναπτυξιακή προοπτική μίας χώρας είναι γνωστή και δεν χρειάζεται να επεκτείνουμε αυτό το θέμα. Οι μεγάλες επενδύσεις είναι αυτές που επηρεάζουν αποφασιστικά την αύξηση του πλούτου κάθε χώρας. Συνοδεύονται από σύγχρονες τεχνολογίες και υψηλό επίπεδο τεχνογνωσίας που επηρεάζουν θετικά το τεχνολογικό επίπεδο κάθε χώρας και δημιουργούν στελέχη υψηλής εξειδίκευσης. Διευρύνουν την παραγωγική βάση, με την παραγωγή σύγχρονων προϊόντων που υποκαθιστούν εισαγόμενα προϊόντα και ενισχύουν τις εξαγωγές. 
      Αντίθετα οι μεγάλες επενδύσεις απαιτούν τη διάθεση υψηλών επενδυόμενων κεφαλαίων για τη δημιουργία θέσεων εργασίας σε σχέση με τις μικρομεσαίες επιχειρήσεις.
      	Παρ’ όλα αυτά οι μεγάλες επιχειρήσεις δημιουργούν επιχειρηματικό περιβάλλον ιδιαίτερο στο χώρο των υπεργολαβιών και των υπηρεσιών, με αποτέλεσμα να δημιουργείται δευτερογενής απασχόληση που φτάνει μέχρι το διπλάσιο των θέσεων εργασίας που δημιουργούν οι ίδιες.
      	Μετά την καθιέρωση των χαμηλών φορολογικών συντελεστών η χώρα μας διαθέτει ένα ισχυρό «οπλοστάσιο» προσέλκυσης εγχώριων και ξένων μεγάλων επενδύσεων. Η χώρα μας πρωτοπορεί στην Ευρωπαϊκή Ένωση σε αύξηση της παραγωγικότητας της εργασίας με συντελεστές που ορισμένα έτη είναι πολλαπλάσιοι αυτών της Ευρωπαϊκής Ένωσης. Η χώρα μας διαθέτει τη χαμηλότερη τιμή διάθεσης ηλεκτρικής ενέργειας στην Ευρωπαϊκή Ένωση, όπως είναι γνωστό. Παράλληλα ταχύτατα ολοκληρώνονται τα δίκτυα  φυσικού αερίου ως μία δεύτερη πηγή καθαρής ενέργειας χαμηλού κόστους.
      	Η χώρα μας ακόμα διαθέτει σύγχρονες και εκτεταμένες υποδομές που συνεχώς επεκτείνονται και οι οποίες αποτελούν, όπως είναι γνωστό, την προϋπόθεση ανάπτυξης και εγκατάστασης μεγάλων επιχειρήσεων.
      	Σύμφωνα με όσα έχουν ήδη αναφερθεί, η μείωση της φορολογίας μεγάλων επενδύσεων έρχεται την πιο κατάλληλη στιγμή και για το λόγο αυτό πιστεύω ότι θα αποδώσει μεγάλες ωφέλειες στην εθνική μας οικονομία. Η μείωση της φορολογικής κλίμακας κατά δέκα ποσοστιαίες μονάδες δεν πρόκειται να επηρεάσει τα φορολογικά έσοδα του κράτους, διότι οι απώλειες θα υπερκαλυφθούν από την οικονομική μεγέθυνση που προκαλούν οι μεγάλες επενδύσεις. 
      Η εμπειρία της Ιρλανδίας, που πρώτη χρησιμοποίησε στο χώρο της Ευρωπαϊκής Ένωσης τη μείωση των φορολογικών συντελεστών για την προσέλκυση μεγαλύτερων επενδύσεων, επιβεβαιώνει την άποψη ότι το μέτρο αυτό οδηγεί σε επιτάχυνση της ανάπτυξης και σε διαρκή μεγέθυνση των βασικών δεικτών της εθνικής μας οικονομίας. 
      Βεβαίως το σύνολο του νομοσχεδίου, όπως ανέφερα και προηγουμένως, έχει πάρα πολλές θετικές ρυθμίσεις, έρχεται σε συνέχεια μιας σειράς πολύ θετικών ρυθμίσεων για τα θέματα της φορολογίας κι έτσι ολοκληρώνει σε σημαντικό βαθμό ένα πολύ κρίσιμο θέμα για την οικονομία και την κοινωνία μας. 
      Για όλους αυτούς τους λόγους θα υπερψηφίσω το συγκεκριμένο νομοσχέδιο και καλώ κι εσάς να το υπερψηφίσετε.
      	Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Κωνσταντίνος Βρεττός): Ο κ. Ρεγκούζας έχει το λόγο.
      	ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, για μία ακόμα φορά η Κυβέρνηση –θα χρησιμοποιήσω βαρείς χαρακτηρισμούς- αποδεικνύει ότι μέχρι ένα βαθμό στερείται και πολιτικού ήθους, όταν φέρνει τέτοια νομοσχέδια εδώ στη Βουλή, που δεν συμβάλλουν στον εξορθολογισμό του νομικού πλαισίου που διέπει τη φορολογία, αλλά και γενικότερα, επειδή υπάρχουν και θέματα που ξεφεύγουν από τη στενή έννοια της φορολογίας, όταν φέρνει ρυθμίσεις που πραγματικά δεν υπηρετούν τα συμφέροντα του κράτους, όπως ειδικότερα αναφέρθηκε προηγουμένως και ο εκπρόσωπος του Συνασπισμού κ. Λαφαζάνης στην υπόθεση της ΕΤΑ.
      Το συγκεκριμένο νομοσχέδιο, κυρίες και κύριοι συνάδελφοι, έχει δύο βασικά σκέλη αλλά έχει και ένα τρίτο σκέλος, αυτό που ενσωματώθηκε με την τροπολογία της ΕΤΑ και ταυτόχρονα άλλες λεπτομέρειες εξυπηρέτησης μικροσυμφερόντων ρουσφετολογικού χαρακτήρα αλλά κυρίως εξυπηρέτησης συμφερόντων των ολίγων. 
      Η πρώτη ενότητα του νομοσχεδίου αφορά υποτιθέμενες αλλαγές. Έχουμε επισημάνει πάρα πολλές φορές ότι οι μεταρρυθμίσεις που χρειάζονται στο φορολογικό μας σύστημα πρέπει να είναι βαθιές και συνολικές. Εάν ακριβώς αυτή η μεταρρύθμιση στο φορολογικό σύστημα δεν συμπεριλαμβάνει τη νέα τεχνολογία, το νομοθετικό πλαίσιο αλλά και τη διάρθρωση των υπηρεσιών και την απαλλαγή τους από τα σημερινά βαρίδια στη λειτουργία τους, τότε βεβαίως δεν μπορεί να λεχθεί αυτό εδώ ως μεταρρύθμιση. 
      Δεν μπορεί να λεχθεί μεταρρύθμιση όταν, παραδείγματος χάρη, δεν γίνονται ούτε οι παραδοσιακές διασταυρώσεις των στοιχείων των επιχειρήσεων, όπως γινόταν τις παλιότερες δεκαετίες με το χειρόγραφο τρόπο. 
      Δεν μπορεί να νοηθεί εκσυγχρονισμός του φορολογικού συστήματος όταν, παραδείγματος χάρη, οι νέες ρυθμίσεις που υποτίθεται ότι εμπεριέχονται σ’ αυτό το νομοσχέδιο, όπως αυτή του point system, δεν μπορεί να υποστηριχθούν από τη νέα τεχνολογία και η εφαρμογή αυτής της ρύθμισης που μπαίνει σήμερα, ενδεχομένως να εφαρμοστεί και μετά από πέντε χρόνια. 
      Δεν είναι δυνατόν να μιλάμε για κίνητρα στις επιχειρήσεις, όπως αναφέρει το δεύτερο σκέλος του νομοσχεδίου και ουσιαστικά να θεσμοθετούμε αναπτυξιακές ρυθμίσεις όπως, παραδείγματος χάρη, οι διατάξεις του νομοσχεδίου περί παροχής κινήτρων για μεγάλες επενδύσεις άνω των 30 εκατομμυρίων ευρώ επειδή, προκειμένου για τις υφιστάμενες παλιές επιχειρήσεις, απαιτούν ως επιπλέον προϋπόθεση η αξία της νέας επένδυσης να είναι μεγαλύτερη από την αξία του υφισταμένου παγίου ενεργητικού της επιχείρησης και να μη θεωρούμε ότι αυτή η διάταξη δεν είναι αντισυνταγματική. 
      Δεν είναι δυνατόν να μιλάμε για ρυθμίσεις θετικές, όταν είναι από τη φύση τους φωτογραφικές όπως, παραδείγματος χάρη, η διάταξη περί παροχής κινήτρου απορρόφησης από κατασκευαστικές οικοδομικές εταιρείες άλλων μη κατασκευαστικών εταιρειών. Θεωρούνται ως φωτογραφικές αυτές οι ρυθμίσεις και δεν τιμούν το κύρος αλλά και το ήθος και την εντιμότητα που πρέπει να διακρίνει συνολικά το ελληνικό Κοινοβούλιο και την τιμή των πολιτικών προς τους πολίτες.
      Δεν είναι δυνατόν να μιλάμε για φοροαπαλλαγές, παραδείγματος χάρη, στις μικρές περιοχές μικρών βιοπαλαιστών και να βάζουμε το όριο των 10.000 ευρώ και να δίνουμε την εντύπωση προς τα έξω ότι απαλλάσσουμε αυτές τις επιχειρήσεις ακριβώς για να στηρίξουμε την περιφερειακή ανάπτυξη. 
      Δεν είναι δυνατόν να μιλάμε για υιοθέτηση νέων τρόπων φορολογικού ελέγχου και να μιλάμε μόνο για αντικειμενικοποίηση των κριτηρίων επιλογής των επιχειρήσεων και όχι για τα ουσιαστικά κριτήρια αλλά και τις λειτουργίες του φορολογικού ελέγχου που ακριβώς είναι η παθογένεια σήμερα του συστήματος και που  τροφοδοτεί τη σημερινή οικονομική και κοινωνική κρίση μέσω της διαφθοράς που αναπτύσσεται εκεί πέρα. 
      Είναι ανεφάρμοστο το σύστημα, όπως είπα και προηγουμένως, είναι αποσπασματικό, δεν ενισχύει τον προληπτικό έλεγχο αλλά ούτε και τον κατασταλτικό έλεγχο. Δεν οδηγεί ασφαλώς στην πάταξη της φοροδιαφυγής και δεν δημιουργεί προϋποθέσεις δικαίας κατανομής των εισοδημάτων και της φορολογίας, όπως υποτίθεται ότι πρέπει να εμπεριέχει στη λειτουργία του το φορολογικό σύστημα. Βέβαια ούτε και από την πλευρά της αναγνώρισης των δαπανών μπορεί κανείς να πει ότι οι τρόποι που θεσμοθετούμε μ’ αυτό το νομοσχέδιο είναι σοβαρές ρυθμίσεις. 
      Εκείνο που θέλω να καταγγείλω, κυρίες και κύριοι συνάδελφοι, είναι ακριβώς αυτή η αβελτηρία, θα έλεγα με τον επιεικέστερο χαρακτηρισμό, της Κυβέρνησης. Έδωσε τη δυνατότητα με προηγούμενη νομοθετική ρύθμιση να μεταβιβάζονται ολόκληρες περιουσίες από off shore εταιρείες σ’ αυτούς που ουσιαστικά με το προϊόν ανομίας σε πολλές από αυτές τις περιπτώσεις απέκτησαν περιουσιακά στοιχεία, όπως έγινε με το προηγούμενο νομοσχέδιο, να παρατείνονται αυτές οι νομοθεσίες και τώρα να έρχεται το αποκορύφωμα αυτής της ρύθμισης: να μπορούν αυτοί που μεταβίβασαν αυτά τα ακίνητα ατελώς, χωρίς κανένα φόρο, να μεταβιβάσουν στα παιδιά τους και στα εγγόνια αυτές τις μεγάλες περιουσίες. 
      Εάν αυτό δεν είναι η επιβεβαίωση της αμαρτίας στη λειτουργία του συστήματος γενικότερα που υπάρχει σήμερα στη χώρα, τότε τι είναι; Εάν δεν είναι σκανδαλώδης αυτή η ρύθμιση, εάν δεν είναι φωτογραφική μαζί με την άλλη ρύθμιση που είχε δοθεί η δυνατότητα τότε της κατάργησης ουσιαστικά του τεκμηρίου απόκτησης μεγάλων περιουσιών με τη διαδικασία των ατόκων δανείων, που δεν θα αποτελούσαν στη συνέχεια και τεκμήριο για τους δανειστές, τότε τι είναι;
      	Και έρχεται τώρα η Κυβέρνηση, αφού τακτοποίησε αυτούς που ήθελε εκείνη την εποχή και μιλάει για κατάργηση αυτής της ρύθμισης αναδρομικά. Βεβαίως καλά κάνει και την καταργεί αλλά με την αναδρομικότητα δημιουργούνται συνταγματικά ζητήματα και εμπαίζεται ουσιαστικά το Κοινοβούλιο, γιατί όλοι αυτοί που θα προσφύγουν για την αναδρομική ρύθμιση αυτού του νομοσχεδίου, θα κερδίσουν όλες αυτές τις υποθέσεις. 
      Εμείς εδώ απλά γινόμαστε μάρτυρες του εμπαιγμού από την πλευρά της Κυβέρνησης και ταυτόχρονα εμπαίζονται και οι πολίτες οδηγούμενοι –αυτοί που χρησιμοποίησαν αυτήν τη ρύθμιση για μικρές περιουσίες- ενδεχομένως στα δικαστήρια.
      	Αυτή είναι δυστυχώς η «κυβέρνηση των ολίγων Ελλήνων» που προσπαθεί η Κυβέρνηση με διάφορες ρυθμίσεις να δημιουργήσει. Αυτό συμβαίνει και με την εγγυητική επιστολή που θεσπίζεται, υποτίθεται, για να πατάξει το υπαίθριο εμπόριο, για να πατάξει τους ανθρώπους εκείνους που δεν έχουν εγγραφεί στις φορολογικές αρχές. Με αυτόν τον τρόπο μπορεί μεν να περιορίζει αλλά ουσιαστικά οδηγεί στην αύξηση των προβλημάτων των μικρομεσαίων επιχειρήσεων.
      	Θέλω και εγώ να ενώσω τη φωνή μου, κυρίες και κύριοι συνάδελφοι, εναντίον των απαράδεκτων ρυθμίσεων που γίνονται στην ΕΤΑ, που κατά τη γνώμη μου ουσιαστικά αποτελούν μια δεύτερη φούσκα χρηματιστηρίου που απειλείται να συμβεί. Απορεί κανείς γιατί αυτή η Κυβέρνηση στο τέλος του βίου της προσπαθεί, έστω και την τελευταία στιγμή, να εξυπηρετήσει αυτά τα συμφέροντα, να εκποιήσει τη δημόσια περιουσία και να μη συμπεριλάβει στην αποτίμηση των περιουσιακών στοιχείων συγκεκριμένες κατηγορίες ακινήτων, ακριβώς για να εμφανίσει υποτιμημένη την αξία αυτής της εταιρείας που θα περάσει σε λίγο σε ιδιώτες. 
      Ενώ έχει κατατεθεί η αίτηση για ένταξη στο Χρηματιστήριο, όταν δεν περιλαμβάνει μετά τις 28.6.2002, που ήταν η πρώτη τακτική συνέλευση, την αξία κυριότητας του «Ξενία» της Άνδρου, μεγάλης αξίας, την αξία κυριότητας έκτασης 119,8 στεμμάτων των εγκαταστάσεων του ξενοδοχείου Αφροδίτη στο Μικρό Καβούρι Βουλιαγμένης, όταν δεν περιλαμβάνει την αξία κυριότητας έκτασης στις Αλυκές Αναβύσσου, όταν δεν περιλαμβάνει την αξία της κυριότητας οικοπεδικής έκτασης συνολικού εμβαδού 24.267 των Ξενίων Καλαμπάκας, όταν δεν περιλαμβάνει την αξία του «Ξενία» Πλαταμώνα και έπεται η συνέχεια, παραβιάζοντας βέβαια τη συνταγματική τάξη, αλλά και τους τρόπους με τα αποθεματικά, όπως εξήγησε προηγουμένως ο κ. Λαφαζάνης, πραγματικά αποτελεί ντροπή για το ελληνικό Κοινοβούλιο.
      	(Στο σημείο αυτό την Προεδρική Έδρα καταλαμβάνει η Δ’  Αντιπρόεδρος της Βουλής κ. ΆΝΝΑ ΜΠΕΝΑΚΗ- ΨΑΡΟΥΔΑ) 
      	Εμείς βεβαίως ως Νέα Δημοκρατία θα εφαρμόσουμε το συνταγματικό μας δικαίωμα, δηλαδή να καλέσουμε το Σώμα να αποφανθεί με ονομαστική ψηφοφορία, αλλά ουσιαστικά δεν απαλλάσσεται η Κυβέρνηση από αυτή την απαράδεκτη ρύθμιση που φέρνει την τελευταία στιγμή στη Βουλή, η οποία αποτελεί ενδεχομένως την αρχή για τη δημιουργία ενός νέου μεγάλου σκανδάλου μετά το ελληνικό Χρηματιστήριο.
      	ΠΡΟΕΔΡΕΥΟΥΣΑ(Άννα Μπενάκη - Ψαρούδα): Ευχαριστούμε, κύριε Ρεγκούζα.
      	Το λόγο έχει ο κ. Κεδίκογλου.
      	ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κυρία Πρόεδρε.
      	Αγαπητοί συνάδελφοι, συζητούμε ίσως το σημαντικότερο νομοσχέδιο κάθε χρονιάς. Είναι ένα νομοσχέδιο που θα καθορίσει τα έσοδα με τα οποία θα επιβοηθηθεί η υλοποίηση αυτών που προβλέπονται στο Γενικό Προϋπολογισμό του Κράτους. Είναι ένα νομοσχέδιο πολύ σημαντικό για όλες τις χρονιές και για όλες τις Βουλές, όμως όπως εισάγεται σήμερα δεν είναι παρά μια επίφαση κάποιας νομιμότητας και κάποιας υπακοής σε θεσμούς ανάλογη με αυτά που συμβαίνουν σήμερα. 
      Παρακολούθησα με προσοχή τον εισηγητή της Πλειοψηφίας που αναφέρθηκε σε όσα συμβαίνουν σήμερα. Αγαπητοί συνάδελφοι, δεν πάει πολύς καιρός από την τελευταία φορά που είχα πει από αυτό το Βήμα ότι είναι πατριωτικό καθήκον η αποπομπή της διακυβέρνησης Σημίτη. Αυτήν την αποπομπή της διακυβέρνησης Σημίτη τη συνειδητοποίησε πλήρως ο λαός. Εγώ δεν έκανα τίποτε άλλο παρά να εκφράζω, το λαό, αυτό που έβλεπα αλλά ευτυχώς η επιστήμη των δημοσκοπήσεων εγκαίρως ενημέρωσε «την αυτού εξοχότητα», το σημερινό Πρωθυπουργό για την επερχόμενη αποπομπή του και έτσι μπόρεσε να πιει μεν το πικρό ποτήριον αυτής της αποπομπής αλλά να αποφύγει το κώνειο.
      Η αυτού εξοχότητα, ο σημερινός Πρωθυπουργός, αποπέμπεται διότι κυρίως, αγαπητοί συνάδελφοι, έφθειρε κατά το χειρότερο τρόπο όλους τους θεσμούς. Δεν υπάρχει θεσμός τον οποίον να μην έβλαψε, από το θεσμό του Προέδρου της Δημοκρατίας, στου οποίου το στόμα θέτει λόγια αντιπαράθεσης ακόμη και με την Αξιωματική Αντιπολίτευση, ως το θεσμό του κόμματος. Κανένας σεβασμός σε καταστατικά, σε υποσχέσεις και σε συνέπεια. Προσέβαλε το θεσμό του Συντάγματος. Κανένας σεβασμός στη δικαιοσύνη. Θυμάστε την περίπτωση, όταν κάλεσε τον Εισαγγελέα του Αρείου Πάγου παραμονές ενάρξεως των ανακρίσεων για το ΣΑΜΙΝΑ. Προσέβαλε τη διοίκηση. Προ ολίγων ημερών παρακολουθούσα ότι προσέβαλε και στο Ταμείο Παρακαταθηκών και Δανείων την ιεραρχία της διοίκησης κάνοντας ένα νόμο με τον οποίο αναθέτει στα διορισμένα μέλη του Διοικητικού Συμβουλίου του Ταμείου Παρακαταθηκών και Δανείων καθήκοντα διοικήσεως, να εισηγούνται στη διοίκηση. Προσέβαλε το φιλότιμο. Προσέβαλε όλο το πλέγμα των συνηθειών με το οποίο διαβιοί η ελληνική κοινωνία. Αν, αγαπητοί συνάδελφοι, για να μη συζητούμε πολύ, μιλούσαμε με όρους μιας τραγωδίας, το σημερινό Πρωθυπουργό εκδικούνται οι θεσμοί, οι άγραφοι νόμοι, τους οποίους ποτέ δεν ετήρησε και για τίποτε, για κανένα. 
      Έτσι, λοιπόν, περνά στην ιστορία. Πήρε το δρόμο προς την ιστορία. Είναι γεγονός ότι οι Έλληνες πολιτικοί έχουν καταλάβει πολύ καλές θέσεις στο μεγάλο σπίτι της ελληνικής ιστορίας. Έχουν προσφέρει στη χώρα δημοκρατία, ανεξαρτησία, θεσμούς, πρόοδο και οι περισσότεροι απ’ αυτούς που απήλθαν έχουν καταλάβει θέσεις στα καλύτερα διαμερίσματα και δώματα του σπιτιού της ελληνικής ιστορίας. Ο σημερινός Πρωθυπουργός οδεύει αυτήν την περίοδο στους διαδρόμους, πάει προς τα υπόγεια της ελληνικής ιστορίας και θέλω να πιστεύω ότι δεν θα οδηγηθεί τελικά στον απόπατο του σπιτιού της ελληνικής ιστορίας, διότι και τέτοια έχει αυτό το σπίτι. Έχουμε πολύ μακρά ιστορία. Όμως το να μιλάμε για κάποιο πολιτικό ο οποίος από σήμερα και μπρος είναι πολιτικός άψυχος, νομίζω ότι δεν έχει περαιτέρω αξία. Ας μπούμε στο νομοσχέδιο και σε όσα αυτό πρόκειται να λειτουργήσει ή να θεσπίσει. 
      Αγαπητοί συνάδελφοι, υποτίθεται ότι έχουμε εδώ ένα νομοσχέδιο που θα υλοποιήσει μία συγκεκριμένη οικονομική πολιτική, θα βοηθήσει στην υλοποίηση, θα είναι μία πολιτική η οποία συντρέχει, βοηθάει, τις ανάγκες της ελληνικής κοινωνίας. Συμβαίνει αυτό; Μα, και αν συμβαίνει, είναι τύποις. Από αυτό το νομοσχέδιο, κύριοι συνάδελφοι, δεν πρόκειται να προκύψουν έσοδα. Για όλες τις ρυθμίσεις προβλέπεται εκροή δαπανών. 
      Αν δούμε τον Προϋπολογισμό του Κράτους, θα δούμε ότι από παρελθόντα έτη θα εισπράξει ο Υπουργός των Οικονομικών –αν θυμάμαι καλά- 1.604 εκατομμύρια ευρώ. Και διερωτάσαι: Μα, τι γίνεται; Δηλαδή οι επιχειρήσεις φέρνουν κάποιες δηλώσεις, τα άτομα, οι φορολογούμενοι φέρνουν κάποιες δηλώσεις με 100 δραχμές δηλούμενα κέρδη ή εισοδήματα και αυτά στην πορεία γίνονται 200 δραχμές; Αλλιώς δεν εξηγείται. Τότε, λοιπόν, περί ποιων συντελεστών 35% ομιλούμε και περί ποιου σεβασμού των μετόχων, των επιχειρήσεων; 
      Ακούσαμε ακόμη από τη σημερινή διακυβέρνηση ετούτο το πρωτότυπο: το προαπαιτούμενο να είναι προσόν. Ακούσαμε το γραμματέα του κόμματος, τον αγαπητό Μιχάλη Χρυσοχοϊδη, να μας λέει ότι ο σημερινός Πρωθυπουργός είναι πολιτικός υψηλού ήθους. Μα, για όνομα του Θεού! Μπορείς να γίνεις ποτέ  πολιτικός χωρίς να έχεις υψηλό ήθος; Και εν πάση περιπτώσει, για ποιο ήθος συζητούμε για έναν πρώην Υπουργό Βιομηχανίας, ο οποίος με δική του σύμβαση μια κάποια εταιρεία -δεν χρειάζεται να αναφερθώ- η οποία είχε μόλις και μετά βίας 200 εκατομμύρια μετοχικό κεφάλαιο το ανέβασε σε 600 μη καταβεβλημένα και με την εφαρμογή της σύμβαση αυτής κάνει κύκλο εργασιών 6 δισεκατομμύρια 605 εκατομμύρια δραχμές, δηλώνει καθαρά κέρδη 4 δισεκατομμύρια 279 εκατομμύρια δραχμές και εμφανίζεται εκείνη τη χρονιά στο τέλος της να έχει πάρει και να κατέχει προκαταβολές 6 δισεκατομμύρια 387 εκατομμύρια 112.781 δραχμές;
      Αυτό είναι το υψηλό ήθος διαχείρισης της ελληνικής περιουσίας; Δεν θέλω κανείς να πει ότι τα έβγαλε από την τσέπη του και τα έδωσε και τα καρπώθηκαν κάποιοι άλλοι. Αυτά είναι επίσημα αντίγραφα από ισολογισμούς. Αυτά προέκυψαν από την πολιτική διακυβέρνηση του τότε Υπουργού Βιομηχανίας. 
      Περί ποιου ήθους, λοιπόν, συζητάμε και στο επίπεδο αυτό; Παραέγινε πια να θεωρούμε ως προσόν το προαπαιτούμενο. Ξέρετε ο κ. Αναγνωστόπουλος είναι πολύ καλός γιατί ζει χωρίς οξυγόνο. Μα, δεν γίνεται ποτέ! 
      Αγαπητοί συνάδελφοι, το μεγάλο μειονέκτημα αυτής της Κυβέρνησης είναι ότι δεν σέβεται τίποτα. Δεν σέβεται το δημόσιο πλούτο. Παραδείγματος χάριν, θέλει να κάνει ιδιωτικοποιήσεις, υποτίθεται, πουλάει δημόσιες επιχειρήσεις. Μα, είναι στοιχειώδες αυτές οι δημόσιες επιχειρήσεις να πουληθούν σ’ ένα υψηλό τίμημα. 
      Παίρνουμε τη ΔΕΠΑ, τη Δημόσια Επιχείρηση Αερίου, την οποία προσπαθούν να εκποιήσουν και βλέπουμε στον ισολογισμό της ότι αυτή η εταιρεία έχει καθαρή θέση –που είναι μια νέα εταιρεία με σύγχρονη τεχνολογία, με σύγχρονα μηχανήματα- 1628 εκατομμύρια δραχμές. Πριν από ένα, δύο χρόνια δεν θυμάμαι, ίσως και τρία- πουλήσατε το 22% στα ΕΛΠΕ, στα Ελληνικά Πετρέλαια, στο 1/3 της τιμής, λιγότερο από το 30% της τιμής της καθαρής θέσης, δηλαδή 22% αντί 35 δισεκατομμυρίων δραχμών. Τώρα στενοχωρηθήκατε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, νομίζω ότι έχω δέκα λεπτά να μιλήσω. 
      ΠΡΟΕΔΡΕΥΟΥΣΑ (Άννα Ψαρούδα Μπενάκη): Όχι.
      ΒΑΣΙΛΗΣ ΚΕΔΙΚΟΓΛΟΥ: Τότε δώστε μου ένα λεπτό, αν θέλετε, για να κλείσω.
      Σήμερα θρηνείτε γιατί δεν δέχτηκαν να αγοράσουν οι Ισπανοί το 35% με 260 εκατομμύρια ευρώ. Μα, αυτό είναι κάτω από το μισό της καθαρής θέσης. 
      Εκποιούν τα πάντα για ταμειακές ανάγκες για να εισπράξουν πέντε δραχμές, ώστε να τακτοποιήσουν τρέχουσες εργασίες.
      Παραπονέθηκε ο συνάδελφος του Συνασπισμού γιατί πωλούνται τόσο φτηνά κάποια κτήματα. Μα, για ταμειακούς απολύτως λόγους. Αυτή είναι, λοιπόν, η ηθική της διαχείρισης με την οποία κινείται η σημερινή διακυβέρνηση. 
      Επίσης με αυτό το νομοσχέδιο προσβάλλεται το πολύ συμπαθές και που με πολύ κόπο θέλει να γίνει το αίσθημα αποταμίευσης του ελληνικού λαού. Εάν μεν είσαι τράπεζα εμπορική, απαλλάσσονται οι συμβάσεις των αστικών δανείων από το φόρο χαρτοσήμου, που είναι 2% του συνόλου του δανείου. Αν μιλάμε, όμως, για συνεταιριστική τράπεζα κάποιων λαϊκών αποταμιευτών ή αν μιλάμε για το Ταμείο Παρακαταθηκών και Δανείων που είναι κατεξοχήν ταμείο λαϊκών αποταμιεύσεων, τότε δεν έχουμε απαλλαγή από το φόρο χαρτοσήμου. Αυτή είναι η αντίληψη από την οποία διαπνέεται η Κυβέρνηση.
      Αγαπητοί συνάδελφοι, γίνονται σημαντικές αλλαγές. Από την καρδιά μου εύχομαι στο Γιώργο Παπανδρέου να έχει πολύ καλό δρόμο. Βεβαίως είναι νέος και νομίζω ότι θα στοχεύσει στο μέλλον να δημιουργήσει μια νέα κατάσταση και να καταλάβει αργότερα την πρωθυπουργία. 
      Η σημερινή διακυβέρνηση αποπέμπεται. Αυτό είναι το κύριο χαρακτηριστικό. Και θα ψηφιστεί από τη Βουλή ένα νομοσχέδιο από μια Κυβέρνηση της οποίας ο Πρόεδρος αποπέμπεται κατά το χειρότερο τρόπο που δεν έχει γίνει για κανένα άλλο Πρωθυπουργό μέχρι τώρα. Και σ’ αυτήν τη διακυβέρνηση δεν μπορεί κανείς να δώσει εύσημα. Πέραν τούτου φέρνει ένα νομοσχέδιο το οποίο επιβεβαιώνει μια πολιτική.
      ΠΡΟΕΔΡΕΥΟΥΣΑ (Άννα Ψαρούδα Μπενάκη): Ευχαριστούμε πολύ.
      ΒΑΣΙΛΗΣ ΚΕΔΙΚΟΓΛΟΥ: Τελειώνω, κυρία Πρόεδρε. 
      Απλώς για την τάξη να πούμε, επειδή έγινε μια αναφορά σε μεγάλα ποσά που δίνονται για ανέργους…
      ΠΡΟΕΔΡΕΥΟΥΣΑ (Άννα Ψαρούδα Μπενάκη): Παρακαλώ, βάλτε μια τελεία.
      ΒΑΣΙΛΗΣ ΚΕΔΙΚΟΓΛΟΥ: Μεγάλα ποσά που δίνονται για ανέργους και παροχές που δίνονται για στεγαστικά επιδόματα φοιτητών κλπ. Όλα αυτά, αγαπητοί συνάδελφοι, είναι μόνο 65 εκατομμύρια ευρώ. Αυτή είναι τάχα η δαπάνη κοινωνικής αντίληψης. Θα πούμε, όμως, γι’ αυτά περισσότερα στα άρθρα. 
      Ευχαριστώ.
      ΠΡΟΕΔΡΕΥΟΥΣΑ (Άννα Ψαρούδα Μπενάκη): Ευχαριστούμε και χρόνια πολλά και για τη γιορτή σας, κύριε Κεδίκογλου. 
      Σε όλους τους συναδέλφους εύχομαι χρόνια πολλά και καλή χρονιά. 
      Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εξωτερικών, Ανάπτυξης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Πολιτισμού, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Τουρκίας για την αποφυγή της διπλής φορολογίας αναφορικά με τους φόρους εισοδήματος».
      Επίσης έχω να ανακοινώσω στο Σώμα ότι οι Υπουργοί Εξωτερικών, Οικονομίας και Οικονομικών, Ανάπτυξης,  Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Γεωργίας, Δικαιοσύνης, Πολιτισμού, Μεταφορών και Επικοινωνιών, Δημόσιας Τάξης, Τύπου και Μέσων Μαζικής Ενημέρωσης, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Υγείας και Πρόνοιας και Εμπορικής Ναυτιλίας κατέθεσαν σχέδιο νόμου: «Κύρωση της Ευρωμεσογειακής Συμφωνίας σύνδεσης μεταξύ των Ευρωπαϊκών Κοινοτήτων και των κρατών-μελών τους αφ΄ενός και της Αραβικής Δημοκρατίας της Αιγύπτου αφ΄ετέρου».
      Τέλος οι Υπουργοί Οικονομίας και Οικονομικών και Ανάπτυξης, κατέθεσαν σχέδιο νόμου: «Τροποποίηση του Νόμου 2601/98 (ΦΕΚΑ΄81)«Ενισχύσεις Ιδιωτικών Επενδύσεων για την οικονομική και περιφερειακή ανάπτυξη της χώρας» και άλλες διατάξεις». 
      Παραπέμπονται στις αρμόδιες Διαρκείς Επιτροπές.
      Ο κ. Σφυρίου έχει το λόγο.
      ΚΟΣΜΑΣ ΣΦΥΡΙΟΥ: Κύριοι συνάδελφοι, συζητούμε ένα νομοσχέδιο το οποίο αναμφισβήτητα συμβάλλει με τα μέτρα που περιλαμβάνει τόσο στην εφαρμοζόμενη αναπτυξιακή πολιτική όσο και στην κοινωνική πολιτική. Και βέβαια κάνει μια σημαντική τομή με αντικειμενικοποίηση του συστήματος των φορολογικών ελέγχων. Παρατηρώ, παρακολουθώντας με προσοχή τη συνεδρίαση και τις τοποθετήσεις των εισηγητών των κομμάτων της Αντιπολίτευσης, ότι τελικά δεν βρίσκουν ούτε ένα θετικό στοιχείο να αναγνωρίσουν από τις προωθούμενες διατάξεις. Ακολουθούν τη γνωστή καταστροφολογική και μηδενιστική πολιτική, με τη γνωστή όχι ξύλινη αλλά πέτρινη γλώσσα, που δεν πείθει βεβαίως κανέναν, ούτε για την ορθότητα των επιχειρημάτων και πολύ περισσότερο για τις καλές προθέσεις. Δεν είδαμε μέχρι στιγμής –ελπίζουμε να το κάνουν στη συζήτηση των άρθρων- να έχουν και κάτι θετικό να συνεισφέρουν επί των διατάξεων που περιλαμβάνει αυτό το νομοσχέδιο, για να το βελτιώσουμε και να το κάνουμε απόλυτα ικανοποιητικό για τους Έλληνες πολίτες. 
      Ήθελα να ρωτήσω την Αξιωματική Αντιπολίτευση το εξής: Αγαπητοί συνάδελφοι, ας μιλήσουμε λίγο επί της ουσίας. Διαφωνείτε με το κίνητρο μείωσης φορολογίας των επιχειρήσεων, μόνο εφόσον πραγματοποιούν ικανή επένδυση; Δεν θα πρέπει να υπάρχει ένα κίνητρο και φορολογικό, πέραν των άλλων, για την πραγματοποίηση επενδύσεων; Αν υπάρχει διαφωνία επί της ουσίας, να την ακούσουμε. Και τι αντιπροτείνετε. Διαφωνείτε με τα κίνητρα για την ανάπτυξη της υπαίθρου, μέσω της αύξησης του γεωργικού κλήρου και της ενθάρρυνσης του εκσυγχρονισμού του εξοπλισμού; Αν έχετε διαφωνία, τι αντιπροτείνετε; Διαφωνείτε με την επέκταση των αφορολογήτων για τη μεταβίβαση της αγροτικής γης, είτε μέσω γονικών παροχών και δωρεών; Αν διαφωνείτε, να ακούσουμε τι έχετε να αντιπροτείνετε. Διαφωνείτε με τα μέτρα της στοχευμένης κοινωνικής πολιτικής που περιλαμβάνονται, είτε υπέρ κατοίκων των μικρών χωριών, είτε υπέρ των γονιών των φοιτητών και των μαθητών της πρωτοβάθμιας και δευτεροβάθμιας εκπαίδευσης, είτε άλλων μέτρων κοινωνικής πολιτικής που υπάρχουν στο νομοσχέδιο; Πέστε μας σε ποιο σημείο διαφωνείτε και τι αντιπροτείνετε. Δεν είναι δυνατόν να υπεκφεύγετε να τοποθετηθείτε επί της ουσίας των διατάξεων που περιλαμβάνει το νομοσχέδιο και να κάνετε αφορισμούς. Διαφωνείτε με τη σημαντικότατη καινοτομία που εισάγει το σχέδιο νόμου με την αντικειμενικοποίηση του τρόπου επιλογής των προς έλεγχο φορολογικών υποθέσεων; Διαφωνείτε με την καινοτομία που προβλέπει για τον τρόπο με τον οποίο θα γίνεται ο φορολογικός έλεγχος για  μεγαλύτερη διαφάνεια στη διαδικασία του φορολογικού ελέγχου που συμβάλλει στο να εδραιωθεί μεγαλύτερη εμπιστοσύνη των πολιτών προς τις φορολογικές αρχές; Διαφωνείτε με την κατάργηση φορολογικών διατάξεων με αναχρονιστική φιλοσοφία, που δεν προσφέρουν πλέον το 2004 με απόδοση ελάχιστη που είναι ξεπερασμένες;
      Αν διαφωνείτε, να μας πείτε σε τι συνίσταται η διαφωνία σας. Μπορώ να εξαντλήσω όλο το χρόνο μου, ρωτώντας για να μας πείτε ακριβώς ποιες είναι οι διαφωνίες σας και τι έχετε να αντιπροτείνετε σ’ αυτές τις διατάξεις που αποτελούν τον κορμό του νομοσχεδίου. 
      Ωστόσο καταφεύγετε μόνο σε αφορισμούς για να αποφύγετε τη συζήτηση επί της ουσίας. Για παράδειγμα, λέτε ότι υπάρχει επενδυτική άπνοια. Εγώ συμφωνώ απολύτως, ότι υπάρχει ανάγκη μεγαλύτερων επενδύσεων και φυσικά μεγαλύτερης συμμετοχής του ιδιωτικού τομέα στην αύξηση του εθνικού προϊόντος, μέσω των επενδύσεων αλλά όταν τα τελευταία χρόνια πραγματοποιούνται επενδύσεις -και μάλιστα σήμερα που μιλάμε είναι πολλαπλάσιες από αυτές που επραγματοποιούντο όταν τις ευθύνες διακυβέρνησης της χώρας τις είχε η Νέα Δημοκρατία- ήθελα να ρωτήσω, πώς αρθρώνετε αυτήν την επιχειρηματολογία. Και βέβαια, μιλάμε για μια εποχή που έχουμε ευνοϊκότερους όρους σ’ ό,τι αφορά το κόστος του χρήματος, με το οποίο μπορεί να κινηθεί ο πολίτης για να επενδύσει, σε σχέση με τις συνθήκες που είχατε διαμορφώσει εσείς και σε ό,τι αφορά τα υψηλότατα επιτόκια και σ’ ό,τι αφορά τους λοιπούς παράγοντες που σχετίζονται με τα ζητήματα των επενδύσεων. 
      Τώρα το ΚΚΕ μιλάει για παροχές στο μεγάλο κεφάλαιο κλπ. Κύριοι συνάδελφοι, εγώ θα ήθελα να σας ρωτήσω, εάν έχετε καθόλου υπόψη σας τι κίνητρα έχουν εισάγει στο Πεκίνο και στη Μόσχα και σε άλλες χώρες του άλλοτε λεγόμενου υπαρκτού σοσιαλισμού, για να προωθήσουν την υπόθεση των επενδύσεων. Εδώ λέμε να υπάρξει ως κίνητρο μία φορολογική απαλλαγή με τον όρο ότι θα πραγματοποιηθεί η επένδυση, με τον όρο ότι θα είναι χειροπιαστή η επένδυση, ώστε να συμβάλλει στην ανάπτυξη, να δημιουργεί θέσεις εργασίας και να προωθεί την απασχόληση. Εάν διαφωνείτε, πείτε μας τι αντιπροτείνετε εσείς για να υπάρξουν κίνητρα για την πραγματοποίηση των ιδιωτικών επενδύσεων. Μήπως πιστεύετε ότι πρέπει να επενδύει σ’ όλα αυτά μόνο το κράτος; Να μας πείτε ποια είναι η δική σας άποψη και η θέση σας. 
      Κύριε Υπουργέ, καταλαβαίνω ότι στα οκτώ λεπτά δεν έχω πολύ περιθώριο να αναφερθώ σ’ όλο το νομοσχέδιο. Πιθανότατα θα έχω την ευκαιρία να τοποθετηθώ στα άρθρα για τις επιμέρους διατάξεις. 
      Θα ήθελα, όμως, κύριε Υπουργέ, επωφελούμενος από αυτή την τοποθέτηση που κάνω στην αρχή του νομοσχεδίου, να σας ζητήσω να συνεννοηθείτε με τον Υπουργό Οικονομίας και Οικονομικών κ. Χριστοδουλάκη, ώστε να έχω θετικές απαντήσεις σε ορισμένες εμπρόθεσμες τροπολογίες τις οποίες έχω καταθέσει και των οποίων θα έρθει η ώρα να συζητηθούν –δεν έχω την πρόθεση να τις αναπτύξω τώρα- και αφορούν την υποχρέωση που έχει ο νομοθέτης, με βάση το Σύνταγμα, όταν φέρνει νομοθετήματα στη Βουλή, να εντοπίζει ποιες είναι οι ιδιαιτερότητες των νησιωτικών συμπλεγμάτων της χώρας και να δίνει μέσω διατάξεων απαντήσεις σ’ αυτές τις ιδιαιτερότητες. 
      Στο σημείο αυτό, κύριε Υπουργέ, θα ήθελα να τονίσω, σ’ ό,τι αφορά την παράγραφο 12 του άρθρου 2, η οποία εισάγει ένα διαφορετικό τρόπο εφαρμογής του αφορολόγητου αποθεματικού για την πραγματοποίηση των επενδύσεων, κάνοντας μια σχετική τροποποίηση των ισχυουσών διατάξεων, ότι υπάρχει απόλυτη ανάγκη να μην είναι ενιαίο σ’ όλη τη χώρα το ποσοστό επί των κερδών για το αφορολόγητο αποθεματικό. Πρέπει να διαπνέεται και από την περιφερειακή διάσταση, θέτοντας όμως, ακολουθώντας –όχι αλλάζοντας- τις ζώνες που προβλέπει ο αναπτυξιακός νόμος και αυτός που μόλις μας ανακοίνωσε η κυρία Πρόεδρος ότι κατατέθηκε και τροποποιεί το ν. 2601, διαφορετικά ποσοστά κερδών ανά ζώνη –επαναλαμβάνω για την πραγματοποίηση του αφορολόγητου αποθεματικού- ώστε τελικά η πολιτική που επιχειρείται με αυτό το νομοσχέδιο να έχει και περιφερειακή διάσταση. 
      Βεβαίως υπάρχουν και μερικά άλλα ζητήματα που αφορούν τα αφορολόγητα όρια που εισήγαγε η Κυβέρνηση το 1997 με απόφαση του Υπουργικού Συμβουλίου και ομόφωνα ψήφισε η Βουλή, σ’ ό,τι αφορά τα κίνητρα εγκατάστασης και εργασίας στα μικρά νησιά με πληθυσμό κάτω από τρεις χιλιάδες κατοίκους. Εδώ με αυτήν την τροπολογία δεν εισάγεται κάποια άλλη διάταξη. Ουσιαστικά, όμως, ζητώ να υπάρξει αναπροσαρμογή αυτού του ορίου, γιατί εν τω μεταξύ άλλαξαν τα όρια σ’ όλη τη χώρα. 
      Επίσης ζητώ και ένα τρίτο, που αφορά την εφαρμογή μιας έγκρισης του ECOFIN που αφορά τη φορολογία των καυσίμων, που με διαπιστωτική πράξη καταναλώνονται στα νησιά και ιδιαίτερα στα νησιά του Αιγαίου, που αποτελούν και το χαρακτηριστικό σύμπλεγμα της χώρας μας. 
      Και οι τρεις αυτές διατάξεις πιστεύω ότι, αν τις θέσουμε στην κρίση της Βουλής, θα αντιμετωπισθούν θετικά, κατά την εκτίμησή μου, με ομοφωνία όλων των κομμάτων. 
      Παρακαλώ, κύριε Υπουργέ, να συνεννοηθείτε με τον Υπουργό Οικονομίας κ. Χριστοδουλάκη και να έχω την ευκαιρία να σας ακούσω να απαντάτε θετικά στις προτεινόμενες διατάξεις. 
      Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο κ. Σαλαγκούδης. 
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, σε λίγη ώρα θα ακούσουμε την ομολογία της αποτυχίας αυτής της Κυβέρνησης διά στόματος του Πρωθυπουργού, ο οποίος από το βάρος των αποτυχιών της πολιτικής του αποχωρεί πλέον από την ηγεσία του κόμματος και φυσικά ομολογεί με αυτόν τον τρόπο ότι η πολιτική του προκάλεσε μέχρι τώρα την έντονη λαϊκή δυσφορία που τον οδήγησε σ’ αυτήν την πράξη που σε λίγο θα μας ανακοινώσει και που με βαρύγδουπο βέβαια διαφορετικό τρόπο τα Μέσα Μαζικής Ενημέρωσης παρουσιάζουν όλο αυτό το χρονικό διάστημα με έναν ορυμαγδό –θα έλεγε κανείς- επικοινωνιακό. 
      Βέβαια το ευτύχημα και το ζητούμενο για μας θα ήταν ταυτόχρονα να υπέβαλε και την παραίτησή του και να οδηγούμασταν άμεσα σε εκλογές. Είναι ένα αίτημα που έχουμε θέσει από το τέλος της ελληνικής Προεδρίας στην Ευρωπαϊκή Ένωση και που θα γλίτωνε οπωσδήποτε τον ελληνικό λαό από πολλά δεινά που συσσωρεύει η αποχωρούσα σήμερα Κυβέρνηση και φυσικά πολύ πιο νωρίς θα μας δινόταν η ευκαιρία να δρομολογήσουμε το δικό μας σχέδιο για τον τόπο προς μια νέα εποχή που θα εξασφάλιζε περισσότερη ελπίδα για καλύτερες συνθήκες ζωής στον ελληνικό λαό. 
      Σήμερα, όμως, ατυχώς συζητούμε ένα άλλο ψευδεπίγραφο –θα έλεγα- νομοσχέδιο, όπως συνηθίζουν το τελευταίο χρονικό διάστημα. Ιδιαίτερα όσα νομοσχέδια έχουν τον όρο «αναπτυξιακή», όπως έχει και αυτό -«Μέτρα αναπτυξιακής και κοινωνικής πολιτικής»- ουσιαστικά δεν είναι τίποτα άλλο παρά ψευδεπίγραφα νομοσχέδια. 
      Θα ήθελα να απαντήσω στον προλαλήσαντα που έθεσε πολλά ερωτηματικά. Θα του εκθέσω άμεσα τη δική μας θέση. 
      Εμείς, λοιπόν, δεν συμφωνούμε στη φορομπηχτική επιδρομή της Κυβέρνησης Σημίτη που αύξησε στις διάφορες εισοδηματικές τάξεις από 110%-350% τη φορολογία σ’ αυτό το χρονικό διάστημα. 
      Εμείς δεν συμφωνούμε με το να αλλάζουν οι κανόνες του παιχνιδιού κάθε δυόμισι μήνες. Διότι αν αναλογιστεί κανείς τα φορολογικά νομοσχέδια που έχει φέρει αυτή η Κυβέρνηση, κάθε δυόμισι μήνες αντιστοιχεί και ένα φορολογικό νομοσχέδιο. 
      Εμείς θέλουμε τη σταθερότητα, διότι μόνο αυτή δημιουργεί ανάπτυξη με όρους ενδογενούς ορμής με τη δημιουργία επιχειρήσεων με σταθερές και διαρκείς θέσεις εργασίας για τη μείωση της ανεργίας και την αύξηση της απασχόλησης. 
      Εμείς με άλλα λόγια για το φορολογικό σύστημα, στο οικονομικό και αναπτυξιακό πρόγραμμά μας που θα ανακοινώσουμε στον ελληνικό λαό, έχουμε τρεις βασικές αρχές που καμία απ’ αυτές δεν τηρήθηκε απ’ αυτήν την Κυβέρνηση. 
      Η πρώτη μας αρχή είναι ότι θέλουμε ένα σταθερό σε διάρκεια φορολογικό σύστημα. Οι κανόνες του παιχνιδιού να είναι γνωστοί σ’ όλους όσους θέλουν να επενδύσουν. Διότι δεν είναι δυνατόν να γίνει και να ολοκληρωθεί μια επένδυση σε δυόμισι μήνες. Σε δυόμισι μήνες, όμως, όταν αλλάζουν οι κανόνες του παιχνιδιού, κανένας επενδυτής δεν μπορεί να προγραμματίσει και γι’ αυτόν ακριβώς το λόγο δεν έχουμε ξένες επενδύσεις που τις έχει τόσο ανάγκη η χώρα μας. 
      Έπειτα θέλουμε απλότητα στο φορολογικό σύστημα. Ένα φορολογικό σύστημα πρέπει να είναι απλό, για να μπορεί ο επιχειρηματίας να συνεννοείται με το λογιστή του, να μη χρειάζονται φοροτεχνικοί και τελικά όταν έρχεται ο εφοριακός, με τη γνωστή διαφθορά που η πολυπλοκότητα των φορολογικών νόμων δημιουργεί, να έχουμε απαράδεκτα βιβλία και νέες φασαρίες και συμφωνίες κάτω από το τραπέζι, που πολύ καλά τα ξέρει και ο κύριος Υπουργός αλλά όλο αυτό το χρονικό διάστημα τα ανέχονται χωρίς να λειτουργούν ούτε ακόμη και για να βελτιώσουν το μηχανογραφικό σύστημα για τη διασταύρωση των φορολογικών στοιχείων.
      Το τρίτο στοιχείο που πρέπει να έχει το φορολογικό νομοσχέδιο, είναι το εξής: Όταν ζούμε σε μια εποχή όπου γίνεται ένας ανταγωνισμός μείωσης των φορολογικών συντελεστών, ακριβώς για να προκληθούν οι ξένες επενδύσεις, δεν είναι δυνατόν εμείς να μένουμε στους υψηλούς φορολογικούς συντελεστές που έχουμε σήμερα. 
      Αυτές, λοιπόν, είναι οι θέσεις της Νέας Δημοκρατίας για τα ερωτηματικά που έθεσε ο προλαλήσας συνάδελφος. 
      Όμως εγώ πήρα το λόγο σήμερα και λυπάμαι που δεν είναι εδώ ο κ. Πάχτας ο οποίος έχει φέρει μια τροπολογία που είναι περισσότερο ογκώδης φυσικά από το νομοσχέδιο που συζητάμε. Και αφού επί ένα χρόνο ταλαιπωρεί τους εργαζόμενους στα μεταλλεία Κασσάνδρας, αφού επί ένα χρόνο τους κοροϊδεύει ότι εντός της εβδομάδος επέρχεται συμφωνία, τελικά έρχεται παραμονές των εορτών με εκβιασμό εδώ στη Βουλή όλου του Κοινοβουλίου να μας φέρει μια τροπολογία αντισυνταγματικά κατατιθέμενη στη Βουλή και από εκεί και πέρα προσπαθεί να δημιουργήσει εντυπώσεις στους ταλαίπωρους μεταλλωρύχους που επί ένα χρόνο έχουν οδηγηθεί στα όρια της φτώχιας και να τους λέει ότι η Νέα Δημοκρατία δεν θέλει να ψηφίσει την τροπολογία, δηλαδή δεν θέλει να παραβιαστεί το Σύνταγμα, δεν θέλει να παραβιαστεί η νομιμότητα και επομένως εσείς θα περάσετε άσχημες μέρες και δεν θα πάρετε τα χρήματα πριν από τις γιορτές, δεν θα κάνετε γιορτές. Και βγαίνει ανενδοίαστα και παρουσιάζει όλα αυτά στα ραδιόφωνα και στις τηλεοράσεις του τόπου του αλλά και πανελλήνια, φυσικά με την επικοινωνιακή υπεροχή που διαθέτει η Κυβέρνηση και προσπαθεί να δημιουργήσει εντυπώσεις. Τελικά έγινε ό,τι ακριβώς ζήτησε και πρότεινε η Νέα Δημοκρατία. Βέβαια το μόνο που δεν έγινε, είναι να συζητηθεί αυτή η τροπολογία σαν ένα νομοσχέδιο με τη διαδικασία του κατεπείγοντος για να έχουμε εδώ τη δυνατότητα να συζητήσουμε όλες αυτές τις κρυφές και κάτω από το τραπέζι συμφωνίες που υποκρύπτονται σ’ αυτήν την αγοραπωλησία των μεταλλείων Κασσάνδρας. 
      Έρχεται εδώ η τροπολογία, λείπει και ο κύριος Υπουργός –θα του ζητήσουμε εξηγήσεις όταν θα έρθει η ώρα να συζητηθεί- αλλά δεν μας έχει φέρει ποια είναι αυτή η εταιρεία Ελληνικός Χρυσός. Είναι μια εταιρεία που έγινε στα γραφεία του κ. Πάχτα. Δεν ξέρουμε αν υπάρχει καταστατικό της εταιρείας και αν υπάρχει αυτή η εταιρεία ή είναι μόνο στο μυαλό του κ. Πάχτα, ποιοι είναι οι μέτοχοί της που όταν ρωτήθηκε ο ίδιος τηλεφωνικά βέβαια αορίστως μίλησε για κάποιες εταιρείες αλλά από τις πληροφορίες που εμείς έχουμε μέσα σ’ αυτήν την εταιρεία τουλάχιστον, που έχει το 51%, υποκρύπτονται πάρα πολλά ύποπτα ονόματα και ύποπτες εταιρείες. Θα πρέπει να είναι εδώ και να μας δώσει εξηγήσεις για όλα αυτά, διότι βεβαίως τα μεταλλεία Κασσάνδρας πρέπει για πάρα πολλούς λόγους να λειτουργήσουν αλλά πρέπει να λειτουργήσουν με συνθήκες και όρους τέτοιους ούτως ώστε και το περιβάλλον να διασφαλίζεται και είναι μεγάλη υπόθεση οι ευθύνες για τις περιβαλλοντικές επιπτώσεις που έχει η διαχείριση των μεταλλείων και για τις περιβαλλοντικές επιπτώσεις που δημιουργήθηκαν μέχρι τώρα, ποιος και πως θα τις αναλάβει που δεν περιέχονται μέσα σ’ αυτήν την τροπολογία και στις συμφωνίες που την ακολουθούν. Νομίζω ότι χρειάζονται αυτές οι εξηγήσεις και γι’ αυτό αποφάσισα να μιλήσω για την τροπολογία. 
      Τώρα επί της αρχής για να δοθεί η ευκαιρία, νομίζω, στον κύριο Υπουργό να είναι προετοιμασμένος όταν θα έρθει η ώρα της συζήτησης για να μας ενημερώσει ποια είναι η σύνθεση αυτής της εταιρείας και πως ακριβώς μέσα στη συμφωνία περιγράφονται και περιέχονται οι όροι με τους οποίους θα γίνει η προστασία του περιβάλλοντος τόσο για τις συνθήκες που μέχρι τώρα δημιουργήθηκαν όσο και για τις συνθήκες που από εδώ και πέρα θα δημιουργηθούν, όπως επίσης και ποιος έχει την ευθύνη για όσες τυχόν επιβαρύνσεις δέχθηκαν και ενδεχομένως να ακολουθήσουν αγωγές οι ίδιοι οι εργαζόμενοι, οι μεταλλωρύχοι που έχουν μολυβδωθεί ή χαλικωθεί ή εν πάση περιπτώσει έχει τρωθεί και έχει υποστεί ζημιές η υγεία τους. 
      Γι’ αυτόν ακριβώς το λόγο θα ήθελα και στο άρθρο 47 άλλη μια τροπολογία που προσετέθη στο νομοσχέδιο. Θα πρέπει να ληφθεί ειδική μέριμνα -θα μου δοθεί η ευκαιρία το απόγευμα στην κατ’ άρθρον συζήτηση- για τους μεταλλωρύχους που δεν μπορούν να εξισώνονται και μάλιστα να είναι σε χειρότερη και δυσμενέστερη μοίρα από τους εργαζόμενους στην επιφάνεια των μεταλλείων όπως συμβαίνει με αυτήν τη ρύθμιση που γίνεται αντίστοιχα μαζί με τη SOFTEX και την ΑΓΝΟ στο άρθρο 47. Αλλά γι’ αυτά θα μιλήσω το απόγευμα.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ(Άννα Μπενάκη-Ψαρούδα): Ορίστε, κύριε Σπυριούνη, έχετε το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, επιτρέψτε μου να ξεκινήσω με από καρδιάς ευχές για το σύνολο του Κοινοβουλίου, για τα κόμματα, για την πατρίδα, για το λαό μας.
      Επανερχόμενος στο πλαίσιο του νομοσχεδίου θα ξεκινήσω, κύριε Υπουργέ, με την έννοια της αλλαγής. Το κόμμα μου είχε υποσχεθεί στο λαό μια βαθιά τομή, μια βαθιά αλλαγή. Κατά καιρούς αυτή μεταβιβαζόταν, κληροδοτούνταν από τη μία περίοδο στην άλλη, χωρίς να πραγματοποιείται. Σαφώς και έγινε διαχείριση της κατάστασης, έγινε νομή της εξουσίας, πολλές φορές έγινε καταχρηστική νομή της εξουσίας από τους επιτήδειους που εμφιλοχωρούν και σώζονται σ’ όλα τα συστήματα και βεβαίως έμενε εκστατικός και απορών ο λαός για το πού πήγε αυτό το μεγάλο όραμα της αλλαγής. Από την άλλη μεριά σαφώς και έγιναν βήματα και αλίμονο αν δεν γίνονταν. Τότε η συνεχής ετυμηγορία του λαού θα ήταν μια προκλητική χίμαιρα, που θα αδικούσε το πολιτικό ένστικτό του, θα αδικούσε την ικανότητα στοιχειώδους κριτικής και κρίσεως. Το όραμα, όμως, της αλλαγής έμενε πάντοτε πίσω.
      Σήμερα έχουμε στο εσωτερικό του κόμματός μας μια αλλαγή. Χωρίς να αδικώ το Σημίτη, θέλω να δηλώσω ότι υπήρξα πρωτοπόρος και έπεσα μαχόμενος στο σύστημα της ανάγκης της αλλαγής. Έπεσα μαχόμενος αλλά χαίρομαι –ήταν ελάχιστη η θυσία- γιατί στο κόμμα μου συντελείται μια χαρακτηριστική αλλαγή. Και για να μην είμαι άδικος, οφείλω να πω ότι αν ο Σημίτης πραγματοποιεί αυτήν την αλλαγή καλοπροαίρετα και πέρα και πάνω από τις πιέσεις, σαφώς δίνει ένα μήνυμα, δίνει ένα πολιτικό στίγμα.
      Και να πω, κύριοι συνάδελφοι της Νέας Δημοκρατίας και των άλλων κομμάτων, ότι τελώ σε πλήρη ελπίδα ότι με το Γιώργο τον Παπανδρέου και τον Κωνσταντίνο Καραμανλή, συν τους άλλους σεβαστούς αρχηγούς των άλλων κομμάτων, τα πολιτικά ήθη της πατρίδας μου θα ανυψωθούν. Και αισθάνομαι ιδιαίτερη χαρά και μεγάλη ελπίδα. Αυτά σαν εισαγωγή.
      Έρχεται ένα νομοσχέδιο, πολυνομοσχέδιο, που έχει χαρακτηριστικά σημεία στα περιεχόμενα. Ποιος αμφιβάλλει ότι για να πραγματοποιηθεί αυτός ο βασικός στόχος των μακροοικονομικών δεικτών, που κυμαίνεται και ταλαντεύεται πότε θετικά και πότε αρνητικά, χρειάζεται μια βαθιά τομή στις μεγάλες επενδύσεις, στην προσέλκυση κυρίως ξένου κεφαλαίου του ιδιωτικού τομέα; Για να πραγματοποιηθεί αυτό, χρειάζεται μια αλλαγή στο εσωτερικό των ρυθμίσεων, των διατάξεων που αποτελούν το πλαίσιο της προώθησης των επενδύσεων. Και το νομοσχέδιο περιλαμβάνει αρκετές διατάξεις από το κεφάλαιο μέχρι τα επιμέρους ρυθμιζόμενα θέματα, που πιστεύω ότι προωθούν με καλύτερες προϋποθέσεις το θέμα της ανάπτυξης, το θέμα των μεγάλων επενδύσεων.
      Θέλω, όμως, να τονίσω, κυρία Πρόεδρε, ότι υπάρχει μια συντριπτική πίεση στις μικρομεσαίες επιχειρήσεις. Η αγορά της Θεσσαλονίκης πένεται. Οι μικρομεσαίοι το δεκαπενθήμερο περίμεναν πελάτη και δεν έβλεπαν στα μαγαζιά τους. Η πίεση της εφορίας από την άλλη μεριά είναι μονίμως εντεινόμενη και μένουν οι μικρομεσαίοι απροστάτευτοι, κύριε Υπουργέ. Και αυτό το 35 που γίνεται 25 δεν τους καλύπτει.
      Πρέπει να πάρουμε μέτρα για τους μικρομεσαίους. Ίσως δύο εκατομμύρια άνθρωποι απασχολούνται στις μικρές και τις μεσαίες επιχειρήσεις. Πού θα πάει αυτός ο κόσμος; Τα στοιχεία που άκουσα από συνάδελφο της Νέας Δημοκρατίας είναι απογοητευτικά, αν ανταποκρίνονται στην αλήθεια.
      Έχω και εγώ την άποψη ότι δεν πάνε καλά οι μικρομεσαίες επιχειρήσεις. Δεν είναι δυνατόν να δεχθούμε ότι σε δύο χρόνια θα έχει κλείσει το 20% και το 50% σε πέντε χρόνια. Πρέπει, λοιπόν, επειγόντως η πατρίδα να πάρει συγκεκριμένα μέτρα. Οποιαδήποτε θυσία δικαιολογείται.
      Να, λοιπόν, ένα σημείο που πρέπει να αποτελέσει, στην ευρεία ευθύνη σας, έναν προβληματισμό. Και πριν φύγει η Κυβέρνηση, επικειμένων των εκλογών, να έχει ρυθμιστεί αυτό το θέμα των μικρομεσαίων, όχι με εγγυημένες απλώς διευκολύνσεις στο τραπεζικό σύστημα αλλά με μέτρα ενθαρρυντικά, μέτρα στήριξης. 
      Τα μέτρα για τους αγρότες μας: Ποιος θα είχε αντίρρηση για την τιμημένη τάξη των αγροτών; Και αυτά και άλλα τόσα να δοθούν. Πού θα βρεθούν; Να περιοριστούν, κύριε Υπουργέ, οι χιλιάδες των Μερσεντές που κυκλοφορούν. Να περιοριστούν οι αργόσχολοι που εισπράττουν από το δημόσιο ταμείο που είναι το αίμα του λαού. Εισπράττουν χωρίς να προσφέρουν. Να περιοριστούν οι σπατάλες επιδείξεων και ένα σωρό άλλα πράγματα. Οποιαδήποτε θυσία για την αγροτική τάξη αποτελεί εθνική ευθύνη.
      Το φορολογικό σύστημα εν ευρεία εννοία: Είναι γεγονός ότι κατηγορούσαμε τη Νέα Δημοκρατία παλιότερα ότι άλλαξε δεκατέσσερις φορολογικούς νόμους με την κυβέρνηση του κ. Μητσοτάκη. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λιγότερους.
      ΚΥΡΙΑΚΟΣ ΣΠΥΡΙΟΥΝΗΣ: Το θυμάμαι, κύριε Πρόεδρε -γιατί υπήρξα κάποιο χρόνο Βουλευτής, μετά έχασα την έδρα- ότι αλλάξατε επανειλημμένα το φορολογικό νόμο. Το ίδιο έκανε το ΠΑΣΟΚ. Σας αντέγραψε. Δεν δικαιούται να σας κατηγορεί. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μας ξεπέρασε κατά πολύ.
      ΚΥΡΙΑΚΟΣ ΣΠΥΡΙΟΥΝΗΣ: Πιστεύω, κύριε Πρόεδρε, ότι με νέα ηγετικά πρόσωπα θα αλλάξουν τα πολιτικά ήθη στην πατρίδα μας. Αν δεν αλλάξουμε τα πολιτικά ήθη και αν δεν μιλήσουμε στον ελληνικό λαό με ειλικρίνεια και τιμιότητα, θα μένει πάντοτε χίμαιρα η ελπίδα για ταχείς ρυθμούς ανάπτυξης και σύγκλιση της πατρίδας.
      Ποιος μπορεί να αμφισβητήσει τα μέτρα ανακούφισης που λαμβάνονται και αποτελούν περιεχόμενο του νομοσχεδίου; Και ποιος μπορεί να κλείσει τα μάτια μπροστά στις αναγκαίες ρυθμίσεις που εκ των πραγμάτων επιβάλλονται και μέσα στο πνεύμα της Χάρτας Σύγκλισης και μέσα στη γενικότερη κοινωνική αντίληψη που εκφράζεται με το νομοσχέδιο;
      Αλλά κοινωνική αντίληψη όχι με την επιβάρυνση του προεκλογικού έτους, κύριε Υπουργέ. Κοινωνική αντίληψη σαν στρατηγική ευθύνη καθημερινής, πάγιας και αδιαπραγμάτευτης τακτικής, σαν στοιχείο της ανάπτυξης. Η στρατηγική του κοινωνικού κράτους και η στρατηγική ανάπτυξη είναι δίδυμες αδελφές. Πρέπει να πηγαίνουν μονίμως μαζί. Δεν χρειάζεται να πάμε, δηλαδή, σε προεκλογικό δίμηνο για να θυμηθούμε τότε τις πενόμενες τάξεις.
      Είναι λίγα αυτά που δόθηκαν, σαφώς και πάντοτε μέσα στις δυνατότητες της οικονομίας. Ποιας οικονομίας; Μιας αναπτυσσόμενης οικονομίας, μιας οικονομίας που κοιτάζει όχι μόνο τους πλούσιους αλλά κυρίως τους φτωχούς, μιας οικονομίας που στηρίζεται στους πολλούς και όχι στους ολίγους, οι οποίοι ολίγοι έχουν μάθει να «αρμέγουν την αγελάδα» με όλους τους γνωστούς τρόπους, από τη φοροδιαφυγή και την παραοικονομία μέχρι τη διαπλοκή που συντηρεί το σύστημα.
      Το νομοσχέδιο με το σύνολο των άρθρων διαμορφώνει ένα πλέγμα και κοινωνικής αντίληψης. Επί της αρχής, με κάποιες επιφυλάξεις βέβαια, στηρίζω το νομοσχέδιο. Θα παρακαλέσω, κύριε Υπουργέ, να δείτε -έχω κάνει και μία εκπρόθεσμη δυστυχώς- και τα του Χρηματιστηρίου, του αποθετηρίου τα οποία ρυθμίσατε. Με την ιδιωτικοποίηση του Χρηματιστηρίου ρυθμίσατε για μια ορισμένη κατηγορία. Να το διευρύνετε και για εκείνους του αποθετηρίου.
      Δεν μπορεί στη δημοκρατία μετά από πέντε, επτά χρόνια να μένει άνεργος ο εργαζόμενος. Όταν στηρίζεται από το κράτος, πρέπει να στηρίζεται καθολικά.
      Ψηφίζω επί της αρχής το νομοσχέδιο.
      Ευχαριστώ πολύ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο επίτιμος Πρόεδρος της Νέας Δημοκρατίας κ. Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, εμένα θα μου επιτρέψετε να θέσω ένα γενικότερο ερώτημα: Είναι Βουλή αυτή; Ψηφίζουμε πράγματι νόμους αυτή την ώρα; Εδώ μπήκαμε στην τελική φάση της προεκλογικής περιόδου. Στοιχειώδες χρέος της Κυβέρνησης είναι να ενημερώσει επιτέλους την Εθνική Αντιπροσωπεία -όχι μόνο την Αξιωματική Αντιπολίτευση- ποια νομοσχέδια όντως έχει πρόθεση να συζητήσει, για να δούμε αν υπάρχει και ο αναγκαίος χρόνος για να συζητηθούν με σοβαρότητα. Εδώ κατευξετελίζουμε τους θεσμούς με τον τρόπο με τον οποίο λειτουργούμε.
      Ακούμε ότι γίνεται συζήτηση σήμερα και για τον εκλογικό νόμο. Εξέλιπε παντελώς η σοβαρότητα τέλος πάντων από αυτήν την περίφημη Κυβέρνηση που αλλάζει αυτήν την ώρα τον Αρχηγό της; Τι σκοπεύει να κάνει;
      Το νομοσχέδιο αυτό, κυρία Πρόεδρε, είναι πολύ σοβαρό. Κανονικά έπρεπε να απασχολήσει τρεις συνεδριάσεις άνετες στη Βουλή, διότι περιλαμβάνει και ορισμένες διατάξεις σκανδαλώδεις. Και έχει απόλυτο δίκιο η Αριστερά –και οι δύο ομιλητές- και η Νέα Δημοκρατία, η οποία το επισημαίνει αυτό το πράγμα. Δεν γίνεται συζήτηση σήμερα. Δεν ψηφίζουμε, κύριοι συνάδελφοι. Είμαστε αυτήν την ώρα τέσσερις παρόντες και σε λίγο θα είναι ένας ή κανένας. Αποφασίσαμε οριστικά να εξευτελίσουμε τους θεσμούς σ’ αυτόν τον τόπο, για να παραμείνει το κόμμα στην εξουσία μεταμφιεζόμενο με νέο Αρχηγό;
      Κυρία Πρόεδρε, εγώ πιστεύω ότι το θέμα είναι πάρα πολύ σοβαρό. Εγώ είμαι παλιός κοινοβουλευτικός και πονάω το Κοινοβούλιο και πονάω και την πολιτική μας ζωή και λέω καμιά φορά ορισμένα πράγματα δυσάρεστα αλλά έχω χρέος να τα πω. Αλλιώς η Αντιπολίτευση θα υποχρεωθεί να κάνει ονομαστικές ψηφοφορίες σε κάθε νομοσχέδιο και σε κάθε άρθρο, για να εμποδίσει αυτήν την αθλιότητα που πάει να γίνει. Διότι κοντά σ’ όλα τα άλλα, αυτήν την ώρα μπορούν να περάσουν και οι πιο απίθανες διατάξεις. Κάθε αθλιότητα μπορεί να περάσει αυτήν την ώρα από μια Βουλή η  οποία δεν μπορεί να συζητήσει.
      Επισημαίνω το θέμα, κυρία Πρόεδρε, και ελπίζω ότι θα υπάρξει μια ανταπόκριση. Διότι αυτό το οποίο άκουσα, ότι θα έχουμε συνεδρίαση και το απόγευμα και αύριο, για να περάσουμε άρον άρον αυτό το φαύλο νομοσχέδιο, εγώ δεν το δέχομαι. Εγώ δεν το δέχομαι με τίποτα και ελπίζω και περιμένω ότι η Νέα Δημοκρατία θα φροντίσει να το ματαιώσει. Και είναι στο χέρι μας να το ματαιώσουμε. Αλλά γιατί να φθάσουμε εκεί; Γιατί να μην κάνουμε μια έντιμη συζήτηση μεταξύ μας, να σεβαστούμε και το Κοινοβούλιο, όπως και γενικότερα πρέπει να σεβαστούμε τους θεσμούς στην πορεία προς τις εκλογές, για να μπορέσει επιτέλους να σταθεί σ’ ένα επίπεδο ο πολιτικός μας βίος; Διότι αν εγκαινιάζουμε τη νέα εποχή με αυτές τις αθλιότητες, κακή καινούργια εποχή εγκαινιάζουμε!
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Το λόγο έχει ο κύριος Υπουργός.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ(Άννα Μπενάκη - Ψαρούδα): Τώρα είναι η σειρά του κυρίου Υπουργού. Μετά θα μιλήσετε.
      Ορίστε, κύριε Υπουργέ, έχετε το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κυρία Πρόεδρε, κύριοι συνάδελφοι, σήμερα συζητούμε ένα σημαντικό νομοσχέδιο στη Βουλή και μου προξενεί πραγματικά κατάπληξη το ότι το σύνολο σχεδόν των Βουλευτών της Αντιπολίτευσης δεν ασχολήθηκε καθόλου με το περιεχόμενο του νομοσχεδίου, δηλαδή με την αντικειμενικοποίηση των διαδικασιών του φορολογικού ελέγχου ή με τα μέτρα αναπτυξιακής και κοινωνικής πολιτικής αλλά αναφέρθηκε απλά και μόνο στις λοιπές διατάξεις, επιλέγοντας ο κάθε ομιλητής όποιο άρθρο ή όποια τροπολογία επιθυμούσε για να ασκήσει την κριτική του.
      Βέβαια ορθώς έπραξε η Νέα Δημοκρατία -αλλά και η λοιπή Αντιπολίτευση- ποιούσα την νήσσα για σημαντικές ρυθμίσεις που αφορούν περίπου τρία εκατομμύρια πολίτες  αυτής της χώρας.
      Και ορθώς έπραξε η Νέα Δημοκρατία, γιατί ασφαλώς τα μέτρα κοινωνικής πολιτικής είναι τα μέτρα τα οποία δημιούργησαν αμηχανία κατ’ αρχήν και ακολούθως πανικό, αφού βρήκαν τη θεαματική ανταπόκριση από την πλευρά του συνόλου των Ελλήνων. Είναι μέτρα τα οποία χαρακτηρίστηκαν από μερίδα εξεχόντων στελεχών της Νέας Δημοκρατίας τόσο γενναία, ώστε να οδηγήσουν την οικονομία μας σε καταστροφή, είναι μέτρα τα οποία θα οδηγήσουν την οικονομία μας, εάν η Νέα Δημοκρατία –ο μη γένοιτο- αναλάμβανε την εξουσία, σε μία πολιτική σφιξίματος του ζωναριού, όπως ο επίτιμος Πρόεδρος της Νέας Δημοκρατίας πολύ ευθαρσώς εδήλωσε και βέβαια έκανε πολύ μεγάλη ζημιά στην απέλπιδα προσπάθεια του Αρχηγού της Νέας Δημοκρατίας να αποκρύψει το οικονομικό και λοιπό πρόγραμμα του κόμματός του. Ο κ. Μητσοτάκης φημίζεται για την ευθύτητα του λόγου του και αποκάλυψε το κεκρυμμένο σχέδιο της Νέας Δημοκρατίας.
      Έτσι, λοιπόν, σήμερα με αυτά τα μέτρα της κοινωνικής πολιτικής, τα οποία θα ανακατανείμουν εθνικό πλούτο ύψους 3 δισεκατομμυρίων ευρώ -περίπου 1.000 δισεκατομμύρια δραχμές- θα ωφεληθούν οι ασθενείς οικονομικά τάξεις, οι αγρότες, οι εργαζόμενοι, οι συνταξιούχοι, οι άνεργοι, οι γυναίκες, οι μικρομεσαίοι. Σ’ αυτά τα μέτρα ουδείς λόγος από τη Νέα Δημοκρατία.
      Εξάλλου και για το δεύτερο σκέλος του νομοσχεδίου –την αντικειμενικοποίηση του φορολογικού ελέγχου- τι θα είχε να πει η Νέα Δημοκρατία, όταν το σύνολο των κοινωνικών τάξεων, όπως αυτές εκπροσωπούνται μέσα από τους συνδικαλιστικούς φορείς τους, εξέφρασαν την πανηγυρική στήριξη των συγκεκριμένων μέτρων; Θα μπορούσε άραγε να αμφισβητήσει τη θέση της Οικονομικής και Κοινωνικής Επιτροπής, η οποία με τρόπο πανηγυρικό στην έκθεσή της διατύπωσε την άποψη ότι οι περισσότερες διατάξεις κινούνται στην κατεύθυνση των παρατηρήσεων που κατά το παρελθόν έχει διατυπώσει και η ίδια η ΟΚΕ και ότι τα μέτρα αυτά αποτελούν την πιο σημαντική καινοτομία με την καθιέρωση διαφορετικού συστήματος φορολογικού ελέγχου;
      Είναι ένα νομοσχέδιο το οποίο αφορά, όπως προανέφερα, τρία εκατομμύρια Έλληνες πολίτες. Είναι ένα νομοσχέδιο, το οποίο προβλέπει την αύξηση κατ’ αρχήν των βασικών συντάξεων του ΟΓΑ κατά τριάντα ευρώ. Ισχυρίστηκε η Νέα Δημοκρατία ότι τα τριάντα ευρώ είναι λίγα αλλά θέλω να της θυμίσω ότι η σύνταξη που η ίδια έδινε μόλις το 1993 ήταν όλη και όλη 30 ευρώ και σήμερα η βασική αυτή σύνταξη αυξάνεται στα 200 ευρώ με δέσμευση τα επόμενα τρία χρόνια να αυξηθεί στα 300 ευρώ.
      Να θυμίσω επίσης ότι μέχρι το 1997 οι αγρότες ήταν η μόνη τάξη στη χώρα μας η οποία δεν είχε δικό της ασφαλιστικό φορέα. Ο νέος ΟΓΑ αποτελεί πραγματική πρόοδο για τους αγρότες και αν ένας αγρότης βγει στη σύνταξη από τώρα -από την 1η Ιανουαρίου 2004- και είναι ασφαλισμένος στην πρώτη κλάση ασφάλισης, θα έχει μια σύνταξη περίπου 140.000 δραχμών δηλαδή η οικογένεια των αγροτών 280.000 δραχμές, ένα ποσό ασφαλώς πολύ σημαντικό.
      Απαλλάξαμε τους αγρότες από το φόρο μεταβίβασης είτε αιτία πωλήσεως είτε λόγω γονικής παροχής, δωρεάς ή κληρονομιάς.
      Στείλαμε ένα μήνυμα ότι θέλουμε να στηρίξουμε τον αγροτικό τομέα, θέλουμε να δημιουργήσουμε τη νέα τάξη των αγροτών, τους νέους αγρότες, με την απαλλαγή πλήρως και από τη φορολογία μεταβίβασης αγοράς ακινήτων, αφού βέβαια τα τελευταία χρόνια έχουμε απαλλάξει πλήρως τον αγρότη από τη φορολογία εισοδήματος.
      Προβλέψαμε για δεκάδες χιλιάδες ελληνικές οικογένειες –κυρίως οικογένειες της υπαίθρου- την καταβολή στεγαστικού επιδόματος στους φοιτητές. Έτσι, λοιπόν, η οικογένεια που έχει σπουδάζοντα τέκνα, θα λάβει για κάθε ένα από αυτά τα παιδιά 1.000 ευρώ επίδομα ετησίως προκειμένου να ελαφρυνθεί στα συνολικά της έξοδα. Αυξάνουμε αναπροσαρμόζοντας το όριο του οικογενειακού εισοδήματος των 30.000 ευρώ, που αρχικά προέβλεπε η πρότασή μας, κατά 3.000 ευρώ για κάθε ένα μετά το πρώτο παιδί.
      Ταυτόχρονα περιορίζουμε τον αριθμό των μαθημάτων που θα πρέπει να έχει περάσει ένας φοιτητής από τα δύο τρίτα των μαθημάτων, στο ένα δεύτερο, στα μισά μαθήματα δηλαδή, αφού η τελευταία χρονιά ήταν μια χρονιά κατά την οποία υπήρξαν προβλήματα στα πανεπιστήμια. Ανακουφίζουμε και με αυτό το μέτρο τις ελληνικές οικογένειες και τις βοηθούμε όσον αφορά τη δυνατότητα σπουδών των παιδιών τους.
      Καθιερώνουμε επίδομα ανέργων γονέων με παιδιά που φοιτούν στη στοιχειώδη και μέση εκπαίδευση. 
      Απαλλάσσουμε τους πολύτεκνους από το τέλος ταξινόμησης για οχήματα μέχρι δύο χιλιάδες κυβικά εκατοστά στο 100% του τέλους και πλέον των δύο χιλιάδων κυβικών από το 50% του συγκεκριμένου τέλους.
      Απαλλάσσουμε παντελώς του φόρου τις επιχειρήσεις σε μικρά χωριά, αφού αυξάνουμε το αφορολόγητο όριο σε επίπεδα τα οποία δημιουργούν ακριβώς προϋποθέσεις πλήρους απαλλαγής.
      Ταυτόχρονα καταργούμε το φόρο των ενοριακών ναών. Ήταν ένας φόρος δυσβάσταχτος για τις μικρές ενορίες των χωριών κυρίως και ένας φόρος ο οποίος ήταν ο μεγαλύτερος φόρος που υπήρχε σ’ όλους τους τομείς της οικονομικής δραστηριότητας, αφού ανερχόταν στο 35% των συνολικών ακαθάριστων εσόδων των ναών. Θα έλεγα εξάλλου ότι αποτελούσε και πρόκληση ή ειρωνεία το τίμημα του περιφερόμενου δίσκου ή του κεριού της γριούλας να αποτελεί αντικείμενο φορολόγησης. Έτσι, λοιπόν, ανταποκριθήκαμε στο αίτημα του συνόλου της κοινωνίας αλλά και της Εκκλησίας, προκειμένου να υπάρξει αυτή η συγκεκριμένη ελάφρυνση.
      Υπήρξε το ερώτημα, το οποίο πολλές φορές διατυπώθηκε δημόσια, σχετικά με το πού θα βρεθούν τα μυθικά ποσά τα οποία προβλέπουν τα μέτρα κοινωνικής πολιτικής. Αυτό είναι ένα εύλογο ερώτημα. Θα πρέπει, όμως, να θυμίσω σε όλους αυτούς ότι τα τελευταία οκτώ χρόνια η χώρα μας έχει κάνει σημαντικές προόδους στον οικονομικό τομέα. Κατάφερε επί οκτώ συνεχή χρόνια να έχει ρυθμούς ανάπτυξης υψηλότερους του μέσου ευρωπαϊκού όρου. Ενδεικτικά και μόνο θα αναφέρω ότι το 2003 η χώρα μας είχε ρυθμό ανάπτυξης δέκα φορές μεγαλύτερο του μέσου ευρωπαϊκού όρου, 4% η Ελλάδα, 0,4% η Ευρώπη.
      Αυτοί οι υψηλοί ρυθμοί ανάπτυξης μας έδωσαν τη δυνατότητα δημιουργίας ενός κοινωνικού πλεονάσματος και το κοινωνικό αυτό πλεόνασμα μεταφέρεται σαν κοινωνικό μέρισμα στις ευαίσθητες τάξεις, στις τάξεις οι οποίες έχουν ανάγκη της στήριξης της πολιτείας.
      Σ’ αυτές τις τάξεις δίνουμε τη βαρύτητα, δίνουμε έμφαση, προκειμένου να ενισχύσουμε το εισόδημά τους. 
      Θα πρέπει να θυμίσουμε –γιατί ορισμένοι σ’ αυτή την Αίθουσα, ιδιαίτερα από δεξιά, έχουν βραχεία μνήμη- ότι οι μισθοί των εργαζομένων σ’ αυτήν τη χώρα στην τετραετία 1990-1993 -και αναφέρομαι στους πραγματικούς μισθούς- μειώθηκαν, σύμφωνα με στοιχεία της Ευρωπαϊκής Ένωσης κατά 7,5%, όταν οι μισθοί των Ευρωπαίων εργαζομένων στο ίδιο χρονικό διάστημα αυξήθηκαν κατά 4,5%. Αντίστοιχα στη δεκαετία 1994-2003 οι πραγματικοί μισθοί και πάλι των Ελλήνων εργαζομένων αυξήθηκαν κατά 21,2%, όταν οι μισθοί των Ευρωπαίων εργαζομένων στην περίοδο μετάβασης προς την ΟΝΕ καθηλώθηκαν περίπου στο 0% και για να είμαι πλέον ακριβής στο 0,7%, λιγότερο δηλαδή από μία ποσοστιαία μονάδα στο σύνολο των δέκα χρόνων.
      Το ίδιο συνέβη και με τους συνταξιούχους και τις συντάξεις τους. Οι συντάξεις των Ελλήνων εργαζομένων μειώθηκαν κατά 11% στην τετραετία διακυβέρνησης της χώρας μας από τη Νέα Δημοκρατία, ενώ αντίστοιχα στα χρόνια που μεσολάβησαν υπήρξε μία αύξηση των πραγματικών συντάξεων της τάξης του 27%.
      Οι κοινωνικές δαπάνες στη χώρα μας μέχρι το 1996 υπολείπονταν σημαντικότατα των κοινωνικών δαπανών της Ευρωπαϊκής Ένωσης. Μετά την επιτυχία των μεγαλεπήβολων στόχων της ελληνικής οικονομίας, χάρη στις προσπάθειες του ελληνικού λαού αλλά και την αποτελεσματικότητα των ασκηθεισών οικονομικών πολιτικών, οι κοινωνικές δαπάνες απογειώθηκαν από το 1996 και όχι μόνον από φέτος, αφού κατά κεφαλήν διαθέταμε οκτώ φορές μεγαλύτερα ποσά κοινωνικών δαπανών στη χώρα μας απ’ ό,τι από το μέσο ευρωπαϊκό όρο.
       Αυτή η απογείωση των κοινωνικών δαπανών μας έφερε σε ένα θετικό αποτέλεσμα, ώστε το 2002 οι κοινωνικές δαπάνες οι οποίες απέκλιναν σημαντικότατα μέχρι το 1996 του μέσου ευρωπαϊκού όρου, να συγκλίνουν απόλυτα με αυτό, το δε 2003 να βρισκόμαστε υψηλότερα του μέσου όρου κοινωνικών δαπανών της Ευρώπης, το δε 2004 οι δαπάνες αυτές να ξεπερνούν κατά πολύ το ευρωπαϊκό μέσο όρο.
      Είναι ακριβώς αυτή η διαφορά της πολιτικής μας. Η επιτυχία της οικονομικής πολιτικής, μας έδωσε τη δυνατότητα αυτό το πλεόνασμα να το μεταφέρουμε, με τα μέτρα τα οποία έχουμε πάρει τα τελευταία δέκα χρόνια, ως κοινωνικό μέρισμα στις τάξεις οι οποίες πρέπει να στηριχθούν.
      Προχωρήσαμε στην απλοποίηση του φορολογικού συστήματος, ενός συστήματος το οποίο όντως ήταν πολύπλοκο, περίπλοκο, δαιδαλώδες, ενός συστήματος το οποίο ήταν πολυδάπανο στη διαχείρισή του. Μελέτη του ΚΕΠΕ ανέφερε ότι οι δαπάνες για την εξυπηρέτηση του φορολογικού συστήματος ανέρχονταν στα 500 δισεκατομμύρια δραχμές ετησίως.
       Πήραμε σημαντικότατα μέτρα στο πλαίσιο της φορολογικής μεταρρύθμισης, μιας μεταρρύθμισης η οποία ξεκίνησε το 2000 με τη σύσταση της Επιστημονικής Επιτροπής Γεωργακόπουλου αλλά και με τη σύσταση επιτροπής κοινωνικού διαλόγου, στην οποία συμμετείχαν όλοι οι κοινωνικοί φορείς της χώρας. Οι προτάσεις των κοινωνικών φορέων έγιναν φορολογικοί νόμοι του κράτους και είναι προτάσεις οι οποίες είχαν τη συναίνεση –το ξανατονίζω αυτό- του συνόλου της οικονομίας και της κοινωνίας, κάτι το οποίο παραγνωρίζει κυρίως η Νέα Δημοκρατία αλλά πολλές φορές και η λοιπή Αντιπολίτευση.
      Είναι προτάσεις, οι οποίες χειροκροτήθηκαν από τους εκπροσώπους των συνδικαλιστικών φορέων. Άλλωστε πώς θα μπορούσε να μη συμβεί αυτό, όταν οι ίδιοι οι φορείς και οι παρατάξεις πρότειναν τα συγκεκριμένα μέτρα, τα οποία ήρθαν ως προτάσεις τους και έγιναν νόμοι του κράτους;
      Σήμερα συνεχίζουμε τις προσπάθειες με την εισαγωγή ενός νέου συστήματος αντικειμενικού φορολογικού ελέγχου. Είναι ένα σύστημα, το οποίο θεωρείται ως σημαντική καινοτομία από την Οικονομική και Κοινωνική Επιτροπή, δηλαδή από το κορυφαίο όργανο κοινωνικού ελέγχου, στο οποίο ασφαλώς γνωρίζετε ότι δεν έχει συμμετοχή η Κυβέρνηση αλλά μετέχει το σύνολο των κοινωνικών φορέων, από τους εργαζόμενους του ιδιωτικού και του δημόσιου τομέα, τους επαγγελματίες, τους εμπόρους, τους βιοτέχνες, τους βιομηχάνους, τους αγρότες. Συμμετέχει όλη η κοινωνία και όλοι οι Έλληνες.
      Έτσι, λοιπόν, η ΟΚΕ θεωρεί σημαντική καινοτομία την καθιέρωση του συστήματος φορολογικού ελέγχου, με το οποίο αντικειμενικοποείται ο τρόπος επιλογής των προς έλεγχο υποθέσεων ανά έτος και καθιερώνεται ένας κατάλογος μορίων που αντιστοιχεί σε κάθε κατηγορία φορολογικής παράβασης και τα οποία επαυξάνουν το φορολογητέο εισόδημα του φορολογούμενου που υπέπεσε στις εν λόγω παραβάσεις. Διαβάζω επί λέξει τις παρατηρήσεις της ΟΚΕ: «Η ΟΚΕ θεωρεί ως καταρχήν θετική αυτήν την καινοτομία, καθώς συμβάλλει στη διαφάνεια της διαδικασίας φορολογικού ελέγχου και στην εδραίωση της εμπιστοσύνης του πολίτη προς τις φορολογικές αρχές. Είναι ένα μέτρο το οποίο οδηγεί στην κατάργηση των προστίμων που επιβάλλονται για παραβάσεις. Τα πρόστιμα αντικαθίστανται με μόρια τα οποία με τη σειρά τους συμβάλλουν στην επιλογή των υποθέσεων προς έλεγχο και στην εφαρμογή των συντελεστών αποτελεσμάτων για τον προσδιορισμό των αποτελεσμάτων του ελέγχου και των φόρων».
      Κύριοι συνάδελφοι, πρέπει να πούμε ότι η συγκεκριμένη ρύθμιση αποτελούσε αίτημα όλης της αγοράς. Ήταν ένα αίτημα το οποίο υποβάλλονταν επί σειρά ετών. Σήμερα θα γνωρίζει ο φορολογούμενος εκ των προτέρων το αποτέλεσμα του ελέγχου. Ο ίδιος θα κάνει τον έλεγχο, ο ίδιος θα βαθμολογεί τον εαυτό του και το αποτέλεσμα αυτής της βαθμολογίας θα πρέπει να είναι το ίδιο με το αποτέλεσμα των ελέγχων οποιουδήποτε ελεγκτικού μηχανισμού. Η επιλογή των υποθέσεων προς έλεγχο κάθε χρόνο θα γίνεται σε συνάρτηση με τις παραβάσεις που θα έχει κάθε φορολογούμενος και με έναν τρόπο αυστηρά αντικειμενικό.
      Καταργείται παντελώς ο εξωλογιστικός προσδιορισμός των εισοδημάτων, όπως επίσης καταργείται ρητά και πανηγυρικά η συνάφεια για όλες τις υποθέσεις οι οποίες υπάγονται στη διαδικασία του point system.
      Ταυτόχρονα προχωρούμε σε απλοποιήσεις και άλλων μορφών, όπως για παράδειγμα στις αγοραπωλησίες των αυτοκινήτων, όπου η απλοποίηση φθάνει στα όρια μίας απλής επίσκεψης μόνο στη νομαρχία για τη μεταβίβαση του αυτοκινήτου, ενώ μέχρι τώρα ο πολίτης έπρεπε να περάσει από πολλές υπηρεσίες. Δύο εκατομμύρια ωρών που χάνονταν μέχρι σήμερα, εξοικονομούνται και τριακόσιοι υπάλληλοι των δημοσίων οικονομικών υπηρεσιών αποδεσμεύονται.
      Τα πρόστιμα των κλήσεων της Τροχαίας θα πληρώνονται με ταχυδρομική επιταγή αντί να στήνονται στην ουρά των εφοριών οι πολίτες για την πληρωμή. Έτσι, λοιπόν, θα υπάρχει και εξοικονόμηση χρόνου για τους πολίτες, λιγότεροι υπάλληλοι θα απασχολούνται στις οικονομικές υπηρεσίες, αλλά ταυτόχρονα οι δήμοι θα εισπράττουν τα πρόστιμα αυτά, γιατί αυτοί είναι οι δικαιούχοι των προστίμων, σε λίγες ημέρες, σε πέντε ημέρες αντί των έξι μηνών που μέχρι σήμερα απαιτούνταν.
      Πρέπει επίσης να πούμε ότι για τη μεταβίβαση ακινήτων απλοποιείται παντελώς η διαδικασία. Δεν χρειάζεται η προσκόμιση πολλών δικαιολογητικών που μέχρι σήμερα απαιτούνταν. Απλά και μόνο η αυτοβεβαίωση του πολίτη αρκεί για τη συνέχιση της διαδικασίας μεταβίβασης των ακινήτων. Έτσι, θα έλεγα, ότι ο σεβασμός στην προσωπικότητα του πολίτη και με αυτό το μέτρο γίνεται πράξη, αφού αποδεχόμαστε κατ’ αρχήν ως αληθινούς τους ισχυρισμούς του Έλληνα φορολογούμενου με την επιφύλαξη βέβαια των δειγματοληπτικών ελέγχων σ’ αυτούς οι οποίοι δεν θα είναι συνεπείς. 
      Αυξάνεται το όριο των οφειλομένων ληξιπροθέσμων χρεών -για την προσωπική κράτηση- οφειλετών προς το δημόσιο. Η προσωπική κράτηση είναι ασφαλώς ένα πολύ σκληρό μέτρο  και θα πρέπει σε έκτακτες περιπτώσεις ως μέτρο πίεσης απλά και μόνο να εφαρμόζεται και όχι ως μέτρο εκδίκησης του κράτους απέναντι στον οφειλέτη πολίτη. Έτσι δεν μπορεί το ελληνικό δημόσιο να καταθέσει αγωγή προσωπικής κράτησης αν το χρέος δεν ξεπερνά τα 30.000 ευρώ, όπως επίσης δεν μπορεί να ασκήσει ποινική δίωξη για χρέη τα οποία είναι λιγότερο από 10.000 ευρώ. Αντίθετα, όμως, και για να αρθεί κάθε αμφιβολία από την πλευρά της Βουλής, -γιατί ακούστηκε ειδικότερα στην επιτροπή- γίνονται αυστηρότερες οι κυρώσεις για τους εκδότες και τους λήπτες των εικονικών τιμολογίων. Πρέπει να πω ότι για τους εκδότες και αποδέκτες εικονικών ή πλαστών τιμολογίων για ανύπαρκτες συναλλαγές προβλέπεται φυλάκιση τουλάχιστον ενός έτους, εφόσον το ύψος του τιμολογίου είναι πάνω από 3.000 ευρώ και κάθειρξη μέχρι 10 χρόνια αν το πλαστό ή το εικονικό τιμολόγιο ξεπερνά τα 150.000 ευρώ.
      Από τις πρώτες υπηρεσίες με τα μεγαλύτερα παράπονα που υπήρχαν τα τελευταία χρόνια, ήταν οι υπηρεσίες του Υπουργείου Οικονομικών, οι εφορίες. Έτσι, λοιπόν, με πολύ μεγάλη ικανοποίηση αναφέρουμε ότι έρευνα της «Μέτρον Ανάλυσις», η οποία έγινε πανελλαδικά για τη διαπίστωση του βαθμού ικανοποίησης των συναλλασσομένων με τις υπηρεσίες της φορολογικής διοίκησης από τις παρεχόμενες σ’ αυτούς υπηρεσίες αποδεικνύει ότι τρεις στους τέσσερις ερωτώμενους δηλώνουν πολύ ή αρκετά ικανοποιημένοι από την επίσκεψή τους στις εφορίες. Είναι πολύ σημαντικό το 76% των Ελλήνων να δηλώνουν πλήρως ή αρκετά ικανοποιημένοι από τις υπηρεσίες ενός Υπουργείου το οποίο φημιζόταν για τις τεράστιες ουρές και την ταλαιπωρία του Έλληνα φορολογούμενου.
      Τελειώνω, αγαπητοί συνάδελφοι, τονίζοντας τη σημαντικότητα της ψήφισης του συγκεκριμένου νομοσχεδίου. Ένα νομοσχέδιο το οποίο αποτελεί τομή στα φορολογικά πράγματα της χώρας μας αλλά και ένα νομοσχέδιο το οποίο ικανοποιεί το σύνολο των Ελλήνων αλλά και ανακαθορίζει και αναδιανέμει τεράστια ποσά, όπως αυτά των 3 δισεκατομμυρίων ευρώ που επιπλέον διατίθενται για το 2004.
      Ευχαριστώ πολύ, κυρία Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Ψαρούδα Μπενάκη): Ο κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, πριν από λίγη ώρα ο Πρωθυπουργός, ανακοινώνοντας ουσιαστικά την παραίτησή του, προκήρυξε εκλογές για τις 7 Μαρτίου. Στην ουσία αποδέχθηκε το αδιέξοδο στο οποίο η διαχείρισή του έχει οδηγήσει τη χώρα, οδηγεί τη χώρα σε πρόωρες εκλογές και, όπως είναι η συνήθειά του, αντί να έρθει εδώ στο Κοινοβούλιο να ανακοινώσει αυτές τις σημαντικές πολιτικές αποφάσεις, αγνοεί το Κοινοβούλιο για μια ακόμα φορά, παίζει για τα Μέσα Μαζικής Ενημέρωσης λες και έχουμε δημοκρατία Μέσων Μαζικής Ενημέρωσης και όχι δημοκρατία που βασίζεται στους κοινοβουλευτικούς θεσμούς.
      Βλέπετε την εικόνα που υπάρχει σήμερα στο Κοινοβούλιο την ώρα που προκηρύσσονται εκλογές. Μόλις πριν από λίγα λεπτά ο Πρωθυπουργός στην ουσία ανακοίνωσε ότι ο ίδιος δεν θα διεκδικήσει την εντολή, αντιλαμβανόμενος τα αδιέξοδα που έχει δημιουργήσει και προσπαθεί να ξεφύγει κάπου που δεν μας λέει επικαλούμενος μάλιστα εθνικά θέματα.
      Κυρίες και κύριοι συνάδελφοι, είναι γεγονός ότι τα τελευταία χρόνια η κατάσταση της οικονομίας και της χώρας από τη διακυβέρνηση του ΠΑΣΟΚ δεν ήταν αυτή που θα μπορούσε να ήταν. Είναι αυτή που βιώνει η πλειοψηφία των πολιτών, είναι αυτή που βιώνουν οι περισσότεροι μισθωτοί, είναι αυτή που βιώνουν οι συνταξιούχοι, είναι αυτή που βιώνουν οι ελεύθεροι επαγγελματίες, οι αγρότες, οι μικρομεσαίοι επιχειρηματίες, οι άνεργοι, αυτοί που διατρέχουν τον κίνδυνο της ανεργίας και όλοι αυτοί που αντιμετωπίζουν το φάσμα της φτώχειας που είναι περίπου το 1/5 των ελληνικών νοικοκυριών.
      Για την κατάσταση αυτή φταίει η κυβερνητική πολιτική. Μια κυβερνητική πολιτική και μια Κυβέρνηση που δεν έχει το θάρρος να δει τους πολίτες στα μάτια και να πει «έκανα λάθος». Μια Κυβέρνηση που προσπαθεί να αποσπάσει την προσοχή, που προσπαθεί με επικοινωνιακά τεχνάσματα να παραπλανήσει για μια ακόμα φορά τους πολίτες μακριά από την πολιτική της, μια πολιτική εισπρακτική και κοντόφθαλμη, μια πολιτική που δεν αξιοποίησε τις ευκαιρίες που είχαμε, μια πολιτική που δεν έδωσε διεξόδους στη δημιουργικότητα του ελληνικού λαού, μια πολιτική που καταδίκασε την Ελλάδα στη θέση του ουραγού στην Ευρωπαϊκή Ένωση τα τελευταία χρόνια και στο βιοτικό επίπεδο και στα θέματα της απασχόλησης και στα θέματα της φτώχειας και στα θέματα της λειτουργίας του κράτους.
      Όλα αυτά τα αποδείξαμε εδώ στη συζήτηση που έγινε για τον Προϋπολογισμό, αποδείξαμε ότι η Ελλάδα είναι η τελευταία στο βιοτικό επίπεδο με κατά κεφαλήν εισόδημα χαμηλότερο από ό,τι ήταν σε σχέση με τους δεκαπέντε το 1980, με ένα ποσοστό ανεργίας που βρίσκεται κοντά στο 10% για δέκα περίπου χρόνια που κυβερνά η σημερινή Κυβέρνηση, με ένα ποσοστό φτώχειας στο 20%, δηλαδή στο 1/5 των νοικοκυριών, που είναι το υψηλότερο στην Ευρωπαϊκή Ένωση και μάλιστα με το χειρότερο κοινωνικό κράτος.
      Η Κυβέρνηση έρχεται με νομοσχέδια όπως το σημερινό και προσπαθεί να απαλύνει τον πόνο αυτών που η πολιτική της καταδίκασε όλα αυτά τα χρόνια, να δώσει κάποιες μικροπαροχές από ’δω, κάποιες μικροπαροχές από ’κει, κάποια μικροκίνητρα εδώ, κάποια μικροκίνητρα αλλού. Αυτή είναι η πολιτική του «να σε κάψω Γιάννη μου, να σε αλείψω λάδι». Αυτή είναι στην ουσία η πολιτική του σημερινού νομοσχεδίου.
      Ο ίδιος ο Πρωθυπουργός δεν έχει το θάρρος αυτήν την πολιτική του να πάει και να την υπερασπιστεί μπροστά στον ελληνικό λαό αλλά στέλνει άλλον να υπερασπιστεί την πολιτική του, που δήθεν θα αλλάξει τα πράγματα για τη χώρα, γιατί αντιλαμβάνεται και ο ίδιος ο Πρωθυπουργός ότι την πολιτική του αυτή δεν μπορεί να την υπερασπιστεί ενώπιον του ελληνικού λαού, γι’ αυτό και δραπετεύει. Γι’ αυτό και προκηρύσσει σύντομα εκλογές, προσπαθώντας να δημιουργήσει επικοινωνιακά γεγονότα, αγνοώντας τη Βουλή και προσπαθώντας να πει ότι το ΠΑΣΟΚ δήθεν θα φέρει κάποιον καινούργιο «Μεσσία».
      Μα, το πρόβλημα, κύριοι συνάδελφοι, δεν ήταν ότι μας έλειπαν οι Μεσσίες. Το πρόβλημα είναι ότι έχουμε ένα καθεστώς στη χώρα, που απομυζά τους πόρους του ελληνικού λαού, ένα καθεστώς που σπαταλά τις ευκαιρίες του ελληνικού λαού ένα καθεστώς που δεν σέβεται τίποτα. Και αυτό το καθεστώς προσπαθεί σήμερα να εμφανιστεί με άλλη βιτρίνα, με άλλο πρόσωπο, προσπαθώντας να πείσει τους πολίτες ότι «ναι, μπορεί να κάναμε λάθη τα τελευταία δέκα χρόνια, μπορεί η πολιτική μας να απέτυχε, μπορεί να υπάρχει ανεργία στη χώρα, να υπάρχει φτώχεια, να υπάρχει έλλειμμα ανάπτυξης, να υπάρχουν μεγάλα κοινωνικά προβλήματα, να μη λειτουργεί το κράτος, να υπάρχει διαφθορά, μπορεί να έχουμε παραδώσει τη χώρα στις ορέξεις κάποιων διαπλεκομένων επιχειρηματιών, αλλά δεν πειράζει, στην επόμενη τετραετία εμείς υποσχόμαστε ότι θα κάνουμε κάτι διαφορετικό».
      Αυτό είπε σήμερα στην ουσία ο Πρωθυπουργός. Εμείς λέμε ότι χρειάζεται συνολικότερη αλλαγή στη χώρα μας. Πρέπει να φύγει στο σύνολό του το καθεστώς που έχασε αυτές τις ευκαιρίες των τελευταίων χρόνων, αυτό που καταδίκασε την Ελλάδα να έχει ένα από τα υψηλότερα ποσοστά ανεργίας στην Ευρωπαϊκή Ένωση, ένα από τα υψηλότερα ποσοστά φτώχειας, το χαμηλότερο βιοτικό επίπεδο, καταστάσεις που δεν υπήρχαν πάντοτε. Δεν  ήμασταν πάντοτε οι τελευταίοι μέσα στους δεκαπέντε. Τα τελευταία χρόνια γίναμε οι τελευταίοι. Και επαίρεται η Κυβέρνηση ότι δήθεν έκανε την ισχυρή Ελλάδα.
      Ποια ισχυρή Ελλάδα; Είμαστε η μόνη χώρα στην Ευρωπαϊκή ‘Ενωση οι πολίτες της οποίας πρέπει να περάσουν από ειδικές εξετάσεις για να επισκεφθούν τις ΗΠΑ. Καμία άλλη χώρα της Ευρωπαϊκής Ένωσης δεν έχει τα προβλήματα που έχει η Ελλάδα και αποδείχθηκε αυτό μόλις χθες.
      Κυρίες και κύριοι συνάδελφοι, και ο εισηγητής μας και όλοι οι συνάδελφοι της Νέας Δημοκρατίας μίλησαν για τις αδυναμίες του νομοσχεδίου. Με αποσπασματικά μέτρα, αποσπασματικές πρωτοβουλίες και ρυθμίσεις, δεν λύνονται τα προβλήματα ούτε της οικονομίας ούτε της χώρας.
      Άκουσα να λέει ο κύριος Υφυπουργός προηγουμένως ότι δήθεν η Κυβέρνηση μείωσε τη φορολογική επιβάρυνση τα τελευταία χρόνια. Έχω εδώ τα ίδια τα στοιχεία της Κυβέρνησης για το φόρο εισοδήματος φυσικών προσώπων.  Το 1993 όταν παρέλαβε τη σημερινή Κυβέρνηση, κατά μέσο όρο τα φυσικά πρόσωπα πλήρωναν 4,2% του εισοδήματός τους σε φόρο εισοδήματος. Το 2002 πληρώνουν το 8,4%. Διπλασιάσατε δηλαδή αυτά τα χρόνια τη φορολογική επιβάρυνση των νοικοκυριών.
      Το ίδιο κάνατε για τους μισθωτούς που από 3,6% του εισοδήματός τους σήμερα πληρώνουν το 8,3%. Αυτή είναι η πολιτική της φορολογικής ελάφρυνσης που κάνατε; Γι’ αυτήν την πολιτική ήρθατε εδώ να μας πείτε ότι κάνατε τη μεγάλη πρόοδο; 
      Θα καταθέσω το σχετικό πίνακα που αποδεικνύει ότι για όλες σχεδόν της κατηγορίες φορολογουμένων αυξήθηκε σημαντικά η φορολογική επιβάρυνση. Για όλες τις ομάδες διπλασιάστηκε από 4,2% σε 8,4%. Για τους μισθωτούς από το 3,6% πήγε στο 8,3%. Για τους συνταξιούχους από 3,7% πήγε στο 5,6%.  Για τους εισοδηματίες είχαμε τη μικρότερη αύξηση από 5,7% πήγε στο 6,5%. Για όλους τους άλλους όμως είχαμε σχεδόν διπλασιασμό, ενώ για τους εισοδηματίες είχαμε μικρή αύξηση. 
      Για τους ελεύθερους επαγγελματίες από το 8,2% πήγε στο 16,8%. 
      (Στο σημείο αυτό ο Βουλευτής κ. Γεώργιος Aλογοσκούφης  καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αυτά είναι τα αποτελέσματα της φορολογικής σας πολιτικής, αυτά είναι τα αποτελέσματα για τα οποία ήρθατε σήμερα να μας πείτε ότι δήθεν ελαφρύνατε τα φορολογικά βάρη των Ελλήνων; Τα διπλασιάσατε όσον αφορά το φόρο εισοδήματος και τα αυξήσατε σημαντικά με όλους τους άλλους φόρους που επιβάλατε. Αυτή είναι η πραγματικότητα, μια πραγματικότητα που δεν μπορεί να κρυφθεί απ’ όσα λόγια και να πείτε, όσες διατάξεις και αν έχει το νομοσχέδιό σας. Πολλές απ’ αυτές τις διατάξεις εμείς τις χαιρετίσαμε, διότι είναι διατάξεις που κάποιους ανακουφίζουν, αλλά αυτοί είναι που καταδικάσατε με την πολιτική σας. Διότι η πολιτική του «να σε κάψω Γιάννη μου να σ’ αλείψω λάδι» και σήμερα ακόμα του Αϊ-Γιαννιού  δεν μπορείτε πια να συνεχίσετε να κοροϊδεύεται τον ελληνικό λαό.
      Είναι προφανές, κυρίες και κύριοι συνάδελφοι, ότι ο χρήσιμος χρόνος της σημερινής Κυβέρνησης έχει εξαντληθεί προ πολλού. Τα τελευταία τρία χρόνια η Κυβέρνηση, λόγω της πολιτικής της, έχει εμπλακεί σε έναν κύκλο εσωστρέφειας που την είχε οδηγήσει στην παραλυσία. Και μαζί με την Κυβέρνηση έχει οδηγηθεί στην παραλυσία και ολόκληρη η χώρα. Εμείς απο τον περασμένο Ιούνιο ζητάμε επισήμως να γίνουν ταχύτερα οι εκλογές. Μας έλεγε ο κύριος Πρωθυπουργός και οι επιτελείς του και οι Υπουργοί ότι αυτά βρίσκονται στα όρια της παράνοιας και της επιστημονικής φαντασίας και ότι αυτά είναι σενάρια. Πριν «αλέκτωρ φωνήσαι» ήρθε ο κύριος Πρωθυπουργός και προκηρύσσει πρόωρες εκλογές. Όχι αρκετά πρόωρες, γιατί οι εκλογές θα έπρεπε να προκηρυχθούν από σήμερα και σε ένα μήνα το πολύ να έχουμε τελειώσει. Δεν αντέχει η χώρα ούτε και αυτόν τον επιπλέον μήνα που ζητά ο Πρωθυπουργός για να τακτοποιήσει τα του οίκου του, να τακτοποιήσει το πώς θα αποχωρήσει. Διότι επί δύο μήνες, από τώρα μέχρι τις εκλογές, η χώρα δεν θα κυβερνάται. Γιατί να έχουμε δύο μήνες ακόμα ακυβερνησίας; Έρχονται μια σειρά απο ζητήματα που πρέπει να λυθούν, οι εκλογές θα έπρεπε να γίνουν πολύ ταχύτερα. Η χώρα τους τελευταίους μήνες έχει οδηγηθεί στην παραλυσία. Η κυβερνητική ομάδα τα τελευταία χρόνια ασχολείται μόνο με τα του οίκου της πώς θα ανατρέψει δήθεν το πολιτικό κλίμα. Έκανε έκτακτα συνέδρια, έκανε ανασχηματισμούς, καρατόμησε στελέχη, προχώρησε στην παροχολογία. Η παροχολογία η οποία βρίσκεται εν πολλοίς και στο σημερινό νομοσχέδιο που συζητούμε, έχει ξεκινήσει θα σας θυμίσω απο τον προηγούμενο Σεπτέμβριο. Μήνες πήρε στην Κυβέρνηση αυτά που εξήγγειλε το Σεπτέμβριο να τα φέρει στη Βουλή και φθάσαμε αρχές Ιανουαρίου του 2004 για να τα συζητήσουμε και να γίνει νόμος του κράτους. Είναι η ταχύτητα της σημερινής Κυβέρνησης. Αυτό που μπορεί να γίνει άμεσα, γίνεται στο βάθος χρόνου και αυτό που πρέπει να γίνει στο βάθος χρόνου, δεν γίνεται ποτέ, γιατί αυτή είναι η πολιτική σας. Βέβαια και η παροχολογία απέτυχε, δεν μπόρεσε να ανατρέψει το κυβερνών κόμμα το πολιτικό κλίμα και προχώρησε στο επόμενο επεισόδιο στο φαύλο αυτόν κύκλο της επικοινωνιακής πολιτικής, τη διαδοχολογία. Και έχουμε σήμερα και στις εβδομάδες που έρχονται το αποκορύφωμα της διαδοχολογίας. Βλέποντας ότι δεν μπορεί να αλλάξει το πολιτικό κλίμα, το κυβερνητικό καθεστώς ήδη προβάλλει νέο υποψήφιο Πρωθυπουργό. Ούτε αυτό θα το σώσει όμως. Γιατί ο στόχος δεν είναι η αλλαγή πολιτικής, ο στόχος δεν είναι η αντιμετώπιση των προβλημάτων της χώρας, ο στόχος δεν είναι η αντιμετώπιση των προβλημάτων των πολιτών, ο στόχος είναι η μακροημέρευση του καθεστώτος, ενός καθεστώτος που έχει καθίσει στο σβέρκο του ελληνικού λαού, που απομυζά τους πόρους, που χάνει ευκαιρίες, που δεν δίνει στον ελληνικό λαό τη δυνατότητα να μπορέσει να αντιμετωπίσει το μέλλον του με τον τρόπο που πρέπει και μπορεί. Με σπασμωδικές και αποσπασματικές πρωτοβουλίες, κυρίες και κύριοι συνάδελφοι, δεν μπορούν να λυθούν τα προβλήματα της χώρας. Οι εσωτερικές διαδικασίες στο κυβερνών κόμμα και η αντικάτασταση του επικεφαλής του καθεστώτος με έναν καινούργιο τοποτηρητή, ούτε ανανέωση συνιστούν ούτε ελπίδα προσφέρουν στη χώρα. Η χώρα χρειάζεται αλλαγή μέσα απο τη μόνη δημοκρατική διέξοδο που υπάρχει, που είναι οι εκλογές. Οι εκλογές προκηρύχθηκαν. Ο ελληνικός λαός έχει πια τη δυνατότητα να εκφραστεί για το μέλλον του. Ο ελληνικός λαός θα δώσει στο σημερινό καθεστώς την απάντηση που του πρέπει, διότι η χώρα χρειάζεται μια διαφορετική πολιτική και μια νέα κυβέρνηση. Μια κυβέρνηση Νέας Δημοκρατίας με Πρωθυπουργό τον Κωνσταντίνο Καραμανλή. Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
      	ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, ακούσαμε όλοι με προσοχή όλους όσους μίλησαν για το νομοσχέδιο, αλλά και τον Κοινοβουλευτικό Εκπρόσωπο της Νέας Δημοκρατίας ο οποίος δεν μίλησε για το νομοσχέδιο. Τον ευχαριστούμε που μας μετέφερε εδώ τις χθεσινές ανακοινώσεις του κ. Ρουσόπουλου. Δεν ξέρω αν εκτιμά ότι αυτά είναι χρήσιμα, όπως τον ευχαριστούμε και για τις γενικόλογες τοποθετήσεις που περίπου δείχνουν προς τα που θα πάει η Νέα Δημοκρατία κατά την περίοδο του μεθεπόμενου μήνα, πού θα κινηθούμε σε προεκλογική περίοδο.
      Πάντως θα ήθελα να παρατηρήσω στη Νέα Δημοκρατία ότι είναι σαφές πως δεν έχει γραμμή πλεύσης. Δεν ξέρει πώς να αντιμετωπίσει το θέμα και φτάνει σε πρωτόγνωρες κορώνες. Άκουσα παραδείγματος χάρι να λέγεται και η λέξη «τοποτηρητής»  και άλλα παρόμοια ηχηρά. Θα πρέπει να θυμίσω βεβαίως στον κ. Αλογοσκούφη ότι σ’ αυτήν τη χώρα υπήρξαν τέτοιες περίοδοι και τέτοια πρόσωπα. Θα παρακαλέσω, έτσι για την ιστορία, να τους αναζητήσετε σε άλλες παρατάξεις και όχι στη δημοκρατική παράταξη που εκπροσωπεί σήμερα το ΠΑΣΟΚ. Άλλοι υπήρξαν τοποτηρητές και έκαναν άλλα πράγματα.
      Είπε όμως και κάτι άλλο ο Κοινοβουλευτικός Εκπρόσωπος που δεν το κατάλαβε κανείς. Να πάμε ή να μην πάμε σε πρόωρες εκλογές; Είπε ότι κάνουμε εκλογές ένα μήνα πριν απ’ αυτό που η συνταγματική επιταγή επιβάλλει. Δηλαδή, στις 9 Απριλίου λήγει η τετραετία και γίνονται εκλογές στις 7 Μαρτίου. Αυτό τι δείχνει; είναι τόσο μεγάλη η διαφορά, ώστε ο ένας μήνας να προκαλεί οποιαδήποτε συνταγματικά προβλήματα; Μάλλον κομματικό πανικό της Νέας Δημοκρατίας δείχνει παρά οτιδήποτε άλλο.
      Να θυμίσω όμως και στη Νέα Δημοκρατία ότι θέλουμε να την ευχαριστήσουμε, διότι και σήμερα φρόντισε να αποκρύψει το πραγματικό της πρόσωπο. Κύριε Αλογοσκούφη, είναι καλό να μιλάμε γενικά, να αποφεύγουμε να αναφερθούμε σε θέματα που ενδεχομένως θυμίζουν οικεία κακά και να μη θέλετε να θυμηθείτε τι λέγατε πριν από μερικούς μήνες, συγκεκριμένα το Σεπτέμβριο του 2003, όταν ο Πρωθυπουργός εξήγγειλε μέτρα για κοινωνικά ευαίσθητες ομάδες, όπως τιτλοφορείται και το νομοσχέδιο. Είναι αυτά που περιλαμβάνονται στο πρώτο κεφάλαιο του νομοσχεδίου που συζητούμε και θα περιμέναμε, έστω και με καθυστέρηση, να πάρετε συγκεκριμένη και σαφή θέση.
      Αναφέρομαι, κυρία Πρόεδρε, στα μέτρα που εξήγγειλε ο Πρωθυπουργός και περιλαμβάνονται από το άρθρο 6 μέχρι και το άρθρο 15. Αφορούν τους αγρότες στις παραμεθόριες και προβληματικές περιοχές όπου αυξάνεται η εξισωτική αποζημίωση, αφορά τα καύσιμα που παίρνουν οι αγρότες, τους γονείς που έχουν μέχρι 30.000 ευρώ εισόδημα και έχουν παιδιά που σπουδάζουν και θα πάρουν 1.000 ευρώ επιδότηση με τις προϋποθέσεις των καλών σπουδών των παιδιών, αφορούν τους φόρους κληρονομιάς που καταργούνται, της μεταβίβασης, δωρεών κ.ο.κ. για τα οποία μας είπατε το Σεπτέμβριο τα εξής αμίμητα: την πρώτη μέρα μας είπατε ότι αυτά είναι ψίχουλα που δίνει η Κυβέρνηση, τη δεύτερη μέρα μάς είπατε ότι καταστρέφεται η οικονομία και την τρίτη μέρα μάς είπατε ότι, αν και οψέποτε γίνει κυβέρνηση η Νέα Δημοκρατία, θα τα εφαρμόσει. Σήμερα δεν μας είπατε τίποτα από τα τρία. Τίποτα από τις τρεις αυτές θέσεις σας του Σεπτεμβρίου του 2003 δεν επαναλάβατε στην Αίθουσα αυτή.
      Κάνατε όμως και ένα άλλο ατόπημα, κύριε Κοινοβουλευτικέ Εκπρόσωπε της Νέας Δημοκρατίας, διότι δεν θέλετε να δείχνετε το πραγματικό σας πρόσωπο. Εμείς όμως, θα τα θυμίσουμε. Όπως γνωρίζετε, κύριοι συνάδελφοι, στο άρθρο 49 παράγραφος 6 υπάρχει ρύθμιση όπου ο ξενώνας «Ερύμανθος» της Αχαΐας παραχωρείται με το νόμο αυτό, για να δημιουργηθεί αυτό που ο ελληνικός λαός έχει ιστορική υποχρέωση, ίδρυμα Γεωργίου Παπανδρέου, του αείμνηστου Γέρου της Δημοκρατίας. Πρόκειται για ρύθμιση στην οποία η Νέα Δημοκρατία στην αρμόδια επιτροπή αντιτάχθηκε σθεναρώς διά του Κοινοβουλευτικού της Εκπροσώπου κ. Αλογοσκούφη. Σήμερα πάλι σιωπήσατε. Δεν είπατε τίποτε. Δεν θέλετε να πείτε τίποτε. Δεν θέλετε να σας καταλάβουμε ή να σας καταλάβει ο ελληνικός λαός. Όμως, κύριε Αλογοσκούφη, σας θυμίζω ότι ο ελληνικός λαός σας γνωρίζει και, για όποιον είχε την παραμικρή αμφιβολία, τα χθεσινά επεισόδια τραμπούκων στον Πειραιά δείχνουν το πραγματικό σας πρόσωπο, όσο και αν προσπαθείτε να κρύβεστε. Βεβαίως δεν ταυτίζω όλη τη Νέα Δημοκρατία με τέτοιες εκδηλώσεις, αλλά είχε μοναδική ευκαιρία η Νέα Δημοκρατία να διαχωρίσει τις ευθύνες της από τέτοιες πρακτικές και δεν το πράξατε στο βωμό των λίγων ψήφων που θεωρείτε ότι έτσι θα πάρετε.
      Κυρία Πρόεδρε, δεν θέλω να μείνω μόνο σε αυτά. Θέλω να επαναλάβω την ορθότητα των επιχειρημάτων της ανάλυσης που έκανε ο συνάδελφος εισηγητής του ΠΑΣΟΚ κ. Βλαχόπουλος και για το πρώτο και για το δεύτερο κεφάλαιο που αφορά απλουστεύσεις της φορολογικής νομοθεσίας, αλλά και στη συνέχεια των άρθρων που αναφέρονται στην ΕΤΑ κ.ο.κ.
      Θα ήθελα στρεφόμενος προς την Κυβέρνηση –και θέλω να τη διαβεβαιώσω ότι αυτό που θα πω δεν είναι μόνο δική μου άποψη ως Κοινοβουλευτικού Εκπροσώπου του ΠΑΣΟΚ και ως Βουλευτή Δράμας- να πω το εξής: Αφορά το άρθρο 47 και θέλω να το προσέξει ιδιαίτερα, διότι με αυτό το άρθρο μπορούμε να δώσουμε λύση στη ζωή τετρακοσίων τουλάχιστον οικογενειών στη Δράμα, μία περιοχή που έχει προβλήματα ανεργίας. Μερικά από αυτά με υπερβολή τα ανέφερε ο συνάδελφος του Κομμουνιστικού Κόμματος.
      Θέλω, λοιπόν, σε ό,τι αφορά την «Αθηναϊκή Χαρτοποιία» να σας πω το εξής: Δείτε το λίγο με τους συνεργάτες σας σε ό,τι αφορά την ασφάλιση όσων έχουν απολυθεί και μπαίνουν σε ειδικό τοπικό πρόγραμμα. Η ασφάλιση αυτή πρέπει να είναι πλήρης. Για όσους δε –διακόσιοι τον αριθμό- μένουν εκτός ρύθμισης με αυτήν τη διάταξη του άρθρου 47, πρέπει να υπάρξει ένα ειδικό πρόγραμμα, ίσως για ένα χρόνο, μικρότερης διάρκειας, αλλά με όλα τα άλλα πλεονεκτήματα που υπάρχουν γι’ αυτούς που εντάσσονται σε αυτό το πρόγραμμα.
      Θέλω πάντως να υπογραμμίσω ότι με το άρθρο 47 πολλά θέματα και της βιομηχανίας που βρίσκεται σε πτώχευση στη Χαλκιδική, της «TVX», και της Αθηναϊκής Χαρτοποιίας –αναφέρομαι στη Δράμα- και της «ΑΓΝΟ», αλλά και άλλων απολυμένων ή αυτών που δεν θα έχουν σιγουριά για το μέλλον, αντιμετωπίζονται. Μόνο που πρέπει να υπάρξουν πόροι, κύριε Υπουργέ, ώστε τα τοπικά προγράμματα που θα δημιουργηθούν να είναι χρονικά τέτοιας διάρκειας που θα τους δώσουν τη δυνατότητα να μπορούν να προγραμματίσουν τη ζωή τους κατά τον καλύτερο δυνατό τρόπο.
      Σταματώ εδώ, κυρία Πρόεδρε. Εμείς οι Βουλευτές του ΠΑΣΟΚ είμαστε υπερήφανοι όχι μόνο για άλλους λόγους αλλά και γι’ αυτό το νομοσχέδιο, διότι αυτό ήρθε και συζητήθηκε στην επιτροπή όχι σε περίοδο προεκλογική, όπως σκόπιμα τώρα και ο κ. Μητσοτάκης που μίλησε πριν από όλους μας και ο κ. Αλογοσκούφης προσπάθησαν να πουν, αλλά σε ανύποπτη στιγμή και κάνει τις ρυθμίσεις που κάνει σε ανύποπτη στιγμή. Άρα δεν μπορεί κανείς να κατηγορήσει την Κυβέρνηση για παροχολογία ή για οτιδήποτε άλλο. Αυτό το νομοσχέδιο έγινε και αντιμετωπίζει αυτά τα προβλήματα με διάθεση κοινωνικής ευαισθησίας τέτοια που οφείλει να έχει –και έχει- ένα σοσιαλιστικό κόμμα, μία σοσιαλιστική παράταξη που εκπροσωπεί το ΠΑΣΟΚ.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Εισερχόμαστε στο στάδιο των δευτερολογιών. 
      Θα ήθελα να ρωτήσω τους κυρίους εισηγητές των κομμάτων αν συμφωνούν να δώσουμε το λόγο για δευτερολογία πρώτα στον κ. Τζέκη.
      ΗΛΙΑΣ ΒΛΑΧΟΠΟΥΛΟΣ: Ναι, κυρία Πρόεδρε.
      ΝΙΚΟΛΑΟΣ ΝΙΚΟΛΟΠΟΥΛΟΣ: Ναι, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κυρία Πρόεδρε, ακούσαμε τον κύριο Υφυπουργό να λέει ότι δεν ασχολήθηκε η Αντιπολίτευση με όλα τα ζητήματα του νομοσχεδίου. Φαίνεται ότι δεν μας παρακολούθησε. Εμείς προσπαθήσαμε στα ασφυκτικά πλαίσια του χρόνου που ορίζει ο Κανονισμός να αντεπεξέλθουμε σε ένα πολυνομοσχέδιο. Και πιστεύω ότι εκφράσαμε τις απόψεις μας ως Κομμουνιστικό Κόμμα Ελλάδας. Είναι διαφορετικό αν συμφωνεί ή διαφωνεί ο κύριος Υπουργός.
      Αναφέρθηκε με ιδιαίτερο ζήλο στα μέτρα κοινωνικής πολιτικής και μάλιστα μας είπε ότι αυτά κοστίζουν 3 δισεκατομμύρια ευρώ.
      Ο Κοινοβουλευτικός Εκπρόσωπος αναφέρθηκε και στη συζήτηση του προϋπολογισμού και πρόσθεσε και άλλα δισεκατομμύρια, όπου πακτωλός χρημάτων πλέον πηγαίνει στην επαρχία και αγκαλιάζει τρία εκατομμύρια συμπολίτες μας.
      Πιστεύω ότι ζούμε όλοι στην ίδια χώρα και τα αποτελέσματα είναι συγκεκριμένα. Το 20% του ελληνικού λαού ζει κάτω από το όριο της φτώχειας. Έχουμε ένα από τα μεγαλύτερα ποσοστά ανεργίας στην Ευρωπαϊκή Ένωση που συνδέεται με τα αναπτυξιακά σας σχέδια χρόνια τώρα. Και θα πρέπει τελικά να απολογηθείτε στον ελληνικό λαό και στους ανέργους πώς από τη μια που λέτε ότι έχουμε αύξηση του Ακαθάριστου Εγχώριου Προϊόντος, από την άλλη η ανεργία μένει στα ίδια και αυξάνει παρά το ότι προωθείτε και τη μερική απασχόληση. Ότι οι κοινωνικές δαπάνες, όπως ακούσαμε εδώ, αυξάνουν.
      Δεν μπαίνει στον κόπο η Κυβέρνηση να εξηγήσει ότι οι δαπάνες του δημοσίου μέσω του κρατικού προϋπολογισμού συνεχώς μειώνονται, πράγμα που είναι αποδεδειγμένο. 
      Θα καταθέσω στη συνέχεια για τα Πρακτικά σημερινή δημοσίευση φιλοκυβερνητικής εφημερίδας «ΕΛΕΥΘΕΡΟΤΥΠΙΑ», η οποία αναφέρει ότι το 2000 οι κοινωνικές δαπάνες μειώθηκαν στο 43,5% του μέσου όρου της Ευρωπαϊκής Ένωσης από 52,5% που ήταν το 1991. 
      Ε, δεν μπορείτε εδώ μέσα να χρησιμοποιείτε τα νούμερα όπως εσείς θέλετε, προκειμένου να παραπληροφορήσετε τον ελληνικό λαό και να εμφανιστείτε ότι έχετε κοινωνικό πρόσωπο, τη στιγμή που χρόνια τώρα ζει στο πετσί του ο ελληνικός λαός και ιδίως τα φτωχά, τα μεσαία λαϊκά στρώματα, την αντικοινωνική σας πολιτική. Δεν μπορείτε να λέτε ότι το εισόδημα έχει αυξηθεί, όταν η ίδια η ΓΣΕΕ, η φιλοκυβερνητική και φιλεργοδοτική ΓΣΕΕ, μέσω του Ινστιτούτου Εργασίας, εμφανίζει ότι έχει μειωθεί ο κατώτατος μισθός και το κατώτατο μεροκάματο στη χώρα μας.
      Από την άλλη πλευρά τι κάνει η Κυβέρνηση; Δεν λέει πόσες απώλειες έχει το δημόσιο από τις χαριστικές ρυθμίσεις που κάνει στους μεγαλοεπιχειρηματίες, στο κεφάλαιο δηλαδή. Ανυπολόγιστη είναι η απώλεια των εσόδων σύμφωνα με το Γενικό Λογιστήριο του Κράτους. Με απλά λόγια, για να μας καταλάβει ο ελληνικός λαός, χαρίζει τρισεκατομμύρια η Κυβέρνηση στους μεγαλοεπιχειρηματίες.
      Αυτό είναι ένα παράδειγμα. Δεν μπορείς να βάζεις στην ίδια ζυγαριά τα συμφέροντα λίγων μεγαλοεπιχειρηματιών, απέναντι στα εκατομμύρια των Ελλήνων συμπολιτών μας, γιατί η πλάστιγγα γέρνει υπέρ των πρώτων, μιας και αυτή είναι η πολιτική της. Είναι φιλοεργοδοτική, φιλομονοπωλιακή η πολιτική της.
      Η Κυβέρνηση λέει ότι με το φορολογικό σύστημα έχουμε μεγάλες φοροαπαλλαγές. Αποδείξαμε και στη συζήτηση του προϋπολογισμού –πρόκειται για αδιάψευστα στοιχεία- ότι αυτά τα χρόνια εκείνοι που πλήρωσαν ήταν οι μισθωτοί και οι συνταξιούχοι ιδίως των μεσαίων στρωμάτων, γιατί δεν τιμαριθμοποιήσατε τη φορολογική κλίμακα, γιατί δεν μειώσατε τους φορολογικούς συντελεστές. Απεναντίας, τους ανώτατους φορολογικούς συντελεστές για τα φυσικά πρόσωπα, δηλαδή για τους πλούσιους, αλλά και για τα νομικά πρόσωπα, χρόνια τώρα τόσο εσείς όσο και η Νέα Δημοκρατία τους μειώνετε συνεχώς.
      Γι’ αυτόν το λόγο έχουμε από την άλλη πλευρά την επίθεση που κάνατε με τις ανέλεγκτες υποθέσεις των μικρομεσαίων την συνάφεια. Τους έχετε ξεζουμίσει! Συμβαίνει αυτό που είπαν και άλλοι συνάδελφοι, δηλαδή ότι έχει «στεγνώσει» η αγορά από τους μικρούς και μεσαίους επιχειρηματίες. Γίνεται αυτό που λέμε εμείς ως Κομμουνιστικό Κόμμα Ελλάδας, δηλαδή  συγκέντρωση και  συγκεντροποίηση του πλούτου στα χέρια λίγων. Δεν μπορείτε να το αποφύγετε αυτό, γιατί αυτό είναι το σύστημα μέσα στο οποίο εργάζεστε για να μπορέσει να αυξηθεί η κερδοφορία των επιχειρηματιών.
      Στα στοιχεία που θα καταθέσω φαίνεται ότι ακριβώς το ίδιο λέει και η Επιτροπή της Ευρωπαϊκής Ένωσης. Είμαστε πρώτοι στην αύξηση της κερδοφορίας των επιχειρηματικών ομίλων.  Τι σημαίνει αυτό; Ότι κόπτετε από τους πολλούς και δίνετε στους λίγους. Αυτή η ανισότητα, όπως λέει η Επιτροπή, αντί να μειώνεται, αυξάνεται.
      Αυτό είναι το αποτέλεσμα της οικονομικής και κοινωνικής πολιτικής σας, κύριοι της Κυβέρνησης.
      Εμείς βάλαμε ουσιαστικά ζητήματα. Δεν είναι εδώ ο κύριος Υπουργός. Διαφεύγει ο κύριος Υπουργός, ενώ θα πρέπει να έρθει και να δώσει εξηγήσεις για αυτό που φέρνει με το παρόν νομοσχέδιο. Για την εισαγωγή των «Ελληνικών Τουριστικών Ακινήτων Α.Ε.» στο χρηματιστήριο είπαμε ότι πρόκειται για ένα οικονομικό και πολιτικό σκάνδαλο, όπως ακούστηκε και από άλλες πλευρές.
      Για όλα αυτά ο παριστάμενος Υφυπουργός δεν είπε τίποτα. Δεν αναφέρθηκε ούτε στην Κτηματική Εταιρεία του Δημοσίου, όπου με απόφαση του Υπουργείου Οικονομίας παραχωρούνται ακίνητα του δημοσίου ως κεφάλαιο για να δημιουργηθούν αμοιβαία κεφάλαια και να εκχωρηθούν με αυτόν τον τρόπο στα ιδιωτικά συμφέροντα. 
      Να, λοιπόν, ακόμα ένα παράδειγμα για το ποιους ωφελείτε και ποιους πραγματικά πλήττετε. Λαϊκή περιουσία είναι και δεν έχετε το δικαίωμα να την ξεπουλάτε με αυτόν τον τρόπο, με κανέναν τρόπο λέμε εμείς ως Κομμουνιστικό Κόμμα Ελλάδας.
      Αναφερθήκαμε, κυρία Πρόεδρε, και στους απολυμένους –«SOFTEX», «TVX», «ΑΓΝΟ»- στις ενώσεις δηλαδή, εκεί στα Χανιά, στην περιοχή του κυρίου Υπουργού. Είναι εκατοντάδες χιλιάδες οι άνεργοι. Τι θα γίνουν οι της «ΕΛΕΝΙΤ» Θεσσαλονίκης που αύριο και αυτοί είναι απολυμένοι; Τι θα γίνει με τους άλλους εδώ πέρα που προχθές ύψωσαν τα πανό τους στην εκδήλωση στον Πειραιά με ό,τι έγινε; Και επικαλείται τώρα ο μεν τον δε γι’ αυτά που με την πολιτική σας έχουν αυτές τις συνέπειες;
      Εμείς λέμε ότι ο άνεργος, εφόσον παραμένει άνεργος με ευθύνη των πολιτικών που ακολουθήθηκαν μέχρι τώρα, θα πρέπει να έχει συνεχόμενη ασφάλιση. Γιατί εδώ μέσα πολλά μας λέτε, στην ουσία όμως δεν παίρνετε μέτρα για την ανεργία. Δεν θα έχουμε οριστικές διαφωνίες γι’ αυτά τα μέτρα που προωθείτε, γιατί ελαφρύνουν κάπως αυτούς τους ανέργους των συγκεκριμένων χώρων, πιστεύουμε όμως ότι αλλιώς πρέπει να δούμε το ζήτημα της ανεργίας.
      Ούτε όμως αναφέρθηκε, κυρία Πρόεδρε, η Κυβέρνηση στην τροπολογία για τη σύμβαση των Μεταλλείων Κασσάνδρας. Τίποτα δεν είπε γι’ αυτό το οικονομικό και πολιτικό σκάνδαλο. Και παίρνει την «TVX» και την απαλλάσσει από κάθε συνέπεια για την καταστροφή που έκανε στην περιοχή, αλλά και στην πολιτιστική κληρονομιά. Αυτό λέει μέσα η σύμβαση. Την απαλλάσσει τελείως και από φορολογικά και από ασφαλιστικά ταμεία. Και δίνει αυτήν την περιουσία στον «ΕΛΛΗΝΙΚΟ ΧΡΥΣΟ Α.Ε.». Ποιοι κρύβονται από πίσω; Ποιοι είναι οι μέτοχοι; Πείτε μας. Γιατί δεν μας τα λέτε; Είναι αμφιλεγόμενες επιχειρήσεις και του εξωτερικού, αλλά και του εσωτερικού, «ΑΚΤΩΡ», Μπόμπολας, συμφέροντα δηλαδή συγκεκριμένων επιχειρηματικών ομίλων που διασυνδέονται με την πολιτική της Κυβέρνησης και στηρίζουν από τα Μέσα Μαζικής Ενημέρωσης αυτήν την Κυβέρνηση.
      Και κλείνω, κυρία Πρόεδρε, με το εξής: Δεν έχει σημασία Σημίτης ή Παπανδρέου. Σημασία για μας έχει η ακολουθούμενη πολιτική. Και εκεί θα δώσουμε τη μάχη μας σ’ αυτές τις εκλογές, για να αναδείξουμε τα πραγματικά προβλήματα που απασχολούν τον ελληνικό λαό και για να μη γίνει αντιπαράθεση μεταξύ ονομάτων και επιθέτων που μπορεί πραγματικά να φορτίζουν συναισθηματικά τον ελληνικό λαό. Γι’ αυτό καλούμε και από αυτό το Βήμα τον ελληνικό λαό να πάρει την υπόθεση στα χέρια του. Πραγματικά να βγει ο ίδιος στο προσκήνιο και να διεκδικήσει όλα όσα δικαιούται. Και τα δικαιούται όλα, γιατί αυτός είναι ο παραγωγός του πλούτου και δικαιούται να τον πάρει στα χέρια του.
      Και ακριβώς σ’ αυτό το σημείο λέμε ότι η ισχυροποίηση του Κομμουνιστικού Κόμματος Ελλάδας μπορεί να είναι το πραγματικό αντίβαρο σ’ αυτό το διπολικό σκηνικό που στήνεται και από τα μέσα ενημέρωσης και από οικονομικούς και εξωτερικούς παράγοντες. Και τονίζω, κυρία Πρόεδρε, το «εξωτερικούς παράγοντες».
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε, παρακαλώ, κύριε Τζέκη.
      ΑΓΓΕΛΟΣ ΤΖΕΚΗΣ: Κλείνω μ’ αυτό: ότι καμία λέξη δεν βρήκε η Κυβέρνηση να πει, ούτε ο κ. Σημίτης αλλά ούτε και ο κ. Παπανδρέου, για την προσβλητική ενέργεια των Ηνωμένων Πολιτειών απέναντι στον περήφανο ελληνικό λαό, ότι δηλαδή επειδή τον θεωρούν οι Ηνωμένες Πολιτείες ως εν δυνάμει τρομοκράτη να περνάει τον εξευτελιστικό έλεγχο των Ηνωμένων Πολιτειών.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βλαχόπουλος για να δευτερολογήσει.
      ΗΛΙΑΣ ΒΛΑΧΟΠΟΥΛΟΣ: Κυρία Πρόεδρε, άκουσα με πολλή προσοχή τις τοποθετήσεις των συναδέλφων και κυρίως των συναδέλφων της Αξιωματικής Αντιπολίτευσης, τοποθετήσεις οι οποίες κινήθηκαν…
      ΒΑΣΙΛΗΣ ΚΕΔΙΚΟΓΛΟΥ: Το ίδιο όλους με προσοχή.
      ΗΛΙΑΣ ΒΛΑΧΟΠΟΥΛΟΣ: Είπα «και κυρίως των συναδέλφων της Αξιωματικής Αντιπολίτευσης» γιατί ήθελα να συνεχίσω, κύριε συνάδελφε, οι οποίοι κινήθηκαν στην ίδια λογική της καταστροφολογίας. Απέφυγαν να αναφερθούν στο νομοσχέδιο. Κινήθηκαν πάλι στη συζήτηση του προϋπολογισμού, που ψηφίσαμε πριν από μερικές ημέρες, στους δείκτες, στο 1993, στο παρελθόν, στο τι παρέδωσαν –αυτά που τους συνέφερε φυσικά- και απέφυγαν να αναφερθούν στο νομοσχέδιο, παρ’ όλο που ο εισηγητής της Αξιωματικής Αντιπολίτευσης, ο κ. Νικολόπουλος, στην Επιτροπή Οικονομικών Υποθέσεων όταν συζητήσαμε –και φαίνεται και από τα Πρακτικά- δέχθηκε ότι υπάρχουν αρκετές θετικές ρυθμίσεις.
      Σήμερα όμως όλοι οι ομιλητές απέφυγαν να αναφερθούν σ’ αυτό. Και άκουσα τελευταία από τον Κοινοβουλευτικό Εκπρόσωπο της Νέας Δημοκρατίας ότι η παροχολογία του Πρωθυπουργού κ. Σημίτη, που ξεκίνησε από το Σεπτέμβριο, όπως είπε, συνεχίζεται και στο σημερινό νομοσχέδιο. Και θα ρωτούσα την Αξιωματική Αντιπολίτευση για μία-μία απ’ αυτές τις ρυθμίσεις που έγιναν, για να μας πουν αν πράγματι είναι παροχολογία. Δεν συμφωνούν δηλαδή μ’ αυτές τις ρυθμίσεις, οι οποίες γίνονται για να εξυπηρετήσουν τους αγρότες, τους πολύτεκνους, τους ανήμπορους, τις επιχειρήσεις;
      Δεν συμφωνούν με αυτά; Για να δούμε ποια είναι η παροχολογία δηλαδή. 
      Όσον αφορά το προεκλογικό νομοσχέδιο, έχω τονίσει και άλλη φορά ότι ο ίδιος ο Πρωθυπουργός ένα χρόνο πριν είπε ότι εμείς στην πορεία για τις επόμενες εκλογές θα καταθέσουμε πέντε νομοσχέδια μεταξύ των οποίων ήταν και το φορολογικό και το νομοσχέδιο του αναπτυξιακού νόμου που, όπως είπατε, κατετέθηκε. Είναι νομοσχέδια τα οποία οπωσδήποτε συζητούνται με μία σειρά, όταν ωριμάζουν και μετά από τη συζήτηση που γίνεται και με τους κοινωνικούς φορείς. 
      Έτσι λοιπόν εγώ θα επανέλθω στο νομοσχέδιο για να συνεχίσω, κυρία Πρόεδρε,  την πρωτομιλία μου, όπως ξεκίνησε αυτή, διότι εφόσον έχω την τιμή να εισηγούμαι, πρέπει ακριβώς να εισηγηθώ και αυτά που προβλέπει το νομοσχέδιο. Θα αναφερθώ λοιπόν από το σημείο από το οποίο τέλειωσα την πρωτομιλία μου στις ρυθμίσεις που γίνονται για τους αγρότες. 
      Στις ρυθμίσεις που γίνονται για τους αγρότες, όπως ξέρετε, είναι η αύξηση των αγροτικών συντάξεων που είναι γνωστή. Θα γίνει 200 ευρώ η αγροτική σύνταξη. Για ένα ζευγάρι αγροτών, γιατί θα πρέπει να το βλέπουμε και έτσι, η σύνταξη θα είναι 400 ευρώ για το 2004. Είναι μια πάρα πολύ σημαντική, θα έλεγα, εξέλιξη. Θα ήθελα επίσης να τονίσω ότι για κάποιους οι οποίοι ξεκίνησαν την ασφάλισή τους από το 1988 –δεκαπέντε χρόνια τώρα περίπου- μέσα στο 2004 η σύνταξη την οποία θα παίρνουν, για αυτούς που είναι στην ανώτατη βαθμίδα, θα είναι 191.000 δραχμές. Και εφόσον είναι και ζευγάρι, θα είναι 380.000 δραχμές, για κάποιους δηλαδή που ξεκίνησαν το 1988, για δεκαπέντε χρόνια ασφάλισης στην πρόσθετη. Και φυσικά έχουμε και τον κύριο κλάδο ασφάλισης που ξεκίνησε από το 1997. Δηλαδή για ένα τέτοιο ζευγάρι η ανώτατη βαθμίδα θα έχει 380.000 δραχμές σύνταξη. Και αυτές είναι πάρα πολύ σημαντικές εξελίξεις, θα έλεγα, και νομίζω ότι το αξίζουν και πρέπει να τα δώσουμε στους αγρότες μας για να παραμένουν στην ελληνική ύπαιθρο.
      Επίσης, απαλλάσσονται οι αγρότες από το φόρο μεταβίβασης αγροτικής γης με στόχο να διευκολυνθεί η δημιουργία βιώσιμων κλήρων. Εδώ νομίζω ότι θα πρέπει να τονίσουμε, κύριε Υπουργέ, ότι και αυτό είναι πάρα πολύ σημαντικό, διότι θέλουμε οι αγρότες μας, οι οποίοι παραμένουν, να έχουν και κλήρο και βιώσιμες εκμεταλλεύσεις. Το πετρέλαιο, νομίζω, είναι πραγματικότητα. Είναι φθηνότερο από τον Οκτώβριο. 
      Επίσης υπάρχει απαλλαγή αγροτών από το φόρο μεταβίβασης της αγροτικής γης. Μέχρι σήμερα νέοι αγρότες μέχρι σαράντα ετών είχαν απαλλαγή για το 75% της αξίας της μεταβιβαζόμενης έκτασης και μέχρι εκατόν είκοσι ή εκατόν πενήντα στρέμματα και για συνολική αξία 528.000 ευρώ. Σήμερα, με τις ρυθμίσεις που προβλέπει το σχέδιο νόμου για όλους τους κατά κύριο επάγγελμα αγρότες, υπάρχει πλήρης απαλλαγή φόρου, ανεξάρτητα από την έκταση και από το ύψος της αξίας της γης.
      Εδώ όμως, κύριε Υπουργέ, εγώ θα ήθελα να κάνω μία πρόταση. Δεν θέλουμε να φθάσουμε και στο σημείο να κάνουμε τσιφλικάδες. Διότι από τη μία πλευρά υπάρχει και η προοπτική της Κοινής Αγροτικής Πολιτικής, η οποία -όπως ξέρετε- βάζει και κάποια όρια όσον αφορά τις επιδοτήσεις, διότι θέλουμε να στηρίξουμε τις μεσαίες βιώσιμες αγροτικές εκμεταλλεύσεις. Δεν πρέπει να το αφήσουμε όλωσδιόλου χωρίς πλαφόν αυτό. Πρέπει κάπου να βάλουμε ένα πλαφόν. Να πούμε ότι μέχρι τόσες χιλιάδες στρέμματα θα υπάρχει απαλλαγή και μέχρι αυτήν την αξία. Αλλιώς θα δημιουργήσουμε τσιφλικάδες πάλι και εμείς δεν το θέλουμε αυτό. Εμείς θέλουμε να μείνουν αγρότες, οι οποίοι θα μένουν και θα ζουν εκεί. Γιατί ξέρετε ότι οι τσιφλικάδες μένουν στις μεγάλες πόλεις και βάζουν τους εργάτες της αγροτικής γης και δουλεύουν ή τα μηχανήματά τους. Εμείς θέλουμε ανθρώπους στην ελληνική ύπαιθρο. Με την έννοια αυτή, όταν θα φτάσουμε και στα άρθρα -και θα ήθελα να το σκεφθείτε, κύριε Υπουργέ- αυτό θα πρέπει να το προσέξουμε. 
      Υπάρχουν επίσης και μέτρα τα οποία στηρίζουν τις επενδύσεις. Νομίζω ότι είναι γνωστό το πρόβλημα της ανεργίας ή οι περιοχές οι οποίες είναι υστερούσες όσον αφορά τις επενδύσεις. Έχω κάνει προτάσεις και στην Επιτροπή. Θα έλεγα λοιπόν ότι θα πρέπει να δούμε με ιδιαιτερότητα αυτά τα μέτρα, πώς θα εφαρμοστούν στην ελληνική περιφέρεια. Έτσι, είναι σημαντικό ότι μειώνεται η φορολογία από 35% σε 25% σε για μεγάλες επενδύσεις πάνω από 30 εκατομμύρια ευρώ, αλλά θα έλεγα και εδώ η φορολογία αυτή να είναι ακόμη δέκα μονάδες κάτω για αυτές τις επενδύσεις, εφόσον αυτές γίνουν στην ελληνική περιφέρεια. Και πιστεύω ότι αυτό θα πρέπει να γίνει και για τις άλλες επενδύσεις. Φυσικά θα έχουμε –αν έχουμε- την ευκαιρία να τα συζητήσουμε στον αναπτυξιακό νόμο.
      Επίσης σημαντική είναι και η ρύθμιση που προβλέπει το σχηματισμό ειδικού αποθεματικού για επενδύσεις. Και εδώ μπορούν οι επιχειρήσεις να σχηματίζουν μέχρι 35% αποθεματικό επενδύσεων. 
      Κύριε Υπουργέ, θα έλεγα ότι και στα αποθεματικά των επενδύσεων θα πρέπει να κάνουμε μια διαβάθμιση η οποία να έχει σχέση και με τις επενδυτικές ζώνες. Είναι αυτό που πρότεινε και ο κ. Σφυρίου. Αλλιώς δεν διαφοροποιούμε τις υστερούσες περιοχές σε σχέση με το κέντρο, το Λεκανοπέδιο ή τη Θεσσαλονίκη.
      Είναι σημαντικό ότι αυτά τα κίνητρα για τις επιχειρήσεις εφαρμόζονται και για τις εμπορικές επιχειρήσεις. Και για τις εμπορικές επιχειρήσεις και στον αναπτυξιακό νόμο δεν υπήρχαν τέτοιες προβλέψεις. Πιστεύω ότι τα φορολογικά κίνητρα πρέπει να ισχύουν και για τις εμπορικές επιχειρήσεις, διότι ο Έλληνας έχει μια σχέση με το εμπόριο, το προωθεί. Επομένως πρέπει να στηρίξουμε και αυτές τις επιχειρήσεις.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ )
      Επίσης υπάρχουν διατάξεις οι οποίες προβλέπουν και ειδικό αφορολόγητο αποθεματικό για τις εταιρείες παροχής φυσικού αερίου. Αυτό είναι ένα κίνητρο για την επέκταση της χρήσης φυσικού αερίου ως εναλλακτική μορφή ενέργειας. Βλέπουμε λοιπόν ότι υπάρχει και ένα περιβαλλοντικό περιεχόμενο σε αυτό το νομοσχέδιο που στηρίζει αυτές τις πολιτικές όπως είναι και η ανακύκλωση των προϊόντων της συσκευασίας. 
      Ακόμη έχουμε φορολογική αντιμετώπιση της υπεραξίας και της εισφοράς των ακινήτων. Και αυτή είναι μια ρύθμιση που διευκολύνει τη ρευστότητα των επιχειρήσεων όταν ακριβώς στηρίζουμε το θεσμό του sale back. 
      Το απόγευμα θα συζητήσουμε τα άρθρα στα οποία υπάρχουν και συγκεκριμένες προτάσεις με ρυθμίσεις οι οποίες είναι έτοιμες να καταχωρισθούν εφόσον θα τις δεχθεί ο κύριος Υπουργός. 
      Κύριε Υπουργέ, νομίζω ότι θα πρέπει να λάβετε υπόψη σας την ομοφωνία που υπήρξε για πολλές ρυθμίσεις που προτάθηκαν στη συζήτηση στη Διαρκή Επιτροπή Οικονομικών Υποθέσεων. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Νικολόπουλος έχει το λόγο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Υπάρχει μια εξήγηση, γιατί οι συνάδελφοι της Συμπολίτευσης δεν παρακολούθησαν με προσοχή τις τοποθετήσεις των Βουλευτών συνολικά της Αντιπολίτευσης. Η εξήγηση είναι ότι την ίδια ώρα ο Πρωθυπουργός στους συνήθεις μονολόγους του έλεγε τι έχει αποφασίσει αυτός για λογαριασμό όλων μας, όλου του ελληνικού λαού, για λογαριασμό του κόμματός του, για λογαριασμό της Κυβέρνησής του. Διαφορετικά πώς μπορεί ο εισηγητής της Πλειοψηφίας να υπενθυμίζει στην Κυβέρνηση ότι στο σύνολο των διατάξεων έγιναν πολλές παρατηρήσεις και σε αρκετές περιπτώσεις υπήρξε και ομοφωνία από τη μεριά των ομιλητών τουλάχιστον στην επιτροπή; Δεν μπορεί να συμβαίνει και το ένα και το άλλο και να μην καταθέσαμε τις κριτικές μας παρατηρήσεις αλλά και γόνιμα να προσεγγίσαμε το νομοσχέδιο και να κατηγορούμεθα ότι δεν πήραμε θέση. 
      Είπαμε ότι είναι τα ελάχιστα αυτά που η Κυβέρνηση αποφάσισε ένα μήνα πριν τις εκλογές να δώσει στους πένητες, στους δυστυχείς, σε αυτούς που κυνικά ομολόγησε ο Πρωθυπουργός ότι δεν μπορούν να τα βγάλουν πέρα πριν μια ώρα μιλώντας στον ελληνικό λαό από τις τηλεοράσεις. Και έφθασαν σε τέτοιο σημείο, ώστε να έχουν ανάγκη και να είναι απαραίτητο αυτό το βοήθημα όπως εκφράζεται από κάποιες διατάξεις γιατί μια συνεχής πολιτική από την ίδια παράταξη με τα ίδια πρόσωπα οδήγησε δυόμισι εκατομμύρια Έλληνες στο περιθώριο.
      Σήμερα σε ένα τόσο σοβαρό νομοσχέδιο θα περίμενε κανείς να είναι εδώ ο Υπουργός κ. Χριστοδουλάκης, να απαντήσει σε όλους, να απαντήσει στα ερωτήματα που ετέθησαν στην επιτροπή. Βουλευτές της Συμπολίτευσης του είπαν στην επιτροπή ότι δεν μπορεί να ρουσφετολογεί με το φορολογικό νομοσχέδιο. Και δεν ήταν ένας, ήταν δύο και τρεις. Του είπαν ότι δεν είναι μόνο στα Χανιά συνεταιρισμοί αλλά σε όλη την Ελλάδα. Θα έπρεπε να είναι και ο κ. Πάχτας. Πολλοί Βουλευτές και της Συμπολίτευσης αλλά και της Αντιπολίτευσης του είπαν ότι άλλα είχε τάξει στους απολυμένους αυτών των επιχειρήσεων, όπως της «SOFTEX», της «TVX». Και σήμερα έρχεται ο Κοινοβουλευτικός Εκπρόσωπος να πει ότι πρέπει να μην τους αφήσουμε ανυπεράσπιστους, χωρίς ένσημα, χωρίς να πάρουν όλη τους τη σύνταξη. Πέρασαν εβδομάδες και Βουλευτές της Συμπολίτευσης τους είπαν ότι το έχουν εξαργυρώσει αυτό πολιτικά, το υπεσχέθησαν στους απολυμένους στη Δράμα, στη Χαλκιδική. Και βλέπουμε ότι θα μπορούν στην επαναλειτουργία της «TVX» να μην πάρουν μόνο τους παλιούς, αλλά και να μην τους πάρουν καν και να κάνουν νέες προσλήψεις. Παραμονές εκλογών! Και τι άλλο μέγιστο ετέθη από τη στιγμή που ξεκίνησε η συζήτηση του νομοσχεδίου; Τους είπαμε ότι δεν έχετε το δικαίωμα να δώσετε έναν πλούτο του οποίου δεν έχει υπολογιστεί η αξία, γιατί δεν μπορούμε να δεχθούμε ότι οι εκτιμητές τους υπολόγισαν σε 300 εκατομμύρια ευρώ την αξία των ακινήτων του ΕΟΤ, των ακινήτων που μεταβιβάζονται στην ΕΤΑ, όταν μόνο 40 δισεκατομμύρια έκανε το Λαγονήσι. Και είπαν όλοι οι συνάδελφοι «πάρτε πίσω τη διάταξη, δεν έχετε το δικαίωμα». Ή πείτε μας μία αγοραπωλησία που κάνατε εσείς σε δική σας περιουσία ή σε περιουσία του πατέρα σας και τη χαρίσατε χωρίς να ξέρετε πόσο αξίζει, χωρίς να λέτε για ποιους ψηφίζονται αυτά. Είπαμε, τι δουλειά έχει ένας ολόκληρος νόμος να έρχεται σαν τροπολογία σε ένα νομοσχέδιο. Ξέρουμε γιατί. Το αποκαλύψαμε. Κάνετε ότι δεν ακούτε. Ο ελληνικός λαός όμως ξέρει το πλιάτσικο που γίνεται. 
      Ποια είναι η διαφορά; Διαφωνεί μήπως ο κ. Παπανδρέου για όλα αυτά; Διαφωνεί κανείς από το ΠΑΣΟΚ για όλες αυτές τις διατάξεις; Κάνουν κριτικές παρατηρήσεις και λένε ότι με τους όρους που βάζετε, οι φοιτητές το επίδομα δεν θα το πάρουν. Μίλησαν τέσσερις, πέντε Βουλευτές της Συμπολίτευσης και λένε «κύριε Υπουργέ, κοροϊδεύουμε τον κόσμο; Με όλους τους όρους που βάζετε στις διατάξεις, θα πάρουν ελάχιστοι αυτό το χαρτζιλίκι». Και κάνετε ότι δεν ακούτε. Το περίεργο είναι ότι δεν κάνει πως δεν ακούει η Κυβέρνηση. Το περίεργο είναι πώς αυτοί οι συνάδελφοι που κάνουν την κριτική έρχονται μετά να ψηφίσουν, να σιωπήσουν, να δηλώσουν και περήφανοι. 
      Και ξέρετε τι είπε στην επιτροπή μας ο Γενικός Γραμματέας της ΓΣΕΒΕ –όχι οι Βουλευτές της Αντιπολίτευσης: «Με το αφορολόγητο αποθεματικό για το 2003, έτσι όπως διατυπώνεται, ουσιαστικά εμπαίζονται οι μικρομεσαίες επιχειρήσεις. Φωτογραφίζει την εύνοια για πενήντα έως εξήντα μεγάλες επιχειρήσεις, που γνώριζαν ότι θα γινόταν αυτό και έκαναν επενδύσεις». Και αυτοί που το λένε δεν είναι νεοδημοκράτες.
      Αυτοί που το λένε δεν είναι βαλτοί. Ξέρετε πολύ καλύτερα από εμένα ότι εκφράζουν μεγάλους κλάδους, αλλά προπαντός είναι φιλικά διακείμενοι σε εσάς. Θα μας απαντήσετε, λοιπόν, σε όλα τα ερωτήματα που έχουν θέσει όλοι οι Βουλευτές όλων των πτερύγων; Γιατί νομοθετείτε με αυτόν τον τρόπο; 
      Ο Κοινοβουλευτικός Εκπρόσωπος είπε για τη δωρεά που γίνεται στο Ίδρυμα Γεωργίου Παπανδρέου. Μα, τι σας είπαμε, κύριε Υπουργέ; Σας ρωτήσαμε να μας πείτε γιατί προχωράτε; Να μας κοινοποιήσετε την επιστολή. Σας το ζήτησε; Το θέλει ο Γιώργος ο Παπανδρέου; Γιατί; Θα το κάνει μουσείο; Να ψηφίσουμε και εμείς. Θα το αφήσουν ως ξενοδοχείο; Μα, καλά δεν πρέπει να μας απαντήσετε; Πού ακούστηκε; Μέχρι σήμερα, έκαναν ιδρύματα για να χαρίζουν την περιουσία τους στο δημόσιο. Πείτε μας μια άλλη περίπτωση όπου το δημόσιο χαρίζει την περιουσία του έτσι και χωρίς εξήγηση. Δώστε μας μια εξήγηση για να το ψηφίσουμε και εμείς. Γιατί θα είναι; Για να φιλοξενούμε τους φίλους μας; 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λαφαζάνης. 
      ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι Βουλευτές, αυτό που επιχειρείται με το παρόν νομοσχέδιο –και το τονίσαμε- δεν είναι μία φορολογική ανακούφιση των ασθενέστερων στρωμάτων. Αυτό που επιχειρείται είναι μία μεγάλη τομή στο φορολογική μας σύστημα η οποία εξωθεί και οδηγεί στο να πέσουν οι φορολογικοί συντελεστές για τις μεγάλες επιχειρήσεις στη χώρα μας και να πέσει ο φορολογικός συντελεστής από το 35% στο 25%. Αυτό είναι ένα από τα τελευταία προεκλογικά δώρα της Κυβέρνησης Σημίτη-Παπανδρέου λίγο πριν από τις εκλογές στο μεγάλο κεφάλαιο. Αυτή είναι η ουσία και ο πυρήνας του σημερινού νομοσχεδίου. Αυτό οδηγεί τη λογική του νομοσχεδίου. Αυτό είναι το αυριανό μετεκλογικό τοπίο από την άποψη της φορολογίας το οποίο ήδη διαμορφώνει από σήμερα για το μεγάλο κεφάλαιο η Κυβέρνηση. Φορολογικά ψιχία θα παίρνετε από τα κέρδη και τα βάρη θα πέφτουν στις ασθενέστερες τάξεις. 
      Για να μιλάω με στοιχεία θα πω τα εξής. Ψηφίσατε έναν προϋπολογισμό και τον ψήφισαν συνυπεύθυνοι και ο κ. Σημίτης και ο κ. Παπανδρέου και αυτός ο προϋπολογισμός δεν προβλέπει αλλαγές στα φορολογικά κλιμάκια και στις φορολογικές κλίμακες. Αυτό σημαίνει ότι για πενιχρές, κάτω του πληθωρισμού, ονομαστικές αυξήσεις των μισθών η φορολογία θα εκτιναχθεί στα ύψη. Αυτό σημαίνει, όπως το αποδείξαμε με στοιχεία, ότι θα αυξηθεί πάνω από 30% η φορολογία για τα μικρομεσαία και μεσαία εισοδήματα του έτους 2004. Αυτή είναι ο οδυνηρή πραγματικότητα η οποία δεν αλλάζει όσους Προέδρους και αν αλλάξει το κόμμα σας, όσους Πρωθυπουργούς και αν βάλει, όσα φτιασιδώματα και αν επιχειρήσει. Τίποτα από αυτά δεν αλλάζει! Αυτό είναι το μετεκλογικό τοπίο το οποίο από τώρα έχετε διαμορφώσει σε βάρος του ελληνικού λαού. 
      Δεν απαντήσατε καθόλου, κύριε Υπουργέ, για το μέγα σκάνδαλο το οποίο επιχειρείτε διά της τροπολογίας που αφορά την εισαγωγή της «Ελληνικά Τουριστικά Ακίνητα Α.Ε.» στο Χρηματιστήριο Αξιών Αθηνών. Όταν λέω μέγα σκάνδαλο, το εννοώ, διότι έχουμε μία τροπολογία από άκρη σε άκρη αντισυνταγματική και παράνομη. Προκειμένου βεβιασμένα και άρον άρον να εισάγετε την «ΕΤΑ ΑΕ». στο Χρηματιστήριο Αξιών Αθηνών, χρησιμοποιείτε τη Βουλή ως πλυντήριο διά τη νομιμοποίηση, όπως πιστεύετε, αυτών τα οποία επιχειρείτε να διαπράξετε σε βάρος του δημοσίου συμφέροντος. 
      Δεν θα νομιμοποιηθεί τίποτε από όλα αυτά. Δεν πρόκειται να νομιμοποιηθεί η αποτίμηση της αξίας της «ΕΤΑ Α.Ε.» στην οποία έχει μεταβιβαστεί όλη η ακίνητη περιουσία του ΕΟΤ είτε κατά κυριότητα είτε κατά διαχείριση εκμετάλλευση. Δεν πρόκειται να νομιμοποιηθεί λοιπόν αυτή η διά νόμου αξία που βάζετε σε αυτήν την επιχείρηση των τριακοσίων εκατομμυρίων ευρώ. Αυτό κάνει τις τρίχες της κεφαλής όλων των απλών ανθρώπων που θα λάβουν γνώση αυτού του θέματος να σηκώνονται. Διότι μιλάμε για περιουσία η οποία έχει μεταβιβαστεί είτε κατά κυριότητα είτε κατά διαχείριση εκμετάλλευση αξίας πολλών, αμέτρητων θα έλεγα τρισεκατομμυρίων δραχμών. Μιλάμε για αιγιαλούς, παραλίες, δάση, δασικές εκτάσεις, φυσικά μνημεία, πολιτιστικά μνημεία, περιοχές απέραντου φυσικού κάλλους. 
      Σας ζητώ να καταθέσετε εδώ τα στοιχεία αυτής της αποτίμησης και ποιοι έκαναν αυτήν την αποτίμηση και να μας τη φέρετε εδώ στη Βουλή να τη δούμε. Διότι δεν υπάρχει αποτίμηση τέτοιου χαρακτήρα. Είναι αδύνατον σοβαροί άνθρωποι να έκαναν αυτήν την αποτίμηση για την «ΕΤΑ Α.Ε.». Αυτό αν δεν μας το φέρετε, δείχνετε την ενοχή και συνενοχή σας. Ποια ακίνητα καταμετρήθηκαν; Πώς μετρήθηκε η αντικειμενική αξία τους; Πώς η διαχείριση και η εκμετάλλευσή τους; Και από πού και ως πού πάτε να κάνετε ένα προεκλογικό δώρο επίσης στους ιδιώτες επενδυτές; Παπανδρέου και Σημίτης είναι συνυπεύθυνοι για αυτό το έγκλημα το οποίο επιχειρείτε να κάνετε σε βάρος αμύθητης δημόσιας περιουσίας.
      Δεν είναι δυνατόν να μας λέτε ότι θα υπογράφει ο Υπουργός Οικονομίας και Οικονομικών και θα μεταβιβάζεται ακίνητο φιλέτο τεράστιας αξίας του δημοσίου απλώς με μια απόφαση του Υπουργού Οικονομίας και Οικονομικών και των συναρμόδιων Υπουργών στην «ΕΤΑ Α.Ε.» χωρίς τίμημα, χωρίς αντάλλαγμα. Δεν γίνονται αυτά τα πράγματα και δεν μπορείτε διά νόμου να τα περάσετε. Δεν περνάνε με τίποτα. Φέρτε μας την έκθεση του Επιστημονικού Συμβουλίου της Βουλής γι’ αυτήν την τροπολογία. Φέρτε μας να δούμε τι λένε επ’ αυτού του θέματος. Με ποιο δικαίωμα θα γίνεται παραχώρηση κυριότητας χωρίς τίμημα σε μια ανώνυμη εταιρεία που συμμετέχουν ιδιώτες επενδυτές και αύριο οδεύει στην ιδιωτικοποίηση; Πού είναι ο διαγωνισμός; Πού είναι η εκτίμηση του ανταλλάγματος; Χωρίς τίμημα παραχωρούμε; Και σ’ αυτήν την παραχώρηση δεν γίνεται ούτε καν αύξηση του μετοχικού κεφαλαίου, έτσι ώστε να εκτιμηθεί η περιουσία εκ νέου της επιχείρησης. Αυτή πηγαίνει σε ειδικό αποθεματικό στο οποίο καταγράφεται όχι η αξία του ακινήτου που μεταβιβάζεται αλλά μόνο το 12,5%, ένα νούμερο που κανείς δεν κατάλαβε πώς το βάζετε, το 12,5% της αξίας διαχείρισης του ακινήτου. 
      Καταλαβαίνετε λοιπόν ότι εδώ έχουμε ένα πρωτοφανές σκάνδαλο. Επίσης ακίνητα τα οποία έχουν μεταβιβαστεί δεν έχει υπολογιστεί η εκτίμησή τους και δεν έχει γίνει με αυτά αύξηση του μετοχικού κεφαλαίου. Αντί να προστεθούν στο μετοχικό κεφάλαιο και επομένως να αυξήσουν την αξία της επιχείρησης για να τη δώσετε δωρεάν στους ιδιώτες και να την κάνετε ελκυστική στους ιδιώτες επενδυτές, τι κάνετε; Τα πάτε και αυτά στο ειδικό αποθεματικό με αντίτιμο το 12,5% της αξίας διαχείρισής τους. Τι είναι αυτά τα πράγματα; Σε ποια ανώνυμη εταιρεία έχουν γίνει τέτοιου είδους μεθοδεύσεις και δεν θα γέλαγε ο κόσμος και ερχόσαστε εδώ με νόμο να τα περάσετε στη Βουλή και μάλιστα με έναν νόμο που δεν θα τον ελέγξει κανείς; Αυτά τα πράγματα στιγματίζουν κυβερνήσεις, στιγματίζουν πολιτικές, στιγματίζουν πρόσωπα και μάλιστα στιγματίζουν συνυπεύθυνους για τέτοιου είδους διατάξεις που αφορούν την πιο μεγάλη περιουσία που έχει σήμερα το δημόσιο. Δεν έχετε τίποτα το ουσιαστικότερο πέραν αυτής της τεράστιας ακίνητης περιουσίας η οποία έχει παραχωρηθεί στον ΕΟΤ και σε μια νύκτα πάτε να τη μεταβιβάσετε να την πωλήσετε για να εισπράξετε τι; Δεν μας λέτε ποιο θα είναι το τίμημα μέσα από το χρηματιστήριο. Ψίχουλα. Έτσι θα περάσει ο ιδιώτης επενδυτής να μπει μέσα για να γίνει ελκυστική η μετοχή του να την αγοράσει και να την βάλετε στο ταμείο για τις μαύρες τρύπες. Αυτά τα πράγματα είναι απαράδεκτα. 
      Για άλλη μια φορά καλούμε και τον κ. Σημίτη και τον συνυπεύθυνό του τον κ. Παπανδρέου να αποσύρουν τέτοιου είδους τροπολογίες πραξικοπηματικές, παράνομες και αντισυνταγματικές.
      Τέτοιου είδους τροπολογίες προσβάλλουν τη Βουλή. Αυτό το θέμα και μάλιστα σε μία τέτοια προεκλογική περίοδο δεν μπορείτε να το λήξετε. Δεν μπορεί να έχει γίνει αίτηση εισαγωγής στο χρηματιστήριο και να έρχεται ύστερα νομοθετική ρύθμιση, η οποία την αίτηση που έχει γίνει να επιχειρεί να τη νομιμοποιήσει εκ των υστέρων, να εγκριθεί άρον-άρον τις επόμενες ημέρες και ο κ. Τσοχατζόπουλος και Χριστοδουλάκης να διαφημίζουν στους ιδιώτες επενδυτές και θεσμικούς επενδυτές του Λονδίνου τα ακίνητα του δημοσίου προς πώλησή τους με τέτοιου είδους χαριστικές ρυθμίσεις .
      ΠΡΟΕΔΡΕΥΩΝ (Κωνσταντίνος Βρεττός): Τελειώνετε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Αποσύρετε τη διάταξη αυτή. Δεν μπορεί να περάσει μια τέτοια διάταξη, προεκλογικά μάλιστα. Αφήστε το θέμα να λυθεί και να αντιμετωπισθεί από την όποια κυβέρνηση προκύψει μετεκλογικά και την όποια σύνθεση θα έχει τότε η Βουλή, με διεξοδική συζήτηση, με ανταλλαγή επιχειρημάτων και όχι σε μια νύχτα και άρον-άρον. 
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Αγαπητοί συνάδελφοι, πανικόβλητη η Νέα Δημοκρατία προσπαθεί να επενδύσει τον πανικό της σε επιχειρήματα έωλα, αβάσιμα και καθόλου πειστικά, αφού τελικώς επανειλημμένως τα έχει διατυπώσει επί σειρά πολλών χρόνων και κανέναν απολύτως δεν έπεισε. 
      Θα πρέπει να θυμίσω στη Νέα Δημοκρατία ότι αυτές οι κυβερνήσεις του ΠΑΣΟΚ με πρωθυπουργό τον Κώστα Σημίτη είναι κυβερνήσεις που κατέστησαν τη χώρα μας, την «ψωροκώσταινα» του χθες, μια χώρα περήφανη, μια χώρα η οποία πέτυχε στόχους ιδιαίτερα υψηλούς και μεγαλεπήβολους.
      Θα πρέπει να θυμίσω στη Νέα Δημοκρατία ότι παρέδωσε το 1993 μια χώρα η οποία είχε βάλει την όπισθεν ταχύτητα, αφού όλοι οι δείκτες της οικονομίας είχαν αρνητικούς ρυθμούς, την ίδια ώρα που η Ευρώπη βάδιζε μπροστά. 
      Θα πρέπει, επίσης, να θυμάται η Νέα Δημοκρατία ότι παρέδωσε το 1993 μια οικονομία που είχε αρνητικούς ρυθμούς ανάπτυξης, την ίδια ώρα που η Ευρώπη βάδιζε με ιδιαίτερα υψηλούς ρυθμούς. 
      Τα επιτόκια είχαν φθάσει στο 30%-35% και απομυζούσαν το σύνολο των εισοδημάτων των μικρομεσαίων, των εργαζομένων, όλων των Ελλήνων. Οι επενδύσεις, για τις οποίες πολύς λόγος γίνεται από τη Νέα Δημοκρατία, είχαν και αυτές αρνητικό ρυθμό, μια και υπήρξε αποεπένδυση. Ταυτόχρονα ο πληθωρισμός κινούνταν στα πλαίσια του 15% περίπου, τα ελλείμματα στο ίδιο περίπου ποσοστό του 14% και πλέον. Τα πραγματικά εισοδήματα των εργαζομένων σύμφωνα με τα στοιχεία της EUROSTAT μειώνονταν κατά 7,5% και οι συντάξεις κατά 11%. 
      Αυτήν την οικονομία παρέλαβε η Κυβέρνηση του ΠΑΣΟΚ. Αυτήν την οικονομία παρέλαβε ο Κώστας Σημίτης και σε λίγα χρόνια οδήγησε τη χώρα μας στην ΟΝΕ, μία επιτυχία εθνική για την οποία θα έλεγα ότι καθόλου δεν συμβάλατε, αφού στοιχηματίζατε στην αποτυχία του συγκεκριμένου εγχειρήματος με πολλαπλά και γνωστά σε όλο τον ελληνικό λαό επιχειρήματα. 
      Σήμερα, λοιπόν, η οικονομία της υπανάπτυξης, της αρνητικής ανάπτυξης είναι η πρώτη για όγδοη συνεχή χρονιά οικονομία με τη μεγαλύτερη ανάπτυξη. Σήμερα η Ελλάδα έχει ρυθμούς ανάπτυξης δεκαπλάσιους από το μέσο ευρωπαϊκό όρο. Σήμερα η χώρα μας μείωσε τον πληθωρισμό σε ικανοποιητικά επίπεδα. 
      Οι επενδύσεις από αρνητικές που ήταν, βαδίζουν με ρυθμούς ανάπτυξης του 10%. Τα επιτόκια έχουν μειωθεί, με αποτέλεσμα να μπορούν οι μικρομεσαίοι και όλοι οι εργαζόμενοι να προσφεύγουν στις τράπεζες για την εξυπηρέτησή τους, την εξυπηρέτηση των επιχειρήσεών τους ή την εξυπηρέτηση των στεγαστικών τους αναγκών. Τα ελλείμματα από το 14% μειώνονται στο 1,2% και τα πραγματικά εισοδήματα των εργαζομένων αυξήθηκαν κατά 21%, οι δε συντάξεις κατά 27%. Αυτήν την οικονομία σήμερα έχει φέρει το ΠΑΣΟΚ και ο Κώστας Σημίτης σε αυτήν τη ζηλευτή από όλους κατάσταση. 
      Η χώρα μας είναι περήφανη, κύριοι της Νέας Δημοκρατίας, γιατί από μια χώρα την οποία η Δεξιά είχε καταστήσει χώρα περιφρόνησης από όλους τους Ευρωπαίους και τις ξένες χώρες έγινε μια χώρα την οποία όλοι σέβονται. Ο Πρωθυπουργός και η χώρα μας είναι αυτοί που πήραν τους διθυραμβικούς επαίνους των δεκαπέντε κρατών-μελών της Ευρωπαϊκής Ένωσης. 
      Ο Πρωθυπουργός και η χώρα μας είναι που δικαιώθηκαν των επαίνων όλων των διεθνών οικονομικών οργανισμών.
      Και δεν δικαιούσθε να ομιλείτε για καθεστώς για μια Κυβέρνηση, η οποία έτυχε επανειλημμένως της εμπιστοσύνης του ελληνικού λαού. Αποδεικνύεται για μια ακόμη φορά πόσο σέβεστε τη λαϊκή κυριαρχία. Ασφαλώς όμως δεν θα περίμενε κανένας από το κόμμα της Νέας Δημοκρατίας να σέβεται τον ελληνικό λαό. Είναι πάγια η τακτική. Απλώς και μόνο στην προσμονή μιας νίκης αποδεικνύει καθημερινά η Νέα Δημοκρατία το αντιδημοκρατικό και αντιλαϊκό της πρόσωπο.
      Θα πρέπει όμως να θυμίσουμε, κύριοι της Νέας Δημοκρατίας, ότι πολλές φορές χαρήκατε στα τελευταία πολλά χρόνια για νίκη, έχετε γίνει πολλές φορές Κυβέρνηση των γκάλοπ, μέχρι και Κυβέρνηση των έξιτ-πολ για δύο ώρες, όμως ο ελληνικός λαός γνωρίζει να εκτιμά το θετικό έργο, το οποίο έχει γίνει τα τελευταία χρόνια, να εκτιμά μια κυβέρνηση, μια παράταξη, έναν Πρωθυπουργό, αλλά και τα στελέχη όλα του ΠΑΣΟΚ, τα οποία οδήγησαν τελικώς αυτήν τη χώρα σε μέρες πραγματικά ζηλευτές και οδηγούν από μέρα σε μέρες σε καλύτερες εποχές ευημερίας τον ελληνικό λαό.
      Μιλήσατε για τη φορολογία. Έτσι, θα σας θυμίσω –γιατί ξεχνάτε πάρα πολύ εύκολα ή τουλάχιστον προσπαθείτε να παραπείσετε τον ελληνικό λαό- ότι η φορολογία των φυσικών προσώπων μειώθηκε. Ο καταληκτικός συντελεστής της φορολογίας φυσικών προσώπων μειώθηκε από το 45% στο 40%, με δέσμευσή μας να το μειώσουμε στο 35%. Η φορολογία των νομικών προσώπων μειώθηκε από το 40% στο 35%, με δέσμευση να μειωθεί στο 30%. Η φορολογία των προσωπικών εταιρειών μειώθηκε από 35% στο 25%. Τριπλασιάστηκε το αφορολόγητο όλων των φυσικών προσώπων και ταυτόχρονα καταργήθηκαν χίλιες περιπτώσεις χαρτοσήμου. Καταργήθηκε ο ειδικός φόρος τραπεζικών εργασιών, που επιβάρυνε με δεκάδες δισεκατομμύρια δραχμές του συναλλασσομένους με τις τράπεζες. Καταργήθηκε το χαρτόσημο των μισθωτών υπηρεσιών, που απέφερε όφελος για τους εργαζόμενους της τάξης των 50 δισεκατομμυρίων δραχμών και άλλο τόσο για τους εργοδότες σε μικροεπιχειρήσεις κυρίως. Καταργήθηκε ο αντικειμενικός προσδιορισμός των εισοδημάτων των επιχειρήσεων, με όφελος για τις επιχειρήσεις 70 περίπου δισεκατομμύρια δραχμές. Καταργήθηκε ο εξωλογιστικός προσδιορισμός των επιχειρήσεων, με όφελος 90 δισεκατομμύρια δραχμές για τους φορολογούμενους.
      Αποτέλεσμα αυτής της πολιτικής μας, η οποία οδήγησε σε αναδιανομή του εθνικού πλούτου, ήταν το σύνολο σχεδόν των εργαζομένων στον ιδιωτικό τομέα να μην πληρώνει ούτε μία δραχμή ούτε ένα ευρώ φόρο εισοδήματος. Δεν ήταν πολλά τα χρόνια που η Γενική Συνομοσπονδία Εργατών Ελλάδος ζητούσε ως πάγιο αίτημα, επί σειρά δεκαετιών, το αφορολόγητο όριο να φτάσει στα κατώτατα όρια των μισθών και ημερομισθίων; Εμείς σήμερα το έχουμε ξεπεράσει αυτό κατά πολύ και έτσι δημιουργήσαμε ένα καθεστώς πλήρους απαλλαγής από τη φορολογία για το σύνολο σχεδόν των εργαζομένων. Ταυτόχρονα θα πρέπει να θυμίσω ότι το σύνολο των συνταξιούχων των περισσοτέρων ασφαλιστικών ταμείων δεν πληρώνει φόρους. Το σύνολο των αγροτών απαλλάχθηκε από τη φορολογία εισοδήματος, αλλά και τη φορολογία για τη μεταβίβαση ή την αγορά των αγρών.
      Έχουμε, λοιπόν, πραγματικά μια περίοδο όπου η φορολογία μειώνεται διαρκώς. Ασφαλώς ενοχλείσθε και προσπαθείτε να παραπείσετε τον ελληνικό λαό, και ισχυρίζεστε ότι αυξήθηκαν τα φορολογικά έσοδα. Ασφαλώς και αυξήθηκαν τα φορολογικά έσοδα στη χώρα μας τα τελευταία χρόνια, παρά τη σημαντική μείωση των συντελεστών φορολογίας. Και πρώτη και κυρίαρχη αιτία ήταν οι υψηλοί ρυθμοί ανάπτυξης στη χώρα μας, οι οποίοι συνεχίζονται, όπως είπα προηγουμένως, για όγδοη συνεχή χρονιά. Αιτία είναι ταυτόχρονα και ο περιορισμός της φοροδιαφυγής, με την κατ’ αρχήν οικειοθελή φορολογική συμμόρφωση, με την ενίσχυση της φορολογικής συνείδησης των Ελλήνων πολιτών. Και η δική μας φορολογική πολιτική οδήγησε τον Έλληνα να δηλώνει όλο και περισσότερα πραγματικά εισοδήματα, με δική του δήλωση, με δική του θέληση.
      Σήμερα τρεις στους τέσσερις Έλληνες δεν πληρώνουν ούτε ένα ευρώ φορολογία εισοδήματος. Αν ενδιαφέρεσθε τελικώς για το γεγονός ότι τις τρεις χιλιάδες μεγαλύτερες επιχειρήσεις τις επιβαρύναμε με χίλια και πλέον δισεκατομμύρια δραχμές επιπλέον φόρους μετά από έλεγχο, σας χαρίζουμε τα επιχειρήματά σας. 
      	Εμείς από τη μια μεριά θέλουμε να εισπράξουμε από τις επιχειρήσεις και από αυτούς οι οποίοι έχουν τα υψηλά εισοδήματα και από την άλλη πλευρά αυτά τα επιπλέον έσοδα να τα διανείμουμε με τη μορφή του κοινωνικού πακέτου στους πολίτες που έχουν πραγματική ανάγκη της στήριξής μας.
      Για τα μέτρα κοινωνικής πολιτικής δεν αναφέρατε τίποτε απολύτως. Ορθά μίλησε ο Κοινοβουλευτικός Εκπρόσωπος του ΠΑΣΟΚ. Από τη μια πλευρά εσείς μιλήσατε για καταστροφικά μέτρα που θα οδηγήσουν σε πλήρη αφανισμό όλη την προσπάθεια της οικονομίας μας. Μετά μιλήσατε για ψίχουλα, για κλοπή του δικού σας προγράμματος. 
      	Αλήθεια θα χρειαστεί ο ελληνικός λαός διαρρήκτη για να μάθει το πρόγραμμα της Νέας Δημοκρατίας, το οποίο μέχρι και σήμερα το έχετε κλειδαμπαρωμένο και κανείς απολύτως δεν το γνωρίζει. Γιατί άραγε δεν λέτε ξεκάθαρα στον ελληνικό λαό την πολιτική σας; 
      	Ευτυχώς για τον ελληνικό λαό υπάρχει και ο Κωνσταντίνος Μητσοτάκης, ο οποίος χαλά τα σχέδιά σας, γιατί με την ευθύτητα που τον διακρίνει είπε πάρα πολύ καθαρά ότι αν έλθει η Νέα Δημοκρατία –ο μη γένοιτο- «περιμένετε σφίξιμο στο ζωνάρι». Αυτή είναι η πολιτική της Νέας Δημοκρατίας. Θέλετε δεν θέλετε θα την αποκαλύψετε, αλλά ούτως ή άλλως πιστεύουμε ότι ο ελληνικός λαός θα επαναλάβει την εμπιστοσύνη του στην Κυβέρνησή μας.
      	ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Γεώργιος Αλογοσκούφης έχει το λόγο.
      	ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, είναι προφανές ότι ο χρήσιμος χρόνος της σημερινής Κυβέρνησης έχει εξαντληθεί προ πολλού. Σήμερα ήλθε και ο ίδιος ο Πρωθυπουργός με τις ανακοινώσεις του, με τις οποίες στην ουσία πιστοποιεί την άρνησή του να υπερασπιστεί το έργο των κυβερνήσεών του. 
      Ο ίδιος ο Πρωθυπουργός διαψεύδει όλα όσα είπε πριν ο κύριος Υφυπουργός των Οικονομικών, διότι όταν ο Πρωθυπουργός δεν νιώθει ισχυρός να προσφύγει στον ελληνικό λαό και να ζητήσει να επικυρώσει το έργο του, όταν δραπετεύει με τον τρόπο που δραπετεύει -διότι αναγνωρίζει ότι θα χάσει τις εκλογές- όταν προσπαθεί να καταστήσει άλλον υπεύθυνο και βιτρίνα του κυβερνητικού καθεστώτος, ο ίδιος έρχεται και λέει ότι δεν έχει πολλά να πει για να υπερασπιστεί το έργο του, ένα έργο που καταδίκασε την Ελλάδα στη θέση του ουραγού στην Ευρωπαϊκή Ένωση και στο βιοτικό επίπεδο και στο θέμα της ανεργίας και στα κοινωνικά ζητήματα -όπως το ζήτημα της φτώχειας- και στα ζητήματα του τρόπου με τον οποίο λειτουργεί το κράτος. 
      	Η Κυβέρνηση πολλές φορές διαρρηγνύει τα ιμάτιά της όταν την κατηγορούμε ότι έχει εξελιχθεί σε καθεστώς. Το είπε και ο κύριος Υφυπουργός λίγο πριν. Υποστηρίζει ότι διατηρείται στην εξουσία επειδή κερδίζει εκλογές. Όταν η Κυβέρνηση κινδυνεύει να χάσει τις εκλογές, τι γίνεται; Δεν αλλάζει τους κανόνες του παιχνιδιού; Δεν μεταχειρίζεται καθεστωτικά μέσα; 
      	Τι έγινε το 1989; Δεν άλλαξε τον εκλογικό νόμο για να μην επιτρέψει στη Νέα Δημοκρατία να κυβερνήσει; Δεν εγκατέλειψαν οι Υπουργοί της τα Υπουργεία σαν κυνηγημένοι, χωρίς καν να μπουν στον κόπο να παραδώσουν στους διαδόχους τους; Αυτά σκέπτεσθε να κάνετε και τώρα που θα ξαναχάσετε τις εκλογές; Να φύγετε πάλι σαν κυνηγημένοι; 
      Δεν απειλεί η Κυβέρνηση το ίδιο σήμερα, με την αλλαγή του εκλογικού νόμου και τα σενάρια περί δήθεν κεντροδεξιάς παρένθεσης; Δεν χρησιμοποίησε η Κυβέρνηση με καθεστωτικό τρόπο το χρηματιστήριο στις εκλογές του 2000 και τις ελληνοποιήσεις, για να εξασφαλίσει εκείνη την οριακή νίκη στις εκλογές; Δεν χρησιμοποιεί τα χρήματα του ελληνικού λαού, τους καρπούς των κόπων του ελληνικού λαού για να συντηρεί τον κομματικό της στρατό; Δεν έχει χρηματοδοτήσει με τα χρήματα του ελληνικού λαού την ανάπτυξη μιας σειράς από κρατικοδίαιτες επιχειρήσεις που συνδέονται με τα μέσα ενημέρωσης, που στηρίζουν τη σημερινή Κυβέρνηση;
      Αν αυτά δεν είναι καθεστωτικές πρακτικές, τότε τι είναι; Το κακό όμως είναι ότι μαζί με την Κυβέρνηση έχει οδηγηθεί σε παραλυσία και ολόκληρη η χώρα και γι’ αυτό ο ελληνικός λαός θα δώσει την απάντηση στις εκλογές, κύριε Υφυπουργέ. Ό,τι και να πείτε, έρχεται η ώρα που ο ελληνικός λαός καθίσταται κυρίαρχος. Μετά την αποτυχία της παροχολογίας που ενσωματώνει το παρόν νομοσχέδιο, είδατε ότι ο ελληνικός λαός δεν επρόκειτο να αλλάξει και δεν πρόκειται να αλλάξει τακτική και πήγατε στο δεύτερο στάδιο, στη διαδοχολογία. Ούτε αυτό θα σας σώσει όμως γιατί ο στόχος σας δεν είναι η ευημερία του ελληνικού λαού, ο στόχος σας δεν είναι να βελτιωθεί η κατάσταση στη χώρα. Ο στόχος σας είναι να εξασφαλίσετε τη μακροημέρευση του καθεστώτος.
      Με σπασμωδικές και αποσπασματικές πρωτοβουλίες, όπως είναι το παρόν νομοσχέδιο, δεν αλλάζει ούτε το φορολογικό σύστημα ούτε οι προοπτικές της οικονομίας ούτε η μοίρα των ανέργων ούτε η μοίρα των αγροτών ούτε η μοίρα των ελευθέρων επαγγελματιών, που τους έχετε τσακίσει φορολογικά, ούτε οι προοπτικές αυτής της  χώρας. Οι εσωτερικές διαδικασίες  και η αντικατάσταση του επικεφαλής του καθεστώτος με έναν καινούργιο τοποτηρητή ούτε ανανέωση συνιστά ούτε ελπίδα προσφέρει στη χώρα. Η χώρα χρειάζεται μια καθαρή λύση και η μόνη καθαρή λύση είναι η αλλαγή κυβέρνησης, μια καινούργια κυβέρνηση Νέας Δημοκρατίας με Πρωθυπουργό τον Κώστα Καραμανλή. Αυτή θα είναι η λύση που θα επιλέξει ο ελληνικός λαός στις εκλογές της 7ης Μαρτίου που προκηρύξατε. 
      Είπατε για τα θέματα τα φορολογικά. Αρνείστε, κύριε Υφυπουργέ, τα δικά σας στοιχεία; Είναι ή δεν είναι στοιχεία του δικού σας Υπουργείου ότι αυξήθηκε, ότι διπλασιάστηκε η φορολογική επιβάρυνση; Μας είπατε ότι ξαφνικά απαλλάξατε τους Έλληνες από τη φορολογία. Είναι ή δεν είναι αλήθεια ότι όλες οι  ομάδες του πληθυσμού στο φόρο εισοδήματος των φυσικών προσώπων ενώ το 1993 πλήρωναν το 4,2% του δηλωθέντος εισοδήματος σήμερα πληρώνουν το 8,4%; Δεν είναι δικά σας στοιχεία; Είναι ή δεν είναι αλήθεια –γιατί μπορεί να υποστηρίξετε ότι καταπολεμήσατε τη φοροδιαφυγή, αυτό περίπου υπαινιχθήκατε- ότι οι μισθωτοί…
      ΗΛΙΑΣ ΒΛΑΧΟΠΟΥΛΟΣ: Ευθέως το είπε για τη φοροδιαφυγή.
      ΓΕΩΡΓΙΟΣ ΑΛΟΓΟΣΚΟΥΦΗΣ: Έκαναν φοροδιαφυγή οι μισθωτοί, που από το 3,6% του εισοδήματός τους που πλήρωναν φόρο το 1993 σήμερα πληρώνουν το 8,3%, σχεδόν το τριπλάσιο; Ποιους απαλλάξατε; Οι μισθωτοί έκαναν τη φοροδιαφυγή; Για να καταλάβω. Υποστηρίζετε ότι έκαναν φοροδιαφυγή οι μισθωτοί, που τους ανεβάσατε τη φορολογία επειδή δεν είχατε τιμαριθμοποιήσει όλα αυτά τα χρόνια τη φορολογική κλίμακα; Σοβαρολογείτε; Οι συνταξιούχοι έκαναν φοροδιαφυγή, που από το 3,7% του εισοδήματός τους που πλήρωναν σε φόρους τώρα πληρώνουν το 5,6%; Ελαφρύνετε τους συνταξιούχους; Σοβαρολογείτε; Αυτά δείχνουν τα στοιχεία σας;
      Γι’ αυτούς τους λόγους και για πολλούς άλλους -γιατί δεν έχετε ούτε καν το θάρρος να παραδεχθείτε την αλήθεια, δεν έχετε ούτε καν το θάρρος να κάνετε αυτοκριτική- τα επικοινωνιακά τεχνάσματα τα οποία μετέρχεστε  ότι δήθεν θα πάτε σε μια καινούργια σελίδα και σε μια καινούργια πολιτική, δεν πρόκειται να πείσουν κανέναν. Ο ελληνικός λαός έχει νου και έχει και γνώση και η πολιτική του «να σε κάψω Γιάννη μου να σε αλείψω λάδι» που ακολουθείτε, δεν πρόκειται να παραπλανήσει κανέναν. Η απάντηση θα δοθεί στις εκλογές.
      ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, το λόγο επί προσωπικού.
      ΠΡΟΕΔΡΕΥΩΝ (Κωνσταντίνος Βρεττός): Ορίστε πείτε μας σε τι συνίσταται το προσωπικό θέμα.
      ΗΛΙΑΣ ΒΛΑΧΟΠΟΥΛΟΣ: Εγώ, κύριε Πρόεδρε, προσεβλήθην από την τοποθέτηση του κυρίου συναδέλφου, διότι μέσα σ’ αυτήν την Αίθουσα, στο ναό της Δημοκρατίας, μίλησε για καθεστώς, μίλησε για αρχηγό καθεστώτος, για μια Κυβέρνηση δηλαδή η οποία εκλέγεται επανειλημμένως από τη μεγάλη πλειοψηφία του ελληνικού λαού…
      ΓΕΩΡΓΙΟΣ ΑΛΟΓΟΣΚΟΥΦΗΣ: Αυτά είναι προσωπικά, κύριε Πρόεδρε;
      ΗΛΙΑΣ ΒΛΑΧΟΠΟΥΛΟΣ: Βεβαίως, κύριε συνάδελφε. Ούτε αρχηγός καθεστώτος ούτε καθεστώς. Μιλήσατε με αυτές τις λέξεις. Προσεβλήθην και θα πρέπει ο κύριος συνάδελφος να ανακαλέσει.
      ΠΡΟΕΔΡΕΥΩΝ (Κωνσταντίνος Βρεττός): Δεν είναι προσωπικό θέμα.
      ΗΛΙΑΣ ΒΛΑΧΟΠΟΥΛΟΣ: Δεν είναι προσωπικό, κύριε Πρόεδρε; Να λέγεται εδώ μέσα;
      ΠΡΟΕΔΡΕΥΩΝ (Κωνσταντίνος Βρεττός): Έχει ο καθένας την ευθύνη αυτών που λέει. Δεν είναι προσωπικό. Να μη δώσουμε συνέχεια σε προσωπικό θέμα. Είπατε αυτά που είπατε. Εντάξει, μην το συνεχίσουμε. Με αυτήν την έννοια το λέω.
      Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Θα μιλήσω μετά από τον κ. Τζέκη.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, θέλω να σταθώ σε αυτό που ακούστηκε από τον κύριο Υφυπουργό ότι η χώρα αισθάνεται υπερήφανη. Και ακούγεται αυτό και από πολλούς άλλους παράγοντες και από τον ίδιο τον κύριο Πρωθυπουργό, αλλά σε αυτήν τη χώρα ζούμε και εγώ τουλάχιστον δεν αισθάνομαι υπερήφανος. 
      Και δεν αισθάνομαι υπερήφανος –η Κυβέρνηση μπορεί να αισθάνεται- για τη στάση που κράτησε  για τη Γιουγκοσλαβία. Εάν αισθάνεται, λοιπόν, η Κυβέρνηση υπερήφανη για τον όλεθρο, την καταστροφή, το αιματοκύλισμα στη Γιουγκοσλαβία που προκάλεσαν οι ευρωνατοϊκές δυνάμεις, με γεια της με χαρά της. Ο ελληνικός λαός στο 98% του συνόλου του δεν αισθανόταν υπερήφανος, όπως δεν αισθανόταν υπερήφανος και για το Αφγανιστάν και για το Ιράκ. 
      Και βέβαια η Κυβέρνηση μπορεί παρά να αισθάνεται υπερήφανη, γιατί η κατεύθυνσή της είναι φιλοϊμπεριαλιστική στη νέα τάξη πραγμάτων, απέναντι στην Ευρωπαϊκή Ένωση, στο ΝΑΤΟ και στις Ηνωμένες Πολιτείες Αμερικής. Αισθάνεται υπερήφανη, ο ελληνικός λαός όμως δεν αισθάνεται υπερήφανος. Και δεν αισθάνεται υπερήφανος και σήμερα που ζούμε και δεν είδαμε μέχρι στιγμής ούτε τον κύριο Πρωθυπουργό ούτε τον καθ’ ύλην αρμόδιο Υπουργό Εξωτερικών, τον κ. Παπανδρέου, να πάρει θέση στην απόφαση των Ηνωμένων Πολιτειών να προκαλέσει τον ελληνικό λαό με την απόφαση ότι οι Έλληνες ταξιδιώτες προς τις Ηνωμένες Πολιτείες θα υφίστανται τον εξευτελιστικό έλεγχο των αρμοδίων οργάνων των Ηνωμένων Πολιτειών. Ούτε τη Βραζιλία δεν μπορούμε να παρακολουθήσουμε στο παράδειγμά της; Επιτέλους, όταν εμείς λέμε ότι η πολιτική είναι εκείνη που αναδεικνύει εάν κάποιος είναι υποτελής απέναντι σε όργανα διεθνή και υπερεθνικά, αυτό είναι κάτι που η ίδια η ζωή το αποδεικνύει.
      Όσον αφορά τώρα τη φορολογία, στα όσα είπε ο κύριος Υπουργός συμφωνούμε. Οι ανώτατοι φορολογικοί συντελεστές φυσικών και νομικών προσώπων έχουν μειωθεί! Ε, αυτό λέμε και εμείς! Όταν μειώνεις τους ανωτάτους φορολογικούς συντελεστές, είναι επόμενο ότι τα έσοδα του ελληνικού δημοσίου μειώνονται δραματικά και αναγκάζεται βέβαια αυτά να τα πάρει από την έμμεση φορολογία, δηλαδή από τα προϊόντα που αγοράζει η λαϊκή οικογένεια για να ζήσει. Εκεί έχει λοιπόν τους συντελεστές του Φόρου Προστιθέμενης Αξίας που πραγματικά ροκανίζουν το εισόδημα του λαϊκού νοικοκυριού.
      Και βέβαια σας είπα, κύριε Υπουργέ, να μη χρησιμοποιείτε αυτό το επιχείρημα ότι δηλαδή εκατομμύρια δεν θα πληρώσουν ούτε ένα ευρώ. Σας έχω πει ότι η εισοδηματική κλπ. πολιτική σας έχει συρρικνώσει το εισόδημα. Άρα τι θα πάρεις από αυτούς που δεν έχουν; Διαχείριση της φτώχειας μπορεί να κάνετε –και την κάνετε- όμως αυτό δεν είναι επιχείρημα. Και δεν είναι επιχείρημα ότι ξέρετε βάλαμε μεγάλα πρόστιμα στους επιχειρηματίες που φοροδιαφεύγανε. Υπάρχει η παράνομη φοροδιαφυγή και είναι βέβαια σταγόνα στον ωκεανό αυτό το ποσό που μας είπατε και στη νόμιμη φοροδιαφυγή που κάνουν συνειδητά με τα κυβερνητικά νομοσχέδια που φέρατε και ψηφίσατε εδώ μέσα στη Βουλή. Και το παρόν νομοσχέδιο είναι ένα τέτοιο. Ανυπολόγιστα είναι τα έσοδα που χάνει το ελληνικό δημόσιο από τις μεγάλες φοροαπαλλαγές. 
      Όμως, να σας θυμίσω και το άλλο: χρηματιστήριο. Ε, δεν μπορείτε να το ξεχνάτε. Δεν ξέρετε ότι εκεί είχατε βάλει 0,6‰ στον τζίρο που έπαιζαν στο χρηματιστήριο και αμέσως μετά τον επόμενο μήνα με την πίεση των επιχειρηματικών ομίλων το κατεβάσατε στο 3‰; Δεν είναι αυτά παραδείγματα που αποδεικνύουν ότι είσθε μια Κυβέρνηση προσανατολισμένη στην εξυπηρέτηση των επιχειρηματικών ομίλων, προκειμένου στα πλαίσια της ανταγωνιστικότητας και στην Ευρωπαϊκή Ένωση αλλά και παγκόσμια να ενισχύσετε την κερδοφορία των επιχειρηματιών ότι έτσι μέσω της αύξησης της επιχειρηματικότητας θα αυξηθούν και οι θέσεις εργασίας και σας είπαμε ότι η ανεργία αυξάνεται αντί να μειώνεται και ότι η περιφέρεια στενάζει; 
      Η περιφερειακή πολιτική είναι συγκεκριμένη και σας είπα και στην πρωτολογία μου ότι θα πρέπει να γίνει μια συζήτηση για τα Μεσογειακά Ολοκληρωμένα Προγράμματα, για το Α΄, Β΄, Γ΄ Κοινοτικό Πλαίσιο Στήριξης. Γιατί λοιπόν εξακολουθεί η περιφέρεια να είναι σε αυτήν την κατάσταση που είναι; Ποια δηλαδή; Ότι στις έντεκα πιο φτωχές περιφέρειες της Ευρωπαϊκής Ένωσης οι επτά ανήκουν στη δική μας χώρα.
      Αυτά είναι τα αποτελέσματα της δικής σας πολιτικής. Επομένως γιατί η χώρα και ο λαός ειδικά να αισθάνεται υπερήφανος; Υπερήφανη αισθάνεται η Κυβέρνηση, υπερήφανος αισθάνεται ο κύριος Υπουργός, όλη η Κυβέρνηση, αλλά και η πλειοψηφία που στηρίζει αυτήν την κυβερνητική πολιτική. Άρα, λοιπόν, ο ελληνικός λαός δεν αισθάνεται υπερήφανος. Ο ελληνικός λαός μπορεί να αισθανθεί υπερήφανος, όταν βγει στο προσκήνιο και όταν πάρει την υπόθεση στα χέρια του να διεκδικήσει όσα η δική σας πολιτική τα αρπάζει για να τα δώσει στα μεγάλα συμφέροντα.
      Εμείς πιστεύουμε ότι εκεί πρέπει να γίνει η πολιτική αντιπαράθεση όλων των κομμάτων εν όψει των εκλογών και όχι μεταξύ ονομάτων και επιθέτων. Συναισθηματικά δηλαδή, να αποπροσανατολίσουμε τον ελληνικό λαό για να ακολουθήσει τον έναν ή τον άλλο πόλο. Έδειξαν ότι και οι δύο είναι οι δύο όψεις του ίδιου νομίσματος, της ίδιας νεοφιλελεύθερης συντηρητικής πολιτικής και ο ελληνικός λαός δεν έχει να περιμένει τίποτα ούτε από εσάς ούτε και από τη Νέα Δημοκρατία.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Ελπίς και οις ουδέν αύτη πάρεστι. Επί το λαϊκότερον, η ελπίδα για σας, συνάδελφοι της Νέας Δημοκρατίας, θα πεθάνει τελευταία και σας χαρίζουμε την ελπίδα.
      Όμως, και στους δύο παρευρισκόμενους συναδέλφους εδώ, της Νέας Δημοκρατίας και του ΚΚΕ, θα ήθελα να πω ότι η κριτική σας στο συγκεκριμένο νομοσχέδιο και ειδικότερα στην ουσία του νομοσχεδίου, δηλαδή στα μέτρα κοινωνικής και αναπτυξιακής πολιτικής, αλλά και στην αντικειμενικοποίηση του τρόπου ελέγχου, είναι παντελώς έξω απ’ ό,τι αισθάνεται η αγορά.
      Οι συγκεκριμένες ρυθμίσεις ήταν αποτέλεσμα προτάσεων όλων των φορέων. Στην επιτροπή διαρκούς διαβούλευσης, κύριοι συνάδελφοι, υπήρξαν συγκεκριμένες προτάσεις των φορέων στις οποίες συμμετείχαν. Αν εσείς ως Νέα Δημοκρατία ή ως ΚΚΕ δεν συμμερίζεστε τις απόψεις όλων των φορέων των εμπόρων, των βιομηχάνων, των εργαζομένων, των αγροτών, είναι θέμα δικό σας.
      Κύριε συνάδελφε του ΚΚΕ, ξέρετε ότι ιδιαίτερα σας συμπαθώ. Όμως έχω πει πολλές φορές –και δικαιώθηκα προσφάτως- ότι είστε εκτός τόπου και χρόνου. Τα μηνύματα δεν τα παίρνετε. Μιλήσατε για τον αγροτικό χώρο, αλλά να σας θυμίσω ότι κορυφαία στελέχη σας τα οποία ήταν πρωτεργάτες του αγροτικού κινήματος δεν μπόρεσαν να εκλεγούν ούτε αντιπρόσωποι στους συνεταιρισμούς των χωριών τους.
      ΑΓΓΕΛΟΣ ΤΖΕΚΗΣ: Κύριε Πρόεδρε, είναι το εκλογικό σύστημα του ενιαίου ψηφοδελτίου που έκανε προσπάθεια η Κυβέρνηση να βγάλει απ’ έξω από το συνδικαλιστικό κίνημα τους συνδικαλιστές …
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομίας και Οικονομικών): Επομένως ποιο κίνημα εκπροσωπείτε όταν στο ίδιο το χωριό τους τα κορυφαία στελέχη σας δεν εξελέγησαν αντιπρόσωποι στο συνεταιρισμό τους;
      ΑΓΓΕΛΟΣ ΤΖΕΚΗΣ: Ήταν το εκλογικό νομοσχέδιο που μας έφερε εδώ μέσα και το ψήφισε μαζί με τη Νέα Δημοκρατία.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ.
      Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών. 
      Ερωτάται το Σώμα: Γίνεται δεκτό το νομοσχέδιο επί της αρχής; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Οικονομίας και Οικονομικών: «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις» έγινε δεκτό επί της αρχής, κατά πλειοψηφία. 
      Κύριοι συνάδελφοι, έχουν διανεμηθεί τα Πρακτικά της Πέμπτης 11 Δεκεμβρίου 2003 και Παρασκευής 12 Δεκεμβρίου 2003 και ερωτάται το Σώμα αν τα επικυρώνει 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Πέμπτης 11 Δεκεμβρίου 2003 και Παρασκευής 12 Δεκεμβρίου 2003 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.03΄ λύεται η συνεδρίαση για σήμερα το απόγευμα στις 18.00΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών «Μέτρα αναπτυξιακής και κοινωνικής πολιτικής – αντικειμενικοποίηση του φορολογικού ελέγχου και άλλες διατάξεις».
      
      Ο ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 7/1/2004                  ΣΕΛ.35

