      ΣΥΝΕΔΡΙΑΣΗ ΟΒ΄
      Πέμπτη 13 Φεβρουαρίου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Ανακοινώνεται ότι τη συνεδρίαση παρακολουθούν μαθητές από το 5ο Γυμνάσιο Πετρούπολης Αττικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 14 Φεβρουαρίου 2003, σελ.
      4. Συζήτηση επικαίρων και ερωτήσεων:
      α) Προς τον Υπουργό Υγείας και Πρόνοιας, σχετικά με τις ελλείψεις σε ιατρικό προσωπικό στο Νοσοκομείο Αγρινίου, σελ.
      β) Προς τον Υπουργό Γεωργίας, σχετικά με την καταβολή των στρεμματικών ενισχύσεων στους παραγωγούς αροτριαίων καλλιεργειών στο Νομό Θεσσαλονίκης, σελ.
      γ) Προς τον Υπουργό Οικονομίας και Οικονομικών, σχετικά με τη χορήγηση του επιδόματος των 176 ευρώ στον εφημεριακό κλήρο, σελ.
      δ) Προς τον Υπουργό Εθνικής Παιδείας και Θρησκευμάτων: i) σχετικά με τις επιπτώσεις από τη δυσλειτουργία του ΔΙΚΑΤΣΑ, σελ.
      ii) σχετικά με την αντιμετώπιση του προβλήματος των συμβασιούχων υπαλλήλων στο Αριστοτέλειο Πανεπιστήμιο Θεσσαλονίκης, σελ.
      ε) Προς τους Υπουργούς Εθνικής Άμυνας: i) σχετικά με δημοσιεύματα του Τύπου αναφερόμενα στη χρησιμοποίηση της Βάσης της Σούδας, ενόψει του σχεδιαζόμενου πολέμου κατά του Ιράκ, κ.λπ., σελ.
      ii) σχετικά με την πολεοδόμηση των στρατοπέδων που παραχώρησε το Υπουργείο Εθνικής Άμυνας στην περιοχή της Θεσσαλονίκης, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Ονομαστική ψηφοφορία επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Επαγγελματικό ασυμβίβαστο και συμβατές με το βουλευτικό αξίωμα δραστηριότητες», σελ.
      ΟΜΙΛΗΤΕΣ
      Επί των επικαίρων ερωτήσεων:
      ΑΠΟΣΤΟΛΙΔΗΣ Λ., σελ.
      ΓΚΕΣΟΥΛΗΣ Ν., σελ.
      ΔΡΥΣ Γ., σελ.
      ΚΙΡΚΟΣ Γ., σελ.
      ΛΑΦΑΖΑΝΗΣ Π., σελ.
      ΜΑΤΖΑΠΕΤΑΚΗΣ Σ., σελ.
      ΝΑΣΙΩΚΑΣ Ε., σελ.
      ΞΗΡΟΤΥΡΗ Α., σελ.
      ΣΑΛΜΑΣ Μ., σελ.
      ΣΙΟΥΦΑΣ Δ., σελ.
      ΦΛΩΡΙΔΗΣ Γ., σελ.
      ΧΟΥΡΜΟΥΖΙΑΔΗΣ Γ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΟΒ΄
      Πέμπτη 13 Φεβρουαρίου 2003
      Αθήνα, σήμερα στις 13 Φεβρουαρίου 2003, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μάριο Σαλμά, Βουλευτή Αιτωλοακαρνανίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία το Σωματείο Συνταξιούχων ΔΕΗ, Επαρχίας Εορδαίας, ζητεί την τροποποίηση του άρθρου 62 του Ν. 2676/99.
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Φυσικών Συμμετεχόντων στον Διαγωνισμό Εκπαιδευτικών του ΑΣΕΠ ζητεί επίλυση προβλήματος που απασχολεί τους πτυχιούχους φυσικούς, συμμετέχοντες στον διαγωνισμό εκπαιδευτικών του ΑΣΕΠ.
      3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Νομαρχιακή Αυτοδιοίκηση Φθιώτιδας ζητεί την ένταξη της ορεινής Δυτικής Φθιώτιδας στο πρόγραμμα Leader Plus.
      4) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ομάδα Παραγωγών Ακατέργαστου Καπνού της Ενώσεως Γεωργικών Συνεταιρισμών Λαμίας ζητεί την επιστροφή ΦΠΑ εσοδείας 2001.
      5) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Χαράλαμπος Πανούχος, κάτοικος Φωτολίβους Δράμας, ζητεί τη συνταξιοδότησή του από τον ΟΓΑ.
      6) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Νικολέτα Τεμιρτσίδου, κάτοικος Βαθύτοπου Δράμας, ζητεί συνταξιοδότηση από τον ΟΓΑ βάσει δικαστικής απόφασης.
      7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Δημήτριος Κύρτσης, κάτοικος Σταυρού Θεσσαλονίκης, συνταξιούχος Δημοσίου, ζητεί μηνιαίο μέρισμα από το Μετοχικό Ταμείο Πολιτικών Υπαλλήλων.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στη μεταφορά ηλεκτρικού ρεύματος στην Σπιναλόγκα Αγίου Νικολάου Κρήτης.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην επαναδιαπραγμάτευση των όρων της συμβάσεως για τη Μαρίνα Αγίου Νικολάου Κρήτης.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ανάπτυξη τουριστικών μονάδων στο Νομό Λασιθίου.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στους όρους που θέτουν οι φορείς του Νομού Λασιθίου για την κατασκευή του φράγματος Αποσελέμη.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην προσπάθεια να οργανωθεί ο φάκελος της προκήρυξης του έργου «ΞΕΝΙΟΣ ΖΕΥΣ».
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αντώνιος Ζερβός, πρώην Δήμαρχος Αγίου Νικολάου Κρήτης και Πρόεδρος του Δημοτικού Συνδυασμού «Ανοικτή Πόλη» διαμαρτύρεται για τη διαδικασία προώθησης του έργου της κατασκευής του φράγματος Αποσελέμη.
      14) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Δήμαρχος Εσπερίων Κέρκυρας διαμαρτύρεται για την κατάργηση των γραφείων του ΟΤΕ στους Καρουσάδες Κέρκυρας.
      15) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορές με τις οποίες οι Δήμοι Παρελίων και Αγίου Νικολάου Κέρκυρας ζητούν έκτακτη επιχορήγηση για την αποκατάσταση των ζημιών που προκλήθηκαν από τις συνεχείς βροχοπτώσεις στο οδικό δίκτυο της περιοχής τους.
      16) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμαρχος Εξαπλατάνου Πέλλας ζητεί την άμεση απορρόφηση της αδιάθετης «πατάτας Αρχαγγέλου» Πέλλας.
      17) Η Βουλευτής Πέλλας κ. ΠΑΡΘΕΝΑ ΦΟΥΤΝΟΥΚΙΔΟΥ κατέθεσε αναφορά με την οποία ο Γεωργικός Πιστωτικός Συνεταιρισμός Αρχαγγέλου Πέλλας ζητεί την άμεση απορρόφηση της παραγωγής πατάτας.
      18) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Εργατοϋπαλλήλων Πλανόδιων και Στάσιμων Ιχθυοπωλητών και Ιχθυοκομιστών  Νομού Μαγνησίας ζητεί τη μη υποχρεωτική κράτηση βιβλίων β΄ κατηγορίας.
      19) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία Μαρία Ρεϊτοβα, απόφοιτος του Πανεπιστημίου Κομένσκι Μπρατισλάβας στο Τμήμα Μετάφρασης και διερμηνείας ζητεί την αναγνώριση του διπλώματός της σαν Πανεπιστημιακού τίτλου.
      20) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Απολυμένων Υπαλλήλων Πολεμικής Αεροπορίας πρώην εργαζομένων στην Αμερικανική Βάση Γουρνών Ηρακλείου ζητεί την άμεση μετάταξη των μελών του στο Δημόσιο.
      21) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί την επίλυση  φορολογικών, υγειονομικών και λοιπών προβλημάτων των μελών του.
      22) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ με αναφορά του ζητεί την ένταξη του όρους Ταΰγετου στο πρόγραμμα NATURA 2000.
      23) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Ελλήνων Εκπαιδευτικών Νομού Αργυροκάστρου ζητεί τη στελέχωση των σχολείων της Βορείου Ηπείρου με εξειδικευμένους εκπαιδευτικούς κ.λπ.
      24) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντονιστική Επιτροπή για τη διάσωση του Αρχαιολογικού Χώρου Μακρυγιάννη ζητεί τη μη ανέγερση Μουσείου στον πιο πάνω αρχαιολογικό χώρο.
      25) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Γεώργιος Αρχιτεκτονίδης, κάτοικος Πολίχνης Θεσσαλονίκης διαμαρτύρεται για την εγκατάσταση κεραίας κινητής τηλεφωνίας στην περιοχή του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 865/31-7-2002 ερώτηση δόθηκε με το υπ’ αριθμ. 3576/9-8-2002 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 865/31-7-2002 του Βουλευτή κ. Η. Δ. Καλλιώρα και σε ό,τι αφορά τις αρμοδιότητές του ΥΠΕΧΩΔΕ, σας γνωρίζουμε τα παρακάτω:
      - Η περιοχή του Εθνικού Δρυμού Οίτης με κωδικό GR 2440004 «Εθνικός Δρυμός Οίτης» και η περιοχή «Νοτιοανατολικός Παρνασσός – Εθνικός Δρυμός Παρνασσού – Δάσος Τιθορέας» με κωδικό  GR 2450005 περιλαμβάνονται στον Εθνικό Κατάλογο περιοχών των οποίων ελέγχεται η καταλληλότητα για ένταξη στο Ευρωπαϊκό Οικολογικό Δίκτυο «NATURA 2000» (Οδηγία 92/43/ΕΟΚ).
      Επιπλέον η περιοχή «Όρος Καλλίδρομο» που συμπεριλαμβάνεται επίσης στον Εθνικό Κατάλογο προτεινόμενων περιοχών για ένταξη στο Ευρωπαϊκό Οικολογικό Δίκτυο «NATURA 2000» με κωδικό GR2450006 (Οδηγία 92/43/ΕΟΚ).
      - Το ΥΠΕΧΩΔΕ όπως είναι γνωστό έχει αναλάβει την προώθηση των Ειδικών Περιβαλλοντικών Μελετών (ΕΠΜ) και των σχεδίων Π.Δ. των Ορεινών όγκων – Εθνικών Δρυμών σύμφωνα με τους νόμους 1650/86 και 2742/99. Ο χαρακτηρισμός των Ορεινών όγκων – Εθνικών Δρυμών υπό το καθεστώς του ν. 1650/86 και 2742/99 εντάσσεται στις προτεραιότητες του Υπουργείου λόγω της υψηλής οικολογικής αξίας (περιβάλλοντος, αισθητικής, πολιτιστικής κ.λπ.) και των υποχρεώσεων που απορρέουν εξ αυτής.
      - Θα πρέπει να σημειωθεί ότι για τους Εθνικούς Δρυμούς Οίτης και Παρνασσού το ΥΠΕΧΩΔΕ έχει προχωρήσει στην επεξεργασία των Σχεδίων Διαχείρισης (Πρόγραμμα Life) τα οποία θα αποτελέσουν τη βάση για τη σύνταξη των εν λόγω ΕΠΜ και των Σχεδίων Π.Δ/των βάσει των οποίων θα καθορισθούν τα μέτρα διαχείρισης των αναφερόμενων περιοχών και οι επιτρεπόμενες χρήσεις.
      Η Υφυπουργός
      Ρ. ΖΗΣΗ»
      2. Στην με αριθμό 988/2-8-02 ερώτηση δόθηκε με το υπ’ αριθμ. 559/22-8-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την ερώτηση με αριθμό 988/2-8-02 των Βουλευτών κυρίων Αντώνη Σκυλλάκου και Λιάνας Κανέλλη, σας γνωρίζουμε τα εξής:
      Το κτίσμα, ιδιοκτησίας Στ. Καρυδάκη στην νήσο Γαύδο στη θέση «Σαρακίνικο», είναι κηρυγμένο ιστορικό διατηρητέο μνημείο που χρειάζεται ειδική κρατική προστασία, σύμφωνα με τις διατάξεις του ν. 1469/50 με την ΥΑ ΥΠ.ΠΟ./ΔΙΛΑΠ/Γ/203/16542/16.3.99 ΦΕΚ 428/Β΄/22.4.99. Με την ίδια απόφαση θεσπίστηκε περιβάλλον χώρος στα όρια της ιδιοκτησίας.
      Με την ΥΑ ΥΠ.ΠΟ./ΔΙΛΑΠ/Γ/934/55347/16.10.2001 ενεκρίθη η ανέγερση νέας ισόγειας οικοδομής στον περιβάλλοντα χώρο του διατηρητέου μνημείου για 4 τουριστικούς χώρους διαμονής, υπό τον όρο ότι τα σχέδια της νέας οικοδομής θα υποβάλλονταν για έγκριση στην κατά τόπον αρμόδια 7η Εφορεία Νεωτέρων Μνημείων.
      Στην συνεδρίαση του Κεντρικού Συμβουλίου Νεωτέρων Μνημείων (Αρ. Πρακτ. 7/15.3.2001) ο ιδιοκτήτης δια του δικηγόρου του δήλωσε ότι το χαρακτηριστικό κτίριο λειτουργεί ως μικρό εστιατόριο. Ο ίδιο ανέφερε ότι ο πελάτης του είχε ενταχθεί στο πρόγραμμα LEADER προκειμένου να συντηρήσει το εν λόγω κτίριο και να επεκτείνει τις εγκαταστάσεις διότι το μέγεθός τους δεν εξασφάλιζε τις βιοποριστικές ανάγκες του πελάτη του. Παράλληλα, τόνισε το ενδιαφέρον του ιδιοκτήτη για το ιστορικό αυτό κτίσμα.
      Τέλος, σε ότι αφορά σε θέματα που άπτονται της προστασίας, συντήρησης, προβολής και ανάδειξης του μνημείου ισχύουν τα αναφερόμενα στο άρθρο 11 παρ. 1, 2 του ν 3028/2002 ο ιδιοκτήτης είναι υπόχρεος για την μέριμνα και άμεση εκτέλεση συντήρησης.
      Αρμόδια για την έγκριση των εργασιών επισκευής του κτιρίου είναι η 7η Εφορεία Νεωτέρων Μνημείων του ΥΠ.ΠΟ.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      3. Στην με αριθμό 868/31-7-02 ερώτηση δόθηκε με το υπ’ αριθμ. 13545/19-8-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 868 που κατατέθηκε στις 31-7-02 από τον Βουλευτή κ. Ηλία Δ. Καλλιώρα, σας γνωρίζουμε στο πλαίσιο των αρμοδιοτήτων μας ότι:
      Το Υπουργείο μας στο πλαίσιο ενός γενικότερου προγράμματος για όλες τις περιφέρειες της χώρας (πλην Αττικής), ανέθεσε την 29.12.97 και τη μελέτη του χωροταξικού σχέδιου της περιφέρειας Στερεάς Ελλάδας, που αποτέλεσε αντικείμενο συζήτησης τόσο με τους φορείς της περιφέρειας όσο και με τα αρμόδια τομεακά υπουργεία. Η μελέτη ολοκληρώθηκε το 2001 και προωθείται για θεσμοθέτηση.
      Σύμφωνα με τις προτάσεις της εν λόγω μελέτης, που θα οριστικοποιηθούν μετά τη γνωμοδότηση του Περιφερειακού Συμβουλίου, προβλέπεται στον κομβικό χώρο της Λαμίας την δημιουργία «Τεχνολογικού Πάρκου», όπου θα συγκεντρωθούν, με ειδικό καθεστώς κινήτρων, αλλοδαπές επιχειρήσεις υψηλού τεχνολογικού περιεχομένου σε συνεργασία με εταιρείες από τοπικούς φορείς, ιδιωτικούς ή και δημοσίους, με στόχο την ενίσχυση επενδύσεων σε τομείς υψηλής τεχνολογίας. Το εν λόγω «Τεχνολογικό Πάρκο» προτείνεται να αναπτυχθεί στο χώρο του νέου σταθμού του ΟΣΕ.
      Η Υπουργός
      Β. ΠΑΠΑΝΔΡΕΟΥ»
      4. Στην με αριθμό 872/31-7-02 ερώτηση δόθηκε με το υπ’ αριθμ. 380/20-8-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό πρωτ. 872/31-7-2002 εγγράφου σας, με το οποίο μας διαβιβάστηκε ερώτηση του Βουλευτή κ. Η. Καλλιώρα που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η δημιουργία κατάλληλης υποδομής στις υπάρχουσες εγκαταστάσεις των λιμένων Ραχών, Καμμένων Βούρλων και Θεολόγου του νομού Φθιώτιδας, ώστε να ελλιμενίζονται σε αυτούς και σκάφη αναψυχής, δηλαδή η λειτουργία τουριστικών λιμένων και ο σχετικός προγραμματισμός – σχεδιασμός, εμπίπτουν στην αρμοδιότητα του Υπουργείου Ανάπτυξης.
      2. Ανεξάρτητα όμως από αυτό και παρότι τα εν λόγω έργα είναι νομαρχιακού επιπέδου, το ΥΕΝ, δια της συσταθείσας με το ν. 2932/2001 Γενικής Γραμματείας Λιμένων και Λιμενικής Πολιτικής, που έχει ως σκοπό μεταξύ των άλλων, το συνολικό σχεδιασμό, τον προγραμματισμό και τη χάραξη της εθνικής λιμενικής πολιτικής, για την ανάπτυξη σύγχρονων λιμένων στη χώρα που να ανταποκρίνόνται στις ανάγκες και απαιτήσεις εξυπηρέτησης των χρηστών – φορτίων και την ενίσχυση της ανταγωνιστικότητας αυτών, στο πλαίσιο συνθηκών θεμιτού ανταγωνισμού, θα συνδράμει, εφόσον του ζητηθεί αρμοδίως, στην προώθηση της διαμόρφωσης των ανωτέρω λιμένων.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      5. Στην με αριθμό 883/31.7.02 ερώτηση δόθηκε με το υπ’ αριθμ. 149/23.8.02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην με αριθμό 883/31.7.02 ερώτηση που κατέθεσε στη Βουλή ο Βουλευτής κ. Λ. Ι. Παπανικολάου, σας πληροφορούμε τα εξής:
      Από το Δήμο Κορώνης του Νομού Μεσσηνίας αναγγέλθηκε στον ΕΛΓΑ ζημιά από βροχοπτώσεις του μηνός Ιουλίου 2002,σε καλλιέργειες σταφίδας.
      Άμεσα διενεργήθηκαν οι απαραίτητοι έλεγχοι από τους αρμόδιους γεωπόνους επόπτες του Υποκαταστήματος ΕΛΓΑ στην Τρίπολη και στις 20.08.2002 άρχισε το έργο των εξατομικευμένων εκτιμήσεων,το οποίο προβλέπεται να ολοκληρωθεί πολύ σύντομα.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς,από τον Οργανισμό θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους.
      Ο ΥΠΟΥΡΓΟΣ
      ΓΕΩΡΓΙΟΣ ΔΡΥΣ»
      6 Στην με αριθμό 886/31.7.02 ερώτηση δόθηκε με το υπ’ αριθμ. 1707/23.8.02 έγγραφο από την Υπουργό Περιβάλλοντος, Χωροταξίας και Δημοσίων Έργων
      η ακόλουθη απάντηση:
      «Απαντώντας στην με αριθμό 886/31.7.02 ερώτηση που κατέθεσε στη Βουλή ο Βουλευτής κ.Σ.Π.Σπηλιωτόπουλος, σας πληροφορούμε τα εξής:
      1.Η εκπόνηση, έγκριση και εφαρμογή του Ολοκληρωμένου Σχεδιασμού Διαχείρησης Στερεών Αποβλήτων είναι αρμοδιότητα της εκάστοτε Νομαρχιακής Αυτοδιοίκησης (καταγραφή και αποκατάσταση ανεξέλεγκτων χώρων διάθεσης απορριμάτων,προτεινόμενα έργα ΔΣΑ, χρονοδιάγραμμα έργων κλπ).
      2.Σε περίπτωση που διατυπωθεί ότι ο Νομαρχιακός Σχεδιασμός για τη διαχείρηση των στερεών αποβλήτων παρουσιάζει ανυπέρβλητα εμπόδια, η Περιφέρεια αναλαμβάνει την ευθύνη προώθησης όλων των απαραίτητων ενεργειών για την ωριμότητα των έργων, σύμφωνα με τις σχετικές κατευθύνσεις που έχουν ήδη δοθεί από το ΥΠΕΧΩΔΕ μέχρι το τέλος του 2002.
      3.Σύμφωνα με τα στοιχεία που μέχρι στιγμής έχουν περιέλθει στο Υπουργείο, για τον Ν.Αχαίας έχουν προταθεί από την Περιφέρεια Δυτικής Ελλάδας, για την ένταξη στο Ταμείο Συνοχής(2ος κύκλος) τα εξής έργα (1)Κατασκευή ΧΥΤΑ Δυτικής Αχαίας και (2)Κατασκευή ΧΥΤΑ Ανατολικής Αιγιαλείας,για τα οποία το ΥΠΕΧΩΔΕ έχει εκδώσει την (γ)σχετική βεβαίωση «ένταξης έργων διαχείρησης στερεών αποβλήτων της Περιφέρειας Δυτικής Ελλάδας σε Νομαρχιακούς Σχεδιασμούς».
      Η Υπουργός
      Β. ΠΑΠΑΝΔΡΕΟΥ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 14 Φεβρουαρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 377/11-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων, σχετικώς με την αποκατάσταση των ζημιών που υπέστη ο Νομός Ηλείας από τις πρόσφατες καταστροφικές πλημμύρες. 
      2.- Η με αριθμό 372/11-2-2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Μεταφορών και Επικοινωνιών, σχετικώς με την παρουσία Αυστριακής Εταιρείας φορτηγών αυτοκινήτων διεθνών μεταφορών στη Βόρεια Ελλάδα κλπ.
      3.- Η με αριθμό 376/11-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του κτιριακού προβλήματος του Αριστοτέλειου Πανεπιστημίου Θεσσαλονίκης. 
      4.- Η με αριθμό 368/11-2-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη συμμετοχή των Αποδήμων Ελλήνων στις εθνικές εκλογές.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 371/11-2-2003 επίκαιρη ερώτηση του Βουλευτή της Νέας Δημοκρατίας κ. Αθανάσιου Μπούρα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ολοκλήρωση των έργων ανακατασκευής της λεωφόρου ΝΑΤΟ στον Ασπρόπυργο κλπ.
      2.- Η με αριθμό 375/11-2-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Δημόσιας Τάξης, Τύπου και Μέσων Μαζικής Ενημέρωσης, σχετικώς με την αντιμετώπιση του προβλήματος αυταρχικής συμπεριφοράς αστυνομικών οργάνων κλπ.
      3.- Η με αριθμό 369/11-2-2003 επίκαιρη ερώτηση του Ανεξάρτητου Βουλευτή κ. Αλέξανδρου Χρυσανθακόπουλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τα προβλήματα κατά την εφαρμογή της δεύτερης φάσης του Εθνικού Κτηματολογίου στην Πάτρα.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες Ερωτήσεις πρώτου κύκλου:
      Θα παρακαλέσω να έχω τη συγκατάθεσή σας για να συζητήσουμε την υπ’ αριθμό 351/10-2-2003 δεύτερη επίκαιρη ερώτηση, δεύτερου κύκλου, του Βουλευτή της Νέας Δημοκρατίας κ. Μάριου Σαλμά προς τον Υπουργό Υγείας και Πρόνοιας, σχετικώς με τις ελλείψεις σε ιατρικό προσωπικό στο Νοσοκομείο Αγρινίου, γιατί ο κ. Νασιώκας θέλει να πάει στο Υπουργικό Συμβούλιο όπου συζητούνται θέματα υγείας.
      Συμφωνείτε;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Κωνσταντίνος Γείτονας): Το Σώμα συμφώνησε. 
      Η ερώτηση λοιπόν του κ. Σαλμά έχει ως εξής:
      «Εγκληματική ευθύνη της ηγεσίας του Υπουργείου Υγείας για την έλλειψη προσωπικού στο Νοσοκομείο Αγρινίου».
      Η έλλειψη ιατρικού προσωπικού στο Νοσοκομείο του Αγρινίου είναι γνωστή από καιρό. Δεκάδες άνθρωποι, πολίτες του Νομού Αιτωλοακαρνανίας, έχουν χάσει τη ζωή τους εξαιτίας της έλλειψης του ιατρικού προσωπικού, που έχει ως αποτέλεσμα να μην καλύπτονται οι εφημερίες από ειδικευμένο ιατρικό προσωπικό. Το ποτήρι ξεχείλισε, όταν τη Δευτέρα 3/2/2003 δύο νέα παιδιά μεταφέρθηκαν στο τμήμα επειγόντων περιστατικών του Νοσοκομείου Αγρινίου συνεπεία τροχαίου ατυχήματος.
      Ο μεν πρώτος ασθενής ήταν σε κωματώδη κατάσταση, με εγκεφαλική βλάβη. Δεν υπήρχε γιατρός, που να εφημερεύει στον αξονικό τομογράφο, ούτε νευροχειρουργός. Αποτέλεσμα ήταν παρ’ ότι ήρθε ιδιώτης νευροχειρουργός να εξετάσει τον ασθενή, να μη μπορεί να προβεί σε διάγνωση λόγω της αδυναμίας να υποβληθεί ο ασθενής σε αξονική τομογραφία και αναγκαστικά διακομίστηκε στο Νοσοκομείο Άγιος Ανδρέας της Πάτρας, με αποτέλεσμα να χαθεί πολύτιμος χρόνος και να είναι κλινικά νεκρός. 
      Ο δεύτερος ασθενής έφερε βαρύτατη κάκωση του γόνατος με επείγουσα ένδειξη χειρουργικής αντιμετώπισης. Λόγω της μη δυνατότητας να υποβληθεί σε αξονική τομογραφία μεταφέρθηκε επίσης στην Πάτρα για να υποβληθεί σε αξονική τομογραφία και επέστρεψε στο Νοσοκομείο του Αγρινίου, προκειμένου να υποβληθεί σε χειρουργική επέμβαση, μετά από οκτώ ώρες με αυξημένο κίνδυνο να επωμισθεί επιπλοκές. 
      Ερωτάται ο Υπουργός Υγείας και Πρόνοιας:
      Ποιος θα απολογηθεί στις οικογένειες των πάμφτωχων ασθενών για την εγκληματική αμέλεια του Υπουργού Υγείας και Πρόνοιας;
      Τι προτίθεται να κάνει προκειμένου στο μέλλον να μην υπάρξουν αντίστοιχες εγκληματικές παραλείψεις;»
      Ο Υφυπουργός Υγείας και Πρόνοιας κ. Έκτορας Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
      Θα ξεκινήσω την τοποθέτησή μου, κύριε Πρόεδρε, λέγοντας και για το ύφος αλλά και για τους χαρακτηρισμούς, με τους οποίους κατήρτισε την ερώτησή του ο κύριος συνάδελφος. Είναι χαρακτηρισμοί που δεν θα έπρεπε να ακούγονται στη Βουλή, είναι αβάσιμοι, για να μην πω ότι είναι απαράδεκτοι.
      Το δεύτερο που θα ήθελα να πω είναι ότι αυτές τις ημέρες, αυτόν τον καιρό ξεκινάει ένα μεγάλο όνειρο του Αγρινίου, το καινούριο του νοσοκομείο, ένα μόνιμο αίτημα της περιοχής και ένα θέμα το οποίο συσπειρώνει τη θέληση και την προσπάθεια πάρα πολλών ανθρώπων, παραγόντων του Αγρινίου, για πάρα πολλά χρόνια. Σήμερα, λοιπόν, αυτό το καινούριο νοσοκομείο, μαζί με το νέο νοσοκομείο του Μεσολογγίου που λειτουργεί και ιδιαίτερα μετά τη ζεύξη Ρίου-Αντιρρίου που φέρνει το πανεπιστημιακό νοσοκομείο και το άλλο νοσοκομείο της Πάτρας πολύ κοντά στο Αγρίνιο, όλη αυτή η περιοχή αντιμετωπίζεται με διαφορετικό τρόπο και ίσως γι’ αυτό αυτό το ύφος με το οποίο ο κύριος συνάδελφος απευθύνεται προς το Υπουργείο, ρωτώντας. 
      Να πούμε, όμως, τι συμβαίνει με το Νοσοκομείου Αγρινίου και πώς λειτουργεί τώρα. Δέκα καινούριες θέσεις, κύριε Πρόεδρε, δόθηκαν πέρσι και φέτος οι περισσότεροι πήγαν, οι άλλοι πηγαίνουν τώρα. Ήδη λειτουργεί ο αξονικός δυόμισι χρόνια και βεβαίως λειτουργεί μόνο σε πρωινή βάρδια γιατί έχει μόνο ένα γιατρό, αλλά ήδη πριν δύο εβδομάδες προσελήφθη και ο δεύτερος γιατρός και εκπαιδεύεται, για να λειτουργήσει σε όλο το εικοσιτετράωρο. Ήδη όμως σ’ αυτά τα δυόμισι χρόνια έκανε δυόμισι χιλιάδες αξονικές. Τρεις γιατροί για την εντατική μονάδα προσλαμβάνονται αυτές τις ημέρες, αυτό τον καιρό ετοιμάζεται η μονάδα εντατικής θεραπείας, μονάδα γενικής ιατρικής, προσλαμβάνονται γιατρός γενικής ιατρικής, γιατρός ακτινολογίας, ψυχιατρικής, έγινε μετατροπή νευρολόγου σε νευροχειρουργό. Δέκα νέες θέσεις, λοιπόν, δέκα νέοι γιατροί έρχονται να συμπληρώσουν το προσωπικό για το οποίο να πούμε ότι το νοσηλευτικό προσωπικό είναι διακόσια σαράντα ένα άτομα με οργανικές θέσεις διακόσιες πέντε, τριάντα οκτώ διοικητικό με οργανικές θέσεις τριάντα πέντε, εκατόν τριάντα ένα λοιπό προσωπικό με οργανικές θέσεις εκατόν σαράντα εννέα. Οι δύο ορθοπεδικές κλινικές και του Αγρινίου και του Μεσολογγίου, λειτουργούν πάρα πολύ καλά, όμως οι ΜΕΘ δεν λειτουργούν ακόμη και έτσι διακομίζουν τα περιστατικά ή στην Πάτρα ή στην Άρτα ή στα Ιωάννινα όταν χρειάζεται.
      Όσον αφορά τώρα τα δύο περιστατικά, θα ήθελα να πω για το μεν ένα ότι είχε πολύ βαριά κρανιοεγκεφαλική κάκωση, μη συμβατή με τη ζωή, λέει η νευροχειρουργική κλινική του Ρίου όπου στάλθηκε, εξετάστηκε και δυστυχώς κατέληξε και γι’ αυτό εκφράζουμε τη λύπη μας, για ένα νέο άνθρωπο που έχασε τη ζωή του από ένα πολύ βαρύ τροχαίο ατύχημα. Το δεύτερο ήταν ένα επιπεπλεγμένο κάταγμα γόνατος, με παράλληλη απώλεια συνειδήσεως. Διεκομίσθη και έγινε και η αξονική στον Άγιο Ανδρέα και η εξέταση η νευροχειρουργική γιατί πιθανόν να χρειαζόταν μονάδα. Τελικά απεδείχθη ότι δεν χρειάζεται μονάδα, γύρισε πίσω στο Αγρίνιο, χειρουργήθηκε και έγινε πάρα πολύ καλά και όλη η κατάστασή του είναι άριστη.
      Τι θέλω να πω; Ο κύριος συνάδελφος με χαρακτηρισμούς, όπως «εγκληματικές ενέργειες», επίθεση εναντίον όλων, δεν αναγνωρίζει ότι τα τελευταία χρόνια έγιναν πάρα πολλά πράγματα σε ένα νοσοκομείο, το Νοσοκομείο Αγρινίου,  ότι σύντομα θα ξεκινήσουν όλες οι βάρδιες για τον αξονικό, ότι θα ξεκινήσει η μονάδα και ότι γίνεται μια πολύ μεγάλη προσπάθεια, η οποία βεβαίως θα ολοκληρωθεί τέλεια με το καινούριο νοσοκομείο που τώρα κτίζεται.
      ΠΡΟΕΔΡΕΥΩΝ (Κωνσταντίνος Γείτονας): Καλώς, περισσότερα θα πείτε στη δευτερολογία σας.
      Ο κ. Σαλμάς έχει το λόγο.
      ΜΑΡΙΟΣ ΣΑΛΜΑΣ: Κύριε Υπουργέ, επειδή εκτός από Υπουργός είστε και γιατρός, δεν πίστευα ότι θα φροντίζατε να μου ανεβάσετε την αδρεναλίνη στα ύψη, ερχόμενος εδώ να μου απολογηθείτε και να μου πείτε για τα όνειρά σας. Εδώ δεν συζητάμε για όνειρα, εδώ συζητάμε για την πραγματικότητα. 
      Ακούστε ποια είναι η πραγματικότητα στο Νοσοκομείο του Αγρινίου. Η αιμοδοσία του Νοσοκομείου Αγρινίου, η οποία καλύπτει και το Νοσοκομείο Μεσολογγίου, έχει μόνο δύο γιατρούς με μάξιμουμ εφημεριών δεκαπέντε. Δεκαπέντε ημέρες το μήνα η αιμοδοσία στην Αιτωλοακαρνανία είναι ακάλυπτη από γιατρό. Τον αξονικό τομογράφο το χειρίζεται μόνο ένας γιατρός. Είκοσι μέρες εφημερίες όλη η Αιτωλοακαρνανία δεν έχει αξονικό τομογράφο. Η οφθαλμολογική κλινική έχει μόνο δύο οφθαλμιάτρους. Δεκαπέντε μέρες το μήνα δεν εφημερεύει κανείς οφθαλμίατρος στην Αιτωλοακαρνανία. Εκατόν πενήντα νεφροπαθείς για  δεκαπέντε ημέρες το μήνα δεν έχουν γιατρό νεφρολόγο, που να εφημερεύει. Αυτή είναι η πραγματικότητα. Και έπρεπε να ντρέπεστε και να είχατε παραιτήσει και τον ΠΕΣΥάρχη σας. Αυτή είναι η πραγματικότητα και αφήστε τα όνειρα για το τι θα γίνει στο μέλλον.
      Ο Οργανισμός από το 1986 δεν έχει τροποποιηθεί καθόλου. Δεν προβλέπεται να πάρετε ούτε νοσηλευτικό προσωπικό και όσοι έρχονται, έρχονται με χρήση του νόμου περί αποκέντρωσης και με αμοιβαίες μετακινήσεις. 
      Βεβαίως δεν υπάρχει ούτε ένα κρεβάτι μονάδας εντατικής θεραπείας, παρ’ ό,τι έχει δωριστεί όλος ο εξοπλισμός. Δεν υπάρχει σήμερα ούτε μια θέση νευροχειρουργού. Επειδή είστε και γιατρός, αν ένας ασθενής από ένα τροχαίο ατύχημα πάει με ένα επισκληρίδιο αιμάτωμα πού πρέπει να παροχετευτεί, πού θα πάει; Στην Πάτρα! Στην Πάτρα για αξονικό, στην Πάτρα για οφθαλμίατρο (τις δέκα πέντε μέρες του μήνα), στην Πάτρα για νεφρολόγο, στην Πάτρα για εντατική μονάδα!
      Δεν σας λέω βεβαίως ότι έχει ένα δερματολόγο, ένα νευρολόγο κι έναν πνευμονολόγο το νοσοκομείο του Αγρινίου, που -εάν αυτοί πάρουν άδεια- οι ασθενείς θα πάνε πάλι στην Πάτρα! Αλλά εσείς θα μας τρελάνετε με το πέρα-δώθε στην Πάτρα κι έχετε προβλέψει μόνο μια θέση ψυχιάτρου στο νοσοκομείο του Αγρινίου!
      Κύριε Υπουργέ, σκύψτε πολύ σοβαρά στα προβλήματα υγείας, διότι σας μίλησα για εγκληματική αμέλεια. Δεν σας μίλησα, για να κάνουμε έξι τους παθολόγους από πέντε. Σας είπα για νευροχειρουργό, σας είπα για μονάδα εντατικής θεραπείας, σας είπα για αιμοδοσίες, σας είπα για νεφρολογική κλινική και νεφρολόγους, σας είπα για τον αξονικό τομογράφο! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Τι θα γίνει το οποιοδήποτε τροχαίο περιστατικό που θα μπει τις είκοσι μέρες του μήνα που δεν υπάρχει γιατρός για τον αξονικό τομογράφο; Και μιας και είπατε ότι ήλθε νέος γιατρός, ο νέος ακτινολόγος δεν ξέρει να χειρίζεται αξονικό τομογράφο και τον στείλατε τώρα. Τι κάνατε τόσα χρόνια; Γιατί δεν τον στέλνατε;
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      Κύριε συνάδελφε, δεν σας διέκοψα, για να μην διακόψω τον ειρμό του λόγου σας. Όμως δεν αρμόζουν εκφράσεις που είπατε όπως «πρέπει να ντρέπεστε», απευθυνόμενος στον Υπουργό, του οποίου άκουσα την απάντηση. Ασχέτως εάν δεν σας καλύπτει στο περιεχόμενο -δεν μπορώ να υπεισέλθω εγώ- ο κύριος Υπουργός ήταν ευγενής.
      ΜΑΡΙΟΣ ΣΑΛΜΑΣ: Έστω μία συγνώμη, κύριε Πρόεδρε, από την πολιτεία! 
      ΠΡΟΕΔΡΕΥΩΝ (Κωνσταντίνος Γείτονας): Δέχομαι τη συγγνώμη, εάν είναι από εσάς να προχωρήσει.
      ΜΑΡΙΟΣ ΣΑΛΜΑΣ: Μία συγνώμη, κύριε Πρόεδρε από την πολιτεία! Γι’ αυτό είναι άδεια τα έδρανα!
      ΠΡΟΕΔΡΕΥΩΝ (Κωνσταντίνος Γείτονας):  Σας παρακαλώ, κύριε συνάδελφε! Κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μετά τη δική σας παρέμβαση, κύριε Πρόεδρε, εγώ θα πω ως εξής την απάντησή μου: Επισκέφθηκα την Αιτωλοακαρνανία…
      (Θόρυβος στην Αίθουσα)
      Παρακαλώ τον κύριο συνάδελφο να με ακούσει σ’ αυτό.
      Επισκέφθηκα, λοιπόν, την Αιτωλοακαρνανία και δεν είδα μόνο τα δυο νοσοκομεία, κύριε Πρόεδρε. Επισκέφθηκα και όλα τα κέντρα υγεία πλην ενός. 
      ΓΕΩΡΓΙΟΣ ΚΙΡΚΟΣ:  Να μας πείτε εάν θα ζούσε το περιστατικό, αν είχε αξονικό τομογράφο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Όχι, δεν θα ζούσε, λένε όλοι οι γιατροί. Αυτό θα απαντήσω τώρα. 
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Κίρκο, μη διακόπτετε!
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Επισκέφθηκα όλα τα κέντρα υγείας πλην ενός, επισκέφθηκα και τέσσερα περιφερειακά ιατρεία. Ήμασταν εκεί, λοιπόν, και ξέρουμε τι ακριβώς γίνεται.
      Κανείς βέβαια δεν θα πει ποτέ ότι δεν υπάρχουν ελλείψεις ή δεν θα μπορούσαν να είναι πολύ περισσότεροι γιατροί ή περισσότερα τμήματα. Για να αντιμετωπιστούν οι καινούριες ανάγκες, πάντα χρειάζεται μεγαλύτερη προσπάθεια και συστράτευση όλων. Αλλά θα σας απαντήσω, επειδή είστε συνάδελφος γιατρός -και θα το καταθέσω και στα Πρακτικά- πώς απαντούν σε σας με ομόφωνη απόφαση οι γιατροί του νοσοκομείου του Αγρινίου.
      ΜΑΡΙΟΣ ΣΑΛΜΑΣ: Είναι ενυπόγραφο;
      ΠΡΟΕΔΡΕΥΩΝ (Κωνσταντίνος Γείτονας): Μη διακόπτετε, παρακαλώ!
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το έχω εδώ. Έχω το αντίγραφο και την ανακοίνωση του Τριμελούς Συμβουλίου και της Τριμελούς Επιτροπής.
      ΜΑΡΙΟΣ ΣΑΛΜΑΣ: Έπρεπε να ντρέπεστε που φέρνετε ανυπόγραφο έγγραφο στη Βουλή!
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κι εγώ ντρέπομαι! Αυτό το έγγραφο δημοσιοποιήθηκε, τοιχοκολλήθηκε κλπ.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, παρακαλώ! Είναι αυτή συμπεριφορά νέου Βουλευτή; Να εγείρεται, να παίρνει αυθαίρετα το λόγο, να διακόπτει τον ομιλητή;
      ΜΑΡΙΟΣ ΣΑΛΜΑΣ: Είναι ανυπόγραφο!
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Εγώ καταθέτω αυτό που ανακοίνωσαν, που έστειλαν στον Πρόεδρο του ΠΕΣΥ και παντού. Οι υπογραφές είναι δική τους ευθύνη!
      ΜΑΡΙΟΣ ΣΑΛΜΑΣ: Λυπάμαι για λογαριασμό σας! Φέρνετε στη Βουλή ανυπόγραφο έγγραφο!
      ΠΡΟΕΔΡΕΥΩΝ (Κωνσταντίνος Γείτονας): Να μη γράφεται τίποτα στα Πρακτικά από όσα λέει ο κύριος συνάδελφος! Κι εάν επιμείνετε, θα με αναγκάσετε να πάρω κι άλλα μέτρα!
      ΜΑΡΙΟΣ ΣΑΛΜΑΣ: …
      ΠΡΟΕΔΡΕΥΩΝ (Κωνσταντίνος Γείτονας): Ακούσατε τι σας είπα; 
      ΜΑΡΙΟΣ ΣΑΛΜΑΣ:…
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε! Επί τέλους!
      ΜΑΡΙΟΣ ΣΑΛΜΑΣ:…
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Έχει τη σφραγίδα της Ένωσης των Νοσοκομειακών Γιατρών του Νομού Αιτωλοακαρνανίας και στέλνεται…
      ΜΑΡΙΟΣ ΣΑΛΜΑΣ:…
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Λέει ότι όλοι οι κάτοικοι του νομού αναγνωρίζουν τη μεγάλη προσπάθεια που γίνεται σε ένα μικρό νοσοκομείο, το οποίο, όμως, και εξωραΐστηκε και εκμεταλλεύονται τους χώρους άριστα. Αναφέρει ότι τώρα είναι στελεχωμένο καλύτερα από οτιδήποτε άλλο, ότι οι γιατροί παρά τις ελλείψεις κάνουν τεράστια επιστημονική δουλειά και αυτό αποδεικνύεται με χίλιους τρόπους. Θεωρούν ότι εσείς –γιατί γράφετε ότι δεινοπαθήσατε, για να καταδείξετε τα προβλήματα της υγείας- μάλλον δεν καταλαβαίνετε τα προβλήματα υγείας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Τελειώνω, κύριε Πρόεδρε.
      Λένε μάλιστα ότι απευθύνεστε μιλώντας σε ονομαστική βάση. Είναι το έγγραφο, το οποίο καταθέτω στη Βουλή και το οποίο μπορείτε να το πάρετε και να το δείτε. Το σφραγίζει η Ένωση των Νοσοκομειακών Ιατρών, η τριμελής επιτροπή του νοσοκομείου.
      (Στο σημείο αυτό ο Υφυπουργός Υγείας και Πρόνοιας κ. Έκτορας Νασιώκας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΜΑΡΙΟΣ ΣΑΛΜΑΣ:…
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ πολύ. Ολοκληρώθηκε η συζήτηση αυτής της ερώτησης.
      Προχωρούμε στη συζήτηση των ερωτήσεων του πρώτου κύκλου.
      Πρώτη είναι η με αριθμό 356/10-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Γεωργίου Κίρκου προς τον Υπουργό Γεωργίας, σχετικώς με την καταβολή των στρεμματικών ενισχύσεων στους παραγωγούς αροτριαίων καλλιεργειών στο Νομό Θεσσαλονίκης. 
      Διαβάζω την ερώτηση του κυρίου συναδέλφου:
      «Στις 31.1.2003 λήγει η προθεσμία πληρωμής των στρεμματικών ενισχύσεων στους παραγωγούς αροτριαίων καλλιεργειών (σιτηρά, καλαμπόκι, ρύζι κλπ.) από τον ΟΠΕΚΕΠΕ, Οργανισμό Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων, καλλιέργειας 2002 και επειδή με τις καλλιέργειες αροτριαιών 2001 δημιουργήθηκαν προβλήματα στις πληρωμές, ώστε ακόμα να υπάρχουν παραγωγοί που δεν έχουν πληρωθεί.
      Ερωτάται ο κύριος Υπουργός:
      Για το Νομό Θεσσαλονίκης: 1.Πως εξελίσσονται οι παραπάνω πληρωμές για τις καλλιέργειες 2002 και 2.Πότε θα πληρωθούν οι παραγωγοί αροτριαίων καλλιεργειών (όσοι δεν πληρώθηκαν καθόλου και όσοι έχουν να πάρουν υπόλοιπα) για τις καλλιέργειες 2001;»
      Θα απαντήσει ο Υπουργός Γεωργίας κ. Δρυς.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κύριοι συνάδελφοι, σύμφωνα με το σχετικό Κοινοτικό Κανονισμό, οι στρεμματικές ενισχύσεις για τις αροτραίες καλλιέργειες καταβάλλονται στους δικαιούχους αγρότες από 16 Νοεμβρίου έως 31 Ιανουαρίου, με την προϋπόθεση, όμως, ότι δεν έχουν διαπιστωθεί προβλήματα και παρανομίες κατά τη διενέργεια των προβλεπομένων ελέγχων.
      Στο Νομό Θεσσαλονίκης για την καλλιεργητική περίοδο 2001-2002 υπεβλήθησαν δεκαέξι χιλιάδες εκατόν έντεκα αιτήσεις παραγωγών. Μέχρι 31 Ιανουαρίου 2003, κύριε συνάδελφε, εκδόθηκαν εντολές πληρωμής συνολικού ύψους 37.400.000 ευρώ, για δεκαπέντε χιλιάδες εννιακόσιες σαράντα δύο αιτήσεις παραγωγών, δηλαδή για το 99% των παραγωγών.
      Από το σύνολο των αιτήσεων αυτών, δηλαδή των δεκαέξι χιλιάδων εκατόν έντεκα –ακούστε τα στοιχεία- οι δεκατέσσερις χιλιάδες εκατόν πενήντα μία έχουν πλήρως εξοφληθεί, ποσοστό 87,83%. Βρίσκονται σε εκκρεμότητα χίλιες επτακόσιες ενενήντα μία λόγω μερικής ικανοποίησης των υποχρεώσεών τους ποσοστό 11,2% και εκατόν εξήντα εννέα αγρότες παραμένουν απλήρωτοι, ποσοστό 1%, διότι ουδόλως έχουν ανταποκριθεί στις υποχρεώσεις των.
      Οι λόγοι μη πληρωμής των αιτήσεων αυτών, οφείλονται κυρίως: α) Διπλά ΑΦΜ παραγωγών. Δύο άτομα χρησιμοποιούν τον ίδιο ΑΦΜ. Τα συμπεράσματα δικά σας.
      β) Λάθος ΑΦΜ, μας παραπέμπουν δηλαδή, σε άλλους παραγωγούς κατά τον έλεγχο.
      γ) Διπλή υποβολή αίτησης, δηλαδή, παρά τη σχετική διάταξη, ο ίδιος αγρότης υποβάλλει αίτηση σε δύο Νομούς, παρά το ότι αυτό γνωρίζει ότι δεν επιτρέπεται.
      δ) Διπλό χαρτογραφικό υπόβαθρο αγροτεμαχίων. Τι σημαίνει αυτό; Το ίδιο αγροτεμάχιο το έχουν δηλώσει δύο τουλάχιστον παραγωγοί. Είναι τα «διώροφα χωράφια». 
      ε) Αγροτεμάχια χωρίς χαρτογραφικό υπόβαθρο. Δεν αναφέρεται στην αίτηση ο χαρτογραφικός κωδικός στον οποίο αντιστοιχούν τα αγροτεμάχια.
      στ) Υπέρβαση έκτασης της τοπογραφικής νησίδας. Δηλαδή το εμβαδόν του συνόλου των αγροτεμαχίων που έχουν δηλωθεί σε μια τοπογραφική νησίδα υπερβαίνει το σύνολο του εμβαδού της νησίδας αυτής!!
      Στην παρούσα φάση, κύριε Πρόεδρε, βρίσκεται σε εξέλιξη η διαδικασία υποβολής ενστάσεων. Οι ενστάσεις αυτές θα εξετασθούν από τη Νομαρχιακή Αυτοδιοίκηση Θεσσαλονίκης. Μετά την εξέταση των ενστάσεων αυτών θα συνταχθούν οι συμπληρωματικές καταστάσεις πληρωμής, και θα εκδοθούν οι σχετικές εντολές πληρωμής, για όσους παραγωγούς διορθώσουν τα προβλήματα των αιτήσεών τους.
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. Περισσότερα στη δευτερολογία σας.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, θα ήθελα να τελειώσω.
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε Υπουργέ, έχετε υπερβεί κατά πολύ το χρόνο. Δεν τον είχα μετρήσει από την αρχή γι’ αυτό εκπλαγήκαμε κοιτάζοντας το ρολόγι.
      Παρακαλώ, λοιπόν, τα υπόλοιπα στη δευτερολογία σας.
      Ο κ. Κίρκος έχει το λόγο.
      ΓΕΩΡΓΙΟΣ ΚΙΡΚΟΣ: Μα, θέλω να απαντήσει, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας):  Κύριε Κίρκο, σας παρακαλώ. 
      Ορίστε έχετε το λόγο.
      ΓΕΩΡΓΙΟΣ ΚΙΡΚΟΣ: Ευχαριστώ, κύριε Πρόεδρε, αν και είστε λίγο αυστηρός, κατά τη γνώμη μου βεβαίως. Δεν είναι απαραίτητο να το ενστερνιστείτε και σεις αυτό.
      ΠΡΟΕΔΡΕΥΩΝ (Κωνσταντίνος Γείτονας): Ξέρετε ότι προσπαθώ να διευκολύνω τη συζήτηση. Είναι και οι άλλοι συνάδελφοι οι οποίοι πρέπει να ομιλήσουν. Ο κύριος Υπουργός είχε αρκετό χρόνο.
      ΓΕΩΡΓΙΟΣ ΚΙΡΚΟΣ: Βεβαίως, κύριε Πρόεδρε, τα στοιχεία που ανέφερε ο κύριος Υπουργός μου είναι γνωστά, γιατί τα είχα πάρει από τη Νομαρχιακή Αυτοδιοίκηση.
      Εκείνο που θα ήθελα να πω είναι το εξής. Ανέφερε έξι περιπτώσεις παραβάσεων –ας το αναφέρω εντός εισαγωγικών ή και εκτός για κάποιες περιπτώσεις- όπου δημιουργούνται προβλήματα μη έγκαιρης καταβολής των στρεμματικών ενισχύσεων.
      Κύριε Υπουργέ, εντάξει αλλά μην πιστεύουμε ή μη θέλουμε εν πάση περιπτώσει οι παραγωγοί για αρκετές από τις πέντε περιπτώσεις που αναφέρατε και που δημιουργούνται τα προβλήματα ελλείψεων κλπ. να είναι σε θέση, μερικοί τουλάχιστον, να τα αντιμετωπίσουν. Γι’ αυτό πρέπει όλο το σύστημα –όχι βέβαια εσείς- είτε ο δήμος είτε η Νομαρχιακή Αυτοδιοίκηση είτε ο ΟΠΕΚΕΠΕ να ενεργοποιηθεί.
      Δεύτερον, πιστεύω ότι στη δευτερολογία σας θα μου απαντήσετε στο κύριο ζήτημα της ερώτησής μου, το δεύτερο σκέλος δηλαδή, που αφορά τη σοδειά του 2001 γιατί εκεί είναι και τα προβλήματα. Περίπου δέκα χιλιάδες παραγωγοί –βέβαια οι περισσότεροι ή η συντριπτική πλειοψηφία αυτών στο Νομό Θεσσαλονίκης- δεν έχουν πάρει κάποιο μέρος χρημάτων. Ελάχιστοι είναι αυτοί που δεν έχουν πληρωθεί καθόλου γιατί έχουν κάποια απ’ αυτά τα προβλήματα που αναφέρατε εσείς.
      Επίσης, ως συμπλήρωμα θα ήθελα να πω το εξής. Βεβαίως, να αναγνωρίσω και εγώ ότι φέτος πήγε πολύ καλύτερα από πέρσι και δεν δημιουργήθηκαν τα περσινά προβλήματα. Όμως, θα ήθελα να ξέρω τι θα γίνει για τα περσινά ή τουλάχιστον το ενδιαφέρον εκεί επικεντρώνεται κυρίως.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας):  Κύριε Πρόεδρε, σας ευχαριστώ. Στον κ. Κίρκο θα δώσω τα στοιχεία τα οποία ζήτησε για την καλλιεργητική περίοδο 2000-2001.
      Ακούστε, κύριοι συνάδελφοι, τα στοιχεία: Στο Νομό Θεσσαλονίκης την περίοδο αυτή υπεβλήθησαν δεκαέξι χιλιάδες πεντακόσιες σαράντα αιτήσεις παραγωγών. Μέχρι τις 31/1/2002 εκδόθηκαν εντολές πληρωμής για δεκαέξι χιλιάδες εβδομήντα εννέα αιτήσεις παραγωγών, ποσοστό 97,21% του συνόλου των υποβληθέντων αιτήσεων. Ακολούθησε η διαδικασία υποβολής και εξέτασης ενστάσεων. Μετά τις διορθώσεις των λαθών που εντοπίστηκαν εκδόθηκαν από τον ΟΠΕΚΕΠΕ, τους μήνες Απρίλιο και Ιούλιο, εντολές πληρωμής ύψους περίπου 2.890.000 ευρώ. Τον Οκτώβριο του 2002, μετά από νέες διορθώσεις λαθών, εκδόθηκαν νέες συμπληρωματικές καταστάσεις πληρωμής, ύψους 1.183.000 ευρώ, οι οποίες δεν έχουν εξοφληθεί διότι έχει εξαντληθεί η ρεζέρβα του 4%. 
      Θα πρέπει να γίνει κατανοητό, κύριοι συνάδελφοι, ότι ο ΟΠΕΚΕΠΕ εκδίδει εντολές πληρωμής με την προϋπόθεση ότι οι προβλεπόμενοι, από τους Κοινοτικούς Κανονισμούς έλεγχοι, έχουν ολοκληρωθεί εγκαίρως από τις Νομαρχιακές Αυτοδιοικήσεις και τις ΕΑΣ. Δηλαδή, οι έλεγχοι πρέπει προηγούνται και όχι να έπονται των πληρωμών. Τους ελέγχους δεν τους κάνει το Υπουργείο Γεωργίας, αλλά η Νομαρχιακή Αυτοδιοίκηση και οι Ενώσεις Αγροτικών Συνεταιρισμών. Ο ΟΠΕΚΕΠΕ έχει εντολή εντός πέντε ημερών, από την ημέρα που θα παραλάβει πλήρη το σχετικό φάκελο, να καταβάλει στον δικαιούχο το ποσό της επιδότησης στο ακέραιο, χωρίς καμία κράτηση, στον ατομικό τραπεζικό λογαριασμό κάθε αγρότη. Αυτό το εφαρμόζουμε από 1-1-2002.
      Οι όποιες καθυστερήσεις, επομένως, παρατηρήθηκαν σε έναν πολύ μικρό αριθμό αγροτών και όχι στους αριθμούς που αναφέρθηκαν, δεν οφείλονται στον ΟΠΕΚΕΠΕ αλλά σε εκείνους που δεν υπέβαλαν, ως όφειλαν, ακριβή στοιχεία για την καταβολή των επιδοτήσεων. Ορισμένοι μάλιστα, κύριοι συνάδελφοι, προσπάθησαν να παραβιάσουν τον Κοινοτικό Κανονισμό. Οφείλω να σας ενημερώσω ότι, από τον Ιανουάριο μέχρι τον Οκτώβριο του 2002, για να γνωρίζετε και εσείς τι γίνεται στο Νομό Θεσσαλονίκης, οι καταστάσεις πληρωμής των αγροτών δεν είχαν προσκομισθεί στον ΟΠΕΚΕΠΕ, αλλά εκινούντο συνεχώς μεταξύ Νομαρχιακής Αυτοδιοίκησης και Ενώσεως Αγροτικών Συνεταιρισμών. Δυστυχώς, αυτή είναι η αλήθεια, κύριοι συνάδελφοι.
      Για τις πληρωμές του έτους 2001 που παραμένουν σε εκκρεμότητα, ως εκπρόθεσμες –το τονίζω άλλη μια φορά- το Υπουργείο Γεωργίας εξετάζει τη δυνατότητα νόμιμης χορήγησης είτε από Κοινοτικούς είτε από Εθνικούς πόρους. Ακόμη δεν έχουμε συμφωνήσει με την Κοινότητα τη διαδικασία για να πληρώσουμε και αυτούς τους ελάχιστους παραγωγούς οι οποίοι δεν έχουν εξοφληθεί λόγω –το τονίζω άλλη μια φορά- της μη έγκαιρης διεξαγωγής των ελέγχων από τη Νομαρχιακή Αυτοδιοίκηση Θεσσαλονίκης. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 347/10-2-2003 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τους Υπουργούς Εθνικής Παιδείας και Θρησκευμάτων, Οικονομίας και Οικονομικών, σχετικώς με τη χορήγηση του επιδόματος των 176 ευρώ στον εφημεριακό κλήρο.
      Η ερώτηση του κυρίου συναδέλφου έχει ως εξής: 
      «Με την 101771/ιη/24-10-2002 απάντηση στην 1352/10-9-2002 ερώτησή μας ο Υπουργός Εθνικής Παιδείας και Θρησκευμάτων μάς είχε γνωρίσει μεταξύ άλλων, πως μελετά σε συνεργασία με το Υπουργείο Οικονομικών, τη δυνατότητα χορήγησης του επιδόματος των 176 ευρώ και στον εφημεριακό κλήρο. 
      Και ενώ η πρόσθετη αυτή μισθολογική παροχή έχει ήδη δοθεί σε όλες τις κατηγορίες των δημοσίων υπαλλήλων δεν έχει χορηγηθεί ακόμα, χωρίς μάλιστα εξήγηση και χωρία καμία δέσμευση, στον εφημεριακό κλήρο της Εκκλησίας της Ελλάδος.
      Κατόπιν των ανωτέρω καλείστε να ενημερώσετε την Εθνική Αντιπροσωπεία αν προτίθεστε να άρετε την απαράδεκτη αυτή αδικία σε βάρος του εφημεριακού κλήρου, χορηγώντας τους το επίδομα των 176 ευρώ αναδρομικά, δηλαδή, από τότε που χορηγήθηκε και στις άλλες κατηγορίες υπαλλήλων». 
      Θα απαντήσει ο Υφυπουργός Οικονομικών κ. Φλωρίδης. 
      Κύριε Φλωρίδη βρίσκουμε και εμείς στις περιφέρειές μας αυτό το αίτημα από τους ιερείς.
      ΔΗΜΗΤΡΙΟΣ ΣΙΟΥΦΑΣ: Ευχαριστώ, κύριε Πρόεδρε, για την αλληλεγγύη αν και το έχει επαρκώς υπόψη της η Κυβέρνηση.
      ΠΡΟΕΔΡΕΥΩΝ (Κωνσταντίνος Γείτονας): Μα, το συναντώ καθημερινά, όταν πηγαίνω στην Β΄ Αθήνας. Οι εφημέριοι περιμένουν…
      Ορίστε, κύριε Φλωρίδη έχετε το λόγο. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε. 
      Θα ήθελα να ενημερώσω τον κ. Σιούφα και την Εθνική Αντιπροσωπεία ότι το επίδομα των 176 ευρώ δεν έχει χορηγηθεί σε όλους τους υπαλλήλους και προφανώς δεν έχει χορηγηθεί στους υπαλλήλους που υπάγονται στο Υπουργείο Παιδείας, δηλαδή στους εκπαιδευτικούς. Εννοώ δηλαδή ότι εκατόν πενήντα χιλιάδες δάσκαλοι και καθηγητές δεν το έχουν πάρει αυτό. 
      Η ρύθμιση η οποία έγινε με το νόμο 3016 του 2002, ο οποίος εξεδόθη προκειμένου να οριστικοποιήσει ρυθμίσεις οι οποίες προβλέπονται με το ν. 2738/1999 περί συλλογικών διαπραγματεύσεων στο δημόσιο, προσδιορίζει τις κατηγορίες εκείνες των δημοσίων υπαλλήλων που δικαιούνται να λάβουν το επίδομα αυτό. Είναι όσοι μπορούν να προσέλθουν, έχοντας την ιδιότητα του έμμισθου δημοσίου υπαλλήλου, στις συλλογικές διαπραγματεύσεις και μέσω αυτών να προσδιοριστούν οι αποδοχές τους για την επόμενη περίοδο. 
      Εδώ βεβαίως, όπως αντιλαμβάνεστε, ο εφημεριακός κλήρος δεν προσήλθε στις διαπραγματεύσεις, γιατί ακριβώς δε συμμετέχει σε αυτές λόγω του ότι δεν έχει –όπως γνωρίζετε- την ιδιότητα του έμμισθου δημοσίου υπαλλήλου. 
      Όπως γνωρίζει πολύ καλά ο κ. Σιούφας με το ν. 2084, τον οποίο ο ίδιος εισηγήθηκε στη Βουλή, το ελληνικό δημόσιο όντως ανέλαβε να καταβάλει τις αποδοχές των ιερέων, αλλά αυτό δεν τους προσέδωσε την ιδιότητα του δημοσίου υπαλλήλου.
      Εν πάση περιπτώσει, θέλω να σας πω ότι το μείζον το οποίο εξετάζει η Κυβέρνηση και το εξετάζει από τη θετική πλευρά, είναι ότι αυτήν τη στιγμή πρέπει να αντιμετωπίσουμε το ζήτημα της ενίσχυσης των αποδοχών των εκπαιδευτικών, δηλαδή των δασκάλων και των καθηγητών πρωτοβάθμιας και δευτεροβάθμιας εκπαίδευσης και βεβαίως μέσα σε όλη αυτήν τη συζήτηση δε θα αρνηθούμε να εντάξουμε και τη συζήτηση για την καταβολή του επιδόματος αυτού –και θα δούμε με ποιον τρόπο- και στους ιερείς. 
      Επομένως, το ζήτημα των υπαλλήλων που εποπτεύονται από το Υπουργείο Παιδείας εξετάζεται συνολικά και τις αμέσως επόμενες ημέρες σας λέω ότι η Κυβέρνηση θα κινηθεί θετικά προς αυτήν την κατεύθυνση. Ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο. 
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, προφανώς επηρεάστηκε από την παραίνεσή σας ο Υπουργός και αφήνει περιθώρια εξέτασης αυτού του θέματος σε θετική κατεύθυνση. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Σιούφα, δεν είναι θέμα παραίνεσης, απλώς πρόσθεσα για την πληροφόρηση του Σώματος και του κυρίου Υπουργού ότι στις συναντήσεις μας με τον κλήρο υποβάλλουν αυτό το αίτημα. Δεν έκανα καμία παραίνεση, η Κυβέρνηση έχει τη δική της ευθύνη και ευαισθησία να απαντήσει.
      ΔΗΜΤΡΙΟΣ ΣΙΟΥΦΑΣ: Κύριε Πρόεδρε, ευχαρίστησα για την αλληλεγγύη την οποία δείξατε, αλλά θα σας παρακαλέσω ο χρόνος μου να αρχίσει από την αρχή. 
      ΠΡΟΕΔΡΕΥΩΝ (Κωνσταντίνος Γείτονας): Καλώς. Το θέμα είναι να ικανοποιηθούν οι εφημέριοι.
      ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, δε με ικανοποιεί η απάντησή σας. Ουσιαστικά μιλάτε αρνητικά. 
      Το θέμα το γνωρίζετε από το Σεπτέμβριο, όπου μαζί με είκοσι έξι συναδέλφους μου απευθύνθηκα στον Πρωθυπουργό. Παρακολουθήστε, κύριε Πρόεδρε. Ο μεν Υπουργός Παιδείας απαντά ότι το μελετάει το θέμα -έχουν ήδη περάσει οκτώ μήνες- ώστε να το δώσει, μιας και το πήραν οι εκκλησιαστικοί υπάλληλοι. Ο εφημεριακός κλήρος δεν το πήρε. Ο δε απαντών για λογαριασμό του Πρωθυπουργού Υφυπουργός Εσωτερικών, ο κ. Μπένος, λέει ότι γι’ αυτό το θέμα πρέπει να απαντήσει το Υπουργείο Παιδείας, κάνοντας τη σχετική πρόταση προς το Υπουργείο Οικονομικών. 
      Νομίζω ότι πρέπει να διαλέξετε. Υπάρχουν δύο Υπουργοί και δύο Υπουργεία. Το ένα εμφανίζεται διατεθειμένο θετικά. Το Υπουργείο Παιδείας το μελετά. Μου θυμίζετε το δόκτορα Τζέκιλ και τον κύριο Χάιντ ή ακόμα και τον Ιανό. Αυτό είναι μία διγλωσσία. Μπορείτε να το δώσετε. Το δικαιούται ο κλήρος και το δικαιούστε. Δώστε το. Τα υπόλοιπα αποτελούν δικαιολογίες, διότι γνωρίζετε κι εσείς, όπως κι εγώ, ότι η νοικοκυρά που δε θέλει να ζυμώσει, όλη μέρα αλευρίζει. Αυτό το λένε στην ορεινή Καρδίτσα. 
      Θα ήθελα επίσης να σταθώ και σε ένα άλλο θέμα. Τώρα είναι η πρόκληση να δείξετε τις πραγματικές διαθέσεις που έχετε απέναντι στην Εκκλησία και στον κλήρο, για να μπορέσετε να ελαχιστοποιήσετε όσα δημιούργησε το γνωστό θέμα με τις ταυτότητες. Έχετε την ευκαιρία να το κάνετε. Δεν αναφέρομαι σε σας προσωπικώς, εγώ περίμενα να ήταν εδώ ο κ. Ευθυμίου σήμερα για να απαντήσει σ’ αυτήν την ερώτηση.
      ΠΡΟΕΔΡΕΥΩΝ (Κωνσταντίνος Γείτονας): Κύριε Σιούφα, μη μιλάτε για θέματα εκτός της ερωτήσεως. Συνεχίστε κι ολοκληρώστε.
      ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, σας ευχαριστώ πάρα πολύ.
      Θα ήθελα να βρει χρόνο η Κυβέρνηση και το κόμμα που κυβερνά για να ασχοληθεί μ’ αυτό το θέμα. Βρίσκει πάρα πολύ χρόνο να στέλνει στα κινητά τηλέφωνα μηνύματα για να πάρουν μέρος οι πολίτες στο αντιπολεμικό συλλαλητήριο. Πρέπει να βρει χρόνο η Κυβέρνηση, που και σ’ αυτό το θέμα κάνει τον Ιανό, να λύσει το πρόβλημα του εφημεριακού κλήρου.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, είμαι βέβαιος ότι ο κ. Σιούφας γνωρίζει ότι τα ζητήματα, τα οποία αφορούν μισθολογικές αυξήσεις ή ρυθμίσεις περί τα μισθολογικά, είναι κυρίως αντικείμενο του Υπουργείου Οικονομικών, το οποίο βεβαίως, προκειμένου να αντιμετωπίσει το οποιοδήποτε πρόβλημα, συνεργάζεται με τα συναρμόδια Υπουργεία κάθε φορά που έχουμε να αντιμετωπίσουμε ένα τέτοιο πρόβλημα.
      Για να προκύψει μία κυβερνητική απάντηση, όπως αυτή που σας μεταφέρω, χρειάζεται πάντα μία συνεννόηση, έτσι ώστε να διαμορφώνεται μία κοινή κυβερνητική θέση. Η απάντηση που έδωσε ο κ. Ευθυμίου είναι προφανές ότι συνδέεται απολύτως με την απάντηση που σας μετέφερα κι εγώ σήμερα, ότι δηλαδή τα ζητήματα που αφορούν το προσωπικό που υπάγεται στο Υπουργείο Παιδείας -εκπαιδευτικοί και εφημεριακός κλήρος- αντιμετωπίζονται ενιαία. 
      Σας είπα, λοιπόν, ότι η Κυβέρνηση τις επόμενες μέρες, κοιτώντας τα ζητήματα από μία θετική πλευρά, πρόκειται να προχωρήσει σε μία απόφαση για τη μισθολογική ενίσχυση αυτών των κατηγοριών των εργαζομένων και βεβαίως μέσα στα πλαίσια αυτά θα κοιτάξει θετικά και το πρόβλημα του εφημεριακού κλήρου. 
      Αυτό δε θα το κάνουμε για να κλείσουμε κάποιες «πληγές», που, όπως λέτε εσείς, υπάρχουν ανάμεσα στην Εκκλησία και την Κυβέρνηση. Θεωρώ ότι δεν υπάρχει καμία «πληγή». Ο χρόνος έδειξε ότι πολλά πράγματα έγιναν με έναν τρόπο που φαντάζομαι ότι δεν ήταν μέσα στα πλαίσια, αν θέλετε, της συνταγματικής θέσης του καθενός μας. Αυτά οριστικοποιήθηκαν. Δεν ερχόμαστε να κλείσουμε καμία «πληγή». Απλώς, όπως αντιμετωπίσαμε το θέμα για περίπου εκατόν πενήντα χιλιάδες σχετικά χαμηλόμισθους δημοσίους υπαλλήλους, έτσι θα έρθουμε να αντιμετωπίσουμε και το ζήτημα των κατηγοριών εκείνων στις οποίες έχετε αναφερθεί. 
      Σας είπα πριν ότι δεν υπάρχει κανένα πρόβλημα αντίθεσης μεταξύ των απαντήσεων που έχετε πάρει από την Κυβέρνηση. Όλες κινούνται στην ίδια κατεύθυνση. Νιώθω κι εγώ ευχάριστα επειδή ο τρόπος με τον οποίο αντιμετωπίζουμε αυτά τα θέματα είναι απολύτως θετικός.
      ΔΗΜΗΤΡΙΟΣ ΣΙΟΥΦΑΣ: Αυτό το επιβάλλει η ισότητα αντιμετώπισης των Ελλήνων πολιτών…
      ΠΡΟΕΔΡΕΥΩΝ (Κωνσταντίνος Γείτονας): Κύριε Σιούφα, σας παρακαλώ. «Ταυτοπροσωπία» ακούσατε λοιπόν, όχι διπλοπροσωπία.
      Η με αριθμό 363/10-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Γεωργίας, Εργασίας και Κοινωνικών Ασφαλίσεων, σχετικώς με τη λήψη των αναγκαίων μέτρων στήριξης της Ένωσης Αγροτικών Συνεταιρισμών Θεσσαλονίκης «Ομοσπονδία» κλπ, λόγω κωλύματος του κυρίου Υπουργού δε θα συζητηθεί και διαγράφεται.
      Θα ζητήσω την έγκριση του Σώματος να συζητήσουμε πρώτα τις δύο επίκαιρες ερωτήσεις δευτέρου κύκλου που αναφέρονται στο Υπουργείο Παιδείας.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή απεδέχθη.
      Θα προχωρήσουμε λοιπόν με την με αριθμό 354/10.2.03 πρώτη επίκαιρη ερώτηση του συναδέλφου του ΠΑΣΟΚ κ. Στυλιανού Ματζαπετάκη, προς τον Υπουργό Εθνικής Παιδείας και Θρησκευμάτων, σχετικώς με τις επιπτώσεις από τη δυσλειτουργία του Διαπανεπιστημιακού Κέντρου Αναγνώρισης Τίτλων Σπουδών της Αλλοδαπής.
      Η ερώτηση του κυρίου συναδέλφου έχει ως εξής:
      «Οι δυνατότητες του εκπαιδευτικού συστήματος αλλά και ο πολύ μεγάλος αριθμός των νέων που επιθυμούν να σπουδάσουν, αναγκάζουν πολλούς απ’ αυτούς να επιλέξουν κάποια σχολή του εξωτερικού για τις σπουδές τους.
      Είναι μια επιλογή που συνοδεύεται από στερήσεις, υπερβολικές πολλές φορές δαπάνες και ταλαιπωρίες για τους φοιτητές και τις οικογένειές τους. Το πρόβλημα δεν περιορίζεται μόνο εκεί και ο Γολγοθάς για τους επιστήμονες αυτούς δε σταματά με τη λήψη του πτυχίου τους, αλλά αντίθετα θα έλεγα ότι τότε αρχίζει. Η αναγνώριση της ισοτιμίας ή της αντιστοιχίας ακολουθεί μια διαδικασία όχι βέβαια την εξεταστική για την οποία κανείς δε θα ενίστατο, αλλά μιαν ελεγκτική διαδικασία που χαρακτηρίζεται από τεράστια καθυστέρηση και, πολλές φορές, από σκληρή και ρατσιστική αντιμετώπιση όλων των επιστημόνων του εξωτερικού που δεν έχουν καν την ευκαιρία, παρ’ ότι πτυχιούχοι, να διεκδικήσουν μια θέση όπως οι συνάδελφοί τους της Ελλάδας, με τους οποίους έχουν συγχρόνως αποφοιτήσει.
      Πολλές φορές, πολιτικοί από όλους τους χώρους, έχουμε επιδιώξει τη συζήτηση για τα προβλήματα αυτά αλλά συναντούμε υπεροψία, αδιαφορία και εν τέλει δικαιολογίες που έχουν να κάνουν με έλλειψη προσωπικού και μέσων για την εξέταση των πτυχιούχων και τη γρήγορη έκδοση των αποτελεσμάτων. Η όλη κατάσταση δημιουργεί αγανάκτηση και τεράστια κοινωνικοοικονομικά προβλήματα, στους ίδιους και στις οικογένειές τους, για τα οποία δεν μπορούμε πλέον να εθελοτυφλούμε. Θεωρούμε ότι χρειάζεται βαθιά τομή ώστε να περιοριστεί δραστικά ο χρόνος έκδοσης των αποτελεσμάτων και να εφαρμοστεί ότι επιβάλλεται σ΄ ένα αναπτυγμένο Ευρωπαϊκό Κράτος; Κατόπιν τούτων
      Ερωτάται ο κύριος Υπουργός:
      Ποια είναι τα αίτια της δυσλειτουργίας του ΔΙΚΑΤΣΑ,
      Πότε και πώς προτίθεται να αντιμετωπίσει το Υπουργείο το υπαρκτό αυτό πρόβλημα.».
      Θα απαντήσει ο Υφυπουργός Εθνικής Παιδείας και Θρησκευμάτων, κ. Γκεσούλης.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, μας δίνεται η ευκαιρία σήμερα να συζητήσουμε ξανά στην Εθνική Αντιπροσωπεία ένα θέμα που αφορά πολλές ελληνικές οικογένειες, είναι ένα κοινωνικό πρόβλημα η αναγνώριση θα έλεγα των τίτλων σπουδών των φοιτητών που έρχονται από το εξωτερικό, μιας και το θέμα αυτό έχει ιδιαίτερες διαστάσεις λόγω του ότι πάρα πολλά Ελληνόπουλα βρέθηκαν στο εξωτερικό να σπουδάζουν και η αναγνώριση των τίτλων στη χώρα μας απετέλεσε ένα θέμα τριβής πολλές φορές με πολλές καθυστερήσεις, με ιδιαίτερα προβλήματα και με εντάσεις στον κοινωνικό χώρο.
      Κατ΄ αρχήν θα ήθελα να πω ότι αυτό το κοινωνικό πρόβλημα έχει την οικονομική του, την εκπαιδευτική και ακαδημαϊκή του διάσταση. Πέρασε εντάσεις και βρισκόμαστε σε μια φάση, μετά την ψήφιση του τελευταίου νόμου που αφορούσε το ΔΙΚΑΤΣΑ, πολύ καλύτερη και μάλιστα το επόμενο εξάμηνο θα έχουμε θεαματικές βελτιώσεις όσον αφορά την καθυστέρηση, τον τρόπο με τον οποίο γινόταν μέχρι τώρα η αναγνώριση των τίτλων και τα ιδιαίτερα προβλήματα που ταλαιπωρούσαν την ελληνική οικογένεια που είχε κάποιο παιδί που επέστρεφε από το εξωτερικό μετά τις σπουδές του. 
      Το θέμα βέβαια έχει απασχολήσει και άλλες φορές τη Βουλή, γιατί ως κοινωνικό πρόβλημα το οποίο έχει να κάνει με τη φοιτητική μετανάστευση και τη μετέπειτα αναγνώριση των τίτλων τους, είναι ένα θέμα το οποίο ήθελε την άμεση αντιμετώπισή του.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      Γι’ αυτό, λοιπόν, μετά τον τελευταίο νόμο που ψηφίσαμε για το ΔΙΚΑΤΣΑ, τον 3027/2002 έχουμε αποτελέσματα και βελτιώσεις οι οποίες είναι ορατές ήδη αυτήν τη στιγμή.
      Συγκεκριμένα θα ήθελα να δώσω ορισμένα στοιχεία. Ήδη εδώ και δεκαπέντε μέρες λειτουργεί παράρτημα του ΔΙΚΑΤΣΑ  στην Θεσσαλονίκη. Ήταν μια κίνηση που αποφορτίζει το ΔΙΚΑΤΣΑ που είχε μέχρι τώρα έδρα την Αθήνα. Έτσι λοιπόν, ένα 30% με 40% των παιδιών από τη Βόρεια Ελλάδα που κατέβαινε στην Αθήνα θα σταματούν στη Βόρειο Ελλάδα και θα λύνουν τα προβληματά τους στη Θεσσαλονίκη, με αποτέλεσμα να έχουμε και οικονομικό όφελος και εξοικονόμηση εργατωρών, αλλά και εξάλειψη της ταλαιπωρίας με το να κατεβαίνουν στην Αθήνα. 
      Δεύτερον, είναι η έκδοση του προεδρικού διατάγματος με το οποίο ο οργανισμός του ΔΙΚΑΤΣΑ βρίσκεται στην τελική φάση. Θα δώσει τη δυνατότητα να προσλάβουμε και νέο προσωπικό. Βρίσκεται δε στην τελευταία φάση, διότι από τότε που έγινε από το 1976, δεν υπήρχε ένας οργανισμός ο οποίος να μπορεί να αντιμετωπίσει τον όγκο της δουλειάς που δεχόταν.
      Έτσι λοιπόν από το Υπουργείο Παιδείας ο οργανισμός θα πάει στο Υπουργείο Εσωτερικών και είναι θέμα λίγων ημερών, για να ολοκληρωθεί και να δώσει τη δυνατότητα να έχει μόνιμο προσωπικό, ώστε να μπορεί να ανταποκριθεί.
      Τρίτον, έχει ήδη αρχίσει η υλοποίηση της διάταξης του νόμου που ανέφερα πριν, της παραγράφου 4 του παραπάνω άρθρου με το οποίο προσπαθούμε να επιτύχουμε την ομαδοποίηση των περιπτώσεων, έτσι ώστε να ξεφύγουμε από το καθεστώς της εξατομικευμένης μελέτης κάθε φακέλου του κάθε ενδιαφερομένου υποψηφίου χωριστά. Για την υλοποίηση αυτής της διάταξης ήδη έχουμε απόφαση από το Ελεγκτικό Συμβούλιο του ΔIΚΑΤΣΑ. Αυτό σημαίνει ότι μειώνεται ο χρόνος, η ταλαιπωρία και όλη αυτή την κατάσταση γραφειοκρατίας που υπήρχε μέχρι τώρα κατά 30% ως 50%.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ματζαπετάκης έχει το λόγο για δύο λεπτά.
      ΣΤΕΛΙΟΣ ΜΑΤΖΑΠΕΤΑΚΗΣ: Κύριε Πρόεδρε, κύριε Υπουργέ, νομίζω ότι αρκετά σαφώς διεκτραγωδώ την κατάσταση μέσα από την ερώτησή μου για το τεράστιο πρόβλημα, το οποίο υπάρχει σε χιλιάδες πτυχιούχους του εξωτερικού και τις οικογένειές τους. 
      Το θέμα είναι διπλό. Είναι θέμα της τεράστιας καθυστέρησης που υπάρχει με όλες τις κοινωνικές και οικονομικές επιπτώσεις της άνισης αντιμετώπισης σε μία χώρα, όπου πραγματικά χαιρόμαστε για τη δημοκρατική της αντίληψη, αλλά και για τις δυνατότητες της ίσης αντιμετώπισης, όπου εν ονόματι της ισοτιμίας κάποιου πτυχίου έχουν ανισοτιμία κάποιοι πολίτες έναντι των άλλων. Το δεύτερο σκέλος είναι η λογική με την οποία αντιμετωπίζονται κάποιοι πολίτες και όποιος άλλος ενδιαφέρεται να μάθει τι συμβαίνει. Υπάρχει ένας αυταρχισμός και μία αντίληψη που είναι πέραν των ορίων. Το ύφος των εκατό καρδιναλίων που διακρίνει ορισμένες φορές τους ελάχιστους που ασχολούνται μέσα στο ΔΙΚΑΤΣΑ, δημιουργεί μία αγανάκτηση και μία αγωνία και καθιστά ανενεργούς πάρα πολλούς από τους πολίτες. Στο κάτω-κάτω της γραφής τι ζητούν; Δε συζητούμε αυτή την ώρα για διαφορετική αντιμετώπιση στο εξεταστικό σκέλος. Επ’ αυτού δε θα μπορούσα να πω τίποτα. Το διαδικαστικό, ελεγκτικό σκέλος  είναι αυτό που ενοχλεί. Είναι απαράδεκτο στον οποιοδήποτε κύριο να στερεί από τον ελάχιστο χρόνο που διαθέτει ο καθένας μας –αυτό το δικαίωμα δεν το έχει κανείς- χρόνο περίπου ενός ακαδημαϊκού έτους. Κάνει πέντε χρόνια στο εξωτερικό και θέλει ένα χρόνο περιμένοντας να του πουν, αν έχει το δικαίωμα ή όχι, να θεωρηθεί το πτυχίο του ισότιμο.
      Παρακαλώ να κάνετε κάτι πιστεύοντας στην ευαισθησία, στην αποφασιστικότητα. Χαιρόμενος από αυτά τα λίγα που άκουσα, πιστεύω στη δευτερολογία σας να προσθέσετε και ορισμένα άλλα. Κάντε κάτι, το κακό έχει παραγίνει.
      Τελειώνοντας, θα ήθελα να προσθέσω ότι αυτό το μέτρο που προλάβατε και είπατε ότι θα εφαρμόσετε, την ίδρυση ενός παραρτήματος στη Θεσσαλονίκη που εξυπηρετεί και τους Βορειοελλαδίτες, να γίνει και προς την Κρήτη, γιατί πραγματικά ένας τεράστιος αριθμός φοιτητών του εξωτερικού θα μπορούσε να εξυπηρετηθεί και στην Κρήτη.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Γκεσούλης, για να δευτερολογήσει για δύο λεπτά.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, όπως ανέφερα νωρίτερα, τα στοιχεία τα οποία δίνω σήμερα στο συνάδελφο και στην εθνική αντιπροσωπεία είναι ότι έγινε το παράρτημα στη Θεσσαλονίκη, το γραφείο ΔΙΚΑΤΣΑ το οποίο θα κρατά εκεί τρεις με τέσσερις χιλιάδες ενδιαφερομένους. Άρα, θα αποσυμφορηθεί το ΔΙΚΑΤΣΑ στην Αθήνα.
      Δεύτερον, έγινε ο οργανισμός του ΔΙΚΑΤΣΑ που δεν υπήρχε από το 1976 και δίνουμε καινούργιες θέσεις. Αυτό είναι πραγματικότητα και είναι στην τελική του φάση. Υλοποιείται ο νόμος με γρήγορους ρυθμούς.
      Έγινε ομαδοποίηση και δε θα χρειάζεται να εξετάζονται ομαδικά οι φάκελοι από τα πανεπιστήμια της Ευρωπαϊκής Ένωσης, της Αμερικής και της Αυστραλίας.
      Τέταρτον, γίνεται η αναγνώριση πτυχίων που έχουν σχέση με τη σχολή Καλών Τεχνών κατευθείαν στις σχολές.  Όλα αυτά είναι άμεσες παρεμβάσεις που ήδη αυτήν τη στιγμή ανακουφίζουν το πρόβλημα που είχε κοινωνική και οικονομική διάσταση και καθυστέρηση.
      Γι’ αυτό, λοιπόν, υπάρχουν αυτές οι καινούργιες, θα έλεγα, παρεμβάσεις που βελτιώνουν και αντιμετωπίζουν το πρόβλημα. 
      Εκείνο, όμως, που μου δίνεται η ευκαιρία να σημειώσω -και αξίζει να το κάνω- είναι το εξής: Το πρόβλημα δε χρειάζεται μόνο άμεση αντιμετώπιση. Θέλουμε να δούμε και τη μεσοπρόθεσμη και τη μακροπρόθεσμη. Είναι ένα πρόβλημα που προέκυψε από τη φοιτητική μετανάστευση.
      Με την ευκαιρία αυτή μου δίνεται η δυνατότητα να σχολιάσω ότι καταφέραμε στη χώρα μας –και είναι, θα έλεγα, της Κυβέρνησής μας επιτυχία- ο αριθμός θέσεων στην Τριτοβάθμια Εκπαίδευση να ξεπερνάει τις ογδόντα χιλιάδες. Κατά συνέπεια, μειώσαμε τον αριθμό των παιδιών που πάνε στο εξωτερικό. Δημιουργήσαμε βέβαια τις προϋποθέσεις. Είκοσι ένα πανεπιστήμια είναι αυτή τη στιγμή στη χώρα μας. Έχουμε πάνω από δεκαεπτά Τεχνολογικά Ιδρύματα. Τα καινούργια τμήματα που έγιναν τα τελευταία τέσσερα, πέντε χρόνια είναι πάνω από εβδομήντα σε νέα γνωστικά αντικείμενα. Δημιουργήθηκαν πάνω από διακόσια ογδόντα μεταπτυχιακά. 
      Έτσι, λοιπόν, δημιουργήσαμε τις απαραίτητες προϋποθέσεις ώστε το πρόβλημα της φοιτητικής μετανάστευσης, το οποίο μετά οδηγούσε στην αναγνώριση των τίτλων και όλα τα προβλήματα που αναφέρατε μέσα από την ερώτηση, να αντιμετωπίζεται μακροπρόθεσμα. Ήδη έχουμε τα πρώτα αποτελέσματα, γιατί έχουμε μείωση του φοιτητικού πληθυσμού που βρίσκεται στο εξωτερικό από τη χώρα μας. 
      Αυτή είναι μία πολιτική που κάνει αυτή η Κυβέρνηση και αντιμετωπίζει το θέμα και άμεσα και μακροπρόθεσμα.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Θα συζητηθεί η τρίτη επίκαιρη ερώτηση δευτέρου κύκλου με αριθμό 364/10.2.2003 του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος των συμβασιούχων υπαλλήλων στο Αριστοτέλειο Πανεπιστήμιο Θεσσαλονίκης.
      Η επίκαιρη ερώτηση του κ. Χουρμουζιάδη έχει ως εξής:
      «Η άρνηση της πολιτείας να προχωρήσει στην ένταξη των συμβασιούχων σε θέσεις αορίστου χρόνου προκαλεί στα Τριτοβάθμια Εκπαιδευτικά Ιδρύματα της χώρας έντονα προβλήματα λειτουργίας. Βασικές κατηγορίες πανεπιστημιακών υπαλλήλων που εργάζονται με σύμβαση και για πολλά χρόνια σε τομείς η λειτουργία των οποίων εξασφαλίζει και τη συνολική λειτουργία του Πανεπιστημίου κινητοποιούνται, διεκδικώντας δικαιολογημένα τη νόμιμη τακτοποίηση της εργασιακής τους εκκρεμότητας. 
      Πρόσφατα οι συμβασιούχοι του Αριστοτελείου Πανεπιστημίου Θεσσαλονίκης προχώρησαν στην κατάληψη των γραφείων της πρυτανείας, απαιτώντας μία συγκεκριμένη απάντηση από τον Υπουργό Παιδείας. Η απάντησε δε δόθηκε. Απλώς διατυπώθηκαν από την πλευρά των αρμοδίων αόριστες υποσχέσεις και το πρόβλημα εξακολουθεί να παραμένει μία συνεχής απειλή για την ομαλή λειτουργία των Τριτοβάθμιων Εκπαιδευτικών μας Ιδρυμάτων.
      Ερωτάται ο κύριος Υπουργός, που γνωρίζει καλά το πρόβλημα και έχει στη διάθεσή του συγκεκριμένες προτάσεις από την πρυτανεία του Αριστοτελείου Πανεπιστημίου Θεσσαλονίκης για τη λύση του προβλήματος, σε ποιές άμεσες ενέργειες θα προχωρήσει για να πραγματοποιηθεί η λύση αυτή.»
      Ο Υφυπουργός Εθνικής Παιδείας και Θρησκευμάτων κ. Γκεσούλης έχει το λόγο τρία λεπτά για να πρωτολογήσει.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Κύριε Πρόεδρε, κύριοι συνάδελφοι, το θέμα που θέτει η ερώτηση του συναδέλφου κ. Χουρμουζιάδη είναι ένα θέμα που το συζήτησε ξανά η Βουλή. Και νομίζω ήταν με ερώτηση του κ. Χουρμουζιάδη πριν από μερικούς μήνες. 
      Είναι ένα πρόβλημα για τη Θεσσαλονίκη και το Αριστοτέλειο Πανεπιστήμιο Θεσσαλονίκης. Έχουν εγκλωβιστεί ορισμένοι εργαζόμενοι οι οποίοι είχαν σχέση ιδιωτικού δικαίου με ιδιώτες και όχι με το Πανεπιστήμιο. Έτσι, λοιπόν, αυτοί ως εργαζόμενοι στον ιδιώτη χρησιμοποιήθηκαν από το Πανεπιστήμιο για ανάγκες του Πανεπιστημίου, με αποτέλεσμα όταν έγινε η ρύθμιση για όσους είχαν μία σχέση εργασίας και κάλυπταν πάγιες ανάγκες να μην μπορούν να ενταχθούν μέσα σε αυτούς για τους οποίους μερίμνησε η πολιτεία και η Κυβέρνηση.
      Παράδειγμα: Με τις διατάξεις του άρθρου 10, 13 του ν. 2266/1994 και με το άρθρο 17 του ν. 2839/2000 κατετάγησαν σε θέσεις με σχέσεις εργασίας ιδιωτικού δικαίου αορίστου χρόνου, όσοι συμβασιούχοι κάλυπταν τις προϋποθέσεις που όριζαν οι παραπάνω νόμοι τότε. 
      Με τις διατάξεις, λοιπόν, του άρθρου 17 του ν. 2839/2000 κατετάγησαν σε όλα τα πανεπιστήμια δύο χιλιάδες διακόσιοι περίπου συμβασιούχοι. Από αυτούς οι διακόσιοι δεκαπέντε ήταν του Αριστοτελείου Πανεπιστημίου Θεσσαλονίκης.
      Άρα, λοιπόν, υπήρχε μέριμνα, υπήρχε φροντίδα και μάλιστα με ουσιαστικό αποτέλεσμα μιας και δύο χιλιάδες διακόσιοι συμβασιούχοι βρήκαν διέξοδο σε σχέση που ρυθμίστηκε για όλη τη χώρα, για όλα τα πανεπιστήμια. Και από αυτούς, διακόσιοι δεκαπέντε είναι στο Πανεπιστήμιο της Θεσσαλονίκης.
      Εδώ τώρα, στο Αριστοτέλειο Πανεπιστήμιο Θεσσαλονίκης. υπάρχει το θέμα που ανέφερα πριν. Και έχει υποβάλει αίτημα το Πανεπιστήμιο Θεσσαλονίκης να βρούμε κάποιο τρόπο από το παρελθόν -και αυτό αναδεικνύεται και από την ερώτηση- για να ρυθμίσουμε το θέμα αυτών των ανθρώπων οι οποίοι είχαν σχέση με κάποιο ιδιώτη. Γι’ αυτούς υπάρχουν τρεις εναλλακτικές προτάσεις από το Πανεπιστήμιο, θα έλεγα, τρεις εκδοχές.
      Από τότε που είχα απαντήσει στο παρελθόν ότι μελετάμε το θέμα μαζί με το Υπουργείο Εσωτερικών, θέλω να σας απαντήσω σήμερα πού βρίσκεται το θέμα αυτό. Βρίσκεται στην τελική του φάση και το Υπουργείο Εσωτερικών μετά από το αίτημα του Υπουργείου μας και την πίεση που ασκήσαμε, έχει καταλήξει στη ρύθμιση αυτού του ζητήματος, στη δυνατότητα δηλαδή να γίνει προκήρυξη με αυξημένη μοριοδότηση για όσους ήταν εργαζόμενοι στο χώρο του Πανεπιστημίου μ’ αυτό τον τρόπο που ανέφερα πριν. Πρέπει να διατηρήσουμε τη νομιμότητα και την επιταγή του Συντάγματος που είναι γνωστές και δεν επιτρέπουν παρεκκλίσεις, κάτι που δε θα κάναμε ποτέ.
      Θέλω όμως εδώ να τονίσω ότι η ρύθμιση βρίσκεται στην τελική της φάση και θα υπάρχει προκήρυξη με αυξημένη μοριοδότηση γι’ αυτούς που βρίσκονται εκεί. Εκτιμώ –θα διακινδυνεύσω- ότι μέχρι το τέλος Μαρτίου θα έχουμε την προκήρυξη που θα δώσει λύση στο θέμα αυτό.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χουρμουζιάδης έχει δύο λεπτά να αναπτύξει την ερώτηση του.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Η απάντηση του κυρίου Υφυπουργού, κύριε Πρόεδρε, κάλυψε ένα μέρος από το θέμα.
      Όμως, κύριε Υφυπουργέ, η ουσία της επίκαιρης ερώτησης αναφερόταν –και απορώ πώς δε αναφερθήκατε εσείς καθόλου- στο ν. 3051, ο οποίος έδινε παράταση στο άρθρο 17 του ν. 2839, ένα άρθρο που προέβλεπε τις διαδικασίες με βάση τις οποίες θα μπορούσε να ενταχθεί σε θέσεις αορίστου χρόνου ένα μεγάλο μέρος του προσωπικού του πανεπιστημίου που δεν είχε αυτές τις συμβάσεις που αναφέρατε με τους εργολάβους. Άρα, δεν είχε συμβάσεις ιδιωτικού δικαίου.
      Με βάση αυτό το νόμο, τον 3051, που έδινε την παράταση όπως σας είπα, ένα μεγάλος μέρος υπαλλήλων με τέτοιες συμβάσεις που ξεπερνούσαν τα δύο χρόνια κατέθεσαν τα χαρτιά τους μέχρι το Νοέμβριο που έληγε η προθεσμία. Μέχρι σήμερα όμως δεν είχαμε καμία απάντηση ούτε από το Πανεπιστήμιο ούτε από το Υπουργείο σε ποιο σημείο βρίσκεται αυτή η νέα διαδικασία που χαρακτηρίστηκε ως παράταση της διαδικασίας που προέβλεπε ο ν. 2839.
      Η ουσία και αν θέλετε και το κεντρικό θέμα της ερώτησής μου αφορούσε αυτή την περίπτωση και όχι γενικώς τις περιπτώσεις των συμβασιούχων, που δεν είναι ένα θέμα που αφορά μόνο τα Πανεπιστήμια, αλλά γενικά όλους τους συμβασιούχους που εργάζονται στη χώρα μας.
      Άρα, κύριε Υφυπουργέ, ήθελα σ’ αυτό το σημείο να μου απαντήσετε: Γιατί καθυστερεί η διαδικασία που προβλέπει ο ν. 3051 δίνοντας παράταση στο άρθρο 17 του ν. 2839. Και ξέρω πολύ καλά ότι έχουν κατατεθεί τα δικαιολογητικά των εργαζομένων, αλλά δεν ξέρω πού βρίσκεται η υπόθεση.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για δύο λεπτά.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι και ιδιαίτερα κύριε Χουρμουζιάδη, θα ήθελα να πω ότι ο ν. 2839 στο άρθρο 17 μιλάει για σχέση ιδιωτικού δικαίου όσων εργαζομένων έχουν εργασιακή σχέση με το πανεπιστήμιο. Δε συνέβη αυτό. Εδώ υπήρχε μεσολάβηση ενός ιδιώτη που είχε προσλάβει τους εργαζόμενους και όχι το πανεπιστήμιο. Γι’ αυτό λοιπόν δεν μπορούσε να ισχύσει το άρθρο 17 του νόμου 2839. Γι’ αυτό, το θέμα έχει ιδιαίτερη δυσκολία. 
      Εμείς καταλήγουμε και προτείνεται η λύση της προκήρυξης με αυξημένα μόρια γι’ αυτούς που μετείχαν και πρόσφεραν το έργο τους στο Πανεπιστήμιο Θεσσαλονίκης. Αυτή είναι η αντιμετώπιση, είναι σύννομη και είναι αυτή που θα λύσει και το πρόβλημα. Εκτιμώ ότι θα έχει ολοκληρωθεί μέσα στον επόμενο μήνα που θα γίνει και η προκήρυξη. Νομίζω ότι είναι μία σαφέστατη απάντηση που δίνει διέξοδο σε όλους αυτούς που αγωνιούν, αλλά και στο πανεπιστήμιο που έχει ανάγκη από τους εργαζόμενους.
      Βέβαια θέλω να επισημάνω ότι με το ν. 2839 και τον ν. 2266 μας δόθηκε η δυνατότητα να προσλάβουμε στα Πανεπιστήμιά μας με τον τρόπο που αναφέραμε πριν δύο χιλιάδες διακόσιους, εκ των οποίων διακόσιοι δεκαπέντε είναι στο Αριστοτέλειο Πανεπιστήμιο Θεσσαλονίκης. 
      Πιστεύω ότι θα ολοκληρωθεί και αυτή η διαδικασία και θα δώσει διέξοδο σ’ αυτούς τους εργαζόμενους, θα δώσει τη δυνατότητα στο πανεπιστήμιο να ενσωματώσει αυτούς τους εργαζόμενους που είναι οι άμεσα ενδιαφερόμενοι τώρα και βρίσκονται όλο αυτό τον καιρό σε αγωνία και έτσι το πρόβλημα θα λυθεί με τον καλύτερο τρόπο.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, σαράντα τρεις μαθητές και τρεις συνοδοί καθηγητές από το 5ο Γυμνάσιο Πετρούπολης Αττικής.
      Η Βουλή τούς καλωσορίζει.
      (Χειροκροτήματα από όλες τις πτέρυγες της Βουλής)
      Θα συζητηθεί η με αριθμό 350/10-2-2003 επίκαιρη ερώτηση του πρώτου κύκλου του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εθνικής Άμυνας, Εξωτερικών, σχετικώς με δημοσιεύματα του Τύπου αναφερόμενα στη χρησιμοποίηση της Βάσης της Σούδας, ενόψει του σχεδιαζόμενου πολέμου κατά του Ιράκ κλ.π.
      Η επίκαιρη ερώτηση του κ. Λαφαζάνη έχει ως εξής:
      «Σύμφωνα με πληροφορίες που είδαν το φως σε αλλεπάλληλα τεκμηριωμένα δημοσιεύματα της εφημερίδας «ΤΑ ΝΕΑ», η Βάση της Σούδας με την άδεια της ελληνικής Κυβέρνησης συνεχώς αναβαθμίζεται, ώστε να παρέχει σειρά πρόσθετων διευκολύνσεων προς τις ΗΠΑ ενόψει του πολέμου που σχεδιάζουν εναντίον του Ιράκ.
      Σύμφωνα με τις ίδιες πληροφορίες οι ΗΠΑ έχουν παραδώσει προσφάτως στην ελληνική Κυβέρνηση σειρά «non paper», με τα οποία ζητούν ειδικές διευκολύνσεις από την Ελλάδα για τον επικείμενο πόλεμο, μεταξύ των οποίων είναι ένας μακρύς κατάλογος πρόσθετων ευκολιών στη χρησιμοποίηση της Βάσης της Σούδας και αυξημένων μέτρων προστασίας της.
      Κατόπιν τούτων ερωτώνται οι κ.κ. Υπουργοί:
      Ποιες πρόσθετες «ευκολίες» και ειδικές ρυθμίσεις ζήτησαν οι ΗΠΑ για τη χρήση της Βάσης της Σούδας ενόψει του σχεδιαζόμενου πολέμου εναντίον του Ιράκ; Ποιες απ’ αυτές ικανοποίησε ή προτίθεται να ικανοποιήσει η ελληνική Κυβέρνηση;
      Πώς είναι συμβατή με το Σύνταγμα, τις κυβερνητικές εξαγγελίες περί ειρήνης και μη εμπλοκής, αλλά και τη συγκεκριμένη ελληνοαμερικανική συμφωνία, η χρήση της Βάσης της Σούδας για τη διευκόλυνση πολεμικών σκοπών σε βάρος τρίτης χώρας;»
      Το λόγο έχει ο Υφυπουργός Εθνικής Άμυνας κ. Αποστολίδης.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κατ’ αρχάς παρόμοιο ερώτημα με αυτό που θέτει ο αγαπητός συνάδελφος έχει απαντηθεί και από τον κ. Παπαντωνίου δύο φορές και από τον Υπουργό των Εξωτερικών. Να διαβεβαιώσω για μία ακόμη φορά τον κύριο συνάδελφο ότι πέραν της διευκόλυνσης χρήσεως της Βάσης της Σούδας σύμφωνα με την ισχύουσα αμυντική συμφωνία μεταξύ Ελλάδος και ΗΠΑ, σε επίπεδο εγκαταστάσεων και της άδειας υπερπτήσεως του ελληνικού εναέριου χώρου, ουδεμία πρόσθετη ευκολία έχει παρασχεθεί προς τις ΗΠΑ, ούτε έχει ζητηθεί από το Υπουργείο Εθνικής Άμυνας καμία περαιτέρω διευκόλυνση. Αυτό θα πρέπει να γίνει ξεκάθαρο για να μην επανερχόμαστε συνεχώς στο ίδιο ερώτημα, μιας και τουλάχιστον επτά, οκτώ ερωτήσεις έχουν γίνει σε χρονικό διάστημα ενός μηνός.
      Στο ερώτημα που θέτετε, κύριε συνάδελφε, σχετικά με το πώς είναι συμβατή με το Σύνταγμα, τις κυβερνητικές εξαγγελίες περί ειρήνης και μη εμπλοκής, αλλά και τη συγκεκριμένη ελληνοαμερικανική συμφωνία η χρήση της Βάσης της Σούδας για διευκόλυνση πολεμικών σκοπών, γνωρίζετε πολύ καλά ότι αυτές οι συμβάσεις εδράζονται στο άρθρο 28 του Συντάγματος και δίνουν τη δυνατότητα σε κάθε διευκόλυνση ή πέρασμα ξένου πολεμικού πλοίου από τα ελληνικά χωρικά ύδατα, να μην αποφασίζει το Ελληνικό Κοινοβούλιο, εάν θα δίνονται ή δε θα δίνονται αυτές οι διευκολύνσεις.
      Υπάρχει μία αμυντική συμφωνία, που έχει ψηφιστεί από το ελληνικό Κοινοβούλιο και στα πλαίσια αυτής της συμφωνίας δίνονται οι όποιες διευκολύνσεις.
      ΟΡΕΣΤΗΣ ΚΟΛΟΖΩΦ: Για αμυντικές επιχειρήσεις.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ούτε πιέσεις υπάρχουν ούτε «non paper» έχουν σταλεί στο Υπουργείο για περαιτέρω διευκολύνσεις.
      Ασφαλώς γνωρίζετε πολύ καλά τις προσπάθειες που κάνει η Ελληνική Προεδρία για να υπάρξει μία όσο το δυνατό μεγαλύτερη σύγκλιση των μελών της Ευρωπαϊκής Ένωσης, τα οποία δημιουργούν μία νέα πολιτική, οικονομική και κοινωνική οντότητα. Σε αυτή την προσπάθεια θεωρώ ότι όλες οι πολιτικές δυνάμεις θα πρέπει να συμβάλουμε, ώστε να διαμορφώσει η Ευρώπη μία φωνή. 
      Αυτή ασφαλώς δεν είναι μία εύκολη υπόθεση. Γνωρίζετε ότι υπάρχει μία πρωτοβουλία για τη Δευτέρα, μια έκτακτη Σύνοδος Κορυφής και μία προσπάθεια να ακουστεί η φωνή των λαών της Ευρώπης για να μην υπάρξει πόλεμος, αλλά να υπάρξει μέσα από ειρηνικούς διπλωματικούς και πολιτικούς δρόμους η επίλυση αυτού του προβλήματος, του αφοπλισμού όποιων όπλων μαζικής καταστροφής διαθέτει σήμερα το Ιράκ.
      Και αυτή η μάχη γίνεται σε πολλά επίπεδα. Και στο ΝΑΤΟ το ζείτε και στην Ευρωπαϊκή Ένωση το ζείτε.
      ΠΡΟΕΔΡΕΥΩΝ (Παναγιώτης Σγουρίδης): Ορίστε κύριε Λαφαζάνη έχετε το λόγο για δύο λεπτά για να αναπτύξετε την ερώτησή σας.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, νομίζω ότι ο κύριος Υπουργός υποτιμά κατάφωρα τη νοημοσύνη μας με την απάντησή του. 
      Είπε ότι δεν υπάρχει «non paper» με αιτήματα από τις Ηνωμένες Πολιτείες. Αυτό κύριε Υπουργέ, το αναγνώρισε δημοσίως ο κ. Νεζερίτης ενώπιον δεκάδων δημοσιογράφων. Γιατί το διαψεύδετε; Γιατί δε δίνετε στη δημοσιότητα τα υπάρχοντα «non paper» που τα αναγνώρισε το Υπουργείο Εθνικής Άμυνας;
      Αλλά εγώ θα σας πω συγκεκριμένα πράγματα. 
      Συμφωνήσαμε ή όχι στο πλαίσιο του ΝΑΤΟ στη στρατιωτική συνδρομή της Τουρκίας, παρά τις αντιρρήσεις που εξέφρασαν το Βέλγιο, η Γαλλία και η Γερμανία;
      Έχουμε ή δεν έχουμε δώσει άδεια ελεύθερων υπερπτήσεων στα αεροσκάφη των ΗΠΑ από τον ελληνικό εναέριο χώρο; Έχουμε ή δεν έχουμε δώσει άδεια απεριόριστων πτήσεων αμερικάνικων αεροσκαφών από τη Σούδα; 
      Έχετε ή δεν έχετε δώσει τη δυνατότητα μίας μόνο μέρας προειδοποίησης αντί των είκοσι οκτώ, για την άφιξη αμερικάνικων πλοίων στη Σούδα και στο ναύσταθμο της Κρήτης;
      Προσφέρατε ή όχι το πετρελαιοφόρο του Πολεμικού Ναυτικού στη διάθεση των αμερικάνικων σκαφών στη Σούδα; 
      Στήθηκε ή όχι η νέα προβλήτα Κ14 για την προσέγγιση των αεροπλανοφόρων των ΗΠΑ; 
      Επιτρέψατε ή όχι να εγκατασταθούν στη Σούδα κεραίες του πιο σύγχρονου συστήματος επικοινωνιών και επιτήρησης; Βρίσκεται στη Σούδα ένα από τα μεγαλύτερα πυρηνοκίνητα υποβρύχια των ΗΠΑ, το οποίο πιθανότατα φέρει και πυρηνικούς πυραύλους.
      Εφοδιάζονται ή όχι από τη Σούδα τα εμπορικά πλοία των ΗΠΑ που κατευθύνονται προς το στρατηγείο στο Κατάρ; 
      Βρίσκονται ή όχι στο ναύσταθμο Κρήτης δεκάδες αμερικάνικα πλοία, βοηθητικά και υποστήριξης του επικείμενου πολέμου; 
      Έρχεται ή όχι στη Σούδα στις 22 Φεβρουαρίου το βρετανικό αεροπλανοφόρο Αρκ Ρουαγιάλ; 
      Στείλατε ή όχι κατά παραγγελία πρόσθετους κομάντος για τη φύλαξη της αμερικάνικης βάσης; Έχετε στήσει στους δρόμους που πάνε στη Σούδα ατσάλινες μπάρες για την προφύλαξή της.
      Έχουν ή όχι εγκατασταθεί στη Σούδα ιπτάμενα τάνκερ ΚS135; 
      Έχουν ή όχι αυξήσει τα κατασκοπευτικά αεροσκάφη των ΗΠΑ, οι λεγόμενοι γουρουνομύτες τις κατασκοπευτικές πτήσεις τους από τη Σούδα;
      Έχετε ή όχι ενεργοποιήσει από 30 Σεπτεμβρίου στο ναύσταθμο Κρήτης το σύστημα διοικητικής μέριμνας FLS Suda bay; 
      Λυπούμαι, κύριε Υπουργέ, δεν αποτελεί άλλοθι για σας η επίκληση της λεγόμενης αμυντικής ελληνοαμερικανικής συμφωνίας. Και θα σας πω κάτι άλλο. Διαβάσατε σήμερα στον «ΕΛΕΥΘΕΡΟ ΤΥΠΟ» τι λέει; Εδώ με αμερικάνικη εντολή έχετε ανοίξει τον εθνικό εναέριο χώρο στον έλεγχο των αμερικάνικων βάσεων για κάθε πολιτικό αεροπλάνο και εμπορικό αεροσκάφος. Πώς θα τα διαψεύσετε αυτά; Κάνετε «έξυπνη» συμμετοχή στον πόλεμο. Αυτή είναι η πολιτική σας. Και προσπαθείτε αυτήν την πολιτική να τη δικαιολογήσετε και να μην την εμφανίσετε στον ελληνικό λαό. Αλλά η πραγματικότητα βοά. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Λαφαζάνη, γενικευτήκατε σε όλα τα θέματα της εξωτερικής πολιτικής και της εθνικής μας πολιτικής. 
      Θα κάνω μονάχα ένα σχόλιο. Η εθνική πολιτική που ασκείται τα τελευταία χρόνια αποδίδει καρπούς σε όλα τα μέτωπα. Και αυτούς τους καρπούς τους αναγνωρίζει ο ελληνικός λαός και η συντριπτική πλειοψηφία του πολιτικού κόσμου και στο πεδίο της Ευρωπαϊκής Ένωσης και στο πεδίο των Βαλκανίων και στο διεθνή χώρο όπου η Ελλάδα έχει τη δική της φωνή, τη δική της άποψη. 
      Όσον αφορά αυτά που είπατε τώρα, σας απάντησαν από το Υπουργείο Εξωτερικών. Έχω εδώ την απάντηση. Μου είπατε τι είπε ο κ. Νεζερίτης. Στην απάντηση η οποία σας στάλθηκε –θα το καταθέσω και στα Πρακτικά- δεν αναφέρεται πουθενά ότι υπήρξαν non paper. Τώρα εάν εσείς τα γνωρίζετε ή κάπου τα διαβάσατε ή κάποια εφημερίδα τα έχει, στείλτε τα να τα μάθουμε και εμείς.
      Υπάρχει μια αμυντική συμφωνία. Εμείς δεν κρυβόμαστε. Η Ελλάδα έχει καθαρή φωνή. Θα θυμάστε πώς σταθήκαμε στον πόλεμο στη Γιουγκοσλαβία και δικαιωθήκαμε στην πορεία. Η στάση της Ελλάδας και η παρουσία της Ελλάδας αποτέλεσε σταθεροποιητικό παράγοντα στα Βαλκάνια. Έχουμε πάρει μια ξεκάθαρη θέση ότι δεν πρόκειται ούτε ένας Έλληνας φαντάρος ούτε ένας Έλληνας αξιωματικός να βρίσκεται σε περίπτωση πολέμου στο Ιράκ. 
      ΠΑΝΑΓΙΩΤΗΣ ΛΑΦΑΖΑΝΗΣ: Στα συγκεκριμένα που είπα, κύριε Υπουργέ. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Λαφαζάνη, όσον αφορά αυτά που είπατε, είναι από δημοσιεύματα του Τύπου και ασφαλώς δεν μπορώ να μιλάω για δημοσιεύματα του Τύπου και να τα σχολιάζω. Εγώ σας μιλάω επί πραγματικών γεγονότων. 
      Και τα γεγονότα που αναφερθήκατε στο χώρο της Σούδας, δεν είναι κάτι καινούριο. Δηλαδή όταν λες ότι έχω μια αμυντική συμφωνία και προβλέπεται μέσα από εκεί να παρέχεις αυτές τις διευκολύνσεις, τι θα κάνεις; Δε θα παρέχεις τις διευκολύνσεις; 
      Η θέση μας ξέρετε ποια είναι για το Ιράκ. Ο αγώνας ξέρετε ποιος είναι. 
      ΟΡΕΣΤΗΣ ΚΟΛΟΖΩΦ: Δεν επιτρέπεται…
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία διακοπή στα Πρακτικά.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Η θέση της Ελλάδας είναι πεντακάθαρη: Ο δρόμος της ειρήνης. Και η προσπάθεια που συντελείται αυτή τη στιγμή και στο ευρωπαϊκό πεδίο έχει αυτή την κατεύθυνση. Και ακούμε τη φωνή των λαών και πορευόμαστε με τη φωνή των λαών σ’ αυτή την πορεία που νομίζουμε ότι μπορούμε να διαφυλάξουμε την ειρήνη και τη συνεργασία των λαών.
      ΠΡΟΕΔΡΕΥΩΝ (Παναγιώτης Σγουρίδης): Τελευταία είναι η με αριθμό 348/10.2.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη Αικατερινάρη προς τους Υπουργούς Εθνικής Άμυνας, Περιβάλλοντος, Χωροταξίας και Δημοσίων Έργων, σχετικώς με την πολεοδόμηση των στρατοπέδων που παραχώρησε το Υπουργείο Εθνικής Άμυνας στην περιοχή της Θεσσαλονίκης.
      Η ερώτηση της κ. Ξηροτύρη έχει ως εξής:
      «Η επικείμενη από το Υπουργείο Εθνικής Άμυνας παραχώρηση των τεσσάρων πρώτων στρατοπέδων δίνει ελπίδες για ανάπλαση της ιδιαίτερα επιβαρημένης βορειοδυτικής Θεσσαλονίκης, παρά το γεγονός ότι εμάς, και πολλούς φορείς, είχε ήδη βρει αντίθετους η ρύθμιση του ν. 2745/99, για να αποδοθεί μόνον το «τουλάχιστον 50%» της έκτασης για χώρους πρασίνου και κοινωφελών εξυπηρετήσεων στις περιοχές αυτές, που ζούνε μέσα στο τσιμέντο, και ήδη το Ρυθμιστικό Σχέδιο προέβλεπε την πλήρη απόδοσή τους. Από στοιχεία όμως των σχετικών μελετών που ήρθαν στην επικαιρότητα, φαίνεται ότι το ΥΠΕΘΑ θα εκμεταλλευθεί με ανοικοδόμηση μέχρι και το 50% και από το υπόλοιπο, η Τοπική Αυτοδιοίκηση θα επιδιώξει να καλύψει τις ανάγκες της σε πόρους από αντιπαροχές, σε βάρος των κοινωφελών υποδομών και του πρασίνου. Έτσι, για τους πολίτες, δηλαδή για τους κοινόχρηστους και πράσινους χώρους, δημιουργούνται βάσιμες ανησυχίες ότι θα απομείνει λιγότερο από 25% σε μια πόλη όπου η αναλογία ελεύθερων χώρων και πράσινου είναι 1,6 τ.μ. ανά κάτοικο. Επιπλέον, σοβαρά προβλήματα ανακύπτουν για την αξιοπιστία και λειτουργία της σχετικής αναπτυξιακής εταιρείας, που θα συντονίσει το εγχείρημα.
      Μετά από αυτά ερωτώνται οι κ.κ. Υπουργοί:
      Θα επιδιώξουν οι τελικές τους προτάσεις να εξασφαλίσουν πολύ περισσότερο από 50% των εκτάσεων για πράσινο και κοινόχρηστους χώρους, όπως η μέχρι τώρα πολεοδόμηση προέβλεπε;
      Θα διαμορφωθεί τελικά ένα αξιόπιστο, με κοινωνική αποδοχή και διαφάνεια χειρισμών σχήμα συντονισμού και διαχείρισης των παραπάνω;»
      Ο Υφυπουργός Εθνικής Άμυνας κ. Αποστολίδης έχει το λόγο για τρία λεπτά να πρωτολογήσει.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Θέλω να αναφέρω στην κυρία συνάδελφο ότι υπάρχει το νομοθετικό πλαίσιο του ν.2745/99 όπου τουλάχιστον από την αξιοποίηση των στρατοπέδων θα αποδοθούν πάνω από εκατόν πενήντα στρατόπεδα μέσα στην επόμενη διετία στους φορείς της Τοπικής Αυτοδιοίκησης για να δημιουργήσουν και χώρους πρασίνου, αλλά και για κοινωφελείς σκοπούς. 
      Προς αυτή την κατεύθυνση έχει δημιουργηθεί μια ειδική υπηρεσία αξιοποίησης μετεγκατάστασης των στρατοπέδων και σε συνεργασία με τους τοπικούς φορείς και το ΥΠΕΧΩΔΕ, αλλά και τους όποιους οργανισμούς ρυθμιστικού σχεδίου των πόλεων, θα μπορέσουν κατά τον πλέον ορθολογικό τρόπο να αξιοποιήσουν αυτές τις εκτάσεις, ιδιαίτερα όταν αυτές βρίσκονται μέσα σε αστικό ιστό. Είναι πραγματικά οάσεις και θα πρέπει να αξιοποιηθούν κατά τον καλύτερο δυνατό τρόπο.
      Θεωρώ ότι υπάρχει μια άριστη πραγματικά συνεργασία μεταξύ των χώρων της Τοπικής Αυτοδιοίκησης πανελλαδικά και των Ένοπλων Δυνάμεων. 
      Θα αναφερθώ με νούμερα για τη Θεσσαλονίκη. Γνωρίζετε ότι έχει εκπονηθεί μια ειδική τεχνοοικονομική μελέτη αξιοποίησης στρατοπέδων του πολεοδομικού συγκροτήματος Θεσσαλονίκης, η οποία έχει εγκριθεί από την εκτελεστική επιτροπή του Οργανισμού Θεσσαλονίκης και από την Τοπική Αυτοδιοίκηση.
      Στο πλαίσιο αυτών που έχουν αποφασισθεί από τους συναρμόδιους φορείς, το Υπουργείο Εθνικής Άμυνας προχώρησε στην παραχώρηση συγκεκριμένων εκτάσεων αλλά και χρήσεων που θα γίνουν σ’ αυτές τις εκτάσεις. Στην βορειοδυτική Θεσσαλονίκη παραχωρήσαμε τέσσερα στρατόπεδα, Μεγάλου Αλεξάνδρου με έκταση διακόσια τριάντα ένα στρέμματα στο Δήμο Αμπελοκήπων, Ζιάκα με έκταση εκατόν είκοσι πέντε στρέμματα στο Δήμο Ελευθερίου Κορδελιού, Παύλου Μελά με έκταση τριακόσια ογδόντα τρία στρέμματα στο Δήμο Σταυρούπολης, Καρατάσου με χίλια εκατόν δεκατέσσερα στρέμματα από τα οποία αποδεσμεύονται τα εξακόσια περίπου στρέμματα στο Δήμο Πολίχνης. 
      Φαίνεται καθαρά ότι περίπου ένα ποσοστό της τάξης του 35% κρατούν οι Ένοπλες Δυνάμεις και ένα ποσοστό 65% παραχωρείται στους δήμους, για να υπάρξει η καλύτερη δυνατή αξιοποίηση βάσει συγκεκριμένων χρήσεων χωρίς επιβάρυνση των πολεοδομικών συγκροτημάτων  στη συγκεκριμένη περιοχή. Θεωρώ ότι σε συνεργασία με τις τοπικές κοινωνίες θα υπάρξει το καλύτερο δυνατό αποτέλεσμα και μια στερεή βάση συνεργασίας Ενόπλων Δυνάμεων και τοπικών κοινωνιών. 
      ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, γνωρίζετε καλά ότι η απομάκρυνση των στρατοπέδων από τον αστικό ιστό της Θεσσαλονίκης αποτελούσε –υιοθετήθηκε από τα γενικά πολεοδομικά σχέδια και από το ρυθμιστικό της Θεσσαλονίκης- μια πηγή ανάσας για την πόλη μας. Το ρυθμιστικό σχέδιο της Θεσσαλονίκης είχε δεχθεί ότι αυτές οι εκτάσεις πρέπει να καταστούν χώροι πρασίνου και χώροι κοινωφελούς λειτουργίας.
      Ο νόμος 2745 του 1999 δεν υλοποίησε αυτόν τον σχεδιασμό που ήταν ένας δημοκρατικός πολεοδομικός σχεδιασμός. Δεν συμφώνησαν οι Θεσσαλονικείς και η Τοπική Αυτοδιοίκηση να αποδοθεί μόνο το τουλάχιστον 50% από το ΥΠΕΘΑ στην τοπική αυτοδιοίκηση. Έτσι με βάση αυτόν το νόμο και με βάση τα στοιχεία που κατατέθηκαν στο Υπουργικό συμβούλιο από τον κ. Παπαντωνίου, το ΥΠΕΘΑ φαίνεται ότι θα κρατήσει απ’ όλα τα στρατόπεδα της χώρας για τις ανάγκες μετεγκατάστασής του ή για άλλες ανάγκες στέγασης των οπλιτών το 50%. Από την άλλη πλευρά η Τοπική Αυτοδιοίκηση θέλει να καλύψει μεγάλες οικονομικές ανάγκες και ανάγκες σε χώρους που δεν είναι μόνο χώροι πράσινου ή κοινωφελούς εξυπηρέτησης αλλά χώροι που απαιτούν πολεοδόμηση.
      Τελικά υπάρχει κίνδυνος να φθάσουμε να έχουμε μια κάλυψη αυτών των χώρων περισσότερο από 75%. Στοιχεία από μελέτες, αλλά και από μελέτες του Οργανισμού δείχνουν ότι αυτήν τη στιγμή η Θεσσαλονίκη και ιδιαίτερα η δυτική περιοχή έχει 1,7 τετραγωνικά μέτρα πρασίνου ανά κάτοικο, δηλαδή δεκαοκτώ φορές λιγότερο από το επιτρεπτό όριο. Και δεν μιλάω για το μέσο όρο που ισχύει στις ευρωπαϊκές χώρες.
      Από την άλλη πλευρά θέλω να σας παρακαλέσω στα στοιχεία που μου δώσατε γι’ αυτό το 35%, να αξιοποιήσετε κάποιες προτάσεις του οργανισμού ρυθμιστικού και της T.A. ούτως ώστε ορισμένα στρατόπεδα να αποδοθούν πλήρως στην Τοπική Αυτοδιοίκηση και με κάποια ειδική πολεοδόμηση να επωφεληθείτε της μεταφοράς του συντελεστή δόμησης, ούτως ώστε να πάτε σε άλλες περιοχές, για τις ανάγκες σας.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Είπα και προηγούμενα ότι από τα τέσσερα στρατόπεδα που παραχωρήθηκαν στους τοπικούς φορείς, τα δύο πρώτα στρατόπεδα,  Μεγάλου Αλεξάνδρου και Ζιάκα -πρόκειται για τριακόσια εβδομήντα στρέμματα- παραχωρήθηκαν εξ ολοκλήρου στους τοπικούς φορείς. Δεν κρατήσαμε ούτε μισό στρέμμα, ούτε καν αυτό που προέβλεπε ο νόμος του 1999, δηλαδή το 50%. 
      Στα δε δύο άλλα στρατόπεδα -και αυτό είναι που σας είπα ως αποτέλεσμα και έχει γίνει αποδεκτό από τους τοπικούς φορείς- αξιοποιούμε μόνο το 35% και το 65% δίνεται στους τοπικούς φορείς για συγκεκριμένες χρήσεις. Δεν πρόκειται για κάτι που θα το συζητήσουμε.
      Μάλιστα, εμείς πέρα από αυτό που δώσαμε στις τοπικές κοινωνίες -πρόκειται για εννιακόσια  στρέμματα- έχουμε παραχωρήσει τμήμα του στρατοπέδου Π. Μελά στο ΙΚΑ για συγκεκριμένους κοινωφελείς σκοπούς που θα αναβαθμίσουν τις υπηρεσίες υγείας. 
      Άρα μπορεί να είναι κανόνας το 50% που ψηφίστηκε με το συγκεκριμένο νόμο, σε συνεργασία όμως με τις τοπικές κοινωνίες και τους φορείς, δίνουμε περισσότερο προς τους τοπικούς φορείς για να έχουμε ακριβώς το καλύτερο δυνατό αποτέλεσμα  μέσα από αυτήν τη συνεργασία και την αξιοποίηση των εκτάσεων γης. 
      Σας ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων. 
      Πριν εισέλθουμε στην ημερήσια διάταξη νομοθετικής εργασίας, θα διακόψουμε για λίγα λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ: Για πόση ώρα, κύριε Πρόεδρε; 
      ΠΡΟΕΔΡΕΥΩΝ (Παναγιώτης Σγουρίδης): Μόνο για λίγα λεπτά, κύριοι συνάδελφοι.
      Συνεπώς διακόπτουμε τη συνεδρίαση για λίγα λεπτά. 
      (ΔΙΑΚΟΠΗ)
      
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης «Επαγγελματικό ασυμβίβαστο και συμβατές με το βουλευτικό αξίωμα δραστηριότητες».
      Θα διεξαχθεί ονομαστική ψηφοφορία επί της αρχής του νομοσχεδίου.
      Οι αποδεχόμενοι την αρχή του νομοσχεδίου λέγουν «ΝΑΙ».
      Οι μη αποδεχόμενοι την αρχή του νομοσχεδίου λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου οι Βουλευτές κύριοι Αλέξανδρος Βούλγαρης από το ΠΑΣΟΚ και Γεώργιος Καλαντζής από τη Νέα Δημοκρατία.
      Θα παρακαλέσω να κάνουμε ησυχία για να ακούγονται καλά οι απαντήσεις και να μην κάνουμε λάθη, επειδή είναι κοντά τα ποσοστά των ψήφων. Όσοι απαντούν «ΝΑΙ» ή «ΟΧΙ» να ακούγονται. 
      Υπάρχουν, σύμφωνα με τον Κανονισμό, επιστολές συναδέλφων που γνωστοποιούν την ψήφο τους και θα συνυπολογιστούν στην καταμέτρηση που θα ακολουθήσει. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΟΣ (Απόστολος Κακλαμάνης): Υπάρχει κάποιος κύριος συνάδελφος ο οποίος δεν άκουσε το όνομά του; Κανείς.
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
      (ΚΑΤΑΜΕΤΡΗΣΗ)
      
(ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 292 Βουλευτές.
      Υπέρ της αρχής του νομοσχεδίου, δηλαδή «ΝΑΙ», ψήφισαν 140 Βουλευτές.
      Κατά της αρχής του νομοσχεδίου, δηλαδή  «ΟΧΙ», ψήφισαν 149 Βουλευτές.
      Ψήφισαν «ΠΑΡΩΝ» 3 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      "Ονομαστική Ψηφοφορία επί της αρχής
            NΑΙ      ΟΧΙ      ΕΠΙΚΡΑΤΕΙΑΣ                  Αυγερινός Παρασκευάς      +            Χριστοδουλάκης Νίκος      +            Σπυράκη Χριστίνα      +            Βούγιας Σπυρίδων      +            Τσουκάτος Θεόδωρος      +            Νεονάκης Μιχάλης      +            Έβερτ Μιλτιάδης            +      Βαρβιτσιώτης Ιωάννης            -      Μολυβιάτης Πέτρος            +      Παπαθανασίου Ιωάννης            +      Σπηλιωτόπουλος Αριστόβουλος (΄Αρης)            +      Ψαχαρόπουλος Γεώργιος            +      Α' ΑΘΗΝΩΝ                  Παπανδρέου Γεώργιος      +            Σκανδαλίδης Κων/νος      +            Παπαντωνίου Ιωάννης (Γιάννος)      +            Παπουτσής Χρήστος      +            Αλευράς Αθανάσιος (Νάσος)      +            Αρσένης Γεράσιμος            +      Μανίκας Στέφανος      +            Ανουσάκη Ελένη      +            Αλογοσκούφης Γεώργιος            +      Παυλόπουλος Προκόπιος            +      Μάνος Στέφανος            +      Βουλγαράκης Γεώργιος            +      Λυκουρέζος Αλέξανδρος - Λέων            +      Γιαννάκου Μαριέττα             +      Κακλαμάνης Νικήτας            +      Μπενάκη - Ψαρούδα ΄Αννα            +      Καρά Μαρία            +      Κανέλλη Γαρυφαλλιά (Λιάνα)            +      Κωνσταντόπουλος Νικόλαος            +      Β' ΑΘΗΝΩΝ                  Παπανδρέου Βάσω      +            Κακλαμάνης Απόστολος      +            Λοβέρδος Ανδρέας      +            Κούρκουλα Ελένη      +            Γείτονας Κων/νος      +            Πρωτόππαπας Χρήστος      +            Παπαϊωάννου Μιλτιάδης      +            Κουλούρης Κίμων      -            Μαντέλης Αναστάσιος (Τάσος)      +            Δασκαλάκης Γεώργιος      +            Ασκητής Αθανάσιος (Νάσος)      (ΠΑΡΩΝ)            Κοντογιαννόπουλος Βασίλειος      +            Κατσέλη Ελεωνόρα (Νόρα)            +      Ανωμερίτης Γεώργιος      +            Χυτήρης Τηλέμαχος      +            Γιαννόπουλος Ευάγγελος      -            Kατσανέβας Θεόδωρος            +      Χαραλαμπόπουλος Ιωάννης      +            Μητσοτάκης Κων/νος            +      Τζαννετάκης Τζαννής            +      Παναγιωτόπουλος Παναγιώτης (Πάνος)            +      Μεϊμαράκης Ευάγγελος - Βασίλειος            +      Πολύδωρας Βύρων            +      Λιάπης Μιχαήλ - Γεώργιος            +      Βαρβιτσιώτης Μιλτιάδης            -      Πετραλιά-Πάλλη Φάνη            +      Καμμένος Παναγιώτης (Πάνος)            +      Καρατζαφέρης Γεώργιος            +      Κασσίμης Θεόδωρος            +      Γιακουμάτος Γεράσιμος            +      Παπακώστα - Σιδηροπούλου Κατερίνα            +      Ανδρεουλάκος Απόστολος            +      Καρράς Κώστας            +      Παπαρήγα Αλεξάνδρα            +      Κολοζώφ Ορέστης            +      Σκυλλάκος Αντώνιος            +      Δαμανάκη Μαρία            +      Κουβέλης Φώτιος - Φανούριος            +      ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ                  Μακρυπίδης Ανδρέας      +            Βερελής Χρήστος      +            Κουρουμπλής Παναγιώτης      +            Σμυρλής - Λιακατάς Χρήστος      +            Βαϊνάς Ιωάννης      +            Σαλμάς Μάριος            +      Αγγελόπουλος Νικόλαος            +      Στριφτάρης Σπυρίδων            +      ΝΟΜΟΣ ΑΡΓΟΛΙΔΟΣ                  Θωμόπουλος Ιωάννης      +            Τσούρνος Γεώργιος            +      Παπαδημητρίου Ελισάβετ ('Ελσα)            +      ΝΟΜΟΣ ΑΡΚΑΔΙΑΣ                  Ρέππας Δημήτριος      +            Σπυρόπουλος Ροβέρτος      +            Τατούλης Πέτρος            +      Κωστόπουλος Δημήτριος            +      ΝΟΜΟΣ ΑΡΤΗΣ                  Κολιοπάνος Θεόδωρος      +            Κοσσυβάκης Δημήτριος      +            Καραμπίνας Κων/νος            +      ΠΕΡΙΦΕΡΕΙΑ ΝΟΜΟΥ ΑΤΤΙΚΗΣ                  Πάγκαλος Θεόδωρος      +            Βρεττός Κων/νος      +            Γιαννάκης Ιωάννης      +            Παπαηλίας Ηλίας      +            Βλάχος Γεώργιος            +      Κατσίκης Θεόδωρος            +      Κατσιγιάννης Αθανάσιος            +      Μπούρας Αθανάσιος            +      Στεργίου Ιωάννα            +      ΝΟΜΟΣ ΑΧΑΪΑΣ                  Φούρας Ανδρέας      +            Χρυσανθακόπουλος Αλέξανδρος      +            Θωμά Μαρία      +            Θωμάς Γεώργιος      +            Σπηλιόπουλος Κων/νος      +            Σπηλιωτόπουλος Σπήλιος            +      Νικολόπουλος Νικόλαος            +      Βασιλείου Θεόφιλος            +      Κοσιώνης Παναγιώτης            +      ΝΟΜΟΣ ΒΟΙΩΤΙΑΣ                  Αποστολίδης Λουκάς      +            Ακριβάκης Αλέξανδρος      +            Μπασιάκος Ευάγγελος            +      Τσιπλάκος Αριστείδης            +      ΝΟΜΟΣ ΓΡΕΒΕΝΩΝ                  Τζιόλας Ελευθέριος      +            ΝΟΜΟΣ ΔΡΑΜΑΣ                  Κωνσταντίνου Φλώρος      +            Παπαδόπουλος Σταύρος            +      Δαϊλάκης Σταύρος            +      ΝΟΜΟΣ ΔΩΔΕΚΑΝΗΣΟΥ                  Κρεμαστινός Δημήτριος            +      Σφυρίου Κοσμάς      +            Παπανικόλας Βασίλειος      +            Παυλίδης Αριστοτέλης            +      ΝΟΜΟΣ ΕΒΡΟΥ                  Φωτιάδης Απόστολος      +            Νικολαϊδης Ιωάννης      +            Δημοσχάκης Θεοφάνης            +      Λυμπερακίδης Λεωνίδας            +      ΝΟΜΟΣ ΕΥΒΟΙΑΣ                  Θεοδώρου Χρήστος      +            Παπαγεωργίου Γεώργιος            +      Πιπεργιάς Δημήτριος      +            Κεδίκογλου Βασίλειος            +      Λιάσκος Αναστάσιος            +      Παπαγεωργόπουλος Ελευθέριος            +      ΝΟΜΟΣ ΕΥΡΥΤΑΝΙΑΣ                  Τσίπρας Βασίλης            +      ΝΟΜΟΣ ΖΑΚΥΝΘΟΥ                  Γκούσκος Διονύσιος      +            ΝΟΜΟΣ ΗΛΕΙΑΣ                  Ζαφειρόπουλος Ιωάννης      +            Γεωργακόπουλος Δημήτριος      +            Αντωνακόπουλος Παναγιώτης      +            Χρονόπουλος Γεώργιος      +            Αδραχτάς Παναγιώτης            +      Κορκολόπουλος Βασίλης            +      ΝΟΜΟΣ ΗΜΑΘΙΑΣ                  Χρυσοχοΐδης Μιχαήλ      +            Γικόνογλου Μόσχος      +            Χαλκίδης Μιχαήλ            +      Φωτιάδης Ηλίας            +      ΝΟΜΟΣ ΗΡΑΚΛΕΙΟΥ                  Αποστολάκης Δημήτριος      +            Ματζαπετάκης Στυλιανός      +            Σχοιναράκη – Ηλιάκη Ευαγγελία      +            Στρατάκης Εμμανουήλ      +            Βρέντζος Σταύρος      +            Φραγκιαδουλάκης Εμμανουήλ      +            Κεφαλογιάννης Εμμανουήλ            +      Δεικτάκης Γεώργιος            +      ΝΟΜΟΣ ΘΕΣΠΡΩΤΙΑΣ                  Παπαδόπουλος Αλέξανδρος      +            Μπέζας Αντώνιος            +      Α' ΘΕΣΣΑΛΟΝΙΚΗΣ                  Τζοχατζόπουλος Απόστολος – Αθανάσιος      -            Βενιζέλος Ευάγγελος      +            Καστανίδης Χαράλαμπος      +            Παπαθεμελής Στυλιανός - Άγγελος            +      Μαγκριώτης Ιωάννης      +            Γκεσούλης Νικόλαος      +            Σπυριούνης Κυριάκος      +            Καραμανλής Κων/νος            +      Ορφανός Γεώργιος            +      Σπηλιόπουλος Αναστάσιος            +      Κούβελας Σωτήριος            +      Καλαφάτης Σταύρος            +      Χουρμουζιάδης Γεώργιος            +      Ξηροτύρη - Αικατερινάρη Ασημίνα            +      Β' ΘΕΣΣΑΛΟΝΙΚΗΣ                  Γερανίδης Βασίλειος      +            Τσιόκας Θεοχάρης      +            Κίρκος Γεώργιος      +            Διαμαντής Κων/νος      +            Ρεγκούζας Αδάμ            +      Σαλαγκούδης Γεώργιος            +      Τζέκης Άγγελος            +      NOMOΣ ΙΩΑΝΝΙΝΩΝ                  Αργύρης Ευάγγελος      +            Μαλέσιος Ευάγγελος      +            Παπούλιας Κάρολος      +            Tασούλας Κων/νος            +      Καλογιάννης Σταύρος            +      ΝΟΜΟΣ ΚΑΒΑΛΑΣ                  Τσακλίδης Ιωάννης      +            Στρατηλάτης Νικόλαος      +            Καλαντζής Γεώργιος            +      Παναγιωτόπουλος Γεώργιος            +      ΝΟΜΟΣ ΚΑΡΔΙΤΣΗΣ                  Σαλαγιάννης Νικόλαος      +            Τσιλίκας  Βασίλειος      +            Αναγνωστόπουλος Θεόδωρος            +      Σιούφας Δημήτριος            +      Ταλιαδούρος Σπυρίδων            +      ΝΟΜΟΣ ΚΑΣΤΟΡΙΑΣ                  Πετσάλνικος Φίλιππος      +            Αγγελής Ανέστης            +      ΝΟΜΟΣ ΚΕΡΚΥΡΑΣ                  Δρυς Γεώργιος      +            Κοντομάρης Ευτύχιος      +            Σπύρου Σπυρίδων            +      ΝΟΜΟΣ ΚΕΦΑΛΛΗΝΙΑΣ                  Καλαφάτης Αλέξανδρος      +            ΝΟΜΟΣ ΚΙΛΚΙΣ                  Φλωρίδης Γεώργιος      +            Τσιτουρίδης Σάββας            +      Κιλτίδης Κων/νος            +      ΝΟΜΟΣ ΚΟΖΑΝΗΣ                  Αθανασιάδης Αλέξανδρος      +            Λωτίδης Λάζαρος      +            Βλαχόπουλος Ηλίας      +            Τσιαρτσιώτης Νικόλαος	            +      Παπαδόπουλος Μιχάλης            +      ΝΟΜΟΣ ΚΟΡΙΝΘΙΑΣ                  Κοτσώνης Θεόδωρος      +            Χωρέμης Αναστάσιος      +            Δήμας Σταύρος            +      Παπαληγούρας Αναστάσιος            +      ΝΟΜΟΣ ΚΥΚΛΑΔΩΝ                  Παπαζώη Ελισάβετ            +      Λεβογιάννης Νικόλαος      +            Χωματάς Ιωάννης            +      ΝΟΜΟΣ ΛΑΚΩΝΙΑΣ                  Γρηγοράκος Λεωνίδας      (ΠΑΡΩΝ)            Σκανδαλάκης Παναγιώτης            +      Δαβάκης Αθανάσιος            +      ΝΟΜΟΣ ΛΑΡΙΣΗΣ                  Νασιώκας Έκτορας      +            Φλώρος Νικόλαος      +            Χατζημιχάλης Νικόλαος - Φώτιος      +            Φαρμάκης Νικόλαος      +            Γαρουφαλιάς Γεώργιος            +      Ζώης Χρήστος            +      Κατσαρός Νικόλαος            +      Τσιόγκας Δημήτριος            +      ΝΟΜΟΣ ΛΑΣΗΘΙΟΥ                  Καρχιμάκης Μιχαήλ      +            Ιωαννίδης Φοίβος      +            ΝΟΜΟΣ ΛΕΣΒΟΥ                  Σηφουνάκης Νικόλαος      +            Παπαδέλλης Φραγκλίνος      +            Σκοπελίτης Σταύρος            +      ΝΟΜΟΣ ΛΕΥΚΑΔΑΣ                  Κτενάς Γεώργιος      +            ΝΟΜΟΣ ΜΑΓΝΗΣΙΑΣ                  Ζήση Ροδούλα      +            Τζανής Λεωνίδας      +            Βούλγαρης Αλέξανδρος      +            Νάκος Αθανάσιος            +      Μακρή Ζωή (Ζέττα)            +      Γκατζής Νικόλαος            +      ΝΟΜΟΣ ΜΕΣΣΗΝΙΑΣ                  Κατσιλιέρης Πέτρος      +            Μπένος Σταύρος      +            Γιαννακόπουλος Ιωάννης      +            Καλαντζάκου Σοφία            +      Παπανικολάου Ελευθέριος            +      Λαμπρόπουλος Ιωάννης            +      ΝΟΜΟΣ ΞΑΝΘΗΣ                  Σγουρίδης Παναγιώτης      +            Στολίδης Σωτήριος      -            Κοντός Αλέξανδρος            +      Α' ΠΕΙΡΑΙΩΣ                  Σημίτης Κων/νος      +            Φασούλας Παναγιώτης      +            Μπεντενιώτης Εμμανουήλ      +            Καλός Γεώργιος            +      Μελάς Παναγιώτης            +      Μιχαλολιάκος Βασίλειος            +      Μαντούβαλος Πέτρος            +      Β' ΠΕΙΡΑΙΩΣ                  Λαλιώτης Κων/νος      +            Νιώτης Γρηγόρης      +            Λιντζέρης Δημήτριος      (ΠΑΡΩΝ)            Κρητικός Παναγιώτης      -            Διαμαντίδης Ιωάννης      +            Καψής Γιάννης            +      Νεράντζης Αναστάσιος            +      Λαφαζάνης Παναγιώτης            +      ΝΟΜΟΣ ΠΕΛΛΗΣ                  Πασχαλίδης Γεώργιος      +            Βοσνάκης Χρήστος      +            Καρασμάνης Γεώργιος            +      Φουντουκίδου - Θεοδωρίδου Παρθένα            +      Τζαμτζής Ιορδάνης (Δάνης)            +      ΝΟΜΟΣ ΠΙΕΡΙΑΣ                  Τσερτικίδης Παντελής      +            Αρσένη Μαρία      +            Κωνσταντόπουλος Γεώργιος            +      Πολύζος Ευάγγελος            +      ΝΟΜΟΣ ΠΡΕΒΕΖΗΣ                  Τσεκούρας Ιωάννης      +            Τρυφωνίδης Γεώργιος            +      ΝΟΜΟΣ ΡΕΘΥΜΝΗΣ                  Λουκάκης Μανώλης      +            Κεφαλογιάννης Ιωάννης            +      ΝΟΜΟΣ ΡΟΔΟΠΗΣ                  Γκαλήπ Γκαλήπ      +            Μεχμέτ Αχμέτ      +            Στυλιανίδης Ευριπίδης            +      ΝΟΜΟΣ ΣΑΜΟΥ                  Βαρδίκος Πυθαγόρας      +            ΝΟΜΟΣ ΣΕΡΡΩΝ                  Ανθόπουλος Ιωάννης      +            Βασιλακάκης Βασίλειος      +            Λεονταρίδης Θεόφιλος            +      Καραμανλής Αχιλλέας            +      Κόλλια - Τσαρουχά Μαρία            +      Χαϊτίδης Ευγένιος            +      Τσιπλάκης Κων/νος            +      ΝΟΜΟΣ ΤΡΙΚΑΛΩΝ                  Μαγκούφης Χρήστος      +            Μάτης Αθανάσιος      +            Σκρέκας Θεόδωρος            +      Χατζηγάκης Σωτήριος            +      Λέγκας Νικόλαος            +      ΝΟΜΟΣ ΦΘΙΩΤΙΔΟΣ                  Παπαδήμας Λάμπρος      +            Βαθειάς Ιωάννης      +            Αλαμπάνος Δημήτριος      +            Γιαννόπουλος Αθανάσιος            +      Καλλιώρας Ηλίας            +      Αγγελούσης Ευστάθιος            +      ΝΟΜΟΣ ΦΛΩΡΙΝΗΣ                  Λιάνης Γεώργιος      +            Κορτσάρης Νικόλαος            +      ΝΟΜΟΣ ΦΩΚΙΔΟΣ                  Θάνος Δημήτριος      +            Γκελεστάθης Νικόλαος            +      ΝΟΜΟΣ ΧΑΛΚΙΔΙΚΗΣ                  Πάχτας Χρήστος      +            Πάππας Βασίλειος            +      Φλωρίνης Αθηναίος            +      ΝΟΜΟΣ ΧΑΝΙΩΝ                  Σκουλάκης Εμμανουήλ      +            Δαμιανάκης Ευτύχιος      +            Βαλυράκης Ιωσήφ      -            Μαρκογιαννάκης Χρήστος            +      ΝΟΜΟΣ ΧΙΟΥ                  Τσουρή Ελπίδα      +            Βαρίνος Αθανάσιος            +      ΓΕΝΙΚΟ ΣΥΝΟΛΟ:                  «ΝΑΙ»   140
            »           »                           «ΟΧΙ»   149
             »           »                           «ΠΑΡΩΝ»:    3
      ΣΥΝΟΛΟ ΨΗΦΙΣΑΝΤΩΝ:                          292
      
      Ο ΠΡΟΕΔΡΟΣ                         ΟΙ ΓΡΑΜΜΑΤΕΙΣ"
      ΠΡΟΕΔΡΟΣ (Απόστολος Κακλαμάνης): Συνεπώς, το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Επαγγελματικό ασυμβίβαστο και συμβατές με το βουλευτικό αξίωμα  δραστηριότητες» καταψηφίστηκε επί της αρχής.
      (Χειροκροτήματα από την πτέρυγα της Νέας Δημοκρατίας)
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 12.50΄, λύεται η συνεδρίαση για αύριο ημέρα Παρασκευή 14 Φεβρουαρίου 2003 και ώρα 10.30΄, με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) επερώτηση με αριθμό 33/19.12.2002 Βουλευτών της Νέας Δημοκρατίας, προς τον Υπουργό Γεωργίας, σχετικώς με την ανεπάρκεια πολιτικής και μέτρων για την οικονομική ανακούφιση των ελαιοπαραγωγών, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
4


1
Συνεδρίαση 13-2-03                σελ.

