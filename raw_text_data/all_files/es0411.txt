ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΟΔΟΣ Γ΄
ΣΥΝΕΔΡΙΑΣΗ Ρ΄
Παρασκευή 11 Απριλίου 2003
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από: το 1ο ενιαίο Λύκειο Γλυφάδας Αττικής, το 2ο Δημοτικό Σχολείο Ιλίου Αττικής, το Δημοτικό Σχολείο Πενταπλατάνου Πέλλας και το 1ο Γυμνάσιο Ηρακλείου Κρήτης, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 14 Απριλίου 2003, σελ.
4. Συζήτηση επικαίρων ερωτήσεων:
α) Προς τον Υπουργό Γεωργίας: i) σχετικά με την αναστολή λειτουργίας των σφαγείων στα Χανιά, σελ.
ii) σχετικά με την απαγόρευση παράδοσης των επιλέξιμων ποσοτήτων βάμβακος στα εκκοκκιστήρια του Νομού Δράμας, σελ.
iii) σχετικά με την επέκταση και ολοκλήρωση του αρδευτικού δικτύου του Πηνειού ποταμού στη Δυτική Αχαΐα, σελ.
β) Προς τον Υπουργό Εργασίας και Κοινωνικών Ασφαλίσεων, σχετικά με την ανεργία στην περιοχή της Θεσσαλονίκης, την υλοποίηση των προγραμμάτων επιδοτούμενων θέσεων, κ.λπ., σελ.
γ) Προς τον Υπουργό Ανάπτυξης, σχετικά με την επίλυση των προβλημάτων τιμών και εμπορίας για τους πατατοπαραγωγούς του Νομού Αχαΐας κ.λπ., σελ.
δ) Προς τον Υπουργό Υγείας και Πρόνοιας, σχετικά με τη διακοπή χορήγησης φαρμάκων στους δημόσιους υπάλληλους κ.λπ., σελ.
5. Συζήτηση επερώτησης προς τον Υπουργό Γεωργίας, σχετικά με τις εξελίξεις της Καπνοκαλλιέργειας στην Ελλάδα, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., σελ.
ΔΡΥΣ Γ., σελ.
ΘΕΟΔΩΡΟΥ Χ., σελ.
ΜΑΡΚΟΓΙΑΝΝΑΚΗΣ Χ., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ Α., σελ.
ΠΑΠΑΔΟΠΟΥΛΟΣ Σ., σελ.
ΣΠΗΛΙΟΠΟΥΛΟΣ Κ., σελ.
ΤΖΙΟΛΑΣ Ε., σελ.
ΤΣΙΟΓΚΑΣ Δ., σελ.
ΧΡΥΣΑΝΘΑΚΟΠΟΥΛΟΣ Α., σελ.
Β. Επί της Επερώτησης:
ΑΡΓΥΡΗΣ Ε., σελ.
ΔΡΥΣ Γ., σελ.
ΚΑΡΑΣΜΑΝΗΣ Γ., σελ.
ΚΟΝΤΟΣ Α., σελ.
ΚΩΝΣΤΑΝΤΙΝΟΥ ΦΛ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΟΝΤΑΡΙΔΗΣ Θ., σελ.
ΞΗΡΟΤΥΡΗ Α., σελ.
ΠΑΠΑΔΟΠΟΥΛΟΣ Σ., σελ.
ΣΑΛΑΓΚΟΥΔΗΣ Γ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  Ρ΄
Παρασκευή 11 Απριλίου 2003
	Αθήνα, σήμερα στις 11 Απριλίου 2003, ημέρα Παρασκευή και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 10/4/2003 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Θ΄ συνεδριάσεώς του, της 10ης Απριλίου 2003 σε ό,τι αφορά την ψήφιση στο σύνολο των σχεδίων νόμων:
	1. "Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας της Εσθονίας για την ανάπτυξη σχέσεων στον τομέα της στρατιωτικής συνεργασίας".
	2. "Κύρωση της Συμφωνίας Στρατιωτικής Συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Ρουμανίας".
	3. "Κύρωση του Πρωτοκόλλου που τροποποιεί τη Διεθνή Σύμβαση για την απλούστευση και εναρμόνιση των τελωνειακών καθεστώτων".
	4. "Κύρωση του Πρωτοκόλλου για την τροποποίηση της Σύμβασης της 23ης Ιουλίου 1990, για την εξάλειψη της διπλής φορολογίας σε περίπτωση διορθώσεως των κερδών συνδεδεμένων επιχειρήσεων".
	5. "Κύρωση της Συμφωνίας για πολιτιστική και επιστημονική συνεργασία μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Λιβάνου".
	6. "Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις".)
	Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Κωνσταντίνο Σπηλιόπουλο, Βουλευτή Αχαΐας , τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία Γονείς και Εκπαιδευτικοί του 8ου Δημοτικού Σχολείου Κορυδαλλού, καταδικάζουν τον πόλεμο στο Ιράκ και ζητούν την άμεση παύση του.
2) Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύνδεσμος Εργοληπτών Εγκαταστατών Ηλεκτρολόγων Πειραιά καταγγέλλει τον πόλεμο στο Ιράκ και ζητεί τη λήψη μέτρων για την παύση του.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις επιδοτούμενες θέσεις εργασίας του ΟΑΕΔ.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Πράκτορες ΠΡΟ-ΠΟ, περιοχής Σητείας, ζητούν να εξαιρεθούν από την υποχρεωτική ασφάλιση στο ΤΑΕ.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κων/νος Κακουλίδης, ζητεί πληροφορίες για την αναγνώριση πτυχίου του από το ΔΙΚΑΤΣΑ.
6) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Στυλίδας Φθιώτιδας ζητεί την αναγόρευση του λιμανιού της Στυλίδας ως εμπορικού και διεθνούς λιμανιού της Στερεάς Ελλάδος.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ακαταλληλότητα της θέσης Τσετσεβός στη Δυτική Αιγιάλεια  για δημιουργία ΧΥΤΑ.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις ελλείψεις σε σχολικές βιβλιοθήκες στο Νομό Αχαΐας.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην οικιστική ανάπτυξη συνοικιών της Πάτρας χωρίς δρόμους διαφυγής και ελεύθερες εκτάσεις.
10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στους διεθνείς Παιδικούς Αγώνες που θα πραγματοποιηθούν στην Πάτρα.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην κατασκευή Υδροηλεκτρικού Σταθμού στο Φαράγγι του Βουραϊκού.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα στο λιμάνι της Πάτρας από τους λαθρομετανάστες.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά οικονομική διένεξη μεταξύ ΙΚΑ και Νοσοκομείου Αιγίου για πληρωμή νοσηλείων.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ταλαιπωρία των πολιτών από τη γραφειοκρατία στις δημόσιες υπηρεσίες.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ταλαιπωρία των ασφαλισμένων του ΙΚΑ Πάτρας όταν έχουν ανάγκη ιατρικής περίθαλψης και εργαστηριακών εξετάσεων.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά κινητοποιήσεις των πρακτόρων του ΟΠΑΠ.
17) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Εστία Ειδικής Επαγγελματικής Αγωγής ζητεί την κάλυψη των λειτουργικών δαπανών των φορέων που παρέχουν υπηρεσίες σε 'Ατομα με Ειδικές Ανάγκες, από τον τακτικό προϋπολογισμό του κράτους.
18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Επιτροπή Γονέων Μαθητών του Δημοτικού Σχολείου Καλαποδίου Δημοτικού Διαμερίσματος Αταλάντης ζητεί την ίδρυση Δημοτικού Σχολείου ή τη διατήρησή του ως παραρτήματος του Δημοτικού Σχολείου Αταλάντης.
19) Ο Βουλευτής Ηρακλείου κ. ΣΤΕΛΙΟΣ ΜΑΤΖΑΠΕΤΑΚΗΣ  κατέθεσε αναφορά με την οποία οι Συμβασιούχοι των Ινστιτούτων Προστασίας Φυτών Ηρακλείου και Αμπέλου Λαχανοκομίας και Ανθοκομίας Ηρακλείου ζητούν την επίλυση εργασιακού τους προβλήματος.
20) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ένωση Εργατοτεχνιτών και Υπαλλήλων Εργοστασίου ΕΛΛΕΝΙΤ Θεσσαλονίκης ζητεί την εφαρμογή της διάταξης του άρθρου 7 ν. 2941/2001 και στους εργαζομένους της ΕΛΛΕΝΙΤ Α.Ε.
21) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία το Σωματείο Εργατοϋπαλλήλων και Τεχνιτών Ιματισμού Αγρινίου ζητεί την επίλυση του προβλήματος της ανεργίας που υπάρχει στον κλάδο τους.
22) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην τριτοκοσμική κατάσταση που επικρατεί στην Παθολογική Κλινική του ΠΑΓΝΗ.
23) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας που αφορά στη σπουδαιότητα των αρχαιολογικών ανακαλύψεων στην περιοχή της Πελλάνας.
24) Ο Βουλευτής Έβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία το Νομαρχιακό Τμήμα ΑΔΕΔΥ Νομού Έβρου διαμαρτύρεται για την κατάσταση που έχει διαμορφωθεί στην υγειονομική περίθαλψη των ασφαλισμένων του Δημοσίου.
25) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Λεύκτρου  Μεσσηνίας ζητεί την ένταξη του έργου της συντήρησης και αξιοποίησης του Πύργου Καπιτσίνου του Δημοτικού Διαμερίσματος  Λαγκάδας Μεσσηνίας στο 3ο Κοινοτικό Πλαίσιο Στήριξης.
26) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Ερμούπολης Κυκλάδων ζητεί την ένταξη των δρομολογίων της Σύρου στις άγονες γραμμές.
27) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί πρόσθετη οικονομική ενίσχυση για την αποκατάσταση των βασικών υποδομών και την ομαλή λειτουργία του Δήμου.
28) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Διευθυντής του 7/Θ Δημοτικού Σχολείου Αγ. Νικολάου Εύβοιας ζητεί χρηματοδότηση για την αποπεράτωση της κατασκευής νέων αιθουσών.
29) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Εύβοιας ζητεί τη χρηματοδότηση για ολοκλήρωση των έργων Λιμάνι Μαντουδίου και Αλιευτικό Καταφύγιο Πηλίου.
30) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κηρέως Εύβοιας ζητεί την άμεση χρηματοδότηση και κατασκευή σήραγγας στη θέση "ΑΓΙΟΣ" Βορειοκεντρικής  Εύβοιας.
31) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Προοδευτική Κίνηση Γυναικών Σάμου ζητεί την επίλυση αιτημάτων που τις απασχολούν.
32) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Εργατοϋπαλληλικό Κέντρο Αρκαδίας ζητεί την επίλυση αιτημάτων που απασχολούν τους εργαζόμενους.
33) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια 'Ενωση Προσωπικού Ι.Δ. Υπουργείου Δημόσιας Τάξης ζητεί την υλοποίηση των όρων της Συλλογικής Σύμβασης Εργασίας.
34) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Συνταξιούχων ΤΕΒΕ Νομού Ιωαννίνων ζητεί την επίλυση αιτημάτων που απασχολούν τους συνταξιούχους.
35) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία το Δασαρχείο Καρδίτσας ζητεί να επιτραπεί το κυνήγι του φασιανού στο Νομό Καρδίτσας.
36) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Ιτάμου Καρδίτσας ζητεί πρόσθετη χρηματοδότηση για την αποκατάσταση των ζημιών από την κακοκαιρία.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1998/4-10-02 ερώτηση δόθηκε με το υπ΄ αριθμ. 2676/25-10-02 έγγραφο από τον Υφυπουργό Δημόσιας Τάξης η ακόλουθη απάντηση:
"Σε απάντηση της ερώτησης με αριθμό 1998/4-10-02 που κατέθεσε ο Βουλευτής κ. Π. Mαντούβαλος, σας γνωρίζουμε ότι η επίλυση των προβλημάτων που αντιμετωπίζει το προσωπικό της Ελληνικής Αστυνομίας και του Πυροσβεστικού Σώματος αποτελεί για το Υπουργείο μας θέμα πρώτης προτεραιότητας και καθημερινή μας επιδίωξη, με στόχο την αποτελεσματικότερη λειτουργία των Υπηρεσιών, αλλά και την περαιτέρω βελτίωση της επαγγελματικής, οικονομικής και κοινωνικής θέσης, καθώς και των συνθηκών εργασίας του προσωπικού, ώστε αυτό να επιδοθεί απερίσπαστο στο έργο του, για την καλύτερη αστυνόμευση και την αποτελεσματικότερη πυροπροστασία όλης της επικράτειας, καθώς και την αναβάθμιση των παρεχομένων στους πολίτες υπηρεσιών.
Σε συνεργασία με τις συνδικαλιστικές ενώσεις του προσωπικού εξετάζονται από το Υπουργείο μας τα προβαλλόμενα δίκαια θεσμικά και οικονομικά αιτήματά τους και σε όσα δεν έχουν δοθεί λύσεις καταβάλλονται συντονισμένες προσπάθειες, ώστε να αντιμετωπισθούν, σύμφωνα, βεβαίως, με τις υφιστάμενες υπηρεσιακές και δημοσιονομικές δυνατότητες.
Στα πλαίσια αυτά και παρά τα σημαντικά βήματα που έγιναν τα τελευταία χρόνια, για τη βελτίωση της οικονομικής θέσης του προσωπικού αυτού, η Κυβέρνηση, συνεπής στις δεσμεύσεις της έναντι αυτού, συνεχίζει με αμείωτο ενδιαφέρον τις προσπάθειές της προς την κατεύθυνση αυτή, με βάση το αναφερόμενο ενιαίο μισθολόγιό του. Ήδη, με τις προσφάτως ψηφισθείσες από τη Βουλή διατάξεις του άρθρου 37 του ν.3016/2002, αναθεωρείται το ισχύον σύστημα μισθολογικών προαγωγών και αίρονται οι όποιες ανισότητες και αδικίες είχαν δημιουργηθεί με τις διατάξεις του ν.2838/2000, για το σύνολο του προσωπικού, αξιωματικούς και κατωτέρους. Με τις ρυθμίσεις αυτές, που αποτελούσαν πάγιο αίτημά του, επέρχεται σημαντική βελτίωση στην οικονομική θέση του συνόλου του προσωπικού, γεγονός που αναγνωρίσθηκε και από τις συνδικαλιστικές του ενώσεις.
Πέραν αυτών, από την κυβέρνηση προωθούνται ρυθμίσεις, σύμφωνα με τις οποίες οι αστυνομικοί που υφίστανται βλάβη κατά την άσκηση των καθηκόντων τους, εξαιτίας βίαιου συμβάντος, θα έχουν πλήρη υλική, ψυχολογική και ηθική στήριξη, ενώ επεκτείνεται η κάλυψη δικαστικών εξόδων, στα οποία υποβάλλεται το αστυνομικό και πυροσβεστικό προσωπικό ή οι οικογένειές του και στις περιπτώσεις που παρίστανται ως πολιτικώς ενάγοντες, για την αποκατάσταση και τη χρηματική ικανοποίηση, λόγω ηθικής βλάβης ή ψυχικής οδύνης από έγκλημα που διαπράχθηκε σε βάρος του ως άνω προσωπικού, κατά την άσκηση των καθηκόντων του ή εξ αιτίας αυτών.
Παράλληλα, με σχέδιο νόμου, που αφορά την έκδοση διαβατηρίων από την Ελληνική Αστυνομία, το οποίο απεστάλη στη Γραμματεία του Υπουργικού Συμβουλίου, για τη νομοτεχνική επεξεργασία από την Κεντρική Νομοπαρασκευαστική Επιτροπή (ΚΕΝΕ), μεταξύ των άλλων θεμάτων που αφορούν το προσωπικό, ρυθμίζεται και το θέμα της αποζημίωσης των αστυνομικών, που απασχολούνται στα μέτρα τάξης των ποδοσφαιρικών αγώνων των ομάδων των Π.Α.Ε., με τη σύσταση ειδικού λογαριασμού για τη διαχείριση των εσόδων (10%) από τα τηλεοπτικά δικαιώματα μετάδοσης των αθλητικών αγώνων και την αποζημίωση του προσωπικού της Αστυνομίας.
Για τον εκσυγχρονισμό του ισχύοντος νομικού πλαισίου, που αφορά τη νόμιμη χρήση του όπλου από τους αστυνομικούς η αρμόδια Υπηρεσία μας συγκέντρωσε τις διατάξεις που ισχύουν στα κράτη μέλη της Ε.Ε., ενώ ζητήθηκαν οι απόψεις και προτάσεις για το αναφερόμενο θέμα νομικών κύκλων της χώρας (Ένωση Εισαγγελέων, Ένωση Ελλήνων Συνταγματολόγων, Ένωση Δικαστών και Εισαγγελέων, Νομικές Σχολές των Πανεπιστημίων, Επιτροπή Προστασίας Ανθρωπίνων Δικαιωμάτων και Δικηγορικοί Σύλλογοι). Με βάση τα ανωτέρω, από την Ειδική Νομοπαρασκευαστική Επιτροπή που συγκροτήθηκε στο Αρχηγείο της Αστυνομίας, καταρτίσθηκε το τελικό σχέδιο νόμου με την αιτιολογική έκθεση, προκειμένου να προωθηθούν στη Βουλή.
Σε ό,τι αφορά την αναμόρφωση του πειθαρχικού δικαίου και του συστήματος μεταθέσεων των αστυνομικών, σας πληροφορούμε ότι, για τη μελέτη των θεμάτων αυτών, συνεστήθησαν στο Αρχηγείο της Αστυνομίας επιτροπές αξιωματικών, οι οποίες, αφού έλαβαν υπόψη τους τις προτάσεις των υφισταμένων Υπηρεσιών, των συνδικαλιστικών ενώσεων κλπ., υπέβαλαν σχετικές προτάσεις. Ήδη, έχει καταρτισθεί σχέδιο προεδρικού διατάγματος, με το οποίο γίνεται βελτιωτική αναμόρφωση των διατάξεων του π.δ.69/1997, που αφορά στις μεταθέσεις αστυνομικών, με στόχο την εξάλειψη των δυσλειτουργιών που ανέκυψαν από τη μέχρι σήμερα εφαρμογή του.
Σχετικά με το θέμα της χορήγησης επιδόματος επικίνδυνης και ανθυγιεινής εργασίας στο αστυνομικό προσωπικό, πρέπει να επισημάνουμε ότι οι αποδοχές των αστυνομικών ρυθμίζονται από τις διατάξεις, που αφορούν το ενιαίο μισθολόγιο του προσωπικού των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος. Από τις διατάξεις αυτές δεν προβλέπεται η χορήγηση επιδόματος ανθυγιεινής και επικίνδυνης εργασίας, αλλά στο ανωτέρω προσωπικό χορηγείται επίδομα ειδικής απασχόλησης, λόγω των ιδιαίτερων συνθηκών εργασίας του, παρέχεται δε σε αυτό αμοιβή για τη νυχτερινή εργασία, ενώ πρέπει να τονισθεί ότι η χορήγηση στους αστυνομικούς επιδομάτων, πέραν των προβλεπομένων, δεν είναι δυνατό να εξετασθεί έξω από το υφιστάμενο νομοθετικό πλαίσιο, αφού κάτι τέτοιο θα ανέτρεπε το ενιαίο μισθολόγιο και την εξομοίωση του προσωπικού που υπάγεται σε αυτό.
Τέλος, σε ό,τι αφορά τα εργασιακά δικαιώματα και ειδικότερα το ωράριο εργασίας του αστυνομικού προσωπικού, σας πληροφορούμε ότι, με τις διατάξεις του π.δ.394/2001, διασφαλίζονται πλήρως τα δικαιώματα όλων των αστυνομικών αναφορικά με το χρόνο εργασίας τους και βελτιώνεται η ποιότητα ζωής τους, γεγονός που έχει αναγνωρισθεί και από τις συνδικαλιστικές ενώσεις του προσωπικού, οι οποίες και συμμετείχαν στη διαδικασία σύνταξης του ανωτέρω διατάγματος. Από το Αρχηγείο της Αστυνομίας έχουν δοθεί συγκεκριμένες εντολές και λεπτομερείς οδηγίες προς όλες τις αστυνομικές Υπηρεσίες για πιστή εφαρμογή των εν λόγω διατάξεων, ενώ παράλληλα έχει διαταχθεί ο ιεραρχικός έλεγχος της τήρησής τους από τα αρμόδια υπηρεσιακά όργανα.
Ο Υφυπουργός
ΕΥΑΓΓΕΛΟΣ ΜΑΛΕΣΙΟΣ"
2. Στην με αριθμό 2105/10-10-02 ερώτηση δόθηκε με το υπ΄ αριθμ. 355/24-10-02 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση με αριθμό 2105/10-10-02  που κατέθεσε ο Βουλευτής κ. Π. Αδρακτάς, σας πληροφορούμε τα εξής:
Το δικαίωμα πρόσληψης ιδιωτικών φυλάκων θήρας από τις κυνηγετικές οργανώσεις διατηρείται και μετά την ψήφιση του Νόμου 1845/89.
Οι Κυνηγετικές Ομοσπονδίες και οι Κυνηγετικοί Σύλλογοι (το Καταστατικό της ΚΣΕ δεν έχει αντίστοιχη πρόβλεψη) δύνανται να προσλαμβάνουν φύλακες θήρας βάσει του άρθρου 267 παρ. 3. Η διαδικασία πρόσληψης και τα προσόντα των υποψηφίων περιγράφονται στις σχετικές Υπουργικές Αποφάσεις που βρίσκονται σε ισχύ μετά την 3943/91 απόφαση του ΣτΕ. Διευκρινίζουμε ότι η πρόσληψη και οι διαδικασίες (προκήρυξη, επιλογή κλπ.) γίνονται από την εργοδότρια οργάνωση η οποία αναλαμβάνει και την μισθοδοσία τους.
Οι ανωτέρω ιδιωτικοί φύλακες θήρας εξομοιούνται με τους δασοφύλακες του δημοσίου ως προς τα καθήκοvrα και δικαιώματα (πλην του ορισμού των ως ανακριτικών υπαλλήλων και της οπλοφορίας) μόνο μετά από απόφαση αναγνώρισης του Γενικού Γραμματέα της οικείας Περιφέρειας.
Τελούν υπό τον έλεγχο και την εποπτεία της αρμόδιας δασικής αρχής, εργάζονται σε συνεργασία σε τους δημόσιους δασοφύλακες εντασσόμενοι στα προγράμματα ελέγχων και δραστηριοτήτων των δασικών υπηρεσιών, τέλος ελέγχονται πειθαρχικά από αυτές.
 Μετά την 3943/91 απόφαση του ΣτΕ και την έκδοση της 103814/3925/26.7.02 Υπουργικής Απόφασης "Ρύθμιση θεμάτων των φυλάκων θήρας των Κυνηγετικών Ομοσπονδιών" επεξεργαζόμαστε, σε συνδυασμό και με σχετικές Γνωμοδοτήσεις του Νομικού Συμβουλίου του Κράτους, εγκύκλιο διαταγή της Γενικής Διεύθυνσης Δασών η οποία θα δώσει αναλυτικές οδηγίες στις περιφερειακές δασικές υπηρεσίες για τον χειρισμό των ζητημάτων που σχετίζονται με την πρόσληψη, τα καθήκοντα και δικαιώματα και την εποπτεία των ιδιωτικών φυλάκων θήρας.
Ο Υφυπουργός
Φ. ΧΑΤΖΗΜΙΧΑΛΗΣ"
3. Στην με αριθμό 2110/10-10-02 ερώτηση δόθηκε με το υπ' αριθμ. 356/24-10-02 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην με αριθμό 2110/10.10.2002 ερώτηση, που κατέθεσε ο Βουλευτής κ. Ηλ. Καλλιώρας, σας πληροφορούμε τα εξής:
Τα τελευταία 2-3 χρόνια, το Υπ. Γεωργίας έχει γίνει αποδέκτης διαφόρων καταγγελιών, παραπόνων, υπομνημάτων, δημοσιευμάτων ότι κάποιοι "οικολόγοι" απελευθερώνουν, σε διάφορες περιοχές της χώρας λύκους, αρκούδες, φίδια κ.α. με αποτέλεσμα να δημιουργούνται προβλήματα στους κτηνοτρόφους ή στην γεωργική παραγωγή. Το Υπουργείο Γεωργίας, έχοντας κατά καιρούς διερευνήσει το ζήτημα και με δεδομένο ότι διατηρούμε άριστες σχέσεις με τις περιβαλλοντικές οργανώσεις στην Ελλάδα, διαβεβαιώνει ότι για την απελευθέρωση αγρίων ζώων στην φύση απαιτείται ειδική άδεια από την Γεν. Διεύθυνση Ανάπτυξης και Προστασίας Δασών του Υπ. Γεωργίας (ουδέποτε μέχρι σήμερα έχει χορηγηθεί), καμία περιβαλλοντική οργάνωση δεν έχει σκοπό, ούτε πρόθεση να προβεί σε τέτοιου τύπου αντιεπιστημονικές, χρονοβόρες, πολυδάπανες και παράνομες ενέργειες.
Αναγνωρίζουμε, πάντως, ότι σε ορισμένες περιοχές της χώρας και κάτω από ορισμένες προϋποθέσεις κάποια άγρια ζώα, κυρίως δε οι λύκοι, είναι δυνατόν να προκαλέσουν ζημιές σε κτηνοτροφικά ζώα. Για το λόγο αυτό, το Υπουργείο Γεωργίας, μέσω του ΕΛΓΑ, έχει, προ πολλού καθιερώσει σύστημα οικονομικής αποζημίωσης των θιγομένων κτηνοτρόφων σε περιπτώσεις απώλειας του κτηνοτροφικού τους κεφαλαίου από επιθέσεις λύκων ή αρκούδας.
Ο ιδρυτικός Νόμος του ΕΛΓΑ (ν. 1790/88) και όπως αυτός τροποποιήθηκε στη συνέχεια με το Νόμο 2945/01 περιελάμβανε και συνεχίζει να περιλαμβάνει στο αντικείμενο ασφάλισης σαν ζημιογόνο αίτιο της ζημιές από άγρια ζώα που προκαλούνται στο ζωικό κεφάλαιο.
Σε εφαρμογή των Νόμων αυτών ο ΕΛΓΑ από το 1989 που εφαρμόσθηκε η ασφάλιση του ζωικού κεφαλαίου και μέσα από τις ασφαλιστικές διαδικασίες που προβλέπει ο Κανονισμός Ασφάλισης έχει καλύψει ζημιές που προκλήθηκαν από κατασπάραξη λύκων στο ζωικό κεφάλαιο των κτηνοτρόφων σε όλη τηνΕλλάδα.
Πιο συγκεκριμένα την τελευταία τριετία και από τους Νομούς της ευρύτερης περιοχής του "Παρνασσού" έχουν αναγγελθεί στα οικεία Υποκαταστήματα του ΕΛΓΑ και έχουν εκτιμηθεί από τους Γεωτεχνικούς 1218 ζημιές καταβάλλοντας αποζημιώσεις ύψους 311.503 ευρώ.
Παράλληλα για την αντιμετώπιση του συγκεκριμένου προβλήματος το Υπ. Γεωργίας βρίσκεται ήδη σε επαφή με τους εμπλεκόμενους φορείς της περιοχής.
Ο Υφυπουργός
Φ. ΧΑΤΖΗΜΙΧΑΛΗΣ"
4. Στην με αριθμό 1907/30-9-02 ερώτηση δόθηκε με το υπ' αριθμ. 1946/24-10-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της με αριθμό πρωτ. 1907/30-09-02 ερώτησης, που κατέθεσε στη Βουλή ο Βουλευτής κ. Παν. Λαφαζάνης, κατά λόγο αρμοδιότητας του Υπουργείου Μεταφορών και Επικοινωνιών, σύμφωνα και με το αριθμ. πρωτ. ΥΠΑ/Δ13/Α/39792/1871/15-10-02 έγγραφο, σας πληροφορούμε τα παρακάτω:
1. Η Χώρα μας δεν έχει αποδεχθεί καμία ενοποίηση FIRS στην περιοχή της Νοτιοανατολικής Ευρώπης όπως επίσης δεν έχει αποδεχθεί σε καμία περίπτωση ως έδρα Ενιαίου Κέντρου Εναέριας Κυκλοφορίας στην Ν.Α. Ευρώπη το Πρίντεζι της Ιταλίας.
2. Η ΥΠΑ κατά πάγια τακτική, σε θέματα ανάλογα, βρίσκεται σε στενή συνεργασία με τα συναρμόδια Υπουργεία Άμυνας και Εξωτερικών και σε κάθε περίπτωση δεν προβαίνει σε μονομερείς πρωτοβουλίες πολύ περισσότερο προς βλάβη των Εθνικών συμφερόντων.
Ο Υπουργός
ΧΡΙΣΤΟΣ ΒΕΡΕΛΗΣ"
5. Στην με αριθμό 1916/1-10-02 ερώτηση δόθηκε με το υπ' αριθμ. 327/25-10-02 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην με αριθμό 1916/1-10-2002 ερώτηση, που κατέθεσε ο Βουλευτής κ. Η. Καλλιώρας, σας πληροφορούμε τα εξής:
Η φετινή συνολική καλλιεργούμενη έκταση πατάτας στην χώρα μας εκτιμάται σε τετρακόσιες είκοσι χιλιάδες στρέμματα περίπου, έναντι τετρακοσίων χιλιάδων στρεμμάτων το 2001. Η αντίστοιχη συνολική παραγωγή στους οκτακόσιους ογδόντα χιλιάδες τόνους, έναντι οκτακοσίους σαράντα χιλιάδες τόνους το 2001.
Οι μέσες ετήσιες σταθμισμένες τιμές παραγωγού για τη διετία 1999-2000 ήταν ως ακολούθως:
1999 2000
Ανοιξιάτικη πατάτα		0,21 ευρώ/κιλό		0,28 ευρώ/κιλό
Καλοκαιρινή πατάτα		0,23 ευρώ/κιλό		0,20 ευρώ/κιλό
Φθινοπωρινή πατάτα	0,34 ευρώ/κιλό		0,29 ευρώ/κιλό
Για το έτος 2001 οι τιμές παραγωγού κυμάνθηκαν για την ανοιξιάτικη πατάτα από 0,25 έως 0,38 ευρώ/κιλό, για την καλοκαιρινή πατάτα από 0,35 έως 0,52 ευρώ/κιλό και για την φθινοπωρινή πατάτα από 0,38 έως 0,49 ευρώ/κιλό.
Οι υψηλές τιμές που επικράτησαν στην εσωτερική αγορά το έτος 2001 ήταν αποτέλεσμα της απαγόρευσης των εισαγωγών πατάτας στην Ε.Ε. από την Αίγυπτο, για φυτοϋγειονομικούς λόγους (από αρχές Μάιου).
Για την τρέχουσα περίοδο 2002 ολοκληρώθηκε η συγκομιδή και διάθεση της ανοιξιάτικης πατάτας για την οποία οι τιμές κυμάνθηκαν από 0,10 έως 0,35 ευρώ/κιλό και πραγματοποιήθηκαν εξαγωγές ύψους έξι χιλιάδων τόνων.
Για την φετινή παραγωγή καλοκαιρινής πατάτας που η συγκομιδή της συνεχίζεται, οι τιμές παραγωγού κυμαίνονται από 0,16 έως 0,33 ευρώ/κιλό.
Σύμφωνα με τους Κοινοτικούς Κανονισμούς, οι εισαγωγές οπωροκηπευτικών προϊόντων από Τρίτες Χώρες είναι ελεύθερες και δεν δύναται να απαγορευθούν. Επί πλέον η πατάτα δεν υπάγεται σε Κοινή Οργάνωση αγοράς και συνεπώς δεν υπάρχουν παρεμβατικά μέτρα. Στα πλαίσια όμως των Κοινοτικών Κανονισμών, καταβάλλεται κάθε δυνατή προσπάθεια για συστηματικούς φυτοϋγειονομικούς ελέγχους κατά την εισαγωγή, για την προστασία της Ελληνικής παραγωγής.
Ο Υφυπουργός
Ε. ΑΡΓΥΡΗΣ"
6. Στην με αριθμό 1922/1-10-02 ερώτηση δόθηκε με το υπ' αριθμ. 463/23-10-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην με αριθμό 1922/1-10-02 ερώτηση, που κατέθεσε στη Βουλή ο Βουλευτής κ. Σταύρος Παπαδόπουλος, σχετικά με καθυστέρηση έκδοσης συνταξιοδοτικής απόφασης από τον ΟΓΑ της κ. Φωτεινής Γιάγκου, σας πληροφορούμε τα ακόλουθα:
Σύμφωνα με όσα μας γνώρισε ο Οργανισμός, η ανωτέρω ασφαλισμένη ήταν εγγεγραμμένη στα Μητρώα του Κλάδου Πρόσθετης Ασφάλισης από΄1-1-1988 και στη συνέχεια στα Μητρώα του Κλάδου Κύριας Ασφάλισης Αγροτών από 1-1-1998.
Επειδή από τα δικαιολογητικά του συνταξιοδοτικού της φακέλου αμφισβητήθηκε η νομιμότητα εγγραφής της στα ανωτέρω Μητρώα, η υπόθεσή της διαβιβάστηκε  για έλεγχο στον αρμόδιο Κλάδο Κύριας Ασφάλισης.
Για το σκοπό αυτό ζητήθηκαν συμπληρωματικά δικαιολογητικά.
Μετά όμως την ισχύ των διατάξεων της παρ. 1 του άρθρου 7 του ν. 3050/2002 σύμφωνα με τις οποίες "οι εγγεγραμμένοι στα Μητρώα Ασφαλισμένων του ΟΓΑ από 1-1-1988 ημερομηνία έναρξης του Κλάδου Πρόσθετης Ασφάλισης Αγροτών και μέχρι την έναρξη ισχύος του παρόντος θεωρούνται ότι καλώς ασφαλίστηκαν...", εκδόθηκε απόφαση συνταξιοδότησης λόγω γήρατος η οποία προωθείται για μηχανογραφική επεξεργασία, προκειμένου η ανωτέρω να πληρωθεί το μήνα Ιανουάριο 2003.
Ο Υφυπουργός
ΡΟΒΕΡΤΟΣ ΣΠΥΡΟΠΟΥΛΟΣ"
7. Στην με αριθμό 1930/1-10-02. ερώτηση δόθηκε με το υπ' αριθμ. 103145/24-10-02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1930/1-10-2002 την οποία κατέθεσε ο Βουλευτής κ. Παν. Λαφαζάνης και αφορά στο Μουσικό Σχολείο Πειραιά, σας γνωρίζουμε τα ακόλουθα:
Όπως μας πληροφόρησε ο Οργανισμός Σχολικών Κτιρίων ο Δήμος Πειραιά έχει αναλάβει την προμήθεια των δύο "προκάτ" αιθουσών.
Μετά την απόφαση του Διοικητικού Συμβουλίου του ΟΣΚ Α.Ε. κατά το έτος 1999, έχει συναφθεί Προγραμματική Σύμβαση μεταξύ Δήμου και ΟΣΚ Α.Ε. για την ανέγερση του Διδακτηρίου του Μουσικού Γυμνασίου - Λυκείου Πειραιά. Διευκρινίζεται ότι η χρηματοδότηση βαρύνει τον ΟΣΚ Α.Ε.
Ως προς την διαδικασία ανέγερσης, έχει εκδοθεί η άδεια κατεδάφισης των υφισταμένων κτισμάτων στο χώρο όπου πρόκειται να ανεγερθεί το διδακτήριο και θα ακολουθήσει η κατασκευή του νέου διδακτηρίου.
Ο Υφυπουργός
ΝΙΚΟΛΑΟΣ ΓΚΕΣΟΥΛΗΣ"
8. Στην με αριθμό 1934/1-10-02 ερώτηση δόθηκε με το υπ' αριθμ. 361/23-10-02 έγγραφο από τον Υπουργό Δικαιοσύνης η ακόλουθη απάντηση:
"Απαντώντας στην υπ' αριθμό 1934/1-10-2002 ερώτηση που κατέθεσε στη Βουλή των Ελλήνων ο Βουλευτής κύριος Π. Ν. Κρητικός, σας γνωρίζουμε ότι σύμφωνα με τις διατάξεις του ν. 3064/2002 που πρόσφατα ψηφίστηκε από τη Βουλή, για πρώτη φορά θεσπίζεται το έγκλημα της πορνογραφίας ανηλίκων και προστίθεται νέα διάταξη στον Π.Κ. σύμφωνα με την οποία τιμωρείται με ποινή φυλάκισης τουλάχιστον 1 έτους και χρηματική ποινή 10.000 έως 100.000 ευρώ όποιος παρασκευάζει, διακινεί, διαθέτει, πωλεί ή θέτει με οποιονδήποτε τρόπο (δηλ. και μέσω του διαδικτύου όπως ρητά αναφέρεται στην εισηγητική έκθεση του νόμου) σε κυκλοφορία πορνογραφικό υλικό, του οποίου μάλιστα ο ορισμός δίνεται αναλυτικά και κατά τρόπο σαφή στον ίδιο νόμο.
Ο Υπουργός
ΦΙΛΙΠΠΟΣ ΠΕΤΣΑΛΝΙΚΟΣ"
9. Στις με αριθμό 1937/1-10-02, 2091/9-10-02 ερωτήσεις δόθηκε με το υπ' αριθμ. 31/25-10-02 έγγραφο από τον Υφυπουργό Τύπου η ακόλουθη απάντηση:
"Στο πλαίσιο των αρμοδιοτήτων μας και σε απάντηση των ερωτήσεων 1937/1-10-2002 και 2091/9-10-2002 των Βουλευτών κυρίων Θανάση Μπούρα και Θανάση Καστιγιάννη αντιστοίχως, θα θέλαμε να σας ενημερώσουμε για τα εξής:
Στο υπ' αριθμό 132/17-10-2002 σχετικό έγγραφο της ΕΡΤ Α.Ε., το οποίο σας διαβιβάζουμε συνημμένως, αναλύεται εκτενώς ο αριθμός των δημοσιογράφων και η εργασιακή τους σχέση με την Εταιρεία, αλλά και αιτιολογείται η σύναψη έκτακτων συνεργασιών για την κάλυψη των αγώνων του Μουντιάλ 2002.
Στο ίδιο έγγραφο αναλύονται επίσης τα αίτια της θιγόμενης στις εν λόγω ερωτήσεις συμπεριφοράς του υπαλλήλου της ΕΡΤ Α.Ε.. Ειδικότερα όσον αφορά το τελευταίο, σας διαβιβάζουμε συνημμένως και σχετικό έγγραφο του Προϊσταμένου του Αθλητικού Τμήματος της ΕΡΤ, το οποίο μας επεδόθη με αριθμ. πρωτ. 299/28-7-98.
Τέλος, σας διαβιβάζουμε συνημμένως τις συμβάσεις μίσθωσης έργου των εν λόγω εξωτερικών συνεργατών προς απόδειξη του αληθούς των ποσών, καθώς και μια σειρά ενδεικτικών αποκομμάτων εφημερίδων που επίσης αποδεικνύουν ότι η εν λόγω συνεργασία αύξησε την τηλεθέαση, απέσπασε πολύ καλά σχόλια και γενικώς ωφέλησε την Εταιρεία.
Ο Υφυπουργός
ΤΗΛΕΜΑΧΟΣ ΧΥΤΗΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
10. Στην με αριθμό 1938/1-10-02 ερώτηση δόθηκε με το υπ' αριθμ. 97843/24-10-03 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1938/1-10-02 ερώτηση που  κατατέθηκε στη Βουλή από το Βουλευτή κ. Θ. Μπούρα, σχετικά με στεγαστικά προβλήματα επαναπατρισθέντων Ελλήνων του Πόντου, σας γνωρίζουμε ότι:
Το Υπουργείο Υγείας και Πρόνοιας έχει αρμοδιότητα για τη στεγαστική αποκατάσταση ομάδων πληθυσμού άπορων και άστεγων.
Η στεγαστική αποκατάσταση των επαναπατρισθέντων Ελλήνων του Πόντου ανήκει στην αρμοδιότητα του συνερωτώμενου Υπουργείου Εσωτερικών, Δημόσιας Διοίκησης και Αποκέντρωσης, τα υπόλοιπα δε θέματα που αναφέρονται στην ερώτηση είναι αρμοδιότητα του επίσης συνερωτώμενου Υπουργείου Περιβάλλοντος, Χωροταξίας και Δημόσιων Έργων.
Ο Υφυπουργός
Δ. ΘΑΝΟΣ"
11. Στην με αριθμό 1938/1-10-2002 ερώτηση δόθηκε με το υπ' αριθμ. 13784/25-10-2002 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση με αριθμό 1938/1-10-2002 που κατατέθηκε από το Βουλευτή κ. Θανάση Μπούρα, σας γνωρίζουμε ότι η σύνδεση οικοδομών με τα δίκτυα κοινής ωφέλειας γίνεται σύμφωνα με τις κατά περίπτωση ισχύουσες διατάξεις. Οι κατά καιρούς αναφορές ορισμένων εφημερίδων για αλλαγή της νομοθεσίας δεν είναι βάσιμες.
Όσον αφορά την παροχή πολεοδομημένης γης αυτή γίνεται δια μέσου του χωροταξικού και πολεοδομικού Σχεδιασμού ο οποίος βρίσκεται σε εξέλιξη τόσο σε Κεντρικό όσο και σε Περιφερειακό και Νομαρχιακό επίπεδο. Εκτιμούμε ότι η διαδικασία ένταξης περιοχών σε σχέδια πόλης με βάση τον παραπάνω σχεδιασμό δεν αναστέλλεται από το γεγονός ότι εντός των προαναφερθεισών περιοχών υπάρχουν "θύλακες" αυθαιρέτων.
Το ΥΠΕΧΩΔΕ κατά προτεραιότητα έχει μεριμνήσει για την ένταξη σε σχέδιο περιοχών όπου έχουν εγκατασταθεί επαναπατρισθέντες Έλληνες του Πόντου.
Μέχρι σήμερα δε έχουν εγκριθεί πολεοδομικές μελέτες ένταξης σε σχέδιο στις αναφερόμενες περιοχές των παρακάτω Δήμων της Βόρειας, Ανατολικής και Δυτικής Αττικής όπως φαίνεται στους συνημμένους πίνακες.
Παράλληλα σε τελική φάση έγκρισης βρίσκονται οι πολεοδομικές μελέτες ένταξης σε σχέδιο των περιοχών:
.Δήμος Ασπροπύργου
- Γκόριτσα - Ελληνορώσων και
- Ρουπάκι
Έχουν διαβιβαστεί στο Συμβούλιο της Επικρατείας τα σχέδια Π.Δ/των για νομοτεχνικό έλεγχο.
- Νεόκτιστα
Ετοιμάζεται το σχέδιο Π.Διτος για να διαβιβαστεί στο ΣτΕ.
	. Δήμος Αχαρνών
	- Περιοχές Μ. Σχοίνα Α και Β
Σε διαδικασία γνωμοδοτήσεων του Περιφερειακού ΣΧΟΠ και αναρτήσεων στο Δήμο.
. Δήμος Λιοσίων
- Περιοχές Δροσούπολης (Λεφάντω) Λίμνης, Πανόραμα
Σε διαδικασία γνωμοδοτήσεων Υπηρεσιών και αναρτήσεων στο Δήμο.
Η Υπουργός
ΒΑΣΩ ΠΑΠΑΝΔΡΕΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
12. Στην με αριθμό 1940/2-10-2002 ερώτηση δόθηκε με το υπ' αριθμ. 333/25-10-2002 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση με αριθμό 1940/2-10-2002 που κατέθεσε ο Βουλευτής, κ. Ν. Αγγελόπουλος, σας πληροφορούμε τα εξής:
Οι ποσότητες των 61.811 τόνων κατανεμήθηκαν κατά βάση σε παραγωγούς που είχαν χαμηλή απόδοση σε σχέση με τον Εθνικό Μ.Ο. των 303 κιλών και στη συνέχεια σε παραγωγούς που είχαν λογική απόδοση.
Συγκεκριμένα επιδιώχθηκε:
. Βελτίωση των χαμηλών αποδόσεων όλων των παραγωγών που έχουν παραδώσει μέχρι 303 κιλά (χαλαζόπληκτοι).
. Βελτίωση των αποδόσεων των παραγωγών που έχουν παραδώσει μεταξύ 303 και 350 κιλών και έχουν ηρτημένη κάτω από 350 κιλά. Γίνεται βελτίωση της ηρτημένης κατά 50% της διαφοράς (350- ηρτημένη από τις ενστάσεις).
. Βελτίωση της απόδοσης των παραγωγών που έχουν παραδώσει πάνω από 350 κιλά και έχουν ηρτημένη κάτω από 370 κιλά. Γίνεται βελτίωση της ηρτημένης κατά 25% της διαφοράς (370 -ηρτημένη από τις ενστάσεις).
. Ειδικές βελτιώσεις έγιναν για την Αιτωλοακαρνανία λόγω αυξημένων αποδόσεων. Στις περιπτώσεις που προέκυψαν μερικά λάθη, αυτά αντιμετωπίζονται από τον ΟΠΕΚΕΠΕ.
Δεν γίνονται βελτιώσεις σε τιμωρημένους παραγωγούς και αυτούς που απορρίφθηκαν οι ενστάσεις τους και ενώ επιβάλλονται ποινές σε παραγωγούς και εκκοκκιστές.
Ο Υφυπουργός
Ε. ΑΡΓΥΡΗΣ"
13. Στην με αριθμό 1941/2-10-2002 ερώτηση δόθηκε με το υπ' αριθμ. 773/24-10-2002 έγγραφο από τον Υπουργό Ανάπτυξης η ακόλουθη απάντηση:
"Απαντώντας στην ερώτηση με αριθμό 1941/2-10-2002  που κατέθεσε στη Boυλή των Ελλήνων ο Βουλευτής κ. Παν. Αδρακτάς με θέμα "ΑΝΑΔΙΑΡΘΡΩΣΗ ΤΟΥ ΡΟΛΟΥ ΤΗΣ ΕΠΙΤΡΟΠΗΣ ΑΝΤΑΓΩΝΙΣΜΟΥ" και κατά το μέρος που εμπίπτει στις αρμοδιότητές μας, σας επισυνάπτουμε την απάντηση του Προέδρου της Επιτροπής Ανταγωνισμού κ. Δ. Τζουγανάτου.
Ο Υπουργός
Α. ΤΣΟΧΑΤΖΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
14. Στην με αριθμό 1943/2.10.02 ερώτηση δόθηκε με το υπ' αριθμ. 10541/23.10.02 έγγραφο από τον Υφυπουργό Ανάπτυξης η ακόλουθη απάντηση:
"Απαντώντας στην με αριθμό 1943/2.10.2002 ερώτηση, που κατέθεσε ο Βουλευτής κ. Παναγιώτης Αδρακτάς, σας γνωρίζουμε ότι το αναφερόμενο περιστατικό της μη αποβίβασης των επιβατών του κρουαζιερόπλοιου COST ΑTLANTlCA στο λιμάνι του Κατακόλου και γενικότερα το θέμα εκσυγχρονισμού και εξυπηρέτησης μεγάλων κρουαζιερόπλοιων στο εν λόγω λιμάνι εμπίπτει στην αρμοδιότητα του Υπουργείου Εμπορικής Ναυτιλίας, που είναι συναποδέκτης της σχετικής Ερώτησης.
Από την πλευρά μας σας ενημερώνουμε ότι κατόπιν αίτησης του Λιμενικού Ταμείου Κατακόλου έχει χωροθετηθεί εντός της ζώνης λιμένος Κατακόλου τουριστικός λιμένας δυναμικότητας 235 θέσεων ελλιμενισμού τουριστικών σκαφών.
Στον τουριστικό λιμένα Κατακόλου έχουν ήδη κατασκευασθεί τα προβλεπόμενα από την σχετική μελέτη λιμενικά έργα και έχουν τοποθετηθεί οι πλωτές προβλήτες.
Ο Υφυπουργός
Δ. ΓΕΩΡΓΑΚΟΠΟΥΛΟΣ"
15. Στην με αριθμό 1903/30.9.02 ερώτηση δόθηκε με το υπ' αριθμ. 102503/23.10.02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1903/30-9-02, την οποία κατέθεσαν οι Βουλευτές κύριοι Γ. Χουρμουζιάδης και Αγγ. Τζέκης σχετικά με τη Σχολική στέγη της Κοινότητας Πεύκης του νομού Θεσ/νίκης, σας γνωρίζουμε τα εξής:
1. Μετά την αποκέντρωση του Π.Δ.Ε. και την πλήρη εφαρμογή των διατάξεων του Ν.2218/94 όπως συμπληρώθηκε με τις διατάξεις του ν.2240/94 και κωδικοποιήθηκαν με το Π.Δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφερείας τους.
Η Νομαρχιακή Αυτοδιοίκηση Θεσσαλονίκης θα χρηματοδοτηθεί για τις κατασκευές σχολικών κτιρίων και από κονδύλια που έχει αποκεντρώσει το ΥΠΕΠΘ στο ΠΕΠ Κεντρικής Μακεδονίας. Το ΥΠΕΠΘ επιχορηγεί επικουρικά ετησίως τις Νομαρχιακές Αυτοδιοικήσεις από το Εθνικό Π.Δ.Ε. συνολικά για οικόπεδα - κατασκευές και τους ΟΤΑ για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
Η Νομαρχιακή Αυτοδιοίκηση Θεσσαλονίκης χρηματοδοτήθηκε το 2002 για οικόπεδα και κατασκευές σχολικών, κτιρίων από το ΠΔΕ του ΥΠΕΠΘ με 11.268.526,72 ΕΥΡΩ.
Η Νομαρχιακή Αυτοδιοίκηση Θεσσαλονίκης στην τριετία 1999-2001 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
1999
Για οικόπεδα - κατασκευές                 6.200.000.000 δρχ
Για επισκευές                                     700.000.000 δρχ.
2000
Για οικόπεδα - κατασκευές               4.000.000.000 δρχ.
Για επισκευές                                       480.000.000 δρχ.
2001
Για οικόπεδα - κατασκευές                5.000.000.000 δρχ.
Η χρηματοδότηση για επισκευές γίνεται μέσω του ΥΠΕΣΔΔΑ απευθείας στους ΟΤΑ
Λαμβάνοντας υπόψη τα ανωτέρω, οι ΟΤΑ και η Νομαρχιακή Αυτοδιοίκηση Θεσσαλονίκης θα πρέπει να συμπεριλάβουν στο πρόγραμμά τους, τις απαιτούμενες προσκτήσεις οικοπέδων τις επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων.
2. Σε ότι αφορά στα προβλήματα της σχολικής στέγης στη Θεσσαλονίκη σας ενημερώνουμε ότι, πενταετές πρόγραμμα για τη Σχολική Στέγη Ν. Θεσσαλονίκης συντάχθηκε σε συνεργασία με τους ΟΤΑ και τον Ο.Σ.Κ ΑΕ.
Το παραπάνω πενταετές πρόγραμμα συνολικού κόστους 70 δις εγκρίθηκε τον lούνιο του 2001.
Σχετικά με τη σχολική στέγη της Κοινότητας Πεύκων, σας γνωρίζουμε ότι όπως μας πληροφόρησε η Δ/νση Προγραμματισμού της Ν. Αυτ/σης Θεσ/νίκης με σχετικό έγγραφό της, η περιοχή της ως άνω Κοινότητας έχει ραγδαία οικιστική ανάπτυξη την τελευταία πενταετία, γεγονός που αυξάνει κάθε χρονιά τις ανάγκες για Σχολική Στέγη στην περιοχή. Για την επίλυση του στεγαστικού προβλήματος εντάχθηκε στο "Ειδικό Πρόγραμμα Σχολικής Στέγης 2001-2006" η κατασκευή δύο (2) δωδεκαθέσιων (12θ) Δημοτικών σχολείων δύο (2) διθέσιων (2) Νηπιαγωγείων, και ενός Δεκαεξαθέσιου (16θ) Γυμνασίου-Λυκείου. Ήδη έχει παραδοθεί και λειτουργεί ένα 12θ Δημοτικό Σχολείο και 2θ Νηπιαγωγείο.
Επίσης, έχουν ολοκληρωθεί όλες οι μελέτες για την κατασκευή του 16θ Γυμνασίου-Λυκείου το οποίο θα δημοπρατηθεί τους προσεχείς μήνες, ευθύς μόλις υπάρξει η σχετική έγκριση του Γενικού Γραμματέα Περιφέρειας Κεντρικής Μακεδονίας.
Προετοιμάζεται και είναι σε φάση ολοκλήρωσης η μελέτη του 2ου Δημοτικού Σχολείου και Νηπιαγωγείου (12θ+2θ Νηπ.).
Ήδη όμως, πέραν των παραπάνω για να καλυφθούν οι επικείμενες ανάγκες τοποθετήθηκαν τέσσερις (4) προκατασκευασμένες αίθουσες Νηπιαγωγείου που ήδη λειτουργούν οι δύο και εντός των ημερών θα λειτουργήσουν οι άλλες δύο.
Τέλος για τις ανάγκες του Γυμνασίου- Λυκείου ξεκίνησε ήδη η κατασκευή τεσσάρων (4) επιπλέον προκατασκευασμένων αιθουσών που θα λειτουργήσουν σύντομα.
Ο Υφυπουργός
Ν. ΓΚΕΣΟΥΛΗΣ"
16. Στην με αριθμό 1926/1.10.02 ερώτηση δόθηκε με το υπ' αριθμ. 15494/25.10.02 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της με αριθμό 1926 /1.10.02 ερώτησης που κατατέθηκε στη Βουλή από τους Βουλευτές κυρίους Στ. Καλογιάννη και Ανέσ. Αγγελή, σας διαβιβάζουμε συνημμένα το υπ' αριθμ. Γ.ΔΝΣ/3550/23.10.02 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
Α. ΤΣΟΧΑΤΖΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
17. Στις με αριθμό 1982/3-10-2002 και 1882/27-9-2002 ερωτήσεις δόθηκε με το υπ' αριθμ. 337/25-10-2002 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις με αριθμούς 1982/3-10-2002 και 1882/27-9-2002 που κατέθεσαν οι Βουλευτές κύριοι Σπ. Σπηλιωτόπουλος και Γ. Θωμάς, για τα θέματα της αρμοδιότητάς μας, σας πληροφορούμε τα εξής:
Από τους Δήμους Φαρρών και Τριταίας του Νομού Αχαΐας αναγγέλθηκαν στον ΕΛΓΑ ζημιές σε καλλιέργειες από πλημμύρα της 25ης-9-02. Επίσης αναγγέλθηκαν δέκα περιστατικά ζημιάς σε ζωικό κεφάλαιο (ορνιθοειδή, πρόβατα, χοίροι).
Από τις επισημάνσεις που διενήργησαν οι αρμόδιοι για την περιοχή γεωπόνοι επόπτες του Υποκαταστήματος ΕΛΓΑ στην Πάτρα διαπιστώθηκε ότι έχουν προξενηθεί αρκετά σοβαρές ζημιές σε περιορισμένη έκταση.
Το έργο των εξατομικευμένων εκτιμήσεων για τις ζημιές έχει ήδη ολοκληρωθεί.
,
Μετά την κοινοποίηση των πορισμάτων εκτίμησης στους ενδιαφερομένους παραγωγούς από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικώv διαδικασιών που απαιτούνται για την καταβολή των αποζημιώσεων στους δικαιούχους.
Ο Υπουργός
ΓΕΩΡΓΙΟΣ ΔΡΥΣ"
18. Στην με αριθμό 1432/6-9-2002 ερώτηση δόθηκε με το υπ' αριθμ. 91308/25-9-2002 έγγραφο από τον Υπουργό Εθνικής Παιδείας και Θρησκευμάτων  η ακόλουθη απάντηση:
"Απαντώντας στην ερώτηση με αριθμό 1432/6-9-2002 την οποία κατέθεσε στη Βουλή ο Βουλευτής κ. Κ. Καραμπίνας και αφορά στα θέματα της αρμοδιότητάς μας, σας γνωρίζουμε τα ακόλουθα:
Η ελληνική εκπαίδευση λειτουργεί σήμερα με πλήρη προστασία της πνευματικής ελευθερίας, των δικαιωμάτων και της προσωπικότητας των μαθητών. Στο σημερινό ελληνικό σχολείο δεν υπάρχουν, ούτε μπορούν να αναπτυχθούν, ούτε είναι νοητές διακρίσεις με βάση την καταγωγή, το θρήσκευμα και τις ιδεολογικές ή πολιτικές πεποιθήσεις.
Η εκπαίδευση λειτουργεί με βάση το Σύνταγμα και τους νόμους της Ελληνικής Δημοκρατικής Πολιτείας και δεν μπορεί, ούτε πρέπει να οργανώνεται με βάση μεμονωμένες, υποκειμενικές "κοσμοθεωρητικές αντιλήψεις" του οποιουδήποτε, έτσι ώστε σύμφωνα και με τη νομολογία του Συμβουλίου της Επικρατείας να χρειάζεται να προσδιοριστούν πολύ συγκεκριμένα οι όροι απαλλαγής από οποιοδήποτε μάθημα.
Εν όψει των σημαντικών πραγματικών και νομικών ζητημάτων που τίθενται, το Υπουργείο Εθνικής Παιδείας και Θρησκευμάτων προτίθεται να απευθύνει συγκεκριμένα ερωτήματα προς την Αρχή και να ζητήσει διευκρινήσεις. Σε κάθε περίπτωση εφόσον εκκρεμούν παρόμοια θέματα, είναι προφανές ότι δεν τίθεται θέμα υλοποίησης της απόφασης αυτής.
Πρέπει να τονιστεί ότι η απόφαση της Αρχής δεν αφορά ούτε άλλωστε θα μπορούσε να αφορά στη διδασκαλία του μαθήματος των θρησκευτικών όπου δεν πραγματοποιείται καμία μεταβολή.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
19. Στην με αριθμό 1933/1-10-2002 ερώτηση δόθηκε με το υπ' αριθμ. 522/21-10-2002 έγγραφο από τον Υπουργό Εξωτερικών η ακόλουθη απάντηση:
"Απαντώντας στην ερώτηση με αριθμό 1933/1-10-2002 του Βουλευτή κ. Ν. Κωνσταντόπουλου, σας γνωρίζουμε τα εξής:
Η Διεθνής Σύμβαση της Ρώμης, με την οποία δημιουργήθηκε το Διεθνές Ποινικό Δικαστήριο (ΔΠΔ), αποτέλεσε καθοριστικής σημασίας κατάκτηση της διεθνούς κοινότητας στο τέλος του 20oυ αιώνα, για την υπεράσπιση των ανθρωπιστικών αρχών και την εφαρμογή του διεθνούς ανθρωπιστικού δικαίου. Αποτελεί ακόμα την μεγάλη ελπίδα για τον 21ο αιώνα, γιατί διαμορφώνει, ταυτόχρονα, το αναγκαίο ρυθμιστικό πλαίσιο των διεθνών σχέσεων και τον αποτελεσματικό δικαστικό μηχανισμό στον αγώνα για την πρόληψη και την αντιμετώπιση των εγκλημάτων πολέμου, των εγκλημάτων κατά της ανθρωπότητας και κάθε μορφής γενοκτονίας. Κατά αυτόν το λόγο έχουμε μια μεγάλη κατάκτηση της ανθρωπότητας και όλων των δυνάμεων που υπερασπίζονται τις αρχές της ειρηνικής συνύπαρξης των λαών, του διεθνούς δικαίου και της ειρηνικής επίλυσης των διαφορών, όλων των δυνάμεων που αντιπαλεύουν τις λογικές της σύγκρουσης, του πολέμου και των μονομερών ενεργειών. Η σημασία της διεθνούς σύμβασης και του ΔΠΔ γίνεται μεγαλύτερη όταν αναλογιστούμε ότι έχουμε μπει σε μια περίοδο απορρύθμισης του διεθνούς συστήματος και απαξίωσης της νομιμοποιητικής λειτουργίας των συλλογικών διαδικασιών και αποφάσεων, στο πλαίσιο του ΟΗΕ.
Η Ελλάδα συμμετείχε ενεργά και συνέβαλε αποφασιστικά στη θετική κατάληξη των διαπραγματεύσεων. Είμαστε ανάμεσα στον πρώτο κύκλο των χωρών που υπέγραψαν και κύρωσαν τη διεθνή σύμβαση για να τεθεί σε ισχύ το Καταστατικό του ΔΠΔ.
Το αίτημα των ΗΠΑ για τη σύναψη διμερών συμφωνιών για τη μη παράδοση Αμερικανών υπηκόων στο ΔΠΔ, τέθηκε προς όλες τις χώρες της Ε.Ε.. Είναι εξάλλου γνωστό ότι η παρούσα αμερικανική διοίκηση απέσυρε την υπογραφή των ΗΠΑ, επί Προεδρίας Κλίντον, από τη διεθνή σύμβαση, εξέλιξη που κάθε άλλο παρά ως θετική μπορεί να χαρακτηρισθεί και εκφράζει μια μονομερή αντίληψη των διεθνών σχέσεων, σε αντίθεση με τις θέσεις της Ε.Ε..
Απέναντι στο αμερικανικό αίτημα η θέση της Ελλάδας ήταν απόλυτα σαφής. Η Ε.Ε. θα πρέπει να διαμορφώνει κοινή στάση, που θα διασφαλίζει την ανεξαρτησία, την αποτελεσματική λειτουργία και τους στόχους του ΔΠΔ, συγχρόνως όμως θα διασφαλίζει και τη συλλογική αξιοπιστία της Ε.Ε.. Η θέση μας αυτή απέρρεε από την ανάγκη ενίσχυσης της συλλογικής φωνής της Ε.Ε. στο πλαίσιο των σχέσεων Ε.Ε. -ΗΠΑ και μάλιστα σ' ένα θέμα στο οποίο η Ε.Ε. και τα κράτη -μέλη πρωτοστάτησαν. Οι συζητήσεις και οι διαπραγματεύσεις στα όργανα της Ε.Ε. χαρακτηρίστηκαν από τις διαφορετικές προσεγγίσεις ορισμένων κρατών - μελών, τα οποία εξέφραζαν ανοιχτά τη βούληση να προχωρήσουν στην υπογραφή διμερών συμφωνιών με τις ΗΠΑ. Είναι γνωστό ότι η Μ. Βρετανία, η Ιταλία και η Ισπανία είχαν δηλώσει ότι θα προχωρήσουν στη υπογραφή, ανεξάρτητα από το αν διαμορφωνόταν τελικά η κοινή θέση της Ε.Ε.. Λαμβάνοντας υπόψη τους εσωτερικούς συσχετισμούς, το Συμβούλιο Γενικών Υποθέσεων (Υπουργών Εξωτερικών), στις 30 Σεπτεμβρίου 2002, υιοθέτησε ένα πλαίσιο κατευθυντηρίων οδηγιών, τις οποίες πρέπει να σεβασθούν τα κράτη μέλη, εάν αποφασίσουν να συνάψουν διμερείς συμφωνίες με τις ΗΠΑ.
Ειδικότερα στις οδηγίες αυτές περιλαμβάνονται:
-Η αξιοποίηση υφιστάμενων διμερών συμφωνιών με τις ΗΠΑ, 
-η αρχή της μη ατιμωρησίας, δηλαδή οι Αμερικανοί υπήκοοι δεν πρέπει να μένουν ατιμώρητοι,
-όχι αμοιβαιότητα, με την έννοια ότι οι διμερείς συμφωνίες δεν μπορούν να αφορούν υπηκόους χωρών που είναι συμβαλλόμενα μέρη στο καταστατικό του ΔΠΔ,
-περιορισμένη εφαρμογή, εφαρμογή δηλαδή των συμφωνιών αυτών μόνο επί των μελών των δυνάμεων που βρίσκονται στη συγκεκριμένη χώρα ή προσώπων που καλύπτονται από υπάρχουσες συμφωνίες στο πλαίσιο του ΝΑΤΟ.
Οι παραπάνω κατευθυντήριες οδηγίες θα πρέπει να λαμβάνονται υπόψη κατά τη διαπραγμάτευση διμερών συμφωνιών με τις ΗΠΑ και αποτελούν, όπως διαμορφώθηκαν οι συσχετισμοί στο εσωτερικό της Ε.Ε., το maximum εκείνων που θα μπορούσαμε να πετύχουμε ως κοινή θέση της Ε.Ε.. Μπορούν όμως να αποτελέσουν τη σταθερή διαπραγματευτική βάση των κρατών - μελών που επιθυμούν να υπογράψουν διμερείς συμφωνίες. Οι οδηγίες αυτές, εφόσον εφαρμοσθούν, διασφαλίζουν την ανεξαρτησία και την αποτελεσματική λειτουργία του ΔΠΔ.
Η Ελληνική Κυβέρνηση παρέμεινε πάντα σταθερή στη θέση της για την ενδυνάμωση της κοινής φωνής και στάσης της Ε.Ε., για την από κοινού αντιμετώπιση στο ευρωπαϊκό επίπεδο του συγκεκριμένου αιτήματος των ΗΠΑ, αλλά και των ευρω-αμερικανικών σχέσεων γενικότερα, στη βάση της ισοτιμίας. Παραμένει πάντα σταθερή στο στόχο για τη διασφάλιση της ανεξαρτησίας και της μη υπονόμευσης της λειτουργίας του ΔΠΔ. Η απόφαση του Συμβουλίου στις 30.9.2002, αποτέλεσε προϊόν εσωτερικού συμβιβασμού των κρατών -μελών, με δεδομένες τις αντίθετες απόψεις που είχαν εκφρασθεί. Σε κάθε περίπτωση, η απόφαση αυτή είναι προτιμότερη από το να μην υπήρχε καθόλου, αφού στη δεύτερη περίπτωση η απουσία ενός πλαισίου θα επέτρεπε στα κράτη -μέλη να κινηθούν ελεύθερα κατά τη διαπραγμάτευση, με προφανείς τις αρνητικές συνέπειες. Η απόφαση περιέχει θετικά στοιχεία που θα πρέπει να αξιοποιηθούν. Από την πλευρά μας, σ' αυτό το στάδιο βρισκόμαστε στην εξέταση όλων των νομικών δυνατοτήτων που παρέχουν οι υπάρχουσες ήδη συμφωνίες με τις ΗΠΑ (Συμφωνία αμοιβαίας δικαστικής συνδρομής, Συμφωνία για το νομικό καθεστώς των αμερικανικών δυνάμεων στην Ελλάδα).
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
20. Στην με αριθμό 2166/17-10-2002 ερώτηση δόθηκε με το υπ' αριθμ. 124/30-10-2002 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση με αριθμό 2166/17-10-2002 που κατέθεσαν οι Βουλευτές κύριοι Αθ. Νάκος και Ζ. Μακρή, σας πληροφορούμε τα εξής:
Από το Δήμο Νέας Αγχιάλου του Νομού Μαγνησίας αναγγέλθηκαν στον ΕΛ.Γ.Α ζημιές σε καλλιέργειες αμπελιών από συνεχείς βροχοπτώσεις μηνών Αυγούστου- Σεπτεμβρίου και από χαλαζόπτωση στις 29-9-2002.
Αμέσως μετά τη ζημιά διενεργήθηκαν οι απαραίτητες επισημάνσεις από τους αρμόδιους γεωπόνους επόπτες του Υποκαταστήματος ΕΛ.Γ.Α. στη Λάρισα.
Το έργο των εξατομικευμένων εκτιμήσεων έχει ήδη ξεκινήσει και προβλέπεται να ολοκληρωθεί πολύ σύντομα.
Μετά την κοινοποίηση των Πορισμάτων εκτίμησης στους ενδιαφερόμενους παραγωγούς από τον ΕΛ.Γ.Α θα καταβληθεί κάθε δυνατή προσπάθεια για την επίσπευση της καταβολής των αποζημιώσεων στους δικαιούχους παραγωγούς.
Όσον αφορά τις καλυπτόμενες ασφαλιστικά από τον ΕΛ.Γ.Α ζημιές που προξενήθηκαν στις καλλιέργειες (ελιές, κηπευτικά, ανθοκομικά) του Νομού Μαγνησίας επισημαίνουμε ότι έχουν καταβληθεί σχεδόν στο σύνολό τους οι σχετικές αποζημιώσεις στους δικαιούχους παραγωγούς του Νομού, ύψους 1,5 εκατομμυρίωv ευρώ.
Για τις ζημιές που υπέστη η ζωική παραγωγή, το φυτικό, ζωικό και πάγιο κεφάλαιο, οι οποίες δεν καλύπτονται ασφαλιστικά και δεν αποζημιώνονται από τον ΕΛ.Γ.Α., στο Νομό Μαγνησίας συγκεντρώθηκαν από 26 Δήμους 10.822 δηλώσεις για οικονομική ενίσχυση. Το έργο των εξατομικευμένων εκτιμήσεων ολοκληρώθηκε έγκαιρα από πολυμελές κλιμάκιο γεωπόνων εκτιμητών του ΕΛ.Γ.Α.
Για τις ζημιές που δεν καλύπτονται ασφαλιστικά από τον ΕΛ.Γ.Α. η χώρα μας είχε υποβάλλει αίτημα προς έγκριση στην Ε. Ε. (Επιτροπή ανταγωνισμού) για χορήγηση οικονομικών ενισχύσεων.
Στις 18-9-2002 δόθηκε η έγκριση από την Ε. Ε. και πολύ σύντομα θα αναρτηθούν σταδιακά οι πίνακες με τους δικαιούχους και μη οικονομικών ενισχύσεων για τις ζημιές που υπέστη το πάγιο και φυτικό κεφάλαιο.
Μετά τη λήξη της διαδικασίας υποβολής ενστάσεων θα αρχίσει η καταβολή των ενισχύσεων με βάση τα παραστατικά (τιμολόγια,) και την διαπίστωση αποκατάστασης.
Η ΑΤΕ, στα πλαίσια των οδηγιών της ΠΔ/Τ.Ε. 1620/89 εξετάζει με κάθε ευρύτητα και αντιμετωπίζει κατά περίπτωση αιτήματα πελατών της των οποίων τα έσοδα τους μειώθηκαν από έκτακτα γεγονότα (ζημιές από βροχοπτώσεις) και οι οποίοι λόγω της κατάστασης αυτής αδυνατούν διαπιστωμένα να ανταποκριθούν στις υποχρεώσεις τους προς την Τράπεζα.
Στο πλαίσιο των αρχών αυτών θα αντιμετωπισθεί και οποιοδήποτε αίτημα (ρύθμισης επαναδανειοδότησης) του Αγροτικού Παραγωγικού Συν/σμού Νέας Αγχιάλου "Η ΔΗΜΗΤΡΑ" καθώς και των Αγροτικών Επιχειρήσεων της περιοχής.
Όσον αφορά το επενδυτικό σχέδιο για τον ΕΚΣΥΓΧΡΟΝΙΣΜΟ ΚΑΙ ΠΟΙΟΤΙΚΗ ΑΝΑΒΑΘΜΙΣΗ ΟΙΝΟΠΟΙΕΙΟΥ του φορέα ΑΓΡΟΤΙΚΟΣ ΠΑΡΑΓΩΓΙΚΟΣ ΣΥΝΕΤΑΙΡΙΣΜΟΣ ΝΕΑΣ ΑΓΧΙΑΛΟΥ "Η ΔΗΜΗΤΡΑ" σας γνωρίζουμε ότι εξετάσθηκε από την αρμόδια Γνωμοδοτική επιτροπή του Υπουργείου Γεωργίας. Η γνωμοδότηση της εν λόγω επιτροπής ήταν θετική για την προτεινόμενη επένδυση. Η κοινοποίηση των αποτελεσμάτων στον φορέα θα πραγματοποιηθεί μετά την ολοκλήρωση της διαδικασίας εξέτασης των επενδυτικών σχεδίων, που υποβλήθηκαν κατά την 1η προγραμματική περίοδο, από την αρμόδια Γνωμοδοτική Επιτροπή και η οποία αναμένεται σύντομα.
Ο Υπουργός
Γ. ΔΡΥΣ"
21. Στην με αριθμό 2061/8-10-02 ερώτηση δόθηκε με το υπ' αριθμ. 105996/29-10-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2061/8-10-02 την οποία κατέθεσε η Βουλευτής κ. Πόπη Θεοδωρίδου - Φουντουκίδου και αφορά στην κάλυψη της δαπάνης για τη μεταφορά των μαθητών του Νομού Πέλλας, σας γνωρίζουμε τα ακόλουθα:
Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 (ΦΕΚ 932/98 τ. Β΄) Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
Με το Π.Δ. 161/2000 (ΦΕΚ 145 Α΄) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
Σύμφωνα με τη διάταξη της παραγράφου 24 του άρθρου 2 του ν.  2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών μεταφοράς μαθητών.
Στον προϋπολογισμό έτους 2002 του ΥΠΕΠΘ δεν έχουν εγγραφεί πιστώσεις για μεταφορά μαθητών.
Στον προϋπολογισμό εξόδων της περιφέρειας Κεντρικής Μακεδονίας έχουν εγγραφεί και διατεθεί 6.910.000 ευρώ για το 2002, ενώ με την αριθμ. 2/47552/17-9-02 απόφαση του Γενικού Λογιστηρίου του Κράτους δόθηκε συμπληρωματική πίστωση 1.050.000 ευρώ.
Το ΥΠΕΠΘ βρίσκεται σε συνεργασία με το ΥΠ.ΟΙΚ (Γ.Λ.Κ.) για την περαιτέρω αντιμετώπιση του θέματος.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
22. Στις με αριθμό 1946/2-10-2002 και 2167/17-10-2002 ερωτήσεις δόθηκε με το υπ' αριθμ. 335/25-10-2002 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις με αριθμό 1946/2-10-2002 και 2167/17-10-2002 που κατέθεσαν οι Βουλευτές κύριοι Θ. Νάκος, Ζ. Μακρή, Ν. Γκατζής και Δ. Τσιόγκας, σας πληροφορούμε τα εξής:
Οι ισχυρές χιονοπτώσεις και οι εξαιρετικά χαμηλές θερμοκρασίες που σημειώθηκαν κατά την περίοδο Νοεμβρίου 2001-Ιανουαρίου 2002 προκάλεσαν σημαντικές ζημιές στον πρωτογενή τομέα και στις υποδομές του, σ' ολόκληρη τη χώρα και στον Νομό Μαγνησίας.
Το Υπουργείο Γεωργίας ανέθεσε στον ΕΛ.Γ.Α. με την (αριθ. 234133/06.02.02 ΚΥΑ των Υπουργών Οικονομικών και Γεωργίας) την εξατομίκευση των μη καλυπτόμενων ασφαλιστικά από αυτόν ζημιών και το συντονισμό του όλου έργου με συνεργασία και άλλων εμπλεκόμενων φορέων (Δ/νσεων Γεωργίας, ΟΤΑ, ΠΑΣΕΓΕΣ κλπ.).
Με την υποβολή της "Αίτησης -Δήλωσης Ζημιάς" από τον παραγωγό στον ανταποκριτή του ΕΛ.Γ.Α. του Δήμου που ανήκει, απαιτείται και η προσκόμιση από τον δικαιούχο των ακολούθων δικαιολογητικών:
- Εκκαθαριστικό εφορίας του οικονομικού έτους 2001 (εισοδήματος 2000)
- Το έντυπο Ε 1 του οικονομικού έτους 2001
- Το έντυπο Ε9 ως αποδεικτικό κατοχής γεωργικής εκμετάλλευσης
Τα παραπάνω δικαιολογητικά και οποιαδήποτε άλλα επίσημα στοιχεία (μισθωτήρια, χρησιδάνεια, συμβόλαια κλπ.), ζητήθηκαν από τους γεωπόνους εκτιμητές και έπρεπε να προσκομισθούν στον ανταποκριτή του ΕΛΓΑ, ή να σταλούν με συστημένη επιστολή στο αντίστοιχο Υποκατάστημα του ΕΛΓΑ.
Εδώ να τονίσουμε ότι η υποβολή των Αιτήσεων-Δηλώσεων ζημιάς γινόταν το Φεβρουάριο του 2002. Οι γεωπόνοι εκτιμητές του ΕΛΓΑ επανειλημμένα ζήτησαν από τους παραγωγούς τα απαιτούμενα δικαιολογητικά, είτε με ανακοινώσεις είτε με προσωπική επικοινωνία.
Επτά μήνες μετά την υποβολή των Αιτήσεων-Δηλώσεων ζημιάς και ενώ το έργο των εξατομικευμένων εκτιμήσεων έχει ολοκληρωθεί, πολλοί παραγωγοί δεν έχουν προσκομίσει ακόμα τα απαιτούμενα δικαιολογητικά. Παρόλο που το έργο των εκτιμήσεων στην περιοχή είχε ολοκληρωθεί, οι γεωπόνοι εκτιμητές κατ' επανάληψη επισκέφθηκαν τον Δήμο για να παραλάβουν τα συγκεντρωθέντα δικαιολογητικά.
Είναι φανερό ότι από τον ΕΛΓΑ έχουν εξαντληθεί όλα τα περιθώρια και πρέπει τελικά οι ίδιοι οι ενδιαφερόμενοι να μεριμνήσουν για την αποστολή των απαιτούμενων δικαιολογητικών στο αρμόδιο Υποκατάστημα του ΕΛΓΑ.
Σημειώνεται ότι το πρόγραμμα "FROGY" , μετά την έγκρισή του από την Ε.Ε., προχωρά με ταχύτατους ρυθμούς και θα πρέπει οι ενδιαφερόμενοι να προσκομίσουν άμεσα τα απαραίτητα δικαιολογητικά ώστε να κριθούν δικαιούχοι και να λάβουν τις οικονομικές ενισχύσεις.
Ο Υπουργός
ΓΕΩΡΓΙΟΣ ΔΡΥΣ"
23. Στην με αριθμό 1972/3-10-2002 ερώτηση δόθηκε με το υπ' αριθμ. 5391/26-10-2002 έγγραφο από τον Υπουργό Εθνικής Άμυνας η ακόλουθη απάντηση:
"Απαντώντας στην ερώτηση με αριθμό 1972/3-10-2002 που κατέθεσε στη Βουλή ο Βουλευτής κ. Νίκος Τσαρτσώνης, με θέμα τα οικονομικά και συνταξιοδοτικά αιτήματα των απόστρατων Αξιωματικών των ΕΔ, σας γνωρίζουμε τα εξής:
Η αρμοδιότητα για τη διαχείριση των μισθολογικών-συνταξιοδοτικών θεμάτων, καθώς και το θέμα της αυξήσεως των αποδοχών και των συντάξεων του Στρατιωτικού Προσωπικού (εν ενεργεία ή εν αποστρατεία) ανήκει αποκλειστικά στο Υπουργείο Οικονομικών, διότι αυτό είναι το καθ' ύλην αρμόδιο Υπουργείο που εγκρίνει τελικά, αποδεσμεύει και καταβάλει από τον Κρατικό Προϋπολογισμό τα κονδύλια που προβλέπονται για μισθούς και συντάξεις, στα πλαίσια των δημοσιονομικών δυνατοτήτων, του οικονομικού σχεδιασμού και της εισοδηματικής πολιτικής της Κυβέρνησης.
Παράλληλα, το ΥΠΕΘΑ στα πλαίσια της ανωτέρω πολιτικής, καθώς και στα πλαίσια των δυνατοτήτων και αρμοδιοτήτων του, γνωρίζοντας και κατανοώντας τα μισθολογικά -συνταξιοδοτικά αιτήματα των στρατιωτικών εν γένει, εξετάζει αυτά και καταβάλει κάθε προσπάθεια για την ικανοποίησή τους και για την εξάλειψη και άμβλυνση τυχόν μισθολογικών διαφοροποιήσεων.
Αποτέλεσμα των προσπαθειών και του έντονου ενδιαφέροντος του ΥΠΕΘΑ για τα μισθολογικά θέματα των στρατιωτικών ήταν οι νομοθετικές ρυθμίσεις των προηγούμενων ετών (ν. 2448/96, 2512/97, 2592/98 και 2768/99), με τις οποίες, κατόπιν της αποδοχής τους και της έγκρισής τους από το Υπουργείο Οικονομικών, έγιναν ασφαλώς σαφέστατες βελτιώσεις των μισθολογικών και συνταξιοδοτικών αποδοχών, δεδομένου ότι οι επελθούσες μεταβολές στο βασικό μισθό και κατά επέκταση στο επίδομα ετών υπηρεσίας των εν ενεργεία στρατιωτικών επεκτάθηκαν και στους συνταξιούχους στρατιωτικούς (άρθρο 4, ν. 2512/97), γεγονός που αναβάθμισε αισθητά τη θέση τους.
Ειδικότερα, επί των αναφερομένων στην ερώτηση του κ. Βουλευτή αιτημάτων αναφέρεται, ότι το ΥΠΕΘΑ έχει προωθήσει στην Ολομέλεια του Ελεγκτικού Συνεδρίου ερώτημα ως προς την παροχή ή μη της δυνατότητας, από τις ισχύουσες συνταξιοδοτικές διατάξεις, αναπροσαρμογής-επέκτασης, με βάση τις διατάξεις του ν.2838/2000, όπως ισχύει σήμερα, των συντάξεων των στρατιωτικών που έχουν αποστρατευτεί πριν την 01-07-2000. Αναμένεται ότι σε εύλογο χρονικό διάστημα το θέμα θα εισαχθεί προς συζήτηση σ' αυτή και θα ληφθεί σχετική απόφαση.
Με τις διατάξεις του ν. 3029/02, από 01.01.2003, επίδομα ανάλογο του ειδικού επιδόματος των 176 Ευρώ, που χορηγήθηκε στους δημοσίους υπαλλήλους, θα υπολογιστεί στη σύνταξη των στρατιωτικών. Το επίδομα αυτό, καθώς και το επίδομα θέσης για αξιωματικούς από το βαθμό του Ταξιάρχου και άνω, σύμφωνα με σχετική τροπολογία του Υπουργείου Οικονομικών που ενσωματώθηκε σε συνταξιοδοτικό νομοσχέδιο, θα χορηγείται και σε όσους έχουν (ή θα έχουν) συνταξιοδοτηθεί μέχρι 31-12-02, σε πέντε (5) ετήσιες δόσεις.
Περαιτέρω, έχουν υποβληθεί προτάσεις προς τους αρμόδιους φορείς και διεξάγεται σχετική συζήτηση για:
α. Το συνυπολογισμό του επιδόματος εξομάλυνσης στις συντάξιμες αποδοχές.
β. Την αναμόρφωση του μισθολογίου των στρατιωτικών, προκειμένου αυτό να ανταποκρίνεται στις σύγχρονες οικονομικές απαιτήσεις τόσο σε εθνικό όσο και σε ευρωπαϊκό επίπεδο.
Η διαμόρφωση μιας νέας βάσης για τον υπολογισμό των βασικών μισθών αποτελεί αντικείμενο της υπό επεξεργασίας πρότασης του νέου μισθολογίου των στρατιωτικών η οποία βαίνει ολοκληρούμενη σύντομα. Ο χρόνος υποβολής της σχετικής πρότασης θα εξαρτηθεί από τις δημοσιονομικές συνθήκες, καθόσον το Υπουργείο Οικονομίας και Οικονομικών έκανε γνωστό ότι και η εφαρμογή του νέου μισθολογίου για τους δημοσίους υπαλλήλους πρόκειται να αρχίσει το 2004.
Όσον αφορά το ασφαλιστικό θέμα αυτό αποτελεί αρμοδιότητα του Υπουργείου Εργασίας και Κοινωνικών Ασφαλίσεων προς το οποίο κατά την πρόσφατη ασφαλιστική μεταρρύθμιση (ν. 3029/02) ασκήθηκαν βελτιωτικές παρεμβάσεις από μέρος του ΥΠΕΘΑ με ανάλογο αποτέλεσμα. Το ΥΠΕΘΑ γνωρίζει τα προβλήματα που αντιμετωπίζουν οι συνταξιούχοι στρατιωτικοί και γι' αυτό το όλο ασφαλιστικό θέμα βρίσκεται στις άμεσες προτεραιότητές του.
Τονίζεται, ότι η εξέλιξη των υπόψη θεμάτων παρακολουθείται από τα αρμόδια όργανα του ΥΠΕΘΑ και εφόσον διαμορφώνονται ευνοϊκές συνθήκες αυτά επαναδιατυπώνονται και προωθούνται μέχρι την οριστική επίλυσή τους, με γνώμονα πάντα το αυτονόητο ενδιαφέρον του ΥΠΕΘΑ για το προσωπικό που με αίσθημα καθήκοντος υπηρετεί ή υπηρέτησε τις τάξεις των ΕΔ, αλλά και τις διαμορφούμενες εκάστοτε δημοσιονομικές δυνατότητες της εθνικής οικονομίας και τον ευρύτερο οικονομικό σχεδιασμό.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ
24. Στην με αριθμό 2056/8-10-2002 ερώτηση δόθηκε με το υπ' αριθμ. 115/25-10-2002 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση με αριθμό 2056/8-10-2002 που κατέθεσε ο Βουλευτής κ. Η. Καλλιώρας, σας πληροφορούμε τα εξής:
Από τους Δήμους Δομοκού, Θεσσαλιώτιδας και Ξυνιάδας του Νομού Φθιώτιδας αναγγέλθηκαν στον ΕΛΓΑ ζημιές από αλλεπάλληλες υπερβολικές και άκαιρες βροχοπτώσεις.
Ο ΕΛ.ΓΑ. επιλήφθηκε άμεσα και από τις επισημάνσεις που έγιναν από τους αρμόδιους γεωπόνους επόπτες του Υποκαταστήματος ΕΛΓΑ στη Λαμία, διαπιστώθηκαν σοβαρές ζημιές κυρίως στις καλλιέργειες βιομηχανικής τομάτας. Το έργο των εξατομικευμένων εκτιμήσεων έχει ήδη ολοκληρωθεί και υπολείπεται η κοινοποίηση των πορισμάτων εκτίμησης στους ενδιαφερόμενους παραγωγούς.
Μετά την κοινοποίηση των πορισμάτων εκτίμησης, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Επισημαίνουμε ότι κατά τη διετία 2000-2001, σε παραγωγούς των Δήμων Δομοκού, Θεσσαλιώτιδας και Ξυνιάδας καταβλήθηκαν ποσά αποζημιώσεων ύψους 370.399, 185.038 και 108.032 ευρώ αντίστοιχα.
Ο Υπουργός
ΓΕΩΡΓΙΟΣ ΔΡΥΣ"
25. Στην με αριθμό 1919/1.10.02 ερώτηση δόθηκε με το υπ' αριθμ. 1905/25.10.02 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1919/1.10.02 που κατέθεσε στη Βουλή η Βουλευτής κ. Ντόρα Μπακογιάννη, σχετικά με την κατασκευή του ΤΡΑΜ της Αθήνας, και σύμφωνα με το αριθμ. 1489/7.10.02 έγγραφο της ΤΡΑΜ Α.Ε., σας πληροφορούμε τα παρακάτω:
1. Το ΤΡΑΜ της Αθήνας κατασκευάζεται με βάση μελέτες και προδιαγραφές, που συντάχθηκαν με τη σύμπραξη μελετητικών οίκων του εξωτερικού, διεθνούς κύρους και αναγνώρισης, με εκτεταμένη εμπειρία στην ανάπτυξη συστημάτων τροχιοδρόμων σε άλλες πόλεις του εξωτερικού.
2. Ειδικά, για την περιοχή της Πύλης το Αδριανού, μια σειρά μελετών και Ανεξάρτητων Τεχνικών Αξιολογήσεων, στις οποίες έλαβαν μέρος και παγκόσμιας αναγνώρισης ξένοι εμπειρογνώμονες, κατέδειξαν την αρτιότητα και πληρότητα των μελετών.
Συγκεκριμένα:
Εκπονήθηκε ειδική μελέτη θορύβου και δονήσεων από τα ειδικευμένα γραφεία ΕΤ και Τ-SerdB, η οποία εγκρίθηκε από τις αρμόδιες υπηρεσίες του Υ.ΠΕ.ΧΩ.Δ.Ε., και η οποία προέβλεψε την κατασκευή πλωτής πλάκας στο εν λόγω σημείο, που διασφάλιζε την πλήρη προστασία του μνημείου.
Ανατέθηκε στο Εργαστήριο Αντισεισμικής Τεχνολογίας του Ε.Μ.Π. ερευνητικό έργο με αντικείμενο "Μετρήσεις δονήσεων κατά την εκτέλεση εκσκαφής στην περιοχή της Πύλης". Τα αποτελέσματα των μετρήσεων κατέγραψαν μεγέθη δονήσεων τρεις φορές μικρότερα από τα επιτρεπτά. Με την εφαρμογή της πλωτής πλάκας οι δονήσεις θα ήταν 10 φορές μικρότερες από τα επιτρεπτά.
Πραγματοποιήθηκε ανεξάρτητη αξιολόγηση από τον ειδικό σύμβουλο και συνεργάτη της STIB (Εταιρεία Δημ. Συγκοινωνιών της πόλης των Βρυξελών) Dr. Patrick Carels, ειδικό σε θέματα πλωτής πλάκας για συστήματα Τραμ. Η πραγματογνωμοσύνη κατέδειξε την αποτελεσματικότητα της πλωτής πλάκας.
Πραγματοποιήθηκε ανεξάρτητη Τεχνική αξιολόγηση από τον καθηγητή D. Le Houedec (Πανεπιστήμιο Νάντης-Γαλλίας) ειδικό σε θέματα διάχυσης δονήσεων στο έδαφος, οποίος συμφώνησε απόλυτα με τα προβλεφθέντα συστήματα.
Εκπονήθηκε ερευνητικό πρόγραμμα ολοκληρωμένης αξιολόγησης μελετών και μέτρων αντιδονητικής προστασίας της Πύλης Αδριανού από την κατασκευή και λειτουργία του Τραμ της Αθήνας, από το Πανεπιστήμιο Θεσσαλίας (Πολυτεχνική Σχολή-Τμήμα Πολιτικών Μηχανικών-Συγκοινωνιακός Τομέας), το οποίο αφού συναξιολόγησε και την υπάρχουσα αντίστοιχη εμπειρία από τα έργα της ΑΤΤΙΚΟ ΜΕΤΡΟ (Καπνικαρέα Πλωτό Δάπεδο, Μουσείο Ακρόπολης κλπ.) αποδέχτηκε την αποτελεσματικότητα του σχεδιασμού. 
3. Η απαγόρευση της όδευσης, από το τμήμα μήκους 150 μέτρων της Λεωφ. Αμαλίας που αποφασίσθηκε από το ΥΠΠΟ, το Σεπτέμβριο οφείλεται στην αξιολόγηση των εντοπισμένων αρχαίων ευρημάτων κατά τη φάση των προκαταρκτικών εργασιών και συγκεκριμένα κατά την εσκαφή τάφρου μήκους 150 περίπου μέτρων και βάθους 65 εκατοστών, ως σημαντικών.
Μετά την αξιολόγηση των ευρημάτων, όπως γίνεται σε όλες τις περιπτώσεις εντοπισμού αρχαιοτήτων, από την αρμόδια αρχαιολογική υπηρεσία, ζητήθηκε από το ΥΠΠΟ και αποφασίστηκε η όδευση του Τραμ να γίνεται μέσω των οδών Αρδηττού και Βασ. Όλγας, για να παρακαμφθεί το προαναφερθέν τμήμα της Λ. Αμαλίας.
Η αξία των εργασιών που έγιναν, στο τμήμα της πορείας που παρακάμπτεται, είναι της τάξεως των 200.000 Ευρώ.
4. Η αξία των μελλοντικών εργασιών, για να παρακαμφθεί η Λ. Αμαλίας στην εν λόγω περιοχή (προσθήκη γραμμής μήκους 550 περίπου μέτρων στο όλο έργο), υπολογίζεται σε ποσό της τάξεως των 1,5 εκατ. Ευρώ.
Ο Υπουργός
ΧΡΙΣΤΟΣ ΒΕΡΕΛΗΣ"
26. Στην με αριθμό 1991/4-10-02 ερώτηση δόθηκε με το υπ΄ αριθμ. 2838/25-10-02 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση με αριθμό 1991/4.10.02, που κατατέθηκε στις 4.10.02 από το Βουλευτή κ. Μανώλη Κεφαλογιάννη, σας γνωρίζουμε τα ακόλουθα:
Το ΥΠΕΧΩΔΕ στο πλαίσιο εφαρμογής μιας ολοκληρωμένης πολιτικής που αφορά στο ζήτημα της Διαχείρισης Ι Διάθεσης των στερεών απορριμμάτων και αποβλήτων έχει ολοκληρώσει την εκπόνηση το θεσμικού πλαισίου ενώ παράλληλα έχει διαμορφώσει τους άξονες και τα μέτρα εφαρμογής του.
Α. ΘΕΣΜΙΚΟ ΠΛΑΙΣΙΟ
α) Νόμος 1650/86 περί προστασίας του Περιβάλλοντος
β) Διαχείριση Στερεών Αποβλήτων: ΚΥΑ 49541/1424/86-ΦΕΚ 444/Β/1986  (εναρμόνιση της οδηγίας 75/442/ΕΟΚ) 
γ) Μέτρα και όροι για τη διαχείριση των στερεών αποβλήτων: ΚΥΑ 69728/824/96-ΦΕΚ 358/Β/1996 (εναρμόνιση της οδηγίας 91/156/ΕΟΚ)
δ) Εθνικός Σχεδιασμός Διαχείρισης Στερεών Αποβλήτων (Γενικές κατευθύνσεις της πολιτικής διαχείρισης στερεών αποβλήτων): ΚΥΑ 113944/97 - ΦΕΚ 1016/Β/1997 (αφορά στην οδηγία 91/156/ΕΟΚ)
ε) Κατάρτιση πλαισίου Προδιαγραφών και Γενικών Προγραμμάτων διαχείρισης στερεών αποβλήτων: ΚΥ Α 114218/97-ΦΕΚ 1016/Β11997 (αφορά στην οδηγία 91/156/ΕΟΚ)
στ) Εθνικός Σχεδιασμός ολοκληρωμένης και εναλλακτικής διαχείρισης απορριμμάτων και αποβλήτων ΚΥΑ 14312/1302/2000, ΦΕΚ 723/2000
ζ) Μέτρα και όροι για τη διαχείριση των επικίνδυνων αποβλήτων: ΚΥΑ 19396/1546/97 -ΦΕΚ 604/Β/1997
η) Οδηγία 1999/31/ΕΟΚ σχετικά με την υγειονομική ταφή αποβλήτων για την οποία έχει ήδη εκπονηθεί σχέδιο ΚΥΑ το οποίο προωθείται στο Εθνικό Τυπογραφείο για δημοσίευση.
θ) Εγκύκλιος 39/2000 που αφορά στα μέτρα που πρέπει να ληφθούν για την αντιμετώπιση των πυρκαγιών σε χώρους διάθεσης στερεών αποβλήτων από τις περιφέρειες και τις Νομαρχιακές Αυτοδιοικήσεις της Χώρας.
Α1. Ο Εθνικός σχεδιασμός Διαχείρισης Στερεών Αποβλήτων, ο οποίος θεσμοθετήθηκε με το προαναφερόμενο θεσμικό πλαίσιο, αφορά στις γενικές κατευθύνσεις της πολιτικής διαχείρισης των στερεών αποβλήτων, προκειμένου να περιγραφούν οι εθνικές κατευθύνσεις και επιλογές για την οικολογικά ορθολογική διαχείριση των αποβλήτων, των επικίνδυνων αποβλήτων και τη διασυνοριακή μεταφορά των αποβλήτων
Στο πλαίσιο των υποχρεώσεων που απορρέουν από την υφιστάμενη Νομοθεσία (ΚΥΑ 69728/824/96) έχουν εκπονηθεί 52 Ολοκληρωμένοι Σχεδιασμοί Διαχείρισης Στερών Αποβλήτων και 3 Περιφερειακοί Σχεδιασμοί. Επίσης σε 18 Νομαρχιακούς Σχεδιασμούς έχει ολοκληρωθεί και εγκριθεί η Β' Φάση και βρίσκονται σε εξέλιξη οι υπόλοιπες Β' Φάσεις.
Β. ΣΤΟΧΟΙ ΚΑΙ ΜΕΤΡΑ ΕΛΛΑΔΑ ΕΠΙΚΑΙΡΟΠΟΙΗΜΕΝΟΥ ΣΧΕΔΙΑΣΜΟΥ ΣΤΗΝ ΕΛΛΑΔΑ 
Το ΥΠΕΧΩΔΕ, σε συνέχεια του θεσμικού πλαισίου για τη Διαχείριση/Διάθεση των στερεών απορριμμάτων προχώρησε από τις αρχές του 2002 στην επικαιροποίηση της στρατηγικής, που εκπόνησε για τη συνολική και ριζική αντιμετώπιση του ζητήματος των στερεών αποβλήτων σε ολόκληρη τη Χώρα.
Β1 Οι στόχοι και τα μέτρα της πολιτικής αυτής στο πλαίσιο του επικαιροποιημένου Σχεδιασμού έχουν ως εξής:
Τη δημιουργία συστημάτων ολοκληρωμένης διαχείρισης απορριμμάτων σε όλες τις Περιφέρειες της Χώρας.
Την κατασκευή και λειτουργία ΧΥΤΑ, με στόχο την κάλυψη της Χώρας μέχρι το τέλος του 2008. Αναθεώρηση των Νομαρχιακών Σχεδιασμών που παρουσιάζουν προβλήματα ή δεν είναι ενταγμένοι σε ολοκληρωμένα σχέδια διαχείρισης, σύμφωνα με το "πρότυπο" της Περιφ. Δυτικής Μακεδονίας.
- Την καθιέρωση και εφαρμογή συστημάτων εναλλακτικής διαχείρισης των στερεών αποβλήτων, που οδηγούν στη μείωση του όγκου τους κατά 30%.
- Τον έλεγχο της λειτουργίας των ανεξέλεγκτων χωματερών και τη σταδιακή εξάλειψή τους.
Β.2. Οι ενέργειες που προγραμματίζονται είναι:
- Σύσταση ισχυρών φορέων κατασκευής και διαχείρισης των έργων με διαδημοτικές συνεργασίες, άλλά και συμμετοχή των ιδιωτών. Στις νησιωτικές περιφέρειες σύσταση διανησιωτικών φορέων υλοποiησης.
- Επικαιροποίηση, όπου χρειάζεται, των Νομαρχιακών Σχεδιασμών με Αποφάσεις των Περιφερειακών Συμβουλίων μέχρι τον Ιούλιο 2002.
- Σταδιακή υποβολή για ένταξη στο Ταμείο Συνοχής όλων των έργων Περιφερειακού Σχεδιασμού έως το 2003. Ένταξη των μικρότερων έργων στα ΠΕΠ ώστε να αξιοποιηθεί το σύνολο των πόρων.
- Επιτάχυνση της ωρίμανσης των έργων με τη βοήθεια της "Μονάδας Τεχνικής Υποστήριξης για τα έργα λυμάτων και απορριμμάτων (ΜΤΥ)". Τεχνική στήριξη κατά τη διάρκεια της κατασκευής και της λειτουργίας των έργων.
- Συνέχιση της υλοποίησης του προγράμματος μείωσης των ανεξέλεγκτων χωματερών. Από 2.182 που ήταν στο τέλος του 2001 έχουν μειωθεί σήμερα στις 1.458. Προβλέπεται ότι στο τέλος του 2002 θα λειτουργούν 1.399, στο τέλος του 2003 1.032, ενώ στο τέλος του προγράμματος κατασκευής των ΧΥΤΑ (τέλη 2007) δεν θα υπάρχουν χώροι ανεξέλεγκτης απόθεσης, σύμφωνα με το Εθνικό Σχέδιο Διαχείρισης των στερεών αποβλήτων και την κατασκευή ΧΥΤΑ σε όλη την Επικράτεια.
Β3. Παράλληλα εντείνονται οι προσπάθειες με σαφείς κατευθύνσεις προς τους συναρμόδιους φορείς ώστε οι ανεξέλεγκτοι χώροι να μετατραπούν μέχρι την οριστική παύση λειτουργίας τους σε ελεγχόμενους χώρους. Τα μέτρα που ήδη λαμβάνονται είναι:
- περιφράξεις των χώρων
- δημιουργία ζωνών πυρασφάλειας
- μόνιμη εγκατάσταση απαραίτητων μηχανημάτων κλπ.
Τα προαναφερόμενα μέτρα αποσκοπούν στην ελεγχόμενη και ασφαλή λειτουργία των χώρων αυτών έως την οριστική παύση τους.
Γ. Χρηματοδότηση: οι διαθέσιμοι πόροι για τη διαχείριση απορριμμάτων είναι 460,2 εκ. ευρώ από το Ταμείο Συνοχής (από τους οποίους έχουν ήδη εγκριθεί 71,75 εκ. ευρώ για τα έργα των Χανίων, των Α. Λιοσίων, της Δυτ. Αττικής και της Μακεδονίας), 130 εκ ευρώ από τα ΠΕΠ, 90εκ. ευρώ από ιδιωτικά κεφάλαια (διασφαλισμένα σε πρώτη φάση), που θα επενδυθούν από ιδιώτες για την εναλλακτική διαχείριση των αποβλήτων. Για τη στήριξη του προγράμματος έχουν προβλεφθεί επίσης εθνικοί πόροι, π.χ. 13,2 εκ- ευρώ για την απόκτηση γης για το ΧΥΤΑ Ηρακλείου Κρήτης. Σημειώνεται ότι για την εναλλακτική διαχείριση των υλικών συσκευασίας και άλλων προϊόντων προωθείται η συμμετοχή ιδιωτικών κεφαλαίων στην ανακύκλωση αποβλήτων.
Δ. Όσον αφορά στο σκεπτικό της ερώτησης του κ. Κεφαλογιάννη παρατηρούμε τα εξής:
Η Ελλάδα έχει παραπεμφθεί στο Ευρωπαϊκό Δικαστήριο, πλην του Κουρουπητού, για μία ακόμη περίπτωση χώρου διάθεσης απορριμμάτων στο Επιτάλιο του Ν. Ηλείας.
Ο χώρος στο Επιτάλιο έχει ήδη παύσει να λειτουργεί από τον Ιούνιο του 2001 και ήδη έχουν ληφθεί όλα τα μέτρα επίλυσης του θέματος (ολοκληρώθηκε ο σχεδιασμός από την Περιφέρεια Δυτ. Ελλάδας, έχει κατατεθεί από την Περιφέρεια Δυτ. Ελλάδας αίτηση στο Ταμείο Συνοχής για τα έργα ΧΥΤΑ της Περιφέρειας καθώς και για το έργο αποκατάστασης του χώρου στο Επιτάλιο).
Η περίπτωση του χώρου στους Πέρα Γαληνούς Ν. Ηρακλείου είναι σε στάδιο Αιτιολογημένης Γνώμης (δεν έχει ασκηθεί προς το παρόν προσφυγή στο ΔΕΚ). Τα μέτρα που έχουν ληφθεί εντάσσονται στην προαναφερόμενη Στρατηγική για τη διαχείριση των απορριμμάτων και ήδη η Περιφέρεια Κρήτης σε συνεργασία με τον Ενιαίο Συνέδριο Διαχείρισης των απορριμμάτων Κρήτης ανέλαβε να ολοκληρώσει το σύνολο των μελετών που απαιτούνται εντός του 2002 (αξιοποιώντας τους Νομαρχιακούς Σχεδιασμούς Ηρακλείου, Ρεθύμνου, Λασιθίου) ώστε να υπάρχει ετοιμότητα ένταξης των έργων και χρηματοδότησης τους εντός του έτους.
Η Υπουργός
Β. ΠΑΠΑΝΔΡΕΟΥ"
27. Στην με αριθμό 1397/4-9-2002 ερώτηση δόθηκε με το υπ' αριθμ. 90308/25-9-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1397/4-9-2002 την οποία κατέθεσε στη Βουλή ο Βουλευτής κ. Ν. Κατσαρός και αφορά στο μάθημα των θρησκευτικών, σας γνωρίζουμε τα ακόλουθα:
Η ελληνική εκπαίδευση λειτουργεί σήμερα με πλήρη προστασία της πνευματικής ελευθερίας, των δικαιωμάτων και της προσωπικότητας των μαθητών. Στο σημερινό ελληνικό σχολείο δεν υπάρχουν, ούτε μπορούν να αναπτυχθούν, ούτε είναι νοητές διακρίσεις με βάση την καταγωγή, το θρήσκευμα και τις ιδεολογικές ή πολιτικές πεποιθήσεις.
Η εκπαίδευση λειτουργεί με βάση το Σύνταγμα και τους νόμους της Ελληνικής Δημοκρατικής Πολιτείας και δεν μπορεί, ούτε πρέπει να οργανώνεται με βάση μεμονωμένες, υποκειμενικές "κοσμοθεωρητικές αντιλήψεις" του οποιουδήποτε, έτσι ώστε σύμφωνα και με τη νομολογία του Συμβουλίου της Επικρατείας να χρειάζεται να προσδιοριστούν πολύ συγκεκριμένα οι όροι απαλλαγής από οποιοδήποτε μάθημα.
Εν όψει των σημαντικών πραγματικών και νομικών ζητημάτων που τίθενται, το Υπουργείο Εθνικής Παιδείας και Θρησκευμάτων προτίθεται να απευθύνει συγκεκριμένα ερωτήματα προς την Αρχή και να ζητήσει διευκρινήσεις. Σε κάθε περίπτωση εφόσον εκκρεμούν παρόμοια θέματα, είναι προφανές ότι δεν τίθεται θέμα υλοποίησης της απόφασης αυτής.
Πρέπει να τονιστεί ότι η απόφαση της Αρχής δεν αφορά ούτε άλλωστε θα μπορούσε να αφορά στη διδασκαλία του μαθήματος των θρησκευτικών όπου δεν πραγματοποιείται καμία μεταβολή.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
28. Στην με αριθμό 2007/7-10-2002 ερώτηση δόθηκε με το υπ' αριθμ. 5395/31-10-2002 έγγραφο από τον Υπουργό Εθνικής Άμυνας η ακόλουθη απάντηση:
"Απαντώντας στην ερώτηση με αριθμό 2007/7-10-2002 που κατέθεσε ο Βουλευτής κ. Αθανάσιος Νάκος, με θέμα τα οικονομικά και συνταξιοδοτικά αιτήματα των απόστρατων Αξιωματικών των ΕΔ, σας γνωρίζουμε τα εξής:
Η αρμοδιότητα για τη διαχείριση των μισθολογικών-συνταξιοδοτικών θεμάτων, καθώς και το θέμα της αυξήσεως των αποδοχών και των συντάξεων του Στρατιωτικού Προσωπικού (εν ενεργεία ή εν αποστρατεία) ανήκει αποκλειστικά στο Υπουργείο Οικονομικών, διότι αυτό είναι το καθ' ύλην αρμόδιο Υπουργείο που εγκρίνει τελικά, αποδεσμεύει και καταβάλει από τον Κρατικό Προϋπολογισμό τα κονδύλια που προβλέπονται για μισθούς και συντάξεις, στα πλαίσια των δημοσιονομικών δυνατοτήτων, του οικονομικού σχεδιασμού και της εισοδηματικής πολιτικής της Κυβέρνησης.
Παράλληλα, το ΥΠΕΘΑ στα πλαίσια της ανωτέρω πολιτικής, καθώς και στα πλαίσια των δυνατοτήτων και αρμοδιοτήτων του, γνωρίζοντας και κατανοώντας τα μισθολογικά -συνταξιοδοτικά αιτήματα των στρατιωτικών εν γένει, εξετάζει αυτά και καταβάλει κάθε προσπάθεια για την ικανοποίησή τους και για την εξάλειψη και άμβλυνση τυχόν μισθολογικών διαφοροποιήσεων.
Αποτέλεσμα των προσπαθειών και του έντονου ενδιαφέροντος του ΥΠΕΘΑ για τα μισθολογικά θέματα των στρατιωτικών ήταν οι νομοθετικές ρυθμίσεις των προηγούμενων ετών (ν. 2448/96, 2512/97, 2592/98 και 2768/99), με τις οποίες, κατόπιν της αποδοχής τους και της έγκρισής τους από το Υπουργείο Οικονομικών, έγιναν ασφαλώς σαφέστατες βελτιώσεις των μισθολογικών και συνταξιοδοτικών αποδοχών, δεδομένου ότι οι επελθούσες μεταβολές στο βασικό μισθό και κατά επέκταση στο επίδομα ετών υπηρεσίας των εν ενεργεία στρατιωτικών επεκτάθηκαν και στους συνταξιούχους στρατιωτικούς (άρθρο 4, ν. 2512/97), γεγονός που αναβάθμισε αισθητά τη θέση τους.
Ειδικότερα, επί των αναφερομένων στην ερώτηση του κ. Βουλευτή αιτημάτων αναφέρεται, ότι το ΥΠΕΘΑ έχει προωθήσει στην Ολομέλεια του Ελεγκτικού Συνεδρίου ερώτημα ως προς την παροχή ή μη της δυνατότητας, από τις ισχύουσες συνταξιοδοτικές διατάξεις, αναπροσαρμογής-επέκτασης, με βάση τις διατάξεις του Ν.2838/2000, όπως ισχύει σήμερα, των συντάξεων των στρατιωτικών που έχουν αποστρατευτεί πριν την 01-07-2000. Αναμένεται ότι σε εύλογο χρονικό διάστημα το θέμα θα εισαχθεί προς συζήτηση σ' αυτή και θα ληφθεί σχετική απόφαση.
Με τις διατάξεις του Ν. 3029/02, από 01.01.2003, επίδομα ανάλογο του ειδικού επιδόματος των 176 Ευρώ, που χορηγήθηκε στους δημοσίους υπαλλήλους, θα υπολογιστεί στη σύνταξη των στρατιωτικών. Το επίδομα αυτό, καθώς και το επίδομα θέσης για αξιωματικούς από το βαθμό του Ταξιάρχου και άνω, σύμφωνα με σχετική τροπολογία του Υπουργείου Οικονομικών που ενσωματώθηκε σε συνταξιοδοτικό νομοσχέδιο, θα χορηγείται και σε όσους έχουν (ή θα έχουν) συνταξιοδοτηθεί μέχρι 31-12-02, σε πέντε (5) ετήσιες δόσεις.
Περαιτέρω, έχουν υποβληθεί προτάσεις προς τους αρμόδιους φορείς και διεξάγεται σχετική συζήτηση για:
α. Τον συνυπολογισμό του επιδόματος εξομάλυνσης στις συντάξιμες αποδοχές.
β. Την αναμόρφωση του μισθολογίου των στρατιωτικών, προκειμένου αυτό να ανταποκρίνεται στις σύγχρονες οικονομικές απαιτήσεις τόσο σε εθνικό όσο και σε ευρωπαϊκό επίπεδο.
Η διαμόρφωση μιας νέας βάσης για τον υπολογισμό των βασικών μισθών αποτελεί αντικείμενο της υπό επεξεργασίας πρότασης του νέου μισθολογίου των στρατιωτικών η οποία βαίνει ολοκληρούμενη σύντομα. Ο χρόνος υποβολής της σχετικής πρότασης θα εξαρτηθεί από τις δημοσιονομικές συνθήκες, καθόσον το Υπουργείο Οικονομίας και Οικονομικών έκανε γνωστό ότι και η εφαρμογή του νέου μισθολογίου για τους δημοσίους υπαλλήλους πρόκειται να αρχίσει το 2004.
Όσον αφορά το ασφαλιστικό θέμα αυτό αποτελεί αρμοδιότητα του Υπουργείου Εργασίας και Κοινωνικών Ασφαλίσεων προς το οποίο κατά την πρόσφατη ασφαλιστική μεταρρύθμιση (Ν. 3029/02) ασκήθηκαν βελτιωτικές παρεμβάσεις από μέρος του ΥΠΕΘΑ με ανάλογο αποτέλεσμα. Το ΥΠΕΘΑ γνωρίζει τα προβλήματα που αντιμετωπίζουν οι συνταξιούχοι στρατιωτικοί και γι' αυτό το όλο ασφαλιστικό θέμα βρίσκεται στις άμεσες προτεραιότητές του.
Τονίζεται, ότι η εξέλιξη των υπόψη θεμάτων παρακολουθείται από τα αρμόδια όργανα του ΥΠΕΘΑ και εφόσον διαμορφώνονται ευνοϊκές συνθήκες αυτά επαναδιατυπώνονται και προωθούνται μέχρι την οριστική επίλυσή τους, με γνώμονα πάντα το αυτονόητο ενδιαφέρον του ΥΠΕΘΑ για το προσωπικό που με αίσθημα καθήκοντος υπηρετεί ή υπηρέτησε τις τάξεις των ΕΔ, αλλά και τις διαμορφούμενες εκάστοτε δημοσιονομικές δυνατότητες της εθνικής οικονομίας και τον ευρύτερο οικονομικό σχεδιασμό.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ
29. Στις με αριθμό 1946/2-10-2002 και 2167/17-10-2002 ερωτήσεις δόθηκε με το υπ' αριθμ. 335/25-10-2002 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις με αριθμό 1946/2-10-2002 και 2167/17-10-2002 που κατέθεσαν οι Βουλευτές κύριοι Θ. Νάκος, Ζ. Μακρή, Ν. Γκατζής και Δ. Τσιόγκας, σας πληροφορούμε τα εξής:
Οι ισχυρές χιονοπτώσεις και οι εξαιρετικά χαμηλές θερμοκρασίες που σημειώθηκαν κατά την περίοδο Νοεμβρίου 2001-Ιανουαρίου 2002 προκάλεσαν σημαντικές ζημιές στον πρωτογενή τομέα και στις υποδομές του, σ' ολόκληρη τη χώρα και στον Νομό Μαγνησίας.
Το Υπουργείο Γεωργίας ανέθεσε στον ΕΛ.Γ.Α. με την (αριθ. 234133/06.02.02 ΚΥΑ των Υπουργών Οικονομικών και Γεωργίας) την εξατομίκευση των μη καλυπτόμενων ασφαλιστικά από αυτόν ζημιών και το συντονισμό του όλου έργου με συνεργασία και άλλων εμπλεκόμενων φορέων (Δ/νσεων Γεωργίας, ΟΤΑ, ΠΑΣΕΓΕΣ κλπ.).
Με την υποβολή της "Αίτησης -Δήλωσης Ζημιάς" από τον παραγωγό στον ανταποκριτή του ΕΛ.Γ.Α. του Δήμου που ανήκει, απαιτείται και η προσκόμιση από τον δικαιούχο των ακολούθων δικαιολογητικών:
- Εκκαθαριστικό εφορίας του οικονομικού έτους 2001 (εισοδήματος 2000)
- Το έντυπο Ε 1 του οικονομικού έτους 2001
- Το έντυπο Ε9 ως αποδεικτικό κατοχής γεωργικής εκμετάλλευσης
Τα παραπάνω δικαιολογητικά και οποιαδήποτε άλλα επίσημα στοιχεία (μισθωτήρια, χρησιδάνεια, συμβόλαια κλπ.), ζητήθηκαν από τους γεωπόνους εκτιμητές και έπρεπε να προσκομισθούν στον ανταποκριτή του ΕΛΓΑ, ή να σταλούν με συστημένη επιστολή στο αντίστοιχο Υποκατάστημα του ΕΛΓΑ.
Εδώ να τονίσουμε ότι η υποβολή των Αιτήσεων-Δηλώσεων ζημιάς γινόταν το Φεβρουάριο του 2002. Οι γεωπόνοι εκτιμητές του ΕΛΓΑ επανειλημμένα ζήτησαν από τους παραγωγούς τα απαιτούμενα δικαιολογητικά, είτε με ανακοινώσεις είτε με προσωπική επικοινωνία.
Επτά μήνες μετά την υποβολή των Αιτήσεων-Δηλώσεων ζημιάς και ενώ το έργο των εξατομικευμένων εκτιμήσεων έχει ολοκληρωθεί, πολλοί παραγωγοί δεν έχουν προσκομίσει ακόμα τα απαιτούμενα δικαιολογητικά. Παρ' όλο που το έργο των εκτιμήσεων στην περιοχή είχε ολοκληρωθεί, οι γεωπόνοι εκτιμητές κατ' επανάληψη επισκέφθηκαν το Δήμο για να παραλάβουν τα συγκεντρωθέντα δικαιολογητικά.
Είναι φανερό ότι από τον ΕΛΓΑ έχουν εξαντληθεί όλα τα περιθώρια και πρέπει τελικά οι ίδιοι οι ενδιαφερόμενοι να μεριμνήσουν για την αποστολή των απαιτούμενων δικαιολογητικών στο αρμόδιο Υποκατάστημα του ΕΛΓΑ.
Σημειώνεται ότι το πρόγραμμα "FROGY" , μετά την έγκρισή του από την Ε.Ε., προχωρά με ταχύτατους ρυθμούς και θα πρέπει οι ενδιαφερόμενοι να προσκομίσουν άμεσα τα απαραίτητα δικαιολογητικά ώστε να κριθούν δικαιούχοι και να λάβουν τις οικονομικές ενισχύσεις.
Ο Υπουργός
ΓΕΩΡΓΙΟΣ ΔΡΥΣ"
30. Στις με αριθμό 1982/3-10-2002 και 1882/27-9-2002 ερωτήσεις δόθηκε με το υπ' αριθμ. 337/25-10-2002 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις με αριθμούς 1982/3-10-2002 και 1882/27-9-2002 που κατέθεσαν οι Βουλευτές κύριοι Σπ. Σπηλιωτόπουλος και Γ. Θωμάς, για τα θέματα της αρμοδιότητάς μας, σας πληροφορούμε τα εξής:
Από τους Δήμους Φαρρών και Τριταίας του Νομού Αχαΐας αναγγέλθηκαν στον ΕΛΓΑ ζημιές σε καλλιέργειες από πλημμύρα της 25ης-9-02. Επίσης αναγγέλθηκαν δέκα περιστατικά ζημιάς σε ζωικό κεφάλαιο (ορνιθοειδή, πρόβατα, χοίροι).
Από τις επισημάνσεις που διενήργησαν οι αρμόδιοι για την περιοχή γεωπόνοι επόπτες του Υποκαταστήματος ΕΛΓΑ στην Πάτρα διαπιστώθηκε ότι έχουν προξενηθεί αρκετά σοβαρές ζημιές σε περιορισμένη έκταση.
Το έργο των εξατομικευμένων εκτιμήσεων για τις ζημιές έχει ήδη ολοκληρωθεί.
,
Μετά την κοινοποίηση των πορισμάτων εκτίμησης στους ενδιαφερομένους παραγωγούς από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικώv διαδικασιών που απαιτούνται για την καταβολή των αποζημιώσεων στους δικαιούχους.
Ο Υπουργός
ΓΕΩΡΓΙΟΣ ΔΡΥΣ"
31. Στην με αριθμό 2026/7-10-02 ερώτηση δόθηκε με το υπ' αριθμ. 105282/29-10-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2026/7-10-02 την οποία κατέθεσαν οι Βουλευτές κύριοι Άγγ. Τζέκης και Γ. Χουρμουζιάδης και αφορά στην κάλυψη της δαπάνης για τη μεταφορά των μαθητών των Νομών Χαλκιδικής, Καβάλας και Πέλλας, σας γνωρίζουμε τα ακόλουθα:
Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 (ΦΕΚ 932/98 τ. Β΄) Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
Με το Π.Δ. 161/2000 (ΦΕΚ 145 Α΄) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
Σύμφωνα με τη διάταξη της παραγράφου 24 του άρθρου 2 του ν.  2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών μεταφοράς μαθητών.
Στον προϋπολογισμό εξόδων της περιφέρειας Κεντρικής Μακεδονίας έχουν εγγραφεί και διατεθεί 6.910.000 ευρώ για το 2002, ενώ με την αριθμ. 2/47552/17-9-02 απόφαση το Γενικού Λογιστηρίου του Κράτους διέθεσε ποσό δόθηκε συμπληρωματική πίστωση 1.050.000 ευρώ.
Στον προϋπολογισμό εξόδων της περιφέρειας Ανατολικής Μακεδονίας και Θράκης έχουν εγγραφεί και διατεθεί 3.390.000 ευρώ για το 2002 και δόθηκε συμπληρωματική πίστωση 450.000 ευρώ.
Τέλος σας γνωρίζουμε ότι το ΥΠΕΠΘ βρίσκεται σε επικοινωνία με το Γ.Λ.Κ. για την αντιμετώπιση του προβλήματος.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
32. Στην με αριθμό 1934/1-10-02 ερώτηση δόθηκε με το υπ΄ αριθμ. 2660/25-10-02 έγγραφο από τον Υφυπουργό Δημόσιας Τάξης η ακόλουθη απάντηση:
"Σε απάντηση της ερώτησης με αριθμό 1934/1-10-2002 που κατέθεσε ο Βουλευτής κ. Π. Κρητικός σε ό,τι μας αφορά, σας γνωρίζουμε ότι το θέμα της κάθε μορφής εκμετάλλευσης και κυρίως της σεξουαλικής, της παραμέλησης και γενικότερα της παραβίασης των δικαιωμάτων των ανηλίκων είναι φαινόμενο διαχρονικό διεθνών διαστάσεων, που τα τελευταία χρόνια παρουσιάζει έξαρση στις ανεπτυγμένες χώρες και ασφαλώς και στη χώρα μας, η οποία οφείλεται, εκτός των άλλων, στην ανάπτυξη και ευρεία χρήση του διαδικτύου και των άλλων σύγχρονων μέσων επικοινωνίας.
Κατά τη διάρκεια των τελευταίων ετών, η προστασία της παιδικής ηλικίας και της νεότητας αποτέλεσε και εξακολουθεί να αποτελεί πρωταρχικό στόχο των κυβερνήσεων των κρατών-μελών της Ευρωπαϊκής Ένωσης, αλλά και ολόκληρου του κόσμου, μέσα από προσπάθειες δημιουργίας του κατάλληλου νομοθετικού πλαισίου, σε εθνικό και διεθνές επίπεδο.
Η χώρα μας, πρωτοπόρος στο σεβασμό και την προστασία του ανθρώπου, αλλά και της διαφύλαξης των νέων από τους κινδύνους που τους απειλούν και της εξασφάλισης σε αυτούς της ειδικής προστασίας που χρειάζονται για την κοινωνική ολοκλήρωση και ανάπτυξή τους, έχει συμπεριλάβει, τόσο στον καταστατικό της χάρτη, όσο και στη λοιπή νομοθεσία, τις αρχές της Οικουμενικής Διακήρυξης των ανθρωπίνων δικαιωμάτων, τη Διεθνή Σύμβαση για τα Δικαιώματα του παιδιού, καθώς και άλλες Συμβάσεις ειδικού ενδιαφέροντος.
Επίσης, η χώρα μας, στην προσπάθειά της να συμπληρώσει και να βελτιώσει το υπάρχον νομικό πλαίσιο για τα παιδιά, συμμετέχει σε κάθε νέα διεθνή κίνηση, όπως η υιοθέτηση της 182 Διεθνούς Σύμβασης Εργασίας, η λήψη μέτρων για εφαρμογή της 190 Διεθνούς Σύστασης Εργασίας για την απαγόρευση των χειρότερων μορφών εργασίας των παιδιών και την άμεση δράση με σκοπό την εξάλειψή τους, καθώς και η υιοθέτηση του πρωτοκόλλου περί πωλήσεως, σεξουαλικής εκμετάλλευσης παιδιών και παιδικής πορνογραφίας, το οποίο προτάθηκε για υπογραφή από τη χώρα μας κατά τη Σύνοδο Κορυφής της Μόνιμης Αντιπροσωπείας του Ο.Η.Ε. στη Ν. Υόρκη της 6/8-9-2000. Παράλληλα στενή είναι η συνεργασία του Υπουργείου μας με μη κυβερνητικές οργανώσεις που δραστηριοποιούνται στη σύνταξη της ετήσιας έκθεσης, σε εφαρμογή της σύμβασης του ΟΗΕ για τα δικαιώματα του παιδιού.
Πέραν αυτών όμως η κυβέρνηση, προκειμένου να αντιμετωπισθεί αποτελεσματικότερα το εμπόριο ανθρώπων με σκοπό τη σεξουαλική τους εκμετάλλευση (trafficking) και να καλυφθεί η ανάγκη πολυεπίπεδης και συντονισμένη ς προσέγγισης όλων των Αρχών και φορέων, που εμπλέκονται στο θέμα αυτό, στα πλαίσια και της διεθνούς συνεργασίας, ανέδειξε το όλο πρόβλημα σε ζήτημα πρώτης προτεραιότητας και, για το σκοπό αυτό, αποφασίσθηκε, τον Απρίλιο του 2001, η σύσταση Διεπιστημονικής Ομάδας Διοίκησης Έργου.
Η Ομάδα αυτή επεξεργάσθηκε σχέδιο νόμου, που προωθήθηκε από το Υπουργείο Δικαιοσύνης και ψηφίσθηκε πρόσφατα από τη Βουλή, με το οποίο εισάγεται μια σειρά μεταρρυθμίσεων στην ισχύουσα νομοθεσία, ώστε να εκσυγχρονισθεί αυτή και να εναρμονισθεί με τα διεθνή κείμενα και τις διεθνείς σχετικές διατάξεις. Εκτός από τις ρυθμίσεις που αφορούν το έγκλημα της σωματεμπορίας, ιδιαίτερη έμφαση δίδεται στην προστασία των ανηλίκων, καθώς και στην αντιμετώπιση της παιδικής πορνογραφίας, μέσω της χρήσης του διαδικτύου ή άλλων μέσων και τρόπων, ενώ, για τα εγκλήματα κατά της γενετήσιας ζωής τους, εκτός των άλλων, προβλέπονται αυστηρότερες ποινές και τα περισσότερα τιμωρούνται σε βαθμό κακουργήματος.
Το Υπουργείο μας προσεγγίζει το σοβαρό αυτό θέμα με ιδιαίτερη προσοχή και ο χειρισμός των υποθέσεων αυτών γίνεται κατά κανόνα από προσωπικό με ειδικές γνώσεις, πείρα και ικανότητα να χειρίζεται τέτοιες υποθέσεις, ενώ σε όλες τις βαθμίδες της εκπαίδευσης και μετεκπαίδευσης του αστυνομικού προσωπικού επισημαίνεται η ιδιαιτερότητα τόσο των παραβάσεων ανηλίκων, όσο και των εγκληματικών πράξεων που διαπράττονται από ενήλικες σε βάρος τους και διδάσκεται η συμπεριφορά και η στάση που πρέπει να τηρούν οι αστυνομικοί, όταν καλούνται να ασχοληθούν με υποθέσεις ανηλίκων.
- Για τον ίδιο σκοπό έχουν ιδρυθεί ειδικές Υπηρεσίες ανηλίκων στην Αττική, Θεσσαλονίκη, Πάτρα και Ηράκλειο, οι οποίες έχουν ως αποστολή, εκτός από την προστασία και την πρόληψη και καταστολή της παραβατικότητας των ανηλίκων, τη μελέτη των κοινωνικών αιτίων των παραβάσεων που διαπράττονται από αυτούς, καθώς και την επεξεργασία των σχετικών στατιστικών στοιχείων.
Πέραν αυτών θα πρέπει να αναφερθεί. ότι στο Εργαστήριο Γραφολογίας της Διεύθυνσης Εγκληματολογικών Ερευνών, λειτουργεί ο Τομέας Εξέτασης Ψηφιακών Πειστηρίων, ο οποίος, μετά από σχετικό αίτημα αστυνομικών ή άλλων Αρχών, προβαίνει στην εγκληματολογική-εργαστηριακή εξέταση των ψηφιακών πειστηρίων, που προέρχονται από αποθηκευτικά μέσα υπολογιστικών συστημάτων και εμπλέκονται σε αδικήματα που διαπράχθηκαν είτε μέσω του διαδικτύου είτε εν γένει μέσω των Η/Υ, με σκοπό να προσδιορίσει την ύπαρξη "σχέσης" μεταξύ αυτών, της εγκληματικής πράξης και του υπόπτου-χρήστη. Στο χρονικό διάστημα της λειτουργίας του, από τον εν λόγω Τομέα έχουν εξετασθεί εργαστηριακά διάφορες υποθέσεις, που αφορούν τα εγκλήματα μέσω INTERNET, σχετικά με διακίνηση υλικού παιδικής πορνογραφίας (site παιδικής πορνογραφίας), τα οποία σημειωτέον αυξάνονται με ραγδαίο ρυθμό.
Τέλος, στα πλαίσια της αvτεγκληματικής πολιτικής και των στόχων που έχουν τεθεί από το Υπουργείο μας για το τρέχον έτος, έχουν δραστηριοποιηθεί οι αστυνομικές Υπηρεσίες στο έπακρο για τη διενέργεια συστηματικών ελέγχων και αυστηρή εφαρμογή της ισχύουσας νομοθεσίας για την πάταξη του ανωτέρου φαινομένου. Παράλληλα, προς τις Υπηρεσίες μας έχουν δοθεί εντολές και οδηγίες, προκειμένου η έρευνα, για τέτοιες υποθέσεις, να μην εξαντλείται σε επιφανειακή εξέταση, αλλά να επεκτείνεται σε βάθος για την εξάρθρωση τυχόν κυκλωμάτων, ενώ από την αρμόδια Διεύθυνση του Αρχηγείου της Αστυνομίας ανασχεδιάζεται η ιστοσελίδα της Ελληνικής Αστυνομίας στο διαδίκτυο, με συμβουλές για το θέμα, οι οποίες θα απευθύνονται τόσο στους ανήλικους χρήστες, όσο και στους γονείς τους.
Ο Υφυπουργός
ΕΥΑΓΓΕΛΟΣ ΜΑΛΕΣΙΟΣ"
33. Στην με αριθμό 1429/5-9-2002 ερώτηση δόθηκε με το υπ' αριθμ. 91306/25-9-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1429/5-9-2002 την οποία κατέθεσε στη Βουλή ο Βουλευτής κ. Γεώργιος Γαρουφαλιάς και αφορά στην αναγραφή του θρησκεύματος στα σχολικά απολυτήρια και στην απαλλαγή από το μάθημα των θρησκευτικών, σας γνωρίζουμε τα ακόλουθα:
Η ελληνική εκπαίδευση λειτουργεί σήμερα με πλήρη προστασία της πνευματικής ελευθερίας, των δικαιωμάτων και της προσωπικότητας των μαθητών. Στο σημερινό ελληνικό σχολείο δεν υπάρχουν, ούτε μπορούν να αναπτυχθούν, ούτε είναι νοητές διακρίσεις με βάση την καταγωγή, το θρήσκευμα και τις ιδεολογικές ή πολιτικές πεποιθήσεις.
Η εκπαίδευση λειτουργεί με βάση το Σύνταγμα και τους νόμους της Ελληνικής Δημοκρατικής Πολιτείας και δεν μπορεί, ούτε πρέπει να οργανώνεται με βάση μεμονωμένες, υποκειμενικές "κοσμοθεωρητικές αντιλήψεις" του οποιουδήποτε, έτσι ώστε σύμφωνα και με τη νομολογία του Συμβουλίου της Επικρατείας να χρειάζεται να προσδιοριστούν πολύ συγκεκριμένα οι όροι απαλλαγής από οποιοδήποτε μάθημα.
Εν όψει των σημαντικών πραγματικών και νομικών ζητημάτων που τίθενται, το Υπουργείο Εθνικής Παιδείας και Θρησκευμάτων προτίθεται να απευθύνει συγκεκριμένα ερωτήματα προς την Αρχή και να ζητήσει διευκρινήσεις. Σε κάθε περίπτωση εφόσον εκκρεμούν παρόμοια θέματα, είναι προφανές ότι δεν τίθεται θέμα υλοποίησης της απόφασης αυτής.
Πρέπει να τονιστεί ότι η απόφαση της Αρχής δεν αφορά ούτε άλλωστε θα μπορούσε να αφορά στη διδασκαλία του μαθήματος των θρησκευτικών όπου δεν πραγματοποιείται καμία μεταβολή.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
34. Στην με αριθμό 1987/3-10-02 ερώτηση δόθηκε με το υπ' αριθμ. 104183/24-10-02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1987/3-10-02 την οποία κατέθεσε η Βουλευτής κ. Ασημίνα Ξηροτύρη - Αικατερινάρη και αφορά στην κάλυψη της δαπάνης για τη μεταφορά των μαθητών του Νομού Χαλκιδικής, σας γνωρίζουμε τα ακόλουθα:
Η μεταφορά μαθητών Π/θμιας και Δ/θμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ. ΙΒ/6071/98 (ΦΕΚ 932/98 τ. Β΄) Κ.Υ.Α. των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
Με το Π.Δ. 161/2000 (ΦΕΚ 145 Α΄) η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
Σύμφωνα με τη διάταξη της παραγράφου 24 του άρθρου 2 του ν.  2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτοδιοικήσεις για την αντιμετώπιση των δαπανών μεταφοράς μαθητών.
Για το τρέχον έτος το ποσό που έχει εγγραφεί είναι 45.000.000 ευρώ εκ των οποίων 2.400.000 ευρώ στην περιφέρεια Κεντρικής Μακεδονίας και έχει δοθεί το ποσοστό διάθεσης 100% τη πίστωσης αυτής.
Πρόσφατα, με την αριθμ. 2/47552/17-9-02 απόφαση το Γ.Λ.Κ. διέθεσε ποσό 7.300.000 ευρώ στις Περιφέρειες όλης της χώρας, εκ των οποίων 1.050.000 ευρώ στην περιφέρεια Κεντρικής Μακεδονίας, για να αντιμετωπισθούν οι δαπάνες για τη μεταφορά των μαθητών.
Τέλος σας γνωρίζουμε ότι το ΥΠΕΠΘ βρίσκεται σε επικοινωνία με το Γ.Λ.Κ. για την αντιμετώπιση του προβλήματος.
Ο Υπουργός
ΠΕΤΡΟΣ Δ. ΕΥΘΥΜΙΟΥ")
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 14 Απριλίου 2003.
Α. ΕΠΙΚΑΙΡΕΣ ΕΡΩΤΗΣΕΙΣ πρώτου Κύκλου (Άρθρο 130 παρ. 4 Καν. Βουλής)
1. Η με αριθμό 543/7-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Οικονομίας και Οικονομικών, σχετικώς με τις προθέσεις της Κυβέρνησης να παγώσει τα τιμολόγια των Δημοσίων Επιχειρήσεων και Οργανισμών, κλπ..
2. Η με αριθμό 552/8-4-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις επιπτώσεις στην ανθρώπινη υγεία από τα αιωρούμενα σωματίδια κλπ..
3. Η με αριθμό 555/8-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Εθνικής Άμυνας, Οικονομίας και Οικονομικών, σχετικώς με την καταβολή του μερίσματος από το Μετοχικό Ταμείο Στρατού στους δικαιούχους αντιστασιακούς.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
1. Η με αριθμό 542/7-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την υδροδότηση της Αίγινας από την Εταιρεία Ύδρευσης Αποχέτευσης Πρωτευούσης με υποθαλάσσιο αγωγό.
2. Η με αριθμό 550/8-4-2003 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Υγείας και Πρόνοιας, σχετικώς με τις προθέσεις του Υπουργείου για την ίδρυση Κέντρου Υγείας στην Ιερισσό Χαλκιδικής.
3. Η με αριθμό 554/8-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των νοσοκομειακών γιατρών, την επίλυση αιτημάτων τους κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Η πρώτη επίκαιρη ερώτηση με αριθμό 548/8-4-2003 του Βουλευτή του Πανελλήνιου Σοσιαλιστικού Κινήματος κ. Αναστάσιου Μαντέλη προς τον Υπουργό Εθνικής Παιδείας και Θρησκευμάτων, σχετικώς με τη συμμετοχή των μαθητών στις διαδηλώσεις κατά του πολέμου στο Ιράκ, τη δικαιολόγηση των απουσιών κλπ, δεν θα συζητηθεί λόγω κωλύμματος του Υπουργού και διαγράφεται.
Ακολουθεί η με αριθμό 549/8-4-2003 δεύτερη επίκαιρη ερώτηση του Βουλευτή της Νέας Δημοκρατίας κ. Χρήστου Μαρκογιαννάκη προς τον Υπουργό Γεωργίας, σχετικώς με την αναστολή λειτουργίας των σφαγείων στα Χανιά.
Η επίκαιρη ερώτηση του κ. Μαρκογιαννάκη έχει ως εξής:
"Το συνολικό κόστος του εκσυγχρονισμού των δημοτικών σφαγείων Χανίων ανήλθε σε 430.000.000 δραχμές εκ των οποίων 250.000.000 δραχμές καταβλήθηκαν από το Δήμο Χανίων, αν και η αρχική πρόβλεψη συμμετοχής του Δήμου ανερχόταν μόνο στο ποσό των 103.200.000 δραχμών. Το έργο εγκαινιάστηκε από τον κύριο Υπουργό Γεωργίας με την απαραίτητη δόση προβολής της μεγάλης προσφοράς της Κυβέρνησης του ΠΑ.ΣΟ.Κ. στο Νομό Χανίων.
Από το 2001 μέχρι και προ εικοσαημέρου περίπου τα σφαγεία λειτουργούσαν χωρίς τη σχετική άδεια λειτουργίας εξ αιτίας της ελλείψεως του κατά νόμο ειδικού κλιβάνου αποτέφρωσης προϊόντων υψηλού κινδύνου και άλλων σημαντικών ελλείψεων.
Κατόπιν τούτου, ο Δήμος Χανίων ανέστειλε τη λειτουργία των σφαγείων, καθ' όσον αδυνατεί να διαθέσει το ποσό των 600.000 ευρώ που απαιτούνται για την αγορά του κλιβάνου και τη συμπλήρωση των άλλων ελλείψεων, με αποτέλεσμα τη δημιουργία τεράστιου προβλήματος στο Νομό Χανίων, ενόψει μάλιστα και των εορτών του Πάσχα.
Κατόπιν των ανωτέρω, ερωτάται ο κύριος Υπουργός Γεωργίας:
Προτίθεται να ενισχύσει το Δήμο Χανίων, προκειμένου να αποκατασταθούν οι ελλείψεις των σφαγείων, ώστε να λειτουργήσουν;
Τι προτίθεται να κάνει προκειμένου ο Νομός Χανίων να αντιμετωπίσει το οξυμένο ενόψει και των εορτών του Πάσχα παραπάνω πρόβλημα;"
Το λόγο έχει ο Υπουργός Γεωργίας κ. Δρυς.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κύριοι συνάδελφοι, στα πλαίσια του Β΄ Κοινοτικού Πλαισίου Στήριξης ενισχύθηκε το δημοτικό σφαγείο Χανίων για τον εκσυγχρονισμό του με 180.000.000 δραχμές ή 528.246 ευρώ, σύμφωνα με την εγκεκριμένη μελέτη, που ήταν προϋπολογισμού 240.000.000 δραχμών.
Το Νοέμβριο, όμως, του 2000 κατά τη διάρκεια επιθεώρησης που πραγματοποίησε το Υπουργείο Γεωργίας στο δημοτικό σφαγείο Χανίων, διαπιστώθηκε ότι οι εγκαταστάσεις παρουσίαζαν ορισμένες υστερήσεις σε σχέση με τις απαιτήσεις της ισχύουσας Κοινοτικής και Εθνικής νομοθεσίας, τις οποίες έπρεπε ο φορέας να αντιμετωπίσει άμεσα. 
Το Νοέμβριο του 2001, ο Δήμος Χανίων πραγματοποίησε ορισμένες διορθωτικές επεμβάσεις και δεσμεύτηκε εγγράφως για την ολοκλήρωση των υπολοίπων εντός χρόνου δύο μηνών. Αυτή ήταν η θέση του Δήμου Χανίων.
Η αναγκαιότητα ύπαρξης του κλιβάνου προέκυψε μετά τα εγκαίνια των σφαγείων με νεότερο Κοινοτικό Κανονισμό, λόγω της εμφάνισης, όπως γνωρίζετε, της Σπογγώδους Εγκεφαλοπάθειας των Βοοειδών (ΣΕΒ).
Οι εργασίες είναι γεγονός ότι, ακόμα δεν έχουν ολοκληρωθεί, ενώ το προσωπικό είναι ελλιπές και η συντήρησή του σφαγείου όχι ικανοποιητική.
Ο κλίβανος αποτέφρωσης είναι απαραίτητο τμήμα για τη λειτουργία του σφαγείου, αλλά η τιμή του κυμαίνεται από 15.000 έως 50.000 ευρώ.
Σύμφωνα με το προβλεπόμενα στο Γ΄ Κοινοτικό Πλαίσιο Στήριξης, οι επενδύσεις των υποδομών για σφαγειοτεχνικό εξοπλισμό ενισχύονται έως και 50%. Για την αγορά του κλιβάνου αποτέφρωσης και ενδεχομένως και άλλων συμπληρωματικών εργασιών που απαιτούνται για τον εκσυγχρονισμό του σφαγείου, ο Δήμος Χανίων πρέπει να προχωρήσει σε σύνταξη οικονομοτεχνικής μελέτης και να την υποβάλλει στο Υπουργείο Γεωργίας με τη διαδικασία που ήδη γνωρίζει και με την οποία επιδοτήθηκε για τις μέχρι σήμερα εργασίες. Σας γνωρίζω ότι, μέχρι σήμερα δεν έχει υποβληθεί η μελέτη αυτή και δεν μπορεί το Υπουργείο Γεωργίας να συντάξει την απαιτούμενη μελέτη για λογαριασμό του Δήμου Χανίων.
Οφείλω να σας ενημερώσω ότι, επενδύσεις που αφορούν στη δημόσια υγεία και στο περιβάλλον, όπως είναι ο κλίβανος αποτέφρωσης, εξετάζονται θετικά και κατά προτεραιότητα από το Υπουργείο Γεωργίας, αρκεί βεβαίως να υποβληθεί σχετικό αίτημα.
Η προσωρινή κάλυψη του δήμου για την περίοδο του Πάσχα μπορεί να γίνει από τα λειτουργούντα γειτονικά σφαγεία, όπως είναι των Σφακίων, του Ρεθύμνου και του Ηρακλείου.
Τέλος, η άδεια λειτουργίας ή η ανάκληση της άδειας λειτουργίας δεν εμπίπτει στις αρμοδιότητες του Υπουργείου Γεωργίας, αλλά γίνεται από το Νομάρχη Χανίων κατόπιν εισήγησης της Διεύθυνσης Κτηνιατρικής της Νομαρχιακής Αυτοδιοίκησης Χανίων.
Κατόπιν αυτών, κύριε Πρόεδρε, το Υπουργείο Γεωργίας αναμένει το σχετικό αίτημα του Δήμου Χανίων και κατά προτεραιότητα θα χρηματοδοτήσει όλες τις αναγκαίες υποδομές σφαγειοτεχνικού εξοπλισμού.
 	ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα: "Η Ελλάδα των Βαλκανικών Πολέμων 1912-1913" σαράντα δύο μαθητές και δύο καθηγητές από το 1ο Ενιαίο Λύκειο Γλυφάδας Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο κ. Χρήστος Μαρκογιαννάκης.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Υπουργέ, εσείς ο ίδιος εγκαινιάσατε το δημοτικό σφαγείο Χανίων και το εγκαινιάσατε παρά το γεγονός ότι υπήρχαν ελλείψεις, παρά το γεγονός ότι δεν ήταν έτοιμο να λειτουργήσει, διότι ναι μεν ο κλίβανος είναι ένα πρόβλημα που δημιουργήθηκε μετά τα εγκαίνια, πλην όμως υπάρχουν και άλλες σοβαρότατες ελλείψεις, που πρέπει να συμπληρωθούν. Εγώ ξέρω ότι εάν ένα έργο εγκαινιάζεται, είναι έτοιμο να λειτουργήσει, εκτός εάν υπεισέρχονται άλλες σκοπιμότητες.
Και παρά το γεγονός ότι υπήρχαν αυτές οι ελλείψεις και ο κλίβανος προέκυψε στη συνέχεια, εν τούτοις ουδείς ενόχλησε την απελθούσα δημοτική αρχή γι' αυτές τις ελλείψεις, που λειτουργούσαν τα σφαγεία χωρίς τη σχετική άδεια. Μόλις εγκαταστάθηκε η νέα δημοτική αρχή, η οποία ασφαλώς δεν φέρει καμία ευθύνη για τις ελλείψεις και τα προβλήματα που έχουν τα σφαγεία, αμέσως η αρμόδια υπηρεσία της έστειλε έγγραφο όπου επισημαίνει τα προβλήματα αυτά. Μάλιστα υπάρχουν και σχετικές απειλές για ποινικές κυρώσεις και για τα υπόλοιπα που μπορεί να συμβούν.
Δυστυχώς η νέα δημοτική αρχή παρέλαβε το δήμο υπερχρεωμένο. Αδυνατεί να καταβάλει χρήματα για να αγοράσει κλίβανο ή να αποκαταστήσει τις ελλείψεις που υπάρχουν με αποτέλεσμα να κάνουν μια κοινή προσπάθεια όλοι οι φορείς του νομού για να επισκεφθούν τον κ. Φλωρίδη, να ζητήσουν μια ενίσχυση από το δήμο προκειμένου να υπάρξει λύση στο πρόβλημα. Ο κ. Φλωρίδης είπε ότι αδυνατεί και ο ίδιος αλλά και το Υπουργείο Γεωργίας να δώσει έστω και μια δραχμή. Παραπέμπεται, λοιπόν, το θέμα στη μελέτη και στο Γ΄ Κοινοτικό Πλαίσιο Στήριξης. Αυτό όπως καταλαβαίνετε θα πάρει τόσο χρόνο που εν τω μεταξύ το πρόβλημα θα υπάρχει. Θα υπάρχει πρόβλημα υγιεινής στο νομό και περαιτέρω θα δημιουργηθούν συγκρούσεις μεταξύ των κτηνοτρόφων, των κρεοπωλών και του δήμου.
Από την ώρα που υπάρχει το πρόβλημα ήδη διαφαίνεται η δρομολόγηση ενός ημινόμιμου τρόπου επίλυσης κινούμενου στις παρυφές αν θέλετε της νομιμότητας. Αυτό, όμως, είναι προσωρινή λύση. Επειδή θα περάσει πολύς χρόνος έστω κι αν ακολουθήσουμε τη διαδικασία της μελέτης προκειμένου να λυθεί το πρόβλημα, να δοθεί μια λύση με την ενίσχυση ή του Υπουργείου Γεωργίας ή του Υπουργείου Οικονομικών ώστε να μην υπάρχει εκκρεμότητα. Μιλάμε για έναν νομό εκατόν πενήντα χιλιάδων κατοίκων. Επίσης, και τα σφαγεία στο Ρέθυμνο δεν λειτουργούν νόμιμα. Στο Ηράκλειο δεν ξέρω τι γίνεται αλλά ούτως ή άλλως είναι πολύ μακριά. Δεν μπορεί να βρεθεί λύση κατ' άλλο τρόπο παρά μόνο με τη δική σας παρέμβαση και ενίσχυση.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, λυπάμαι διότι ο συνάδελφος δεν είναι πλήρως ενημερωμένος για τα σφαγεία του Δήμου Χανίων.
Κύριε συνάδελφε, σας ενημερώνω ότι εγώ παρέστην στα εγκαίνια. Τα εγκαίνια όμως και την όλη οργάνωση δεν την έκανε το Υπουργείο Γεωργίας, αλλά η Δημοτική Αρχή. Αν η προηγούμενη Δημοτική Αρχή δεν σας ικανοποιούσε, αυτό είναι ένα πρόβλημα που αφορά το λαό των Χανίων και όχι μόνο εσάς. Ήτο αδιανόητο να εγκαινιάζεται έργο που επιδοτήθηκε από το Υπ. Γεωργίας με αρκετά εκατομμύρια δραχμές και να μην μπορεί να παρίσταται ο Υπουργός Γεωργίας.
Σας είπα επίσης ότι η άδεια λειτουργίας ή η ανάκληση της άδειας λειτουργίας δεν είναι αρμοδιότητα του Υπουργείου Γεωργίας. Είναι αρμοδιότητα του Νομάρχη του κ. Κατσανεβάκη, τον οποίο γνωρίζετε εξίσου καλά όσο και εγώ. Μπορείτε να του ζητήσετε να δώσει την άδεια νομιμοποίησης των σφαγείων χωρίς χρονοτριβές.
Όσον αφορά την επένδυση του κλίβανου αποτέφρωσης, είπα και πάλι ότι δεν είναι δυνατόν το Υπουργείο Γεωργίας να συντάξει μελέτη για λογαριασμό του Δήμου Χανίων. Ο Δήμος Χανίων οφείλει να συντάξει την μελέτη και να υποβάλει σχετικό αίτημα για τον κλίβανο. Και ξαναλέω ότι κατά προτεραιότητα θα εξετάσουμε θετικά το αίτημα για την αγορά του  κλιβάνου.
ΠΡΟΕΔΡΟΣ (Απόστολος Κακλαμάνης): Η με αριθμό 557/8-4-2003 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Εθνικό Κέντρο Άμεσης Βοήθειας, την επίλυση αιτημάτων τους κλπ. διαγράφεται λόγω κωλύματος του κυρίου Βουλευτή. 
Ακολουθεί η με αριθμό 553/8-4-2003 τέταρτη επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Εργασίας και Κοινωνικών Ασφαλίσεων, σχετικώς με την ανεργία στην περιοχή της Θεσσαλονίκης, την υλοποίηση των προγραμμάτων επιδοτούμενων θέσεων κλπ. 
Η ερώτηση της κ. Ξηροτύρη έχει ως εξής:
"Ως γνωστό η συντριπτική πλειονότητα των ανέργων είναι γυναίκες και μάλιστα σύμφωνα με τα στοιχεία πρόσφατης ημερίδας του Κέντρου Πληροφόρησης Εργαζομένων και Ανέργων της ΓΣΕΕ, το 66% των ανέργων που αναζητά εργασία μέσω του ΚΕΠΕΑ είναι γυναίκες και το 34% άνδρες".
Αυτές οι ακροστιχίδες είναι μάστιγα για την ελληνική γλώσσα. Έχω παρακαλέσει πολλές φορές τους συναδέλφους να γράφουν ολογράφως τους διαφόρους οργανισμούς.

"Το πρόβλημα εμφανίζεται οξύτερο για τις γυναίκες και τους νέους στη Θεσσαλονίκη, αφού σύμφωνα με τα στοιχεία του Εργατικού Κέντρου και μείωση του εργατικού δυναμικού εμφανίζεται και αύξηση της ανεργίας καταγράφεται. Σε αυτά προστίθενται τα προβλήματα  της συστηματικής παραβίασης των συλλογικών συμβάσεων και της εργατικής νομοθεσίας, που μεταξύ των άλλων αιτιών η ανεπαρκής στελέχωση των Επιθεωρήσεων Εργασίας επιδεινώνει την κατάσταση. Ο ημιτελής και αναποτελεσματικός σχεδιασμός των δράσεων για την απασχόληση από τα προγράμματα των ΚΠΣ, οι μεγάλες καθυστερήσεις υλοποίησής τους, η μη ικανοποιητική λειτουργία του ΟΑΕΔ είναι βασικά αίτια για τη μη διαμόρφωση συνθηκών ανάκαμψης. Σήμερα λόγω του πολέμου προστίθενται φόβοι για παραπέρα οικονομική ύφεση με αποτέλεσμα να εκτιμάται από τον πρόεδρο του ΟΑΕΔ ότι μόνο το 50% των στόχων για τη δημιουργία νέων επιδοτούμενων θέσεων εργασίας θα επιτευχθεί και κατά το ΚΕΠΕΑ ότι μόλις το 6% των επιχειρήσεων δείχνει ενδιαφέρον για την πρόσληψη ανέργων μέσω προγραμμάτων.
Μετά από αυτά, ερωτάται ο κύριος Υπουργός:
1. Γιατί παρά την καταγεγραμμένη εμπειρία, οι νέες δράσεις για την απασχόληση, ιδιαίτερα των γυναικών, δεν δημιούργησαν ανάκαμψη; Σε τι κατέληξε η διυπουργική επιτροπή για την απασχόληση στη Θεσσαλονίκη;
2. Υπάρχουν εναλλακτικές προτάσεις για την επίτευξη των στόχων των προγραμμάτων επιδοτούμενων θέσεων εργασίας του Γ΄ ΚΠΣ στη σημερινή συγκυρία;"
Ο Υφυπουργός Εργασίας και Κοινωνικών Ασφαλίσεων κ. Τζιόλας, έχει το λόγο.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Πρώτα απ' όλα θα ήθελα να πω στη συνάδελφο κ. Αικατερινάρη ότι τα στοιχεία που παρουσιάζει το Εργατικό Κέντρο Θεσσαλονίκης είναι στοιχεία τα οποία δεν μπορούν να θεμελιώσουν με βεβαιότητα εκτιμήσεις. Εκείνα τα έγκυρα στοιχεία που μπορούν να θεμελιώσουν εκτιμήσεις είναι τα στοιχεία της Εθνικής Στατιστικής Υπηρεσίας, τα οποία προκύπτουν με νόρμες αντίστοιχες της Eurostat.
Πέρα απ' αυτή, έρχομαι στην ουσία της ερώτησης.  Τα αποτελέσματα στις προσπάθειες που καταβάλλουμε για την καταπολέμηση της ανεργίας και την αύξηση της απασχόλησης, εμφανίζουν ενθαρρυντικά σημάδια. Ξέρετε ότι για το 2002 η ανεργία έχει πέσει σε μονοψήφιο αριθμό, στο 9,9% μετά από πέντε χρόνια που βρισκόταν πάνω από μονοψήφιο και μάλιστα προ τετραετίας είχε έναν υψηλό αρνητικό δείκτη, στο 12%
Ταυτόχρονα για το 2002 εμφανίζεται μία αύξηση της απασχόλησης, η οποία υπολογίζεται στο 1%. Ιδιαίτερα για το τέταρτο τρίμηνο του 2002 η αύξηση της απασχόλησης ήταν της τάξεως του 2,7%.
Ειδικότερα για τις γυναίκες, οι οποίες όντως μαστίζονται με υψηλότερα ποσοστά ανεργίας απ' ότι οι άνδρες: Είναι ενδεικτικό ότι η ανδρική ανεργία στην Ελλάδα είναι  παρόμοια με τον μέσο ευρωπαϊκό όρο, της τάξεως του 7%, ενώ η γυναικεία είναι υπερδιπλάσια, της τάξεως του 16%. Όμως, κατά το τέταρτο τρίμηνο του 2002, στα πλαίσια των αυξητικών τάσεων για την απασχόληση και η αντίστοιχη τάση στη γυναικεία ανεργία ήταν πτωτική. Δηλαδή από το 16,2% το 2001, έπεσε στο 14,5% στο αντίστοιχο τέταρτο τρίμηνο του 2002.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Όλα αυτά είναι αποτελέσματα μίας αναπτυξιακής δυναμικής που εμφανίζει η οικονομία της χώρας, η οποία αναπτυξιακή δυναμική με μία χρονική υστέρηση έχει επιπτώσεις θετικές στην απασχόληση και στην ανεργία.
Ειδικότερα για τα προγράμματα του ΟΑΕΔ, τα προγράμματα των νέων θέσεων απασχόλησης με επιδότηση, αλλά και για τα προγράμματα νέων ελεύθερων επαγγελματιών, πρέπει να πω ότι είναι όλα δομημένα με το 60% να καλύπτεται από γυναίκες. Δεν συμμερίζομαι την εκτίμηση ότι υπάρχει πλήρης αστοχία των προγραμμάτων του ΟΑΕΔ. Αντίθετα τα προηγούμενα προγράμματα του ΟΑΕΔ καλύφθηκαν. Υπάρχει μια δυσκολία για τα προγράμματα που είναι σε εξέλιξη. Γι' αυτό πήραμε νέες αποφάσεις. Δηλαδή, να μειωθεί σε ένα (1) μήνα  από έξι (6) μήνες το διάστημα της ανεργίας που πρέπει να έχει συμπληρώσει ο άνεργος για να επωφεληθεί των δράσεων του ΟΑΕΔ. Δεύτερον, τα προγράμματα του ΟΑΕΔ θα παρεμείνουν ανοικτά. Δηλαδή ο Οργανισμός θα δέχεται  αιτήσεις υπαγωγής έως ότου καλύψει τον προβλεπόμενο συνολικό αριθμό επωφελουμένων.
Με βάση αυτά αλλά και με βάση τη συνολικότερη αναπτυξιακή δυναμική που εμφανίζει η οικονομία μας, πιστεύουμε ότι και στον τομέα της γυναικείας ανεργίας θα υπάρξουν θετικά αποτελέσματα.
ΠΡΟΕΔΡΕΥΩΝ (Κωνσταντίνος Γείτονας): Η κ. Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Κύριε Υπουργέ, το οξύτατο πρόβλημα της απασχόλησης και ιδιαίτερα στην περιοχή της Θεσσαλονίκης είναι μια βασική αιτία για τη συμπίεση των κατακτήσεων των εργαζομένων. Επομένως, το να χρησιμοποιεί κάποιος και μάλιστα Βουλευτής, εκτός από τις στατιστικές της Εθνικής Στατιστικής Υπηρεσίας, τις στατιστικές και του Κέντρου Πληροφόρησης της Γενικής Συνομοσπονδίας Εργατών Ελλάδος και το ΜΑΚΙΝΕ του Εργατικού Κέντρου Θεσσαλονίκης είναι υποχρέωσή του. Έτσι κάνω και εγώ χρήση αυτών των στοιχείων, κύριε Υπουργέ, όπως κάνατε και εσείς χρήση το Δεκέμβριο του 2002 όταν διαπιστώσατε και από τα στοιχεία της ΕΣΥΕ και από τα στοιχεία του Εργατικού Κέντρου Θεσσαλονίκης ότι το πρόβλημα της απασχόλησης στη Θεσσαλονίκη είναι οξύτερο απ' ό,τι ήταν στο παρελθόν. Και ενώ εμφανίζεται μια μικρή μείωση της ανεργίας στην υπόλοιπη Ελλάδα, στη Θεσσαλονίκη έχει αυξηθεί κατά μια ποσοστιαία μονάδα.
Γι' αυτό τότε συστήσατε -δικό σας ήταν το δελτίο τύπου- διϋπουργική επιτροπή για να ασχοληθεί μ' αυτό το θέμα. Τα πράγματα δεν πάνε καλά και αυτό είναι διαπιστωμένο από πολλές πλευρές.
Είναι γεγονός ότι όποιες δράσεις έγιναν από τα σχετικά προγράμματα και από τη λειτουργία του ΟΑΕΔ δεν ευνόησαν τις γυναίκες και τους νέους. Από την άλλη πλευρά το καινούριο πρόγραμμα στο οποίο έχετε διορθώσει όπως μας είπατε κάποιους ανασταλτικούς παράγοντες για την επιτυχία του, όντως παρουσίασε προβλήματα και μόλις ένα  6% ήταν νέες επιδοτούμενες θέσεις εργασίας που προτάθηκαν από τις επιχειρήσεις. Χρειάζεται προσοχή και για τη Θεσσαλονίκη και για το σύνολο της χώρας, όσον αφορά τη λειτουργία του ΟΑΕΔ και γενικότερα όσων εμπλέκονται στα προγράμματα για την απασχόληση του Γ΄ Κοινοτικού Πλαισίου Στήριξης. 
Χρειάζεται εκτός από τις επιτροπές να έχουμε κάποιες συγκεκριμένες αποφάσεις και τη λήψη άμεσων μέτρων για τα θέματα της ανεργίας ιδιαίτερα στην περιοχή της Θεσσαλονίκης. Όσον αφορά τα θέματα της παραβίασης της εργατικής νομοθεσίας και των σχέσεων εργασίας ο χρόνος δεν επαρκεί να αναφερθούμε σ' αυτά, όμως δυστύχημα στην Κόρινθο και πολλά προβλήματα που καταγράφουν οι επιθεωρητές εργασίας δείχνουν ότι τα πράγματα και σ' αυτό τον τομέα είναι πολύ άσχημα.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
       ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Θα ήθελα να δώσω ορισμένα συμπληρωματικά στοιχεία. Κατ' αρχήν το 6% που εμφανίζεται ως ποσοστό των επιχειρήσεων που δείχνουν ενδιαφέρον για την πρόσληψη ανέργων μέσω των προγραμμάτων του ΟΑΕΔ δεν είναι το πραγματικό ποσοστό. Τα προγράμματα του ΟΑΕΔ του 2000 εκτελούνται κανονικά με κανονική απορρόφηση. Τα προγράμματα που ανακοινώθηκαν μέχρι τέλος Μαρτίου τρέχοντος έτους, είχαν μια σχετικά χαμηλότερη απορροφητικότητα, αλλά πάντως πάνω από το 50%.
Και γι' αυτό λάβαμε τις διαρθρωτικές αποφάσεις τις οποίες ανακοίνωσα στην πρωτολογία μου. 
Πιστεύουμε ότι μέσα στο 2003 αυτά τα προγράμματα θα έχουν πλήρη απορρόφηση. Πρέπει δε να πω ότι η εμπειρία από τα προηγούμενα προγράμματα δείχνει ότι η γυναικεία απασχόληση, δηλαδή η απορροφητικότητα σε γυναίκες που τοποθετούνται σε θέσεις εργασίας ή που στρέφονται προς την αυτοαπασχόληση, δημιουργώντας τις δικές τους επιχειρήσεις, είναι πολύ υψηλότερη από το στόχο του 60% που έχουμε θέσει, κυμαίνεται περίπου στο 65%. Και εδώ αναφέρομαι μόνο στα προγράμματα του ΟΑΕΔ, χωρίς να αναφέρομαι στη γυναικεία επιχειρηματικότητα η οποία προβλέπεται από αντίστοιχα προγράμματα του Υπουργείου Ανάπτυξης. 
	Όσον αφορά τη Θεσσαλονίκη, χθες κιόλας στο σχέδιο νόμου που ψηφίσαμε υλοποιούμε τη δέσμευσή μας για τη δημιουργία τριών επιπλέον Κέντρων Προώθησης Απασχόλησης, έτσι ώστε να δημιουργηθεί ένα ευρύ δίκτυο ενημέρωσης, καθώς επίσης ένα ευρύ δίκτυο μονάδων υλοποίησης της εξατομικευμένης προσέγγισης. Έτσι, λοιπόν, στη Θεσσαλονίκη έχουμε τη δημιουργία τριών επιπλέον Κέντρων Προώθησης Απασχόλησης της 25ης Μαρτίου, της Πύλης Αξιού και της Ιωνίας. 
Κλείνοντας, θα ήθελα να πω δυο λόγια όσον αφορά το ειδικό ολοκληρωμένο πρόγραμμα για τη Θεσσαλονίκη. Πέρα, λοιπόν, από τα προγράμματα που έχουν εθνικό χαρακτήρα και "τρέχουν" και για τη Θεσσαλονίκη, πράγματι η Κυβέρνηση σκέπτεται να δημιουργήσει για τη Θεσσαλονίκη ένα ειδικό επιχειρησιακό πρόγραμμα για την απασχόληση. Έχουν γίνει οι σχετικές συζητήσεις, είμαστε στην τελική φάση και πιστεύω ότι σύντομα, ίσως εντός του μηνός που διανύουμε, θα είμαστε σε θέση να αναπτύξουμε για τη Θεσσαλονίκη ένα επιπλέον ειδικό πρόγραμμα στοχευόμενο τόσο σε συγκεκριμένους κλάδους όσο και σε συγκεκριμένες κοινωνικές κατηγορίες.
ΠΡΟΕΔΡΕΥΩΝ (Κωνσταντίνος Γείτονας): Προχωρούμε στις επίκαιρες ερωτήσεις δεύτερου κύκλου. 
Πρώτη θα συζητηθεί η με αριθμό 546/8-4-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Ανάπτυξης, σχετικώς με την επίλυση των προβλημάτων τιμών και εμπορίας για τους πατατοπαραγωγούς του Νομού Αχαΐας κλπ. 
Η επίκαιρη ερώτηση του κυρίου συναδέλφου έχει ως εξής:
"Είναι γνωστό ότι τα τελευταία χρόνια οι παραγωγοί πατάτας του Νομού Αχαΐας αντιμετωπίζουν τεράστια προβλήματα με τη διάθεση του προϊόντος. Κυρίως όμως με τις τιμές τις οποίες λαμβάνουν από τους εμπόρους που εμπορεύονται το προϊόν. 
Μάλιστα, πέρυσι οι τιμές παραγωγού κυμάνθηκαν γύρω από τις 25 δραχμές το κιλό ενώ οι τιμές στον καταναλωτή δεν ήσαν ποτέ κατώτερες από τις 150 δραχμές ανά κιλό. 
Επιπλέον, έγιναν αθρόες εισαγωγές πατάτας από τρίτες χώρες οι οποίες παρανόμως από τους εισαγωγείς επανασυσκευάζοντο και διατίθεντο ως ελληνικές. 
Πρέπει επίσης να τονίσουμε ότι δεν εκδίδονταν κανονικά τα τιμολόγια από τους εμπόρους χωρίς να μπορούν οι παραγωγοί να διαμαρτυρηθούν ή να αλλάξουν αυτήν την κατάσταση. 
Επειδή σε λίγες μέρες αρχίζει η νέα περίοδος διάθεσης του προϊόντος, ερωτάται ο κύριος Υπουργός ποια μέτρα πρόκειται να λάβει για να μην επαναληφθεί η ίδια κατάσταση.
Θα απαντήσει ο Υφυπουργός Ανάπτυξης, κ. Θεοδώρου. 
Ορίστε, κύριε Υπουργέ, έχετε το λόγο.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Ευχαριστώ, κύριε Πρόεδρε. 
Κύριε συνάδελφε, σύμφωνα με τις κείμενες διατάξεις η τιμή της πατάτας, αλλά και των άλλων οπωροκηπευτικών διαμορφώνεται ανάλογα με την προσφορά και τη ζήτηση από τον παραγωγό προς τρίτους. Από το χονδρέμπορο προς το λιανοπωλητή ελέγχεται ο χονδρέμπορος για υπερβολικό κέρδος. Αυτή είναι η διαδικασία που έχουμε μέχρι σήμερα.
Ως προς τα άλλα δύο ερωτήματα που θέτετε, δηλαδή ότι υπάρχει πρόβλημα εξαιτίας του γεγονότος του ότι η πατάτα ξεκινάει με 0,25 και πολλές φορές επειδή ξέρω και από την πατρίδα μου, την Εύβοια, και από 0,15 και φθάνει πράγματι στον καταναλωτή 150 δραχμές, 200 δρχ. και πολλές φορές και περισσότερο, ανάλογα με την περίοδο, θα ήθελα να σας πω ότι εκεί υπάρχει πράγματι πρόβλημα. Αυτό το πρόβλημα το αντιμετωπίζουμε άμεσα, φέρνοντας στη Βουλή καινούριο σχέδιο νόμου που αφορά την αλλαγή του ν. 2323/95 που μέσα σ' αυτό προβλέπεται συγκεκριμένη δράση για την αντιμετώπιση αυτών των φαινομένων που περιγράφεται και εσείς στην ερώτησή σας. 
Ένα άλλο που θέλω να σας πω είναι ότι πράγματι βλέπουμε φαινόμενα κατά τα οποία ξένα αγροτικά προϊόντα βαφτίζονται ως ελληνικά και πωλούνται στην ελληνική αγορά ως ελληνικά, με αποτέλεσμα να υπάρχει και αισχροκέρδεια από την πλευρά αυτών που το κάνουν, αλλά και παραβίαση του νόμου από την πλευρά αυτών που συσκευάζουν τα ξένα προϊόντα και τα παρουσιάζουν ως ελληνικά.
Σ' αυτά υπάρχουν αυστηρές ποινές που έχουν να κάνουν και με φυλάκιση, αλλά και με βαριά πρόστιμα βάσει του Αγορανομικού Κώδικα που διέπει αυτές τις λειτουργίες. 
Αυτά όλα τα αντιμετωπίζουμε όλο αυτό το διάστημα. Θέλουμε, όμως, και τη συμβολή των ίδιων των παραγωγών, διότι προσπαθούμε, με το νέο νόμο, πρώτα απ' όλα να περιφρουρήσουμε και τους παραγωγούς, αλλά και τον καταναλωτή. Γιατί αυτοί μπορούν να μας δείξουν το δρόμο και να μας βοηθήσουν, ώστε αυτοί που αισχροκερδούν εις βάρος και των παραγωγών, αλλά και των καταναλωτών να υποστούν και τις συνέπειες που προβλέπονται από το νόμο. 
Θα ήθελα, λοιπόν, να σας πω ότι αυτήν την περίοδο στο Υπουργείο Ανάπτυξης -στον τομέα εμπορίου- είναι σε εξέλιξη όλη η διαδικασία του νόμου που τα προβλέπει. Πιστεύω ότι, όταν θα έρθει η Βουλή, θα δείτε ότι είναι ένας νόμος που περιφρουρεί τα δικαιώματα των παραγωγών και του καταναλωτή. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπηλιόπουλος έχει το λόγο. 
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, το πρόβλημα αυτό που περιγράφεται στην ερώτηση δεν είναι ένα πρόβλημα που αφορά μόνο τις πατάτες. Είναι ένα πρόβλημα που αφορά πολλά αγροτικά προϊόντα.
Είναι γνωστό ότι υπάρχουν τριών ειδών προβλήματα: Το πρώτο πρόβλημα, όπως παραδέχθηκε και ο Υφυπουργός, είναι η διαφορά μεταξύ της τιμής του παραγωγού και της τιμής του καταναλωτού. Είναι πάρα πολύ μεγάλη. Δεν δικαιολογείται να παίρνει τιμή ο παραγωγός 25 δραχμές το κιλό και ο καταναλωτής να αγοράζει το προϊόν με 150 και άνω δραχμές, όπως και εσείς παραδεχθήκατε. Δεν ξέρω αν με τη νομοθετική πρωτοβουλία την οποία θα πάρετε λυθεί αυτό το πρόβλημα. Νομίζω, όμως, ότι πρώτα και κύρια είναι ένα πρόβλημα ελέγχων, για να μην υπάρξει αυτή η μεγάλη ψαλίδα. 
Δεύτερον, είναι γνωστό και κατανοητό ότι πρέπει να γίνονται εισαγωγές αγροτικών προϊόντων. Πολλές φορές συμβαίνει αυτό: Όταν έχουμε θεομηνίες και υπάρχει έλλειψη στην αγορά, όταν θέλουμε να κρατήσουμε τον πληθωρισμό σε χαμηλά επίπεδα. Και αυτό είναι κατανοητό και επιθυμητό. Όμως, δεν μπορεί αγροτικά προϊόντα άλλων χωρών να βαπτίζονται "ελληνικά", να επανασυσκευάζονται και να πωλούνται ως ελληνικά. Αυτό δεν είναι κατανοητό. 
Το τρίτο θέμα είναι ότι δεν μπορεί να μην κόβονται τα παραστατικά, όπως προβλέπει ο νόμος. Να διακινούνται, δηλαδή, προϊόντα χωρίς να γίνονται οι απαραίτητοι έλεγχοι. Πολλές φορές οι παραγωγοί -ξέρετε- δεν μπορούν να αντιδράσουν σ΄ αυτήν την κατάσταση, γιατί πιέζονται από τους εμπόρους ή τους μεσάζοντες των αγροτικών προϊόντων. 
Κύριε Πρόεδρε, πιστεύω ότι οι καταναλωτές δικαίως διαμαρτύρονται αυτήν την περίοδο. Όμως, διαμαρτύρονται και οι παραγωγοί, οι οποίοι βλέπουν από τη μια μεριά το προϊόν τους να φεύγει από το χωράφι τους με μικρή τιμή και να φθάνει στον καταναλωτή με υψηλή τιμή. Νομίζω ότι η μόνη λύση και η μόνη διέξοδος είναι οι αυστηρότατοι έλεγχοι και η εξυγίανση του κυκλώματος της εμπορίας των αγροτικών προϊόντων. Δεν ξέρω αν πράγματι, όπως είπατε, με το νομοσχέδιο που θα έρθει στη Βουλή θα λυθεί το πρόβλημα. Πιστεύω, όμως, ότι αν εντατικοποιηθούν οι έλεγχοι σε συνδυασμό μ΄ αυτό που λέτε μπορούμε να πετύχουμε αυτό το αποτέλεσμα. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
ΧΡΗΣΤΟΣ ΘΕΟΔΩΡΟΥ (Υφυπουργός Ανάπτυξης): Κύριε Πρόεδρε, επειδή άφησα αναπάντητο το θέμα των εισαγωγών στον αγαπητό συνάδελφο, θέλω να πω ότι οι εισαγωγές καθορίζονται από τους χονδρεμπόρους εισαγωγείς ανάλογα με την περίοδο. Γιατί;  Για να υπάρχει και η επάρκεια στην αγορά και ταυτόχρονα να υπάρχει και ανταγωνισμός, άρα και καλύτερες τιμές για τον καταναλωτή. 
Είπα και στην πρωτολογία μου, κύριε συνάδελφε, ότι ακριβώς με το νομοσχέδιο που θα έρθει στη Βουλή προβλέπονται αυστηρές ποινές: Και φυλάκιση αλλά και επί τόπου πρόστιμο. Για πρώτη φορά καθιερώνεται να επιβάλλονται πρόστιμα επί τόπου, όπως συμβαίνει στις παραβάσεις της Τροχαίας. Να επιβάλλονται, δηλαδή, επί τόπου πρόστιμα γι' αυτούς που παρανομούν. Νομίζω ότι με τα νέα μέτρα που έρχονται στη Βουλή πιάνουμε όλο αυτό το κύκλωμα -μπορώ να πω- παρεμπορίου, που πραγματικά είναι αυτό που βοηθάει, ώστε οι τιμές να ξεκινούν πολύ χαμηλά από τον παραγωγό και να φθάνουν πολύ ακριβά στον καταναλωτή. Με τα νέα μέτρα αυτό το πιάνουμε, όπως επίσης θα υπάρχει το παραστατικό -αυτό που είπατε και εσείς προηγουμένως- που θα δείχνει σε τι τιμή ξεκινάει από τον παραγωγό, για να μπορέσουμε να το ελέγξουμε μέχρι και τον τελευταίο λιανοπωλητή. 
Εν τοιαύτη περιπτώσει, πράγματι με τα μέτρα αυτά θα προστατεύσουμε τον Έλληνα καταναλωτή απ΄ όλους αυτούς που μέχρι σήμερα αισχροκερδούν εις βάρος του. Αυτή είναι η φιλοσοφία του νομοσχεδίου που έρχεται στην Βουλή. 
Νομίζω ότι περιλαμβάνει όλα αυτά που είπατε, γιατί έχει γίνει ευρύς διάλογος με όλους τους φορείς που εμπλέκονται και σε συνεργασία με το Υπουργείο Γεωργίας θα κοιτάξουμε ώστε αυτός ο νόμος να κατατεθεί στη Βουλή μέσα στον Απρίλιο και να γίνει πράξη που θα βοηθήσει τον Έλληνα καταναλωτή και τον Έλληνα παραγωγό. 
ΠΡΟΕΔΡΕΥΩΝ (Κωνσταντίνος Γείτονας): Προχωρούμε στη συζήτηση της υπ' αριθμόν 551/8-4-2003 δεύτερης επίκαιρης ερώτησης του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Γεωργίας, σχετικώς με την απαγόρευση παράδοσης των επιλέξιμων ποσοτήτων βάμβακος στα εκκοκκιστήρια του Νομού Δράμας. 
Η επίκαιρη ερώτηση του κυρίου συναδέλφου έχει ως εξής: 
"Ανάστατοι είναι οι βαμβακοπαραγωγοί του Νομού Δράμας από την άδικη και χωρίς ίχνος αγάπης, αλληλεγγύης και πρόνοιας απόφασή σας, ως προς τη μη παράδοση των επιλέξιμων ποσοτήτων βάμβακος για όλους τους βαμβακοπαραγωγούς του Νομού Δράμας. 
Αυτήν τη στιγμή υπάρχουν πάνω από πεντακόσιοι τόνοι βαμβάκι πάνω στις πλατφόρμες ή στις αλάνες ή σε πρόχειρες αποθήκες, με αποτέλεσμα να μειώνεται συνεχώς η ποιότητά του, και άλλοι πεντακόσιοι τόνοι που δεν έχουν συγκομισθεί από χίλια πεντακόσια στρέμματα στις περιοχές Καλαμπακίου, Νεροφράκτη, Αγ. Παρασκευής, Αγίου Αθανασίου, Φωτολείβους, Μαυρολεύκης, Κ. Αγρού, Καλαμώνα (ευρύτερου Δήμου Προσοτσάνης, Δράμας, Σιταγρών, Δοξάτου και Καλαμπακίου).
Επίσης υπάρχουν οκτώ χιλιάδες στρέμματα στα οποία δεν έχει συγκομισθεί το δεύτερο χέρι, εξαιτίας των ακραίων καιρικών συνθηκών, όπου υπήρχαν πλημμύρες και τα νερά έφταναν μέχρι το γόνατο μέσα στις βαμβακοκαλλιέργειες. 
Επειδή αδικούνται κατάφωρα από την άδικη απόφασή σας "περί μη παράδοσης των επιλέξιμων ποσοτήτων βάμβακος του Νομού Δράμας στα εκκοκκιστήρια του Νομού Δράμας". 
Για αυτό ερωτάται ο κύριος Υπουργός: Τι μέτρα σκοπεύει να πάρει για να άρει την αδικία σε βάρος των βαμβακοπαραγωγών του Νομού Δράμας".
Θα απαντήσει ο Υφυπουργός Γεωργίας κ. Αργύρης. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε. 
Κύριε συνάδελφε, όπως γνωρίζετε οι παραδόσεις βάμβακος και η λήξη της εκκοκκιστικής περιόδου έγινε -όπως είχε ανακοινωθεί- ένα χρόνο πριν, στις 31-12-2002. Μ' αυτήν τη διαδικασία, οι αντιθέσεις που είχαμε στην αρχή -ότι οι παραγωγοί δεν θα απολάμβαναν καλές τιμές, γιατί η εκκοκκιστική περίοδος θα έκλεινε γρήγορα- διαψεύστηκαν. 
Στο Νομό Δράμας παραδόθηκαν από χίλιους εννιακόσιους εβδομήντα παραγωγούς είκοσι έξι χιλιάδες διακόσιοι έντεκα τόνοι σύσσπορου βάμβακος. Πρέπει να πω ότι είναι από τις υψηλότερες παραδόσεις των παραγωγών τα τελευταία πέντε χρόνια. Ο Νομός Δράμας ανήκει σε εκείνους τους νομούς όπου οι παραδόσεις σύσσπορου βάμβακος ολοκληρώθηκε ομαλά εντός της προθεσμίας που προέβλεπε η εκκοκκιστική περίοδος. 
Όλες σχεδόν οι ποσότητες που είχαν συλλεχθεί από τους παραγωγούς μέχρι 31-12-2002, είχαν παραδοθεί ομαλά στα εκκοκκιστήρια χωρίς κανένα πρόβλημα. Για τις μικρές ποσότητες που είχαν μείνει για λόγους ανωτέρας βίας -κακές καιρικές συνθήκες- έξω από τα εκκοκκιστήρια ή συγκομίστηκαν αργότερα, ο Οργανισμός Ελέγχου, ΟΠΕΚΕΠΕ, έδωσε τη δυνατότητα να δοθούν στα εκκοκκιστήρια. Τις πέντε τελευταίες μέρες του Μαρτίου εκατόν ενενήντα παραγωγοί παρέδωσαν εξακόσιους περίπου τόνους. 
Οι υπόλοιπες ποσότητες που δεν έχουν παραδοθεί στα εκκοκκιστήρια είναι δύο κατηγοριών: Ή προέρχονται από εκτάσεις που δεν είναι δηλωμένες στο ΟΣΔΕ ή είναι υποβαθμισμένες ποιοτικά. Για τους παραγωγούς των 8.000 στρεμμάτων που υπέστησαν ζημιές ήδη -τόσα είναι τα στρέμματα που υπέστησαν ζημιές- ο ΕΛΓΑ έχει εκτιμήσει τις ζημιές και η πληρωμή τους θα γίνει σύντομα, πιστεύω μέχρι το Πάσχα. Κάναμε μία μεγάλη προσπάθεια ώστε οι παραγωγοί να πάρουν γρήγορα τα χρήματά τους.
Νομίζω ότι όλες αυτές οι ενέργειες δείχνουν ότι, σαν στόχο είχαν την προστασία του εισοδήματος των παραγωγών και πάνω από όλα ήταν σύμφωνες με τα μέτρα που λάβαμε για τη συντριπτική πλειοψηφία των Ελλήνων παραγωγών. 
Εκτιμώ ότι πιθανά κάποια προβλήματα μπορεί να προκύψουν σε κάποιους μεμονωμένους παραγωγούς, που δεν είχαν δηλώσει στον ΕΛΓΑ τη ζημιά τους. Στην προκειμένη περίπτωση δεν πρόκειται για παραγωγούς που δεν έχουν παραδώσει καθόλου. Για κάποιους, επαναλαμβάνω, που είχαν κάποια προβλήματα με το δεύτερο χέρι ο ΕΛΓΑ είχε δώσει τη δυνατότητα να μπορέσουν οι παραγωγοί αυτοί να εισπράξουν τα χρήματά για τη ζημιά που είχαν πάθει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδόπουλος έχει το λόγο.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Υπουργέ, θα ήθελα να σας επισημάνω ότι σε σχετική ερώτησή μου που έγινε τον Ιανουάριο η απάντηση ήρθε στις 6 Φεβρουαρίου και λέτε συγκεκριμένα: "Για τις ποσότητες συσπόρου βαμβακιού που δεν κατέστη δυνατόν να παραδοθούν στα εκκοκκιστήρια της χώρας μέχρι την λήξη, στις 31-12-2002, λόγω ανωτέρας βίας, υπάρχει η δυνατότητα ύστερα από εκτίμηση και ύστερα από ενημέρωση της Ευρωπαϊκής Ένωσης να παραδοθούν το τελευταίο πενθήμερο του μηνός Μαρτίου του 2003". Και ήρθε μία προθεσμία που εσείς εξαγγείλατε και στείλατε εγκύκλιο προς όλα τα εκκοκκιστήρια της επικράτειας να παραλάβουν βαμβάκι, εκτός από την Δράμα. Αναγκάστηκε λοιπόν η Ένωση Γεωργικών Συνεταιρισμών Δράμας στις 19 του μηνός να στείλει μια διαμαρτυρία και χαρακτηρίζει βάναυση, άδικη αυτή την συγκεκριμένη απόφαση του ΟΠΕΚΕΠΕ, να μην παραληφθούν και να μην παραδοθούν μόνον στα εκκοκκιστήρια της Δράμας εκείνα τα βαμβάκια τα οποία, λόγω ανωτέρας βίας δεν μπορούσαν να μαζευτούν. Και είναι χίλια πεντακόσια στρέμματα όπου δεν έχει μαζευτεί ούτε το πρώτο χέρι και οκτώ χιλιάδες στρέμματα, όπως είπατε, που δεν έχει μαζευτεί το δεύτερο χέρι. Συνολική ποσότητα: γύρω στους εξακόσιους με επτακόσιους τόνους. Τα υπόλοιπα παραδόθηκαν, αυτά που ήταν στις πλατφόρμες.
Και δεν έγινε η συγκομιδή σ' αυτά τα στρέμματα, λόγω ακραίων καιρικών συνθηκών. Δεν είναι ανωτέρα βία, όπως μου είπατε πριν από ένα μήνα; Το νερό μέσα στα χωράφια ήταν περίπου πάνω από το γόνατο. Πώς λοιπόν οι παραγωγοί αυτοί στην περιοχή Καλαμπακίου, στην περιοχή Νεροφράκτη, Αγίου Αθανασίου, στην περιοχή Φωτολείβους Δράμας ή του ευρύτερου Δήμου Προσοτσάνης ή του ευρύτερου Δήμου Δράμας γενικότερα ή του ευρύτερου Δήμου Δοξάτου, να παραλάβουν αυτά τα βαμβάκια, όταν δεν μπορούσαν να μπουν μέσα, όχι με τα πόδια για να μαζευτεί με το χέρι, αλλά ούτε με τα μηχανήματα; 
Άρα λοιπόν, οι άνθρωποι αυτοί δεν παρέδωσαν το βαμβάκι όχι με δική τους υπαιτιότητα, αλλά λόγω ανωτέρας βίας. Σε εσάς λοιπόν εναπόκειται να συνεννοηθείτε με την Ευρωπαϊκή Ένωση και να μην μεταχειρίζεστε τον Δραμινό πολίτη με δύο μέτρα και δύο σταθμά. Είμαστε και εμείς Έλληνες, έχουμε και εμείς στην ψυχή μας φλόγα και φυλάμε Θερμοπύλες. Βοηθήστε λοιπόν τον Δραμινό πολίτη, τον Δραμινό αγρότη, για να μη συρρικνούται συνεχώς το εισόδημά του. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε συνάδελφε, επιτρέψτε και σ' εμάς να έχουμε την ίδια αγωνία μ' εσάς για τους Δραμινούς πολίτες και αγρότες. Και αυτό αποδεικνύεται με πράξεις, όχι με λόγια και με προσδοκίες μόνο. 
Σας είπα ότι η Δράμα παρέδωσε, ποσοτικά, σχεδόν τις μεγαλύτερες ποσότητες των τελευταίων πέντε χρόνων.
ΣΤΑΥΡΟΣ ΠΑΠΑΔΟΠΟΥΛΟΣ: Αν είχε παραδώσει...
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Απλά το λέω, για να δούμε το αποτέλεσμα.
Δεύτερον, όπου εντοπίστηκαν προβλήματα ζημιών ο ΕΛΓΑ ζήτησε από τους παραγωγούς αφού είχαν πρόβλημα να συλλέξουν το προϊόν τους, να κάνουν τις αιτήσεις για να μπορέσουν να αποζημιωθούν. 
Τρίτον, θα πρέπει να σας πω ότι αυτή τη στιγμή άνοιξαν τα εκκοκκιστήρια για να παραλάβουν αυτές τις ποσότητες των εξακοσίων τόνων των εκατόν ενενήντα παραγωγών. Άρα, λοιπόν, δεν υπάρχει κάποια ιδιαίτερη μεταχείριση εις βάρος αυτών των παραγωγών.
Κάποιοι παραγωγοί είχαν τη δυνατότητα βέβαια, μετά από εγκύκλιο η οποία εξεδόθη μετά το κλείσιμο της εκκοκκιστικής περιόδου, να δηλώσουν τι παραγωγή έχουν ή αν έχουν παραγωγή την οποία δεν έχουν συλλέξει, λόγω καιρικών συνθηκών. Δεν το έχουν κάνει.
 ΣΤΑΥΡΟΣ ΠΑΠΑΔΟΠΟΥΛΟΣ: Εσείς άλλα τους είπατε, κύριε Υπουργέ.	
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Σας είπα αυτό που έγινε για τους εξακόσιους τόνους και για τους εκατόν ενενήντα παραγωγούς. Απαντάει σ' αυτό το πρόβλημά σας η απάντηση που σας έδωσα τότε στην γραπτή σας ερώτηση και την οποία σας δίνω και τώρα. Εκατόν ενενήντα άτομα, εξακόσιοι τόνοι. Και επίσης σας λέω ότι υπάρχει ο ΕΛΓΑ που έχει αποτιμήσει τη ζημιά στα χωράφια τα οποία έχουν πλημμυρίσει. Υπάρχουν έξω τυχόν ποσότητες οι οποίες είναι δύο κατηγοριών: Ή που προέρχονται από εκτάσεις που δεν ήταν δηλωμένες στο ΟΣΔΕ ή πρόκειται για υποβαθμισμένα ποιοτικά βαμβάκια.
Δεν μπορούμε λοιπόν από τη μια μεριά να δίνουμε αποζημίωση από τον ΕΛΓΑ και παράλληλα να παραδίδουμε και το προϊόν. Ένα από τα δύο μπορεί να συμβεί. Δεν μπορούν να συμβούν και τα δύο μαζί.
Επίσης, μη γενικεύετε το θέμα από μια συγκεκριμένη περίπτωση της Κόμσιου Μαρίας και του άνδρα της. Είναι συγκεκριμένο το ζήτημα και μη γενικεύετε, με αφορμή αυτό όλα τα προβλήματα στη Δράμα. Εδώ νομίζω ότι αναφέροντας αυτό το μεμονωμένο περιστατικό δεν αποτυπώνετε την πραγματικότητα.
ΣΤΑΥΡΟΣ ΠΑΠΑΔΟΠΟΥΛΟΣ: Άλλα μας λέτε εγγράφως και άλλα μας λέτε εδώ. Όμως, δεν μπορώ να απαντήσω!
ΠΡΟΕΔΡΕΥΩΝ (Κωνσταντίνος Γείτονας): Όχι, δεν μπορείτε. Δεν το επιτρέπει ο Κανονισμός της Βουλής.
Θα συζητηθεί η με αριθμό 556/8-4-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Πρόνοιας, σχετικώς με τη διακοπή χορήγησης φαρμάκων στους δημοσίους υπαλλήλους κλπ.
Η επίκαιρη ερώτηση του κυρίου συναδέλφου έχει ως εξής:
"Όπως είναι γνωστό τις τελευταίες μέρες έχει προκληθεί μεγάλη αναστάτωση στο χώρο των δημοσίων υπαλλήλων εξαιτίας της διακοπής χορήγησης των φαρμάκων από τα φαρμακεία ως αποτέλεσμα της αντίδρασης των φαρμακοποιών στη μη τήρηση των συμβατικών οικονομικών υποχρεώσεων του κράτους απέναντί τους.
Είναι γεγονός ότι, όπως επανειλημμένα έχει επισημανθεί και το ύψος των συμβάσεων είναι σε πολύ χαμηλά επίπεδα και οι καθυστερήσεις συχνές. Συνεπώς, το κράτος και η Κυβέρνηση έχουν τεράστιες ευθύνες γι' αυτό.
Επίσης, είναι γεγονός ότι με τη συχνή επιβολή όλο και μεγαλύτερης οικονομικής συμμετοχής των εργαζομένων στο δημόσιο στην προμήθεια των φαρμάκων και τη συνεχή αύξηση των φαρμάκων που είναι εκτός λίστας, τα αναγκαία φάρμακα γι' αυτούς γίνονται ένα είδος που εξαντλεί μεγάλο μέρος από το πενιχρό τους εισόδημα.
Αντίστοιχο πρόβλημα υπάρχει σε ορισμένους νομούς και με τους συμβαλλόμενους γιατρούς, προς τους οποίους το δημόσιο δεν τηρεί τις συμβατικές οικονομικές υποχρεώσεις του (παραδείγματος χάρη Αλεξανδρούπολη).
Μετά τα παραπάνω ερωτάται ο κύριος Υπουργός τι μέτρα προτίθεται να πάρει η Κυβέρνηση:
Για την άμεση καταβολή των οικονομικών υποχρεώσεών της προς τους φαρμακοποιούς, ώστε να χορηγούνται άμεσα τα αναγκαία φάρμακα στους δικαιούχους δημοσίους υπαλλήλους και να σταματήσει η δοκιμασία σε βάρος της υγείας τους;
Για να μην υπάρξουν στο μέλλον παρόμοια φαινόμενα και να γίνει πράξη η πλήρης δωρεάν φαρμακευτική περίθαλψη των εργαζομένων;"
Θα απαντήσει ο Υφυπουργός Υγείας και Πρόνοιας, κ. Έκτορας Νασιώκας.
Ορίστε, κύριε Υπουργέ, έχετε το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Πράγματι, είναι λυπηρό ότι καταγγέλθηκε η σύμβαση από το Φαρμακευτικό Σύλλογο Αθηνών και Πειραιώς και έτσι ταλαιπωρούνται οι ασφαλισμένοι του δημοσίου, οι ηλικιωμένοι και οι χρονίως πάσχοντες, οι άνθρωποι δηλαδή που πραγματικά έχουν ανάγκη από φάρμακα και πρέπει να τα πληρώσουν και να πάνε στον ΟΠΑΔ, για να πληρωθούν. 
Φθάσαμε εδώ για δύο λόγους. Ο ένας λόγος είναι η αλλαγή του συστήματος, δηλαδή από την 1 Ιανουαρίου άρχισε να λειτουργεί ο Οργανισμός Περίθαλψης Ασφαλισμένων του Δημοσίου και ήταν λογικό στην έναρξή του να αντιμετωπίζει προβλήματα λειτουργίας. Ο δεύτερος λόγος είναι ότι αναλάβαμε ένα σημαντικό χρέος από τις Νομαρχιακές Αυτοδιοικήσεις το χρέος της περυσινής χρονιάς, που ξεπέρασε τον προϋπολογισμό πολύ περισσότερο από κάθε άλλη χρονιά και έτσι χρειάστηκαν τρεις έως τέσσερις μήνες να πληρωθούν οι φαρμακοποιοί από τις Νομαρχιακές Αυτοδιοικήσεις. Αυτό έγινε κυρίως γιατί ο έλεγχος που γινόταν μέχρι τώρα υπολειπόταν του πραγματικού.
Έτσι, λοιπόν, από την πρώτη στιγμή συμφωνήσαμε με τους φαρμακοποιούς να τρέξουμε το συντομότερο δυνατό, αφού εγκρίθηκαν όλα τα χρήματα από το Υπουργείο Οικονομίας και Οικονομικών, για να πληρώσουμε πρώτα τα χρέη. Αυτό ολοκληρώθηκε τάχιστα σε όλη την Ελλάδα, όμως καθυστέρησε περίπου ένα μήνα η πληρωμή στην Αθήνα. Υπολείπεται, λοιπόν, η πληρωμή, διότι και οι υπηρεσίες ελέγχου από τον ΟΠΑΔ αλλά και οι ΥΔΕ -οι Υπηρεσίες Δημοσιονομικού Ελέγχου- καθυστερούσαν περισσότερο, για να διεκπεραιώσουν όλο αυτό τον όγκο της εργασίας.
Σήμερα έχουν κατατεθεί στις τράπεζες όλα τα χρεοστούμενα και στην Αθήνα. Κάθε δέκα μέρες κατατίθενται περίπου 6 εκατομμύρια ευρώ. Σε λιγότερο από ένα μήνα θα φθάσουμε σε ένα χρονικό διάστημα μικρότερο των σαράντα πέντε ημερών και θα πληρώνονται οι φαρμακοποιοί μας. Νομίζω ότι μετά την προχθεσινή συζήτηση περιμένουμε τις αποφάσεις του διοικητικού τους συμβουλίου, για να σταματήσει αυτή η ταλαιπωρία των ασφαλισμένων, διότι όλοι, και οι φαρμακοποιοί και το κράτος και η ΑΔΕΔΥ που συμμετείχε σε αυτή τη σύσκεψη, αγωνιζόμαστε για να εξυπηρετήσουμε καλύτερα τους ασφαλισμένους του δημοσίου.
Θα ήθελα μόνο να κάνω δύο ακόμα παρατηρήσεις στον κύριο συνάδελφο. Κατ΄ αρχήν έχουμε το φθηνότερο φάρμακο στην Ευρώπη, παίρνοντας τη φθηνότερη τιμή κάθε φαρμάκου από οποιαδήποτε χώρα. Αυτό είναι το ένα. Έτσι αυτό και τα ταμεία μας ανακουφίζει, αλλά και τη συμμετοχή των ασφαλισμένων. 
Δεύτερον, επειδή λέτε ότι αυξάνονται τα εκτός λίστας φάρμακα, να πούμε ότι, πρώτον, τα φάρμακα είναι σε δημοσιονομικό έλεγχο είτε είναι στη λίστα είτε όχι. Δεύτερον, μπορούν οι ασφαλισμένοι να τα πάρουν όλα, αρκεί να κρίνει ο γιατρός ότι είναι απολύτως απαραίτητα. Και τρίτον, το φάρμακο είναι ένα κοινωνικό αγαθό, αλλά πρέπει να αρχίσουμε να συζητάμε και για την πολυφαρμακία και για τις παρενέργειες. Νομίζω ότι αυτό τον καιρό γίνεται ή προσπαθούμε να γίνει σωστή ενημέρωση και σε αυτό τον τομέα.
Θέλω να κλείσω λέγοντας το εξής: Μία διαδικασία, η οποία ταλαιπωρεί πράγματι τους ασφαλισμένους μας του δημοσίου πρέπει να τελειώσει το συντομότερο δυνατό. Από την πλευρά του Υπουργείου Οικονομικών και του Υπουργείου Υγείας κάναμε ό,τι είναι δυνατόν. Μέχρι τον Ιούνιο προτιθέμεθα να ψηφίσουμε εκείνη τη διάταξη, ούτως ώστε να απλουστευθεί η διαδικασία και να πληρώνονται και οι ασφαλισμένοι του δημοσίου και τα φαρμακεία που εκτελούν συμβάσεις των ασφαλισμένων του δημοσίου, όπως όλα τα άλλα ταμεία, εγκαίρως χωρίς να έχουμε κανένα πρόβλημα. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, θα ήθελα να κάνω μία επισήμανση προς τον κύριο Υφυπουργό γι' αυτό που λέχθηκε ότι έχουμε το φθηνότερο φάρμακο στην Ευρώπη. Έχουμε όμως και τους χαμηλότερους μισθούς στην Ευρώπη και βεβαίως καταλαβαίνετε ότι αυτά έχουν σχέση και με τη συμμετοχή των εργαζομένων, οι οποίοι πληρώνουν 25% στο φάρμακο και είναι δυσβάσταχτο το βάρος και στους ίδιους. 
Δικαιολογημένα οι φαρμακοποιοί δεν δίνουν φάρμακα σήμερα ακριβώς γιατί έχουν να λαμβάνουν πάρα πολλά χρήματα από το Υπουργείο. Αυτοί όμως που την πληρώνουν ακόμη περισσότερο, εκτός από τους φαρμακοποιούς, είναι οι υπάλληλοι και οι συνταξιούχοι του δημοσίου, και ιδιαίτερα οι ειδικές κατηγορίες με τις χρόνιες παθήσεις, οι οποίοι βρίσκονται σε πολύ δύσκολη θέση αφού δεν έχουν τα καθημερινά φάρμακα που τους χρειάζονται.
Πριν από το 1992 οι εργαζόμενοι δεν πλήρωναν συμμετοχή στο φάρμακο. Σταδιακά -και το ξεκίνησε η Νέα Δημοκρατία αυτό, συνέχισε και το ΠΑΣΟΚ στην ίδια ρότα- η συμμετοχή των εργαζομένων στο φάρμακο έφτασε σήμερα στο 25%. Όμως το φάρμακο δεν είναι είδος πολυτελείας, είναι είδος πρώτης ανάγκης για την υγεία του ανθρώπου και βεβαίως εμείς υποστηρίζουμε ότι τα φάρμακα θα πρέπει να δίνονται δωρεάν. 
Σήμερα από διάφορες πλευρές συκοφαντούνται φαρμακοποιοί, γιατροί, εργαζόμενοι -όπως αυτή η δήλωση του κυρίου Υπουργού που έκανε πρόσφατα- ότι το βιβλιάριο είναι "λευκή επιταγή", υπονοώντας ότι μπορεί να υπάρχουν κυκλώματα. Κοιτάξτε, αν υπάρχουν αποδείξεις, ας καταγγελθούν τέτοιες περιπτώσεις για να υπάρχει διαφάνεια. 
Οι συμβάσεις με το δημόσιο -αυτές δηλαδή που έχουν οι γιατροί- είναι σε απαράδεκτα χαμηλά επίπεδα. Σπατάλες, κατά τη γνώμη μας, δεν γίνονται. Βεβαίως, υπάρχουν και εξαιρέσεις. Το κατανοούμε αυτό, αλλά δεν είναι γενικευμένο το κακό με τη σπατάλη των φαρμάκων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κλείνω, κύριε Πρόεδρε.
Θέλουμε όμως μία απάντηση από τον κύριο Υφυπουργό, στη δευτερολογία του  για την εξόφληση των φαρμακοποιών από τις οφειλές του κράτους. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Υπάρχει η πολυφαρμακία και η πολυσυνταγογραφία. Δεν μπορεί να το αγνοήσουμε αυτό, κύριε συνάδελφε. Μην τα λέμε όλα καλά.
ΔΗΜΗΤΡΙΟΣ ΤΣΙΟΓΚΑΣ: Δεν είναι γενικευμένο αυτό.
ΠΡΟΕΔΡΕΥΩΝ (Κωνσταντίνος Γείτονας): Όλοι πρέπει να αναλάβουν τις ευθύνες τους σε αυτό. Δεν κάνει καλό στην υγεία η αλόγιστη κατανάλωση των φαρμάκων. 
ΔΗΜΗΤΡΙΟΣ ΤΣΙΟΓΚΑΣ: Ακριβώς γι' αυτό δεν έχει γενικευθεί.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, θα απαντήσω σε αυτό, που είναι και το τελικό ερώτημα του κυρίου συναδέλφου. Με το ρυθμό που μπαίνουν τα χρήματα στην τράπεζα και γίνεται ο έλεγχος μέχρι το τέλος αυτού του μήνα θα έχουμε φτάσει σε λιγότερο από δύο μήνες πληρωμής, αυτό που είναι και το ζητούμενο. Μιλάμε τώρα για την Αθήνα και για τον Πειραιά, γιατί σε όλη την άλλη Ελλάδα -με εξαίρεση τέσσερις νομούς μεταξύ των οποίων την Αλεξανδρούπολη που υπαινίσσεστε, την Αιτωλοακαρνανία, τις Κυκλάδες που υπολειπόμαστε ελάχιστα- είναι πολύ πιο κοντά και από τις σαράντα πέντε ημέρες. Δηλαδή, έχουμε πετύχει το στόχο. Παρ' όλο ο ΟΠΑΔ είναι καινούριος έχει φτάσει σε σημείο που έχει ξεπεραστεί το όριο το οποίο συζητάμε και συμφωνούμε με τους φαρμακοποιούς.
Να πω όμως ότι, βεβαίως, έχουμε τους χαμηλότερους μισθούς, δεν το αμφισβητούμε. Επίσης, πρέπει να πούμε ότι δεν είναι δικαιολογημένοι οι φαρμακοποιοί της Αθήνας. Τι σημαίνει όμως ότι δεν είναι δικαιολογημένοι; Ένας μήνας καθυστέρηση περισσότερος από όσο έχουμε συμφωνήσει για ένα μικρό διάστημα, ιδιαίτερα, στις αρχές του χρόνου που συνήθως παρατηρούνται αυτά, πρέπει όλοι να το καταλάβουμε ότι είναι ένα διάστημα που μπορούμε να το ανεχθούμε και να το εξομαλύνουμε σε ένα μήνα. Να μην το ρίξουμε δηλαδή στις πλάτες του ασφαλισμένου, στην κούραση, στην ανησυχία του και ίσως και στη δυσκολία του να βρει τα χρήματα για να το προπληρώσει, άσχετα αν τα παίρνει αμέσως από τον ΟΠΑΔ.
Η συμμετοχή: Να πούμε εδώ ότι υπάρχουν πάρα πολλές παθήσεις, οι χρόνιες δύσκολες παθήσεις που έχουν 0% Να πούμε ακόμη ότι στο 10% ή και παρακάτω είναι πάρα πολλοί ασφαλισμένοι όλοι αυτοί που παίρνουν το ΕΚΑΣ. Επίσης να πούμε ότι όλα κρίνονται και κατά την πάθηση. Δηλαδή η συμμετοχή έχει μια δική της λειτουργία, ούτως ώστε να χτυπήσουμε την πολυφαρμακία και τη σπατάλη και με αυτό τον τρόπο, αλλά τα κοινωνικά κριτήρια στη συμμετοχή είναι το κυρίαρχο. Δηλαδή στις περισσότερες χρόνιες δύσκολες, ανίατες παθήσεις είναι 0%. Σε άλλες είναι 10%. Και βεβαίως υπάρχουν πολλές που είναι 25%. Αλλά και από την πλευρά την οικονομική οι έχοντες τα λιγότερα, δεν πληρώνουν ποτέ 25%. Είναι 10% ή λιγότερο. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η υπ' αριθμ. 547/8.4.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τους Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών, σχετικώς με την αύξηση της τιμής πώλησης του νερού προς του Οργανισμούς Τοπικής Αυτοδιοίκησης, λόγω κωλύματος της Βουλευτού δεν θα συζητηθεί και διαγράφεται.
Κύριοι συνάδελφοι, πριν προχωρήσουμε στην τελευταία επίκαιρη ερώτηση έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα: "Η Ελλάδα των βαλκανικών Πολέμων 1912-1913" μαθητές και δάσκαλοι από το 2ο Δημοτικό Σχολείο Ιλίου Αττικής. Επίσης μαθητές και συνοδοί από το Δημοτικό Σχολείο Πενταπλατάνου Πέλλας. 
Η Βουλή τους καλωσορίζει!
(Χειροκροτήματα απ' όλες τις πτέρυγες της Βουλής)
Τελευταία είναι η με  αριθμό 558/8.4.2003 επίκαιρη ερώτηση του ανεξάρτητου Βουλευτή κ. Αλέξανδρου Χρυσανθακόπουλου, προς τον Υπουργό Γεωργίας, σχετικώς με την επέκταση και ολοκλήρωση του αρδευτικού δικτύου του Πηνειού Ποταμού στη Δυτική Αχαΐα.
Η επίκαιρη ερώτηση του κ. Χρυσανθακόπουλου έχει ως εξής:
"Παρά τις επανειλημμένες δεσμεύσεις και διακηρύξεις, την παλαιά μελέτη και τις απαλλοτριώσεις γης που έχουν ήδη συντελεστεί, για την επέκταση του αρδευτικού δικτύου του Πηνειού ποταμού και στις καλλιεργήσιμες εκτάσεις της δυτικής Αχαΐας, δεν έχει προωθηθεί μέχρι σήμερα καμιά ενέργεια ούτε καν η μελέτη του έργου.
Η Περιφέρεια Δυτικής Ελλάδος ως αρμόδια, αναμένει την έκφραση της πολιτικής βούλησης.
Το αναπτυξιακό αυτό έργο είναι αναγκαστικός μονόδρομος για την περιοχή. Αν δεν πραγματοποιηθεί θα είναι άμεσος πλέον ο κίνδυνος για οριστική καταδίκη του παραγωγικού κάμπου της δυτικής Αχαΐας σε λειψυδρία και μαρασμό, καθώς οι αντλητικές γεωτρήσεις έφθασαν τα τριακόσια μέτρα βάθος.
Ερωτάται ο Υπουργός:
Προτίθεται να εντάξει τη χρηματοδότηση της μελέτης του εν λόγω έργο στο Γ΄ Κοινοτικό Πλαίσιο Στήριξης ώστε να αρχίσουν οι διαδικασίες για την οριστική επίλυση του σοβαρότατου προβλήματος έλλειψης νερού για τις γεωργικές καλλιέργειες της δυτικής Αχαΐας;"
Ο Υπουργός Γεωργίας κ. Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, θέλω να ευχαριστήσω τον συνάδελφο κ. Χρυσανθακόπουλο για την ερώτηση αυτή. Μας δίνει τη δυνατότητα να απαντήσουμε σε ένα σημαντικό θέμα που απασχολεί το Νομό Αχαΐας.
Όπως γνωρίζετε κύριε συνάδελφε, το ΥΠΕΧΩΔΕ κατασκεύασε στη δεκαετία του 1970 τα αρδευτικά δίκτυα στο Νομό Ηλείας, έκτασης περίπου διακοσίων χιλιάδων στρεμμάτων. Αλλά δυστυχώς, δεν προχώρησε στην επέκταση της άρδευσης στο Νομό Αχαΐας, λόγω περιορισμένων οικονομικών δυνατοτήτων την εποχή εκείνη. 
Το Υπουργείο Γεωργίας, στα πλαίσια διαχείρισης υδατικών πόρων έχει καταρτίσει πίνακα εγγειοβελτιωτικών έργων για την ισόρροπη ανάπτυξη ολόκληρης της χώρας. Παρ' όλο που το έργο αποτελεί αρμοδιότητα του ΥΠΕΧΩΔΕ -και δεν είναι στην αρμοδιότητα του Υπουργείου Γεωργίας- το οποίο έχει εκπονήσει σχετικές μελέτες για την άρδευση της Βορειοδυτικής Αχαΐας, το 2001 η Νομαρχιακή Αυτοδιοίκηση Αχαΐας υπέβαλε αίτημα στο Υπουργείο Γεωργίας, για ένταξη του έργου στο πρόγραμμά του. Λόγω όμως των περιορισμένων οικονομικών δυνατοτήτων του Προγράμματος Δημοσίων Επενδύσεων δεν κατέστη δυνατή η αποδοχή του αιτήματος. Η διάθεση των πιστώσεων από το Πρόγραμμα αυτό που είναι πρόγραμμα κατά της λειψυδρίας -το τονίζω αυτό- γίνεται κατ' έτος από το Υπουργείο Οικονομίας και Οικονομικών και ανάλογα με το διατιθέμενο ύψος γίνεται η κατανομή σε έργα.
Οι σχετικές εγκύκλιοι του Υπουργείου Οικονομίας και Οικονομικών προβλέπουν τη συνέχιση και αποπεράτωση των ήδη ενταγμένων έργων ή μελετών στο Πρόγραμμα.
Επομένως, δυνατότητα ένταξης του έργου στο Γ΄ Κοινοτικό Πλαίσιο Στήριξης δεν υπάρχει, καθ' όσον το έργο αφορά άρδευση νέων εκτάσεων, δαπάνη η οποία, όπως γνωρίζετε καλά και εσείς, είναι μη επιλέξιμη από το Πρόγραμμα αυτό.
Επομένως, η μόνη δυνατότητα είναι η ένταξη του έργου στο Πρόγραμμα Δημοσίων Επενδύσεων, εφόσον βεβαίως το Υπουργείο Οικονομίας και Οικονομικών εξασφαλίσει τους απαιτούμενους οικονομικούς πόρους.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Χρυσανθακόπουλος.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Πρόεδρε, αναφέρομαι στη Δυτική Αχαΐα που είναι η δυναμικότερη παραγωγικά περιοχή, πεδινή έκταση διακοσίων πενήντα χιλιάδων στρεμμάτων. Στην περιοχή αυτή, η υφαλμύρωση των υδάτων από τις γεωτρήσεις έχει φθάσει σε ένα ποσοστό πολύ μεγάλο. Ένα 10% των νέων γεωτρήσεων συναντούν υφαλμύρωση από την εισροή της θάλασσας. Το κόστος για τις γεωτρήσεις αυτές αγγίζει τα δέκα εκατομμύρια και έχουν φθάσει τα τριακόσια μέτρα βάθος από εκατόν δέκα μέτρα που ήταν προ εικοσιπενταετίας. 
Είναι οι πιο χρεωμένοι αγρότες της Αχαΐας. Θα μπορούσαμε να πούμε ότι είναι μία περιοχή ιδιαίτερα σημαντική από πλευράς παραγωγικότητας, γιατί έχουμε ένταση εργασίας και είναι μεγάλες εντατικές καλλιέργειες. Βλέπουν εντός της Αχαΐας, στο Βουπράσιο το νερό από το πλεονάζον δίκτυο της Ηλείας να χύνεται στη θάλασσα. Σαφώς, αυτό αποτελεί μία πρόκληση -αν θέλετε- γι' αυτούς τους ιδίους που πληρώνουν τόσο ακριβά το νερό -γιατί πληρώνουν και τη ΔΕΗ για τα αντλητικά- αλλά μένουν και πολλές καλλιέργειες στη μέση, όταν διακόπτεται η δυνατότητα να αντλήσουν τα ύδατα, τα οποία χρειάζονται για να καλλιεργήσουν.
Καταλαβαίνετε ότι είναι ένα θέμα για το οποίο και ο ίδιος ο Πρωθυπουργός έχει δείξει την ευαισθησία του στην περιοδεία που έκανε στην περιοχή και δήλωσε ότι θέλει να εντάξει αυτό το έργο στο πρόγραμμα, ώστε να ολοκληρωθεί. Δεν μιλούμε, βέβαια, για νέο έργο, γιατί υπάρχει παλαιά μελέτη που χρειάζεται μία αναθεώρηση. Μιλάμε για ολοκλήρωση και επέκταση ενός δικτύου. Δεν ζητάμε να γίνει από την αρχή ένα έργο. 
Αυτή τη στιγμή, 1,5 δισεκατομμύριο δραχμές έχει δοθεί στο Νομό Ηλείας. Ο κύριος Νομάρχης της Ηλείας, με τον οποίο επικοινώνησα προσωπικά, συμφωνεί ότι πρέπει να γίνει, αφού κάνει τη συντήρηση του δικτύου. Άρα, θα έχουμε πολλαπλάσιο νερό που θα περισσεύει και θα χύνεται στη θάλασσα. Με μία σωστή διαχείριση και η Δυτική Αχαΐα μπορεί να καλυφθεί.
Θα παρακαλούσα, κύριε Υπουργέ, να επανεξεταστεί το αίτημα αυτό σε μία διυπουργική συνεννόηση, γιατί είναι μέγιστης προτεραιότητας και, αν θέλετε, όλος ο παραγωγικός κάμπος της Αχαΐας προσδοκά μέσα απ' αυτό το έργο, να λύσει το μεγάλο ζήτημα του κόστους παραγωγής. Αυτή είναι η πραγματική ενίσχυση των αγροτών. 
Νομίζω ότι θα πρέπει να συνεχιστεί η ευαισθησία που αναγνωρίζω ότι έχετε και να προχωρήσετε σε συνεννόηση με το Υπουργείο Οικονομίας, ώστε να διασφαλιστούν οι πόροι. Αν κάνουμε, μάλιστα, σύνδεση του ποσού του 1,5 δισεκατομμυρίου δραχμών που έχει δοθεί στην Ηλεία με την επέκταση του δικτύου, τα πράγματα θα απλουστευτούν.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε να προσθέσετε κάτι;
ΓΕΩΡΓΙΟΣ ΔΡΥΣ ( Υπουργός Γεωργίας): Όχι, κύριε Πρόεδρε, δεν θα ήθελα να προσθέσω κάτι άλλο.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η με αριθμό 50/13-3-2003 επερώτηση των Βουλευτών της Νέας Δημοκρατίας κυρίων Αλέξανδρου Κοντού, Σταύρου Παπαδόπουλου, Γεώργιου Καρασμάνη, Θεόφιλου Λεονταρίδη, Γεώργιου Κωνταντόπουλου, Ανέστη Αγγελή, Νικόλαου Αγγελόπουλου, Ευστάθιου Αγγελούση, Θεόδωρου Αναγνωστόπουλου, Γεώργιου Γαρουφαλιά, Αθανασίου Γιαννόπουλου, Σταύρου Δαϊλάκη, Θεοφάνη Δημοσχάκη, Χρήστου Ζώη, Γεώργιου Καλαντζή, Ηλία Καλλιώρα, Αχιλλέα Καραμανλή, Κωνσταντίνου Κιλτίδη, Μαρίας Κόλλια-Τσαρουχά, Νικόλαου Κορτσάρη, Νικόλαου Λέγκα, Λεωνίδα Λυμπερακίδη, Ευάγγελου Μπασιάκου, Γεωργίου Παναγιωτόπουλου, Μιχάλη Παπαδόπουλου, Ευάγγελου Πολύζου, Αδάμ Ρεγκούζα, Μάριου Σαλμά, Θεόδωρου Σκρέκα, Ευριπίδη Στυλιανίδη, Σπύρου Ταλιαδούρου, Ιορδάνη Τζαμτζή, Νικολάου Τσιαρτσιώνη, Κωνσταντίνου Τσιπλάκη, Βασιλείου Τσίπρα, Σάββα Τσιτουρίδη, Παρθένας Φουντουκίδου, Ηλία Φωτιάδη, Ευγένιου Χαϊτίδη, Μιχάλη Χαλκίδη, Σωτήρη Χατζηγάκη, Γεωργίου Σαλαγκούδη και Δημητρίου Σιούφα, προς τον Υπουργό Γεωργίας, σχετικώς με τις εξελίξεις της καπνοκαλλιέργειας στην Ελλάδα.
Από τη Νέα Δημοκρατία ορίζεται ως Κοινοβουλευτικός Εκπρόσωπος ο κ. Γεώργιος Σαλαγκούδης, Βουλευτής Θεσσαλονίκης και από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής κ. Ασημίνα Ξηροτύρη-Αικατερινάρη.
Το λόγο έχει ο πρώτος από τους επερωτώντες, ο Βουλευτής κ. Κοντός.
Κύριε Κοντέ, έχετε το λόγο.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, επανειλημμένα και εντός και εκτός Κοινοβουλίου η Νέα Δημοκρατία κατήγγειλε την Κυβέρνηση ότι στερείται στρατηγικής για τον αγροτικό τομέα ότι, δεν διαθέτει πρόγραμμα, στόχους, προσανατολισμό για τη στήριξη των αγροτών.
Για άλλη  μια φορά χθες επιβεβαιωθήκαμε από αυτά που ο ίδιος ο Υπουργός Γεωργίας και ο Πρωθυπουργός δήλωσαν μετά το Υπουργικό Συμβούλιο. Διότι δεν είναι δυνατόν η Κυβέρνηση να μιλά για στρατηγική στον αγροτικό τομέα, όταν οι συζητήσεις για την αναθεώρηση της Κοινής Αγροτικής Πολιτικής, ένα μείζον θέμα για την ελληνική γεωργία, έχουν αρχίσει από τον περασμένο Ιούλιο και ο Υπουργός Γεωργίας, χθες δήλωσε ότι χρειάζεται να οριστικοποιήσουμε γρήγορα, τόσο τους βασικούς  μας προσανατολισμούς, όσο και τη διαπραγματευτική μας τακτική. 
Δηλαδή τι επιβεβαίωσε; Επιβεβαίωσε ότι η χώρα μας για την αναθεώρηση της Κοινής Αγροτικής Πολιτικής δεν διαθέτει ούτε σαφείς προσανατολισμούς, αλλά ούτε και ξεκάθαρη διαπραγματευτική τακτική.
Αυτός είναι ο κύριος λόγος που χάνουμε όλες τις μάχες για τα αγροτικά μας προϊόντα στην Ευρωπαϊκή Ένωση. Αλλά αυτός είναι και ο λόγος, η έλλειψη στρατηγικής, η έλλειψη πολιτικής βούλησης για τη στήριξη στη γεωργία, της οπισθοδρόμησης της ελληνικής γεωργίας.
Πέρα από αυτό, πρέπει να πούμε ότι επιβεβαιωθήκαμε και για κάτι άλλο, για το γεγονός το οποίο επανειλημμένα καταγγείλαμε ότι ο Πρωθυπουργός της χώρας μπορεί, μετά τις Συνόδους Κορυφής των Βρυξελών και της Κοπεγχάγης να δήλωσε ότι έχουν διασφαλισθεί οι πόροι για την ενίσχυση της ευρωπαϊκής γεωργίας μέχρι το 2013, όμως καμία διασφάλιση δεν κατόρθωσε να πετύχει για τις άμεσες ενισχύσεις των αγροτικών προϊόντων, τις επιδοτήσεις, τον πρώτο πυλώνα δηλαδή της Κοινής Αγροτικής Πολιτικής.
Αυτό αποδεικνύεται από το γεγονός ότι  ο Υπουργός Γεωργίας, μετά από πίεση της Νέας Δημοκρατίας, επιτέλους τόνισε χθες ότι, δεν πρόκειται να συμφωνήσει στην αναθεώρηση τη ΚΑΠ για τα προϊόντα που έχει συμπεριλάβει στην πρότασή της η Επιτροπή, στην οποία δεν συμπεριλαμβάνονται το βαμβάκι, ο καπνός και το ελαιόλαδο, αν δεν υπάρξει δέσμευση ότι θα μείνουν επαρκείς πόροι και για τα Μεσογειακά προϊόντα. 
Αυτή ήταν από την αρχή η δική μας πρόταση για την Κοινή Αγροτική Πολιτική, η δική μας θέση και χαιρόμαστε που επιτέλους ο Υπουργός Γεωργίας την υιοθετεί.
Κύριοι συνάδελφοι, ο καπνός αποτελεί ένα από τα πλέον ιστορικά και σημαντικά αγροτικά προϊόντα της χώρας μας. Καλλιεργείται από εξήντα χιλιάδες περίπου αγροτικές εκμεταλλεύσεις και απασχολεί εκατόν ενενήντα χιλιάδες ενεργούς αγρότες. Οι συνολικά απασχολούμενοι στον τομέα του καπνού, καπνεργάτες, διακινητές, περιπτεριούχοι ανέρχονται σε τριακόσιες χιλιάδες. Η Ελλάδα παράγει το 39% της παραγωγής καπνού στην Ευρωπαϊκή Ένωση, όμως είναι χαρακτηριστικό ότι, ενώ η συμμετοχή του καπνού στο σύνολο της γεωργικής παραγωγής της Ευρωπαϊκής Ένωσης είναι 0,6%, στην Ελλάδα το ποσοστό αυτό ανέρχεται σε 6,8%.
Ο καπνός και η σταφίδα από τη δημιουργία του ελληνικού κράτους και επί σειρά ετών, αποτέλεσαν τη βάση των ελληνικών εξαγωγών. Ο καπνός δε συνεχίζει να αποτελεί ένα παραδοσιακό και βασικό εξαγώγιμο προϊόν της χώρας μας, αφού εξάγεται πάνω από το 90% της ετήσιας παραγωγής του, κατέχει το 11,8% των εξαγωγών αγροτικών προϊόντων και κατατάσσει τη χώρα μας -και αυτό είναι ιδιαίτερα σημαντικό- στην πρώτη θέση παγκοσμίως μεταξύ των χωρών εξαγωγέων καπνού από την άποψη ποσοστού εξαγόμενου προς παραγόμενο προϊόν.
Η οικονομική και κοινωνική συμβολή του καπνού είναι αποφασιστικής και καθοριστικής σημασίας για την εκεί παραμονή των κατοίκων τους σε αρκετές περιοχές της χώρας μας, όπου είναι μονοκαλλιέργεια και μοναδική πηγή εισοδήματος και ζωής τους. Σε αρκετές περιπτώσεις δε οι κάτοικοι αυτοί αποτελούν τους σύγχρονους ακρίτες της χώρας μας. 
Τέτοιες περιοχές είναι ο Νομός Ξάνθης, ο Νομός Ροδόπης, ο Νομός Δράμας, ο Νομός Σερρών, ο Νομός Πιερίας, περιοχές της Δυτικής Μακεδονίας, ο Νομός Αιτωλοακαρνανίας και αρκετές περιοχές της Θεσσαλίας και της Στερεάς Ελλάδας.
Οι διαστάσεις κατά συνέπεια που παίρνει η διατήρηση της καπνοκαλλιέργειας στην Ελλάδα, δεν είναι μόνο οικονομικές και κοινωνικές, αλλά πρώτιστα είναι εθνικές. Πρέπει δε να σημειωθεί ότι είναι πολύ δύσκολη έως αδύνατη η υποκατάσταση του καπνού από άλλες καλλιέργειες, αφού ο καπνός καλλιεργείται κυρίως σε ημιορεινά, ορεινά και χαμηλής γονιμότητας εδάφη, όπου κανένα άλλο προϊόν δεν μπορεί να δώσει τέτοια κατά στρέμμα πρόσοδο, που έστω και κατ΄ ελάχιστο να πλησιάζει το εισόδημα του καπνού.
Τα ερωτήματα, λοιπόν, τα οποία τίθενται είναι, πώς συμπεριφέρεται η σημερινή Κυβέρνηση στο τόσο σημαντικό αυτό προϊόν;
Λαμβάνει μέτρα για τη στήριξή του; Δίνει μάχες στις διαπραγματεύσεις που πραγματοποιούνται στις Βρυξέλες και τους άλλους διεθνείς οργανισμούς, για να κατοχυρώσει και να διασφαλίσει τις επιδοτήσεις του καπνού; Διαθέτει σαφή και μακροπρόθεσμη καπνική πολιτική;
Δυστυχώς, όπως αποδεικνύεται από σειρά γεγονότων τα οποία θα παραθέσω, η σημερινή Κυβέρνηση και δεν λαμβάνει μέτρα στήριξης του προϊόντος και χάνει από λάθη της σημαντικούς συμμάχους για το προϊόν στην Ευρωπαϊκή Ένωση και ακολουθεί κακή διαπραγματευτική τακτική και δεν διαθέτει σαφή και μακροπρόθεση καπνική πολιτική. 
Αυτός είναι και ο κύριος λόγος που καταθέσαμε την επερώτησή μας. Θέλουμε να επισημάνουμε τα λάθη σας, μήπως αποφασίσατε την ύστατη στιγμή και διορθώσετε τη λανθασμένη πορεία σας. 
Είναι γνωστό σε όλους ότι η ανακοίνωση στις 15-6-2001 του Προέδρου της Ευρωπαϊκής Επιτροπής, κ. Ρομάνο Πρόντι, περί αειφόρου ανάπτυξης, που υιοθετήθηκε τελικά στη Σύνοδο Κορυφής του Γκέτενμποργκ στις 15 και 16 Ιουνίου του 2001, περιείχε μία αποστροφή αρκετά εχθρική για το μέλλον της καπνοκαλλιέργειας στην Ευρωπαϊκή Ένωση, αφού μεταξύ άλλων πρότεινε και τη σταδιακή εξάλειψη των ενισχύσεων για τον καπνό.
Η τότε στάση της Κυβέρνησής σας και οι απαντήσεις σας σε ερωτήσεις μας στη Βουλή για το μείζον θέμα του καπνού, που τότε πήγαινε να δημιουργηθεί, ήταν καταρχάς καθησυχαστικές.
Στη συνέχεια, όμως, αντιλαμβανόμενοι το μέγεθος του προβλήματος δια στόματος του τότε Υπουργού Γεωργίας, του κ. Ανωμερίτη, ζητήσατε τη συστράτευση όλων, προκειμένου να διατηρηθούν οι επιδοτήσεις των καπνών. 
Η Νέα Δημοκρατία, αναγνωρίζοντας τη σπουδαιότητα του θέματος, μπήκε στη μάχη του καπνού, έχοντας ως αιχμή του δόρατος τον ίδιο τον Πρόεδρό της. Ο Κώστας Καραμανλής ήταν αυτός που συμμετείχε ως κύριος ομιλητής σε ειδική μερίδα για τον καπνό στη Θεσσαλονίκη. Επισκέφθηκε καπνεργοστάσιο στη συμπρωτεύουσα και περιόδευσε σε καπνοπαραγωγικές περιοχές της ορεινής Ροδόπης, στα χωριά του Νομού Ξάνθης και του Νομού Ροδόπης, περιοχές που βρίσκονται δίπλα στα ελληνοβουλγαρικά σύνορα και οι κάτοικοί τους ζουν μόνο με τον καπνό.
Επίσης, επικοινώνησε και ζήτησε τη συνδρομή των αρχηγών των λαϊκών κομμάτων στην Ευρωπαϊκή Ένωση για τη στήριξη των επιδοτήσεων του καπνού, δηλώνοντας παράλληλα και τα εξής: "Πέρα από τις εγκληματικές ευθύνες της Κυβέρνησης για την κατάντια της αγροτικής μας οικονομίας, τεράστια είναι και η ευθύνη της για το πρόβλημα που προκύπτει με άμεσο και πιεστικό τρόπο για τον καπνό, μία παραδοσιακή καλλιέργεια που αφορά χιλιάδες οικογένειες σε εθνικά ευαίσθητες περιοχές της χώρας". 
Αντιθέτως, ουδεμία δήλωση για τον καπνό δεν ακούσαμε από τα χείλη του Έλληνα Πρωθυπουργού, του κ. Σημίτη.
 Επίσης, δεν ακούσαμε τον κ. Σημίτη πρόσφατα, στο Ευρωπαϊκό Κοινοβούλιο, στις πέντε προτεραιότητες της Ελληνικής Προεδρίας να συμπεριλαμβάνει την ανάπτυξη της γεωργίας. Ακόμα δεν διαπιστώσαμε στις Συνόδους Κορυφής των Βρυξελλών και της Κοπεγχάγης να δίνει μάχη για τη διασφάλιση των επιδοτήσεων των αγροτικών προϊόντων. Τότε ο κ. Σημίτης ξέχασε τους αγρότες. Τώρα που τον ξέχασαν και αυτοί, περιέργως χθες τους ξαναθυμήθηκε. Σίγουρα, όμως, πιστεύουμε ότι είναι πολύ αργά γι' αυτόν.
Πάντως, αυτή η προσπάθεια με τη συντονισμένη καθολική και αποτελεσματική κινητοποίηση όλων των εμπλεκομένων στο κύκλωμα του καπνού και ιδιαίτερα του συνεταιριστικού κινήματος, που προκάλεσε δυναμικά συλλαλητήρια στην Ιχτραμαντούρα της Ισπανίας, στην Ούμπρια της Ιταλίας και στη Θεσσαλονίκη, είχαν ως αποτέλεσμα η Επιτροπή να προτείνει τελικά παράταση των πριμοδοτήσεων και των ποσοστώσεων μέχρι και την εσοδεία του 2004, όπως αναφέρει ο σχετικός εφαρμοστικός κανονισμός 546/2002. Η απόφαση αυτή πρέπει να δεχθούμε ότι αποτέλεσε μία θετική εξέλιξη. 
Η χώρα, όμως, κατά την ψήφιση αυτού του εφαρμοστικού κανονισμού για τον καπνό δεν έπρεπε να αποδεχθεί τα εξής: 
Πρώτον, την αυθαίρετη και απαράδεκτη μείωση της πριμοδότησης στα τσεμπέλια και μαύρα κατά 10%, με σκεπτικό της Επιτροπής ότι οι ποικιλίες αυτές δεν ήταν πλέον ζητούμενες. 
Το επιχείρημα της χώρας μας, για να αποτραπεί η παραπάνω μείωση, θα έπρεπε να ήταν ότι ξεκίνησε ήδη η μετατροπή τους σε άλλες ποικιλίες και σχεδόν ολοκληρώνονται αυτές οι υποκαταστάσεις, οπότε οποιαδήποτε μείωση της πριμοδότησής τους θα σημάνει και αντίστοιχη μείωση των ποσοστώσεων στις ποικιλίες που υποκαθιστούν αυτά.
Δεύτερον, την αυθαίρετη και απαράδεκτη μείωση της εθνικής ποσόστωσης και κατά συνέπεια και της ατομικής ποσόστωσης των καπνοπαραγωγών στις ποικιλίες μπέρλι, τσεμπέλια, μαύρα και βιρτζίνια. Στα τσεμπέλια είχαμε μείωση 1% το 2002 και 3,5% το 2003. Στα βιρτζίνια είχαμε μείωση 0,5% το 2002 και 1,5% το 2003.
(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Το μέτρο αυτό είχε σαν αποτέλεσμα τη συρρίκνωση των ποσοστώσεων αλλά και απώλεια εισοδήματος από τους καπνοπαραγωγούς. 
Τρίτον, την αύξηση των παρακρατήσεων για τις επιδοτήσεις που εισπράττουν οι καπνοπαραγωγοί για το Ταμείο Έρευνας από 1% σε 2% για το 2002 και σε 3% για το 2003. Κατόπιν θα γίνει έκθεση από την επιτροπή και θα εκτιμηθεί εάν θα πρέπει να πάει στα επόμενα χρόνια η παρακράτηση αυτή στο 5%. Το τραγικό δε στο Ταμείο Έρευνας είναι ότι έχουν αλλάξει οι στόχοι του. Σταμάτησε, δηλαδή, η έρευνα και χρηματοδοτεί μόνον προγράμματα ενημέρωσης για τις βλαβερές συνέπειες του καπνίσματος, καθώς και προγράμματα παραγωγών που εγκαταλείπουν την καπνοκαλλιέργεια και στρέφονται σε άλλους αγροτικούς τομείς. Δηλαδή οι καπνοπαραγωγοί πληρώνουν για να δυσφημείται το προϊόν που παράγουν.
Τέταρτον, την εξαγορά ποσοστώσεων από την Ευρωπαϊκή Ένωση. Το σύστημα της εξαγοράς μπορεί φαινομενικά να είναι ευνοϊκό για τον παραγωγό που θα το χρησιμοποιήσει, αλλά είναι καταστροφικό για την καπνοκαλλιέργεια και ειδικά για τις περιοχές που είναι και μονοκαλλιέργεια. Εάν επεκταθεί το ύψος της αποζημίωσης που ισχύει σήμερα στην ποικιλία τσεμπέλια μαύρα το 375% της πριμοδότησης και στις υπόλοιπες ποικιλίες, αυτό αυτόματα θα σημάνει και το τέλος της καπνοκαλλιέργειας στη χώρα μας αλλά και σε όλη την Ευρωπαϊκή Ένωση. Επίσης, το σύστημα της εξαγοράς σε συνδυασμό με την ενίσχυση προγραμμάτων από το ταμείο έρευνας θα έχει σαν αποτέλεσμα τη συρρίκνωση του τομέα σε όλες τις καπνοπαραγωγικές χώρες της Ευρωπαϊκής Ένωσης με παράλληλη μείωση της διαπραγματευτικής μας πλέον ικανότητας.
Όσον αφορά δε τους κινδύνους που ελλοχεύουν για τον καπνό και που έχουν σχέση με τις εξελίξεις στην παραγωγή, στήριξη και διακίνηση των αγροτικών προϊόντων σε επίπεδο Κοινής Αγροτικής Πολιτικής και Παγκόσμιο Οργανισμό Εμπορίου, πρέπει να επισημάνουμε τα εξής: Πρώτον, στην πρόταση για την αναθεώρηση της Κοινής Αγροτικής Πολιτικής με την ονομασία "μακροπρόθεσμη πολιτική για μια αειφόρο γεωργία, γνωστή ως πρόταση Φίσλερ, θεωρούμε ότι κακώς ακολουθεί η Κυβέρνηση ουδέτερη παθητική και αρκετά ηττοπαθή στάση. Ότι κακώς ο Υπουργός Γεωργίας εξέφρασε αρχικώς την αισιοδοξία του και ζήτησε την επιτάχυνση της διαδικασίας λήψης της απόφασης σχετικά με την ΚΑΠ, όταν μεσογειακά προϊόντα, όπως ο καπνός, το ελαιόλαδο και το βαμβάκι, που καλύπτουν το 73% περίπου της ελληνικής αγροτικής παραγωγής, δεν συμπεριλαμβάνονται από την επιτροπή στις προτάσεις του Ιανουαρίου 2003. Έπρεπε να προσπαθήσετε να δημιουργήσετε συμμαχίες με τα κράτη που παράγουν παρόμοια αγροτικά προϊόντα, έτσι ώστε να υπάρξει μία δυναμική αντίδραση για τις προτάσεις ή τις σκόπιμες παραλείψεις αυτής, που είτε θίγουν άμεσα τα προϊόντα μας είτε αφήνουν περιθώρια για δυσμενείς μελλοντικές εξελίξεις. Ο καπνός και τα άλλα μεσογειακά προϊόντα μένουν έτσι εκτεθειμένα και πολύ σωστά επισημαίνεται από την ΠΑΣΕΓΕΣ ότι υπάρχει ο υπαρκτός κίνδυνος κατά τις διαπραγματεύσεις της Ευρωπαϊκής Ένωσης με τον Παγκόσμιο Οργανισμό Εμπορίου είτε να παίξουν τα μεσογειακά προϊόντα το ρόλο του ανταλλάξιμου είδους είτε να μειωθεί η σημερινή στήριξή τους προς όφελος άλλων προϊόντων, όπως είναι το γάλα και η ζάχαρη.
Πέραν αυτών δε, διαπιστώνεται ότι ο καπνός ως προϊόν που λαμβάνει άμεση ενίσχυση, σύμφωνα με το άρθρο 1 και ενταγμένο στο παράρτημα 1 της πρότασης Φίσλερ επηρεάζεται ήδη δυσμενέστατα από τα οριζόντια μέτρα αυτής και πιο συγκεκριμένα την πολλαπλή συμμόρφωση του άρθρου 3, τη μείωση ή αποκλεισμό από τις ενισχύσεις του άρθρου 6 παράγραφος 2, τη σταδιακή μείωση διαφοροποίηση του άρθρου 10.
Όσον αφορά τον Παγκόσμιο Οργανισμό Εμπορίου, θεωρούμε ότι ο Υπουργός Εξωτερικών της χώρας μας κ. Παπανδρέου προέβη σε μία λανθασμένη και καταστροφική για τα ελληνικά αγροτικά προϊόντα ενέργεια με το να υπερψηφίσει δυσμενή απόφαση στο πρόσφατο Συμβούλιο Γενικών Υποθέσεων της Ευρωπαϊκής Ένωσης, η οποία αποτελεί πλέον και επίσημη πρόταση της Ευρωπαϊκής Ένωσης για τα αγροτικά προϊόντα στον Παγκόσμιο Οργανισμό Εμπορίου. Σύμφωνα με την πρόταση αυτή προβλέπεται μείωση των επιδοτήσεων των αγροτικών προϊόντων κατά 55%, μείωση κατά 35% όλων των τελωνειακών δασμών στα εισαγόμενα στην Ευρωπαϊκή Ένωση αγροτικά προϊόντα τρίτων χωρών και περικοπή κατά 45% όλων των εξαγωγικών ενισχύσεων. Γίνεται σαφές, λοιπόν, ότι εάν δεν συμπεριληφθεί ο καπνός στη βασική δέσμη των προτάσεων για την αναθεώρηση της Κοινής Αγροτικής Πολιτικής και οδηγηθούμε σε μία εκ των υστέρων αναθεώρηση της ΚΟΑ του καπνού υπό το πρίσμα τέτοιων σκληρών προτάσεων, τότε σίγουρα το μέλλον του προϊόντος δεν θα είναι ευοίωνο.
Σχετικά με τα μέτρα για την αντικαπνιστική εκστρατεία, μας εκπλήσσει το γεγονός ότι αν και ο Υπουργός Γεωργίας μας διαβεβαίωσε σε ημερίδα που πραγματοποιήθηκε στο Ελληνοαμερικανικό Επιμελητήριο ότι είχε συνεννοηθεί με τον Υπουργό Υγείας κ. Στεφανή για να μην επαναληφθούν τα λάθη των Υπουργών Υγείας των δικών μας στην Ευρωπαϊκή Ένωση, εν τούτοις, λίγες ημέρες αργότερα...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δώστε δύο λεπτά, κύριε Πρόεδρε, από τη δευτερολογία μου. Σε λίγο τελειώνω. 
ΠΡΟΕΔΡΕΥΩΝ (Κωνσταντίνος Βρεττός): Θα σας δώσω δύο λεπτά από τη δευτερολογία σας. 
ΑΛΕΞΑΝΔΡΟΣ ΚΟΝΤΟΣ:   Καλώς.
Εν τούτοις, λίγες ημέρες αργότερα ο Έλληνας Υπουργός Υγείας συμφώνησε στο Συμβούλιο Υπουργών Υγείας της Ευρωπαϊκής Ένωσης σε σκληρά μέτρα αντικαπνιστικής εκστρατείας. 
Έτσι για άλλη μια φορά ήλθαμε σε σύγκρουση με ισχυρούς στην Ευρωπαϊκή Ένωση, όπως είναι οι Άγγλοι και οι Γερμανοί, οι οποίοι είναι βέβαιο ότι θα μπορούσαν να στηρίξουν τον καπνό, εφόσον συμπλέαμε μαζί τους. 
Πέραν αυτών δε, θεωρούμε απαράδεκτο το γεγονός ότι η Κυβέρνηση επιμένει στην απόφασή της για τη μη επιστροφή του ΦΠΑ στο τμήμα του εισοδήματος των καπνοπαραγωγών που προέρχεται από τις επιδοτήσεις της Ευρωπαϊκής Ένωσης, γεγονός που σημαίνει ότι οι καπνοπαραγωγοί θα χάσουν πολλά δισεκατομμύρια δραχμές, αν δεν αναθεωρήσει αυτήν την απόφασή της η Κυβέρνηση. Η ίδια κυβερνητική απόφαση, η οποία ελήφθη για πρώτη φορά την περσινή χρονιά, δεν υλοποιήθηκε διότι συνάντησε τη δυναμική αντίσταση της Νέας Δημοκρατίας και του συνεταιριστικού κινήματος.
Εάν σε όλα αυτά προστεθεί και το γεγονός ότι η Κυβέρνηση διέλυσε τον Εθνικό Οργανισμό Καπνού, ο οποίος είχε αποτελεσματική συμβολή στον έλεγχο της διακίνησης του προϊόντος, ο οποίος με τα ινστιτούτα και τα ερευνητικά του κέντρα, ήταν αποφασιστικός παράγοντας έρευνας για την αναβάθμιση της ποιότητας των ελληνικών καπνών, τότε εύκολα μπορούμε να αντιληφθούμε πού οφείλεται και η δημιουργία κινδύνων για το μέλλον του προϊόντος. 
Εάν πραγματικά θέλουμε να στηρίξουμε τον καπνό, τότε είναι απαραίτητο να προχωρήσουμε στις εξής ενέργειες:
Πρώτον, να μην αποδεχθούμε συμφωνία για αναθεώρηση της ΚΑΠ εάν δεν συμπεριλαμβάνονται σε αυτή τα μεσογειακά αγροτικά προϊόντα.
Δεύτερον, στις μάχες για τον καπνό στην Ευρωπαϊκή Ένωση να επιδιώξουμε να περιορίσουμε τα λάθη που μας στέρησαν φίλους και υποστηρικτές των θέσεών μας για το προϊόν και παράλληλα να δημιουργήσουμε συμμάχους σε αυτήν μας την προσπάθεια. 
Τρίτον, να ξεκινήσει πάλι η έρευνα για την αναβάθμιση της ποιότητας των ελληνικών καπνών, καθώς επίσης και να πραγματοποιηθούν προγράμματα εκπαίδευσης αγροτών με σύγχρονες  μεθόδους παραγωγής του προϊόντος, έτσι ώστε εκτός από τη βελτίωση της ποιότητας των ελληνικών καπνών να μειωθεί και το κόστος παραγωγής αυτών.
Τέταρτον, να δοθεί μάχη στην Ευρωπαϊκή Ένωση για να σταματήσουν οι παρακρατήσεις από τις επιδοτήσεις των αγροτών για το ταμείο έρευνας, αφού στην ουσία δεν υφίσταται λόγος πραγματοποίησής τους.
Επίσης να δοθεί οριστική λύση στο θέμα της επιστροφής ΦΠΑ στην επιδότηση των καπνοπαραγωγών και να καταργηθεί ο κανονισμός 173/1994 της Ευρωπαϊκής 'Ενωσης, ο οποίος αποκλείει τους μεταποιητές καπνού να υπαχθούν στον αναπτυξιακό νόμο και να προχωρήσουν σε επενδύσεις εκσυγχρονισμού των καπνεργοστασίων τους. 
Κύριοι συνάδελφοι, η παράταξή μας, με επικεφαλής τον Πρόεδρό μας κ. Κώστα Καραμανλή, έχοντας σαν στόχο ύψιστης προτεραιότητας τη στήριξη της ελληνικής περιφέρειας, πριν από ενάμιση περίπου χρόνο βρέθηκε στην πρώτη γραμμή της προσπάθειας για την επιβίωση του ελληνικού καπνού. 
Με αίσθημα ευθύνης προς την ελληνική περιφέρεια, τον Έλληνα καπνοπαραγωγό και σε αυτό το τόσο σημαντικό προϊόν, δηλώνουμε ότι θα πράξουμε το ίδιο και τώρα, όπου οι ανάγκες για τη στήριξη του προϊόντος το επιβάλλουν. Διότι για μας ο καπνός αποτελεί έναν αποτελεσματικό παράγοντα επιβίωσης πολλών περιοχών της χώρας μας. Διότι για μας η στήριξη του καπνού αποτελεί ένα εθνικό χρέος. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Παπαδόπουλος έχει το λόγο. 
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, όντως ο καπνός αποτελούσε και αποτελεί ένα από τα εθνικά αγροτικά μας προϊόντα, αφού καλλιεργείται από εξήντα χιλιάδες περίπου αγροτικές εκμεταλλεύσεις και απασχολεί εννέα χιλιάδες αγρότες στον πρωτογενή τομέα, με ισοδύναμες θέσεις εργασίας πλήρους απασχόλησης. Όσοι δε απασχολούνται στον τομέα του καπνού γενικότερα, όπως καπνεργάτες, διακινητές, περιπτεριούχοι κλπ, ανέρχονται συνολικά σε τριακόσιες χιλιάδες άτομα. 
Η ετήσια παραγωγή του καπνού είναι εκατόν είκοσι πέντε χιλιάδες τόνοι. Το 90% δε της παραγωγής μας εξάγεται και εισρέουν στη χώρα μας 100 δισεκατομμύρια με 120 δισεκατομμύρια δραχμές ετησίως από τις ως άνω εξαγωγές και 120 δισεκατομμύρια από τις επιδοτήσεις.
Κυρίες και κύριοι συνάδελφοι, είναι γνωστό σε όλους μας ότι ο καπνός αποτελεί μονοκαλλιέργεια, μοναδική πηγή εισοδήματος και αιτία συγκράτησης των κατοίκων των μειονεκτικών περιοχών, ήτοι των ορεινών και ημιορεινών ακριτικών και παραμεθορίων περιοχών, οι οποίοι δεν διαθέτουν εναλλακτικές λύσεις και δυνατότητες άλλων καλλιεργειών σε συνολική έκταση εξακοσίων χιλιάδων  στρεμμάτων.
Κυρίες και κύριοι συνάδελφοι, ενώ, λοιπόν, η σπουδαιότητα του προϊόντος είναι μεγάλη, η Κυβέρνηση του κ. Σημίτη με τις πράξεις και με της παραλείψεις της δείχνει ότι δεν διαθέτει την απαιτούμενη πολιτική βούληση για τη στήριξή του. Έτσι, οι καπνοπαραγωγοί όλης της χώρας αλλά και γενικότερα όλοι οι γεωργοκτηνοτρόφοι της χώρας είναι ανάστατοι από την ανάλγητη, αντικοινωνική και χωρίς ίχνος αγάπης, πρόνοιας και αλληλεγγύης πολιτική που εφαρμόζεται τα τελευταία χρόνια. 
Χάρη στην πολιτική σας αυτή οι γεωργοκτηνοτρόφοι της χώρας μας, μαζί με τους μικρομεσαίους επαγγελματίες, βιοτέχνες και εμπόρους, που αποτελούν τη ραχοκοκαλιά της ελληνικής οικονομίας, όπως συνήθως λέτε κι εσείς, έφτασαν στα όρια της φτώχειας και της κοινωνικής απαξίωσης, με αποτέλεσμα από την αδιαφορία, την ολιγωρία και τον εμπαιγμό σας, αυτήν τη στιγμή να κινδυνεύουν να χάσουν ακόμη και τα ίδια τους τα σπίτια με κατασχέσεις και πλειστηριασμούς.
Κύριε Υπουργέ, λέτε συνεχώς ότι έχετε κράτος αγάπης, πρόνοιας και κοινωνικής αλληλεγγύης και από χθες διά στόματος του κυρίου Πρωθυπουργού λέτε ότι θα κάνετε αγώνα για τη στήριξη του αγροτικού εισοδήματος με ιδιαίτερη φροντίδα για τη στήριξη των τιμών στο λάδι, στο κρασί και στον καπνό. 
Αλήθεια, ερωτώ, κύριε Υπουργέ, κυρίες και κύριοι συνάδελφοι, είναι αγάπη, φροντίδα και αλληλεγγύη, όταν η Κυβέρνηση αποδέχεται παθητικά, χωρίς καμία αντίδραση, τις προτάσεις της Ευρωπαϊκής Επιτροπής για την αναθεώρηση της ΚΑΠ, σύμφωνα με τις οποίες ο καπνός, μαζί με άλλα μεσογειακά προϊόντα, δεν συμπεριλαμβάνεται στην ατζέντα των σχετικών συζητήσεων, ενώ θα συζητηθούν τα προϊόντα των βορείων χωρών; Μήπως έτσι τα προϊόντα μας θα δεχθούν σκληρά πλήγματα από τις διαπραγματεύσεις στον Παγκόσμιο Οργανισμό Εμπορίου, εφόσον δεν έχουν τη στήριξη της Ευρωπαϊκής Ένωσης;
Κύριε Υπουργέ, μήπως είναι πράξη αγάπης, πρόνοιας, φροντίδας και κοινωνικής αλληλεγγύης η υπερψήφιση απόφασης στο Συμβούλιο Υπουργών Εξωτερικών από τον κ. Παπανδρέου, η οποία αποτελεί την επίσημη θέση της Ευρωπαϊκής Ένωσης για τα αγροτικά προϊόντα στον ΠΟΕ και σύμφωνα με την οποία αποδεχόμεθα τη μείωση των επιδοτήσεων των αγροτικών προϊόντων κατά 55%, τη μείωση όλων των τελωνειακών δασμών στα εισερχόμενα στην Ευρωπαϊκή Ένωση αγροτικά προϊόντα κατά 35% και την περικοπή κατά 45% όλων των ειδών των εξαγωγικών ενισχύσεων στα κοινοτικά αγροτικά προϊόντα που εξάγονται σε τρίτες χώρες;
Κύριε Υπουργέ, μήπως είναι πράξη αγάπης, πρόνοιας, φροντίδας και κοινωνικής αλληλεγγύης η με τη δική σας στήριξη αύξηση των παρακρατήσεων από τις επιδοτήσεις από 1% σε 2% το 2002, σε 3% το 2003 και στο 5% περαιτέρω για το Ευρωπαϊκό Ταμείο Έρευνας, που μόνο για την έρευνα δεν διαθέτει τα χρήματα και τα διαθέτει για τον αντικαπνιστικό αγώνα; Όλα αυτά είναι πράξεις αγάπης, πρόνοιας και αλληλεγγύης, όπως η εξαγορά ποσοστώσεων από την Ευρωπαϊκή Ένωση εις βάρος της καπνοκαλλιέργειας στην Ελλάδα και επέκεινα εις βάρος του Έλληνα καπνοκαλλιεργητή, ο οποίος με αυτόν τον τρόπο χάνει ένα μεγάλο μέρος του εισοδήματός του από τα προγράμματα επιδοτήσεων της Ευρωπαϊκής Ένωσης;
Είναι πράξη αγάπης, πρόνοιας, αλληλεγγύης και μέριμνας η μείωση του εισοδήματος των καπνοπαραγωγών της χώρας κατά 40% σε σχέση με το 2002 από τις μειωμένες εμπορικές τιμές στα χέρια των παραγωγών κατά 40%; Στη δική μου περιοχή αυτήν τη στιγμή "άνοιξαν" οι τιμές και είναι 1,76 και 2,50 έως 2,50 αντί του 2,90 έως 4,50 που ήταν το 2002.
Κύριε Υπουργέ, λέτε συνεχώς -και το επαναλαμβάνει και ο κύριος Πρωθυπουργός- ότι έχετε ένα κράτος αγάπης, πρόνοιας και κοινωνικής αλληλεγγύης. Ειλικρινά, είναι πράξη αγάπης και πρόνοιας η αύξηση των τελών κυκλοφορίας για τα αγροτικά αυτοκίνητα; Είναι πράξη αγάπης και πρόνοιας η με καθυστέρηση τριών-τεσσάρων μηνών καταβολή της πρόωρης σύνταξης; Είναι πράξη αγάπης και πρόνοιας η προσπάθεια μη επιστροφής του ΦΠΑ στους γεωργοκτηνοτρόφους, όπως και για τον καπνό; Είναι πράξη αγάπης, πρόνοιας και αλληλεγγύης η μη έγκαιρη καταβολή των αποζημιώσεων του ΕΛΓΑ και των ΠΣΕΑ; Αυτήν τη στιγμή στη Δράμα υπάρχουν ενστάσεις που έγιναν το καλοκαίρι του 2002 και μέχρι σήμερα δεν δόθηκε καμία απάντηση. Είναι πράξη αλληλεγγύης, αγάπης και πρόνοιας όταν ο ΕΛΓΑ δείχνει τόση αδιαφορία για τους αγρότες και για τους παραγωγούς που έχουν υποστεί τεράστια καταστροφή, όταν ο ΕΛΓΑ δείχνει τέτοια ολιγωρία για τις καταστροφές που υπέστησαν οι παραγωγοί τα τελευταία δύο χρόνια και ιδιαίτερα τους τελευταίους μήνες;
Είναι πράξεις αλληλεγγύης, αγάπης και πρόνοιας το ότι η ΑΤΕ με τη δική σας ανοχή, κύριε Υπουργέ, παρακρατεί πάντοτε μέρος των κοινοτικών επιδοτήσεων από τους παραγωγούς; 
Αλήθεια, όλα αυτά, κύριε Υπουργέ, δείχνουν ίχνος αγάπης και πρόνοιας και αλληλεγγύης και μέριμνας -όπως λέτε τελευταία- ή δείχνουν μία νοοτροπία καθεστωτική, που δεν λογαριάζετε κανέναν και μεταχειρίζεστε τους Έλληνες πολίτες με δύο μέτρα και δύο σταθμά; Μεταχειρίζεστε τους Έλληνες αγρότες όπως εσείς επιθυμείτε, όπως έγινε στην ιδιαίτερη πατρίδα μου τη Δράμα.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Καρασμάνης έχει το λόγο.
ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, πριν αναφερθώ στους ολέθριους κυβερνητικούς χειρισμούς και στο θέμα του καπνού, που έχουν οδηγήσει σε ασφυκτικά αδιέξοδα τους Έλληνες καπνοπαραγωγούς, που απειλούν με αφανισμό μία από τις σημαντικότερες καλλιέργειες στη χώρα μας, θα ήθελα να κάνω μία μικρή αναφορά στις δραματικές ώρες που περνούν οι παραγωγοί της κεντρικής Μακεδονίας μετά το τελειωτικό κτύπημα της χιονόπτωσης της 7ης Απριλίου 2003, που ήταν πρωτοφανής σε έκταση, σε ένταση αλλά και συνέπειες. Μία λέξη μόνο μπορεί να περιγράψει την κατάσταση αυτή: απόγνωση. 
Γι' αυτό και ζητούμε από την Κυβέρνηση να ενεργοποιήσει τον κρατικό μηχανισμό προκειμένου να δοθούν έκτατες οικονομικές ενισχύσεις στους πληγέντες παραγωγούς, να κινητοποιηθεί ο μηχανισμός του ΕΛΓΑ για την καταγραφή αυτών των ζημιών και να δοθούν αποζημιώσεις που να καλύπτουν πλήρως τις ζημιές. 
Επίσης θα πρέπει να υποβληθεί αίτημα στην Ευρωπαϊκή Κοινότητα προκειμένου να δοθούν κοινοτικά κονδύλια, όπως έχουν γίνει από άλλες κοινοτικές χώρες που έχουν πληγεί από παρόμοια καιρικά φαινόμενα.
Έρχομαι τώρα στην αποδεδειγμένη διαπραγματευτική ανεπάρκεια που επιδεικνύει η Κυβέρνηση στο θέμα του καπνού.
Πρώτα απ' όλα η ηγεσία του Υπουργείου Γεωργίας σύρθηκε και προσυπέγραψε ρυθμίσεις, οι οποίες μειώνουν τις ποσοστώσεις και μάλιστα στις δύο βασικότερες ποικιλίες, όπως στο Μπέρλεϋ 1% το 2002, 3,5% το 2003 και στα Βιρτζίνια 0,5% το 2002 και 1,5% το 2003. Ήταν μία ρύθμιση που δεν προβλεπόταν από κανέναν κανονισμό και την αφήσατε να περάσει στο Συμβούλιο Υπουργών είτε γιατί σας έπιασαν στον ύπνο είτε γιατί δεν αντιληφθήκατε περί τίνος πρόκειται είτε γιατί έχετε κουραστεί και δεν μπορείτε να υπερασπιστείτε τα αγροτικά συμφέροντα στα κοινοτικά όργανα. Και όλα αυτά έχουν ως συνέπεια τη νέα σημαντική συρρίκνωση του εισοδήματος από ένα προϊόν που για χιλιάδες οικογένειες και για πολλές περιοχές προβληματικές και μειονεκτικές αποτελεί το μοναδικό πόρο επιβίωσης. 
Αλλά δεν είναι μόνο αυτό το κατόρθωμά σας. Καταφέρατε -και μάλιστα συνειδητά- την ακόμη μεγαλύτερη μείωση του εισοδήματος των καπνοπαραγωγών αποδεχόμενοι τη μεθοδευμένη συνεχή αύξηση των παρακρατήσεων στις επιδοτήσεις υπέρ του λεγόμενου Ταμείου Έρευνας από 1% που ήταν το 2001 το κάνατε 2% το 2002 και 3% το 2003 με προοπτική να ανέβει στο 5%. 
Το οξύμωρο όσο και εξοργιστικό είναι ότι αποδεχθήκατε την αύξηση των παρακρατήσεων υπέρ ενός ταμείου που υποτίθεται ότι χρησιμοποιεί αυτά τα χρήματα για έρευνες γύρω από την ποιοτική βελτίωση του καπνού με στόχο την ενίσχυση της καλλιέργειας και κατ' επέκταση τη στήριξη των καπνοπαραγωγών. Αλλά όπως γνωρίζουμε όλοι το ταμείο αυτό το μόνο που κάνει είναι να χρηματοδοτεί με τεράστια ποσά την εντεινόμενη και ύποπτη αντικαπνιστική υστερία και την πολιτική ώθηση των παραγωγών μας σε άλλες εναλλακτικές καλλιέργειες. 
Με άλλα λόγια υποχρεώνετε αυτούς τους ανθρώπους να πληρώνουν στο όνομα ξένων συμφερόντων που έχουν βάλει στόχο τη συρρίκνωση και την εξαφάνιση της ευρωπαϊκής καπνοκαλλιέργειας. 
Η Κυβέρνηση έχει μετατραπεί σε νεροκουβαλητή στο μύλο ξένων συμφερόντων. Και αυτό αποδεικνύεται από το γεγονός ότι πέρα από τους τραγικούς χειρισμούς της ηγεσίας του Υπουργείου Γεωργίας και οι τρεις τελευταίοι Υπουργοί Υγείας έχουν προσυπογράψει την απόφαση για απαγόρευση της διαφήμισης των προϊόντων καπνού. Είναι μία απόφαση επιεικώς πρόχειρη και κυρίως αναποτελεσματική, αν δεν είναι αυτή κατευθυνόμενη.
Πάρθηκε με πρόσχημα την προστασία της δημόσιας υγείας, αν και έγκυρες έρευνες και μελέτες εκτιμούν ότι σε καμία περίπτωση η κατάργηση της διαφήμισης δεν θα περιορίσει το κάπνισμα. Την υπέγραψε όμως και αυτήν με συνέπεια να χάσουμε τη πολύτιμη συμμαχία των Γερμανών εταίρων μας που ήταν αντίθετοι στην απαγόρευση και μας γυρίζουν τώρα την πλάτη εν όψει της κοινής οργάνωσης αγοράς, όταν μάλιστα είναι γνωστόν ότι η Κομισιόν μεθοδεύει συστηματικά είτε την πλήρη κατάργηση των επιδοτήσεων στα καπνά είτε την πλήρη αποσύνδεση από την παραγωγή. Όλοι ξέρουμε ότι αν αυτός ο στόχος περάσει, θα ισοδυναμεί με ταφόπλακα για την ελληνική καπνοκαλλιέργεια με μαρασμό για πολλές ορεινές και μειονεκτικές περιοχές, με ανεργία για εκατοντάδες χιλιάδες οικογένειες που ζουν από την παραγωγή, τις μεταφορές, μέχρι τη μεταποίηση και τις εξαγωγές.
Εξαντλείστε, έστω και την τελευταία ώρα, τα ελάχιστα περιθώρια που έχουν απομείνει για τη στήριξη αυτού του κεφαλαιώδους σημασίας προϊόντος. Αν δεν το κάνετε απέναντι σ' αυτούς τους ανθρώπους, απέναντι σε όλους τους καπνοπαραγωγούς, απέναντι στην αγροτική μας οικονομία, θα είστε υπόλογοι και να είστε σίγουροι ότι θα λογοδοτήσετε την ώρα της κρίσεως.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λεονταρίδης.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, η έντονη ανησυχία της Νέας Δημοκρατίας από τις διαφαινόμενες αρνητικές εξελίξεις σε μια σειρά από εθνικά αγροτικά προϊόντα και οι συνεχείς επισημάνσεις και προειδοποιήσεις προς την Κυβέρνηση για τα προβλήματα που διογκώνονται συνεχώς στους αγρότες επιβεβαιώνεται καθημερινά.
Οι καλλιεργητές  βρίσκονται πλέον αντιμέτωποι με δραματικά οικονομικά προβλήματα μετά τις πρωτοφανείς ζημιές που υπέστησαν από τις χιονοπτώσεις και ενώ ακόμη δεν έχουν πληρωθεί όλοι από τις ζημιές του περσινού χειμώνα. Δεντροκαλλιέργειες, όπως αμυγδαλιές, ροδάκινα, κεράσια, καλλιέργειες καλαμποκιού, τεύτλων, φυτώρια καπνού, υπέστησαν ολοκληρωτική καταστροφή σε μια περίοδο που οι αγρότες αντιμετωπίζουν προβλήματα επιβίωσης. 
Η εμπορική περίοδος για τον καπνό άρχισε και συνεχίζεται με μεγάλη πτώση των τιμών σε σύγκριση φυσικά με πέρυσι και υπό την πίεση του χρόνου της καταληκτικής ημερομηνίας παράδοσης των καπνών εξαναγκάζονται οι καπνοπαραγωγοί να υποκύψουν στις διαθέσεις των εμπόρων. Οι περσινές τιμές για τον "μπασμά" κυμάνθηκαν από 2,5 έως 4,5 ευρώ ενώ φέτος από 1,5 έως 3,25 ευρώ. Για την ποικιλία Σ79 οι τιμές κυμάνθηκαν πέρυσι από 0,78 έως 0,94 ευρώ ενώ σήμερα από 0,64 έως 0,75 ευρώ. Κατακόρυφη πτώση των τιμών. Και όλα αυτά με το πρόσχημα ότι φέτος δεν είναι ποιοτικώς καλά τα καπνά και παρ' όλες τις συμβατικές τιμές που υπέγραψαν οι αγρότες στα συμβόλαιά τους και δεν τηρούνται. Θα έπρεπε το Υπουργείο Γεωργίας να βάλει ασφαλιστικές δικλίδες, για να μη βρίσκονται οι καπνοπαραγωγοί στο έλεος των εμπόρων.
Μετά τους τραγικούς κυβερνητικούς χειρισμούς στο βαμβάκι και τα αυθαίρετα περιοριστικά μέτρα και την επιβολή ατομικού πλαφόν που πληρώνουν σήμερα οι καπνοπαραγωγοί, η κακή πολιτική, τα λάθη και οι παραλείψεις της Κυβέρνησης στο ζήτημα του καπνού οδηγoύν στην αβεβαιότητα χιλιάδες καπνοπαραγωγούς κυρίως ορεινών και μειονεκτικών περιοχών που αντιμετωπίζουν πλέον πρόβλημα επιβίωσης και επιτείνουν την προοπτική εγκατάλειψης της υπαίθρου. Η Κυβέρνηση αντί να στηρίζει την καλλιέργεια του καπνού, την υπονομεύει συνειδητά.
Και όμως η καπνοκαλλιέργεια αποτελεί σημαντικό παράγοντα της οικονομίας, της απασχόλησης, των διακλαδικών σχέσεων με σημαντική συμβολή σε δημοσιονομικό και συναλλαγματικό επίπεδο και κυρίως στη συγκράτηση του πληθυσμού της υπαίθρου με περιορισμένες εναλλακτικές δυνατότητες παραγωγής και εύθραυστο οικονομικό και κοινωνικό ιστό, αφού το 55% της καπνοπαραγωγής πραγματοποιείται στις περιοχές με ξηρικά και επικλινή εδάφη.
Έτσι, λοιπόν, η σημασία του καπνού στη χώρα μας είναι και σήμερα σημαντική από όλες τις πλευρές. Γεωργική γιατί συντηρεί εβδομήντα χιλιάδες οικογένειες ή διακόσιες χιλιάδες άτομα ή το 10% των απασχολουμένων στη γεωργία, κοινωνική γιατί πάνω από διακόσιες είκοσι χιλιάδες άτομα έχουν απασχόληση και εισόδημα και συγκρατείται φυσικά ο πληθυσμός στην περιφέρεια, δημοσιονομική γιατί είναι σημαντική πηγή εσόδων για το κράτος, συναλλαγματική γιατί αντιπροσωπεύει το 14% των ελληνικών εξαγωγών αλλά και των κοινοτικών εισροών και διακλαδική διότι όντας από τους δυναμικούς οικονομικούς κλάδους, συμβάλλει στην αύξηση της παραγωγής πολλών άλλων κλάδων με πολλαπλασιαστικές επιδράσεις στην παραγωγή, απασχόληση και ζήτηση.
Τα κυριότερα προβλήματα που αντιμετωπίζει σήμερα η ελληνική καπνοκαλλιέργεια ξεκίνησαν το 1997, συνεχίστηκαν αργότερα με τις ενέργειες και τις αποφάσεις της Κυβέρνησης και με το πρόσχημα της Ευρωπαϊκής Ένωσης, μιας ψευδεπίγραφης και αντιφατικής επιχειρηματολογίας, δηλαδή της προστασίας της υγείας από το κάπνισμα. Και αποφασίστηκε βήμα - βήμα η κατάργηση των επιδοτήσεων μετά το 2004. Η ελληνική Κυβέρνηση δεν είχε ενιαία πολιτική στην Ευρωπαϊκή Ένωση ως προς τη στήριξη της καπνοκαλλιέργειας. 
Η κατάργηση των επιδοτήσεων σημαίνει ακρωτηριασμό της εθνικής οικονομίας, οικονομική αιμορραγία 1,5 τρισεκατομμυρίου ετησίως, άνεργους παραγωγούς και μαρασμό μειονεκτικών και προβληματικών περιοχών με ταυτόχρονα εθνικά προβλήματα.
Παράλληλα, το πρόβλημα διαρκώς επιδεινώνεται για τους εξής λόγους: 
Πρώτον, διότι το κόστος παραγωγής έχει αυξηθεί σημαντικά λόγω της αύξησης των τιμών των φυτοφαρμάκων, των λιπασμάτων, του πετρελαίου και του ηλεκτρικού ρεύματος. 
Δεύτερον, λόγω της μείωσης των ποσοστώσεων. 
Τρίτον, λόγω της διάλυσης του Εθνικού Οργανισμού Καπνού που αφήνει απροστάτευτους τους παραγωγούς, χωρίς την αναγκαία τεχνική στήριξη και με συνέπεια την ποιοτική υποβάθμιση του προϊόντος. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε, τελειώνω.
Και, τέταρτον, λόγω της εξαγοράς ποσοστώσεων από την Ευρωπαϊκή Ένωση που σε συνδυασμό με την ενίσχυση προγραμμάτων από το Ταμείο Έρευνας θα έχει σαν αποτέλεσμα τη συρρίκνωση του τομέα σε όλες τις καπνοπαραγωγικές χώρες της Ευρωπαϊκής Ένωσης με παράλληλη μείωση της διαπραγματευτικής μας ικανότητας.
Η σημαντική, όμως, πρωτοβουλία που απομένει για να μη δεχθεί ο καπνός το τελειωτικό του χτύπημα είναι η δυναμική αντίδραση της Κυβέρνησης στις προτάσεις της Ευρωπαϊκής Επιτροπής για την αναθεώρηση της Κοινής Αγροτικής Πολιτικής, σύμφωνα με την οποία ο καπνός, μαζί με άλλα βασικά μεσογειακά προϊόντα, δεν συμπεριλαμβάνεται στην ατζέντα των σχετικών συζητήσεων, πράγμα φυσικά που δεν έγινε έως τώρα.
Κύριε Υπουργέ, με την ακολουθούμενη εθνική αγροτική πολιτική σας αλλά και την ανυπαρξία σας να παρέμβετε δραστικά στην Ευρωπαϊκή Ένωση, η ελληνική γεωργία και το εισόδημα των αγροτών συρρικνώνεται, με αποτέλεσμα πολλές περιοχές της χώρας και μάλιστα εθνικά ευαίσθητες και παραμεθόριες να απειλούνται με εγκατάλειψη.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Κωνσταντόπουλος έχει το λόγο.
Για λόγους δίκαιης αντιμετώπισης στους συναδέλφους που έχουν μιλήσει παραπάνω θα κοπεί χρόνος από τη δευτερολογία. Να εξηγούμεθα. Διότι ο κ. Καρασμάνης ήταν τυπικός και μίλησε πέντε λεπτά. Δεν μπορούμε, παραδείγματος χάριν, να δώσουμε πάλι άλλα τρία λεπτά στον κ. Λεονταρίδη ο οποίος μίλησε επτά λεπτά. 
ΣΑΒΒΑΣ ΤΣΙΤΟΥΡΙΔΗΣ: Είναι πιο μεγάλος ο νομός.
ΠΡΟΕΔΡΕΥΩΝ (Κωνσταντίνος Βρεττός): Είναι πιο μεγάλος ο νομός.
Ορίστε, κύριε Κωνσταντόπουλε, έχετε το  λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, εγώ προέρχομαι από έναν μικρότερο νομό, την Πιερία, στην οποία όμως οκτώμισι χιλιάδες οικογένειες καπνοπαραγωγών ζουν και αναπνέουν από τον καπνό. Ο καπνός είναι μοναδική πηγή εισοδήματός τους και μονοκαλλιέργεια. Παράγουν δεκαεπτά χιλιάδες τόνους καπνό και αυτό μεταφράζεται σε περίπου 34 δισεκατομμύρια δραχμές ετησίως, μία ένεση στην τοπική οικονομία, την οποία την έχουμε πραγματικά ανάγκη. Στηρίζεται η τοπική μας οικονομία από αυτό το προϊόν.
Και δεν παράγουμε οποιοδήποτε είδος καπνού. Παράγουμε μια ευγενή ποιότητα ανατολικού τύπου καπνών, την ποιότητα Κατερίνης, τον καπνό Κατερίνης, που έχει πολύ μεγάλη ζήτηση στο εξωτερικό και μεγάλες τιμές επίσης στις διεθνείς αγορές.
Την τρέχουσα, όμως, περίοδο που γίνονται και αγοραπωλησίες, κύριε Πρόεδρε, οι καπνοπαραγωγοί του Νομού Πιερίας είναι αναστατωμένοι και αγανακτισμένοι. Πέρσι υπέγραψαν συμβόλαια με τιμές 120 δραχμές πάνω από την περσινή τιμή. Φέτος στις τιμές που διαμορφώνονται, στις αγοραπωλησίες που γίνονται, οι τιμές έχουν πέσει περίπου 120 δραχμές κάτω από τις περσινές, δηλαδή μια απώλεια από το εισόδημα που υπολόγιζαν να πάρουν της τάξης των 240 δραχμών περίπου ανά κιλό. Αυτό μεταφράζεται αμέσως σε 4 δισεκατομμύρια δραχμές περίπου απώλεια εισοδήματος για το Νομό Πιερίας. 
Έρχονται οι καπνέμποροι και λένε ότι αυτό οφείλεται στη χαμηλή ποιότητα λόγω των περσινών δυσμενών καιρικών συνθηκών. Οι παραγωγοί μας: δεν το δέχονται αυτό. Κι έρχομαι και ρωτάω εδώ τους παριστάμενους Υπουργούς, αλήθεια υπάρχει το όργανο αυτό; Υπάρχει κάποιο όργανο που να το έχετε θεσπίσει και να διασφαλίζει αντικειμενικές αξίες, αντικειμενικές εκτιμήσεις, αν θέλετε, των καπνών και πιστή εφαρμογή των συμβολαίων; Έχει δημιουργηθεί ένα τέτοιο όργανο;
Η έλλειψη αυτού του οργάνου πυροδοτεί, όπως καταλαβαίνετε, διαπλοκές και αυτές οι διαπλοκές είναι πολλές φορές στα όρια, γίνονται πάνω στις πλάτες των καπνοπαραγωγών με τους γνωστούς εκβιασμούς. Πρόκειται για ένα ολόκληρο πολιτικοοικονομικό παιγνίδι, το οποίο παίζεται πάνω στις πλάτες τους και δεν μπορούν να αντιδράσουν κυριολεκτικά σε αυτές τις μειώσεις πολλές φορές του προϊόντος τους, στην υποβάθμιση του προϊόντος τους και στις όποιες διαβαθμίσεις γίνονται στο προϊόν, που με τόσο κόπο έχει παραχθεί.
Και μη μου απαντήσετε, κύριε Υπουργέ, ότι έχουν δικαίωμα να κάνουν ενστάσεις. Μια τέτοια απάντησή σας πραγματικά θα προκαλέσει την οργή των καπνοπαραγωγών -όχι τα γέλια τους πάντως, δεν μπορούν και να γελάσουν πλέον- γιατί ξέρετε πολύ καλά πόσες ενστάσεις έχουν γίνει δεκτές τα τελευταία χρόνια. Είναι ένα φαινόμενο, το οποίο το ζούμε, το ζείτε κυριολεκτικά όλοι, το τι γίνεται δηλαδή με αυτές τις αντικειμενικές εκτιμήσεις της ποιότητας του καπνού.
Είναι, όμως, μόνο αυτά; Και γιατί γίνονται όλα αυτά; Πιστεύουμε ότι γίνονται λόγω έλλειψης στρατηγικής στον τομέα του καπνού. Αλήθεια, εσείς δεν ήσασταν που διαλύσατε κυριολεκτικά τον Εθνικό Οργανισμό Καπνού, όταν εμείς φωνάζαμε ότι η ενέργειά σας αυτή θα δημιουργήσει αυξημένα προβλήματα και στους καπνοπαραγωγούς αλλά και στο καπνεμπόριο; Εσείς δεν ήσασταν που παρά τις πιέσεις της Νέας Δημοκρατίας δεν λάβατε ούτε ένα μέτρο μείωσης του κόστους παραγωγής των αγροτικών προϊόντων και του καπνού;
Όσον αφορά δε τη μακροχρόνια προοπτική αυτού του καπνού, θα ήθελα μόνο μια απάντησή σας, κύριε Υπουργέ. Να μη μου δώσετε καμία άλλη απάντηση, αλλά θα ήθελα να μου πείτε μόνο αν πιστεύετε ότι ο καπνός έχει μέλλον στην περιοχή μου και στην Ελλάδα. Εγώ πραγματικά είμαι ιδιαίτερα προβληματισμένος για το εάν έχει μέλλον ιδιαίτερα μετά την καταστροφική καπνική πολιτική, την οποία κάνατε τα τελευταία χρόνια. Θα ήθελα να μου πείτε πραγματικά τι πιστεύετε ότι πρέπει εγώ να πω σε αυτούς τους κατοίκους και τους καπνοπαραγωγούς γυρνώντας πίσω στην Πιερία; Να μείνουν στα χωριά τους; Να μείνουν στις ορεινές περιοχές τους; Να συνεχίζουν να καλλιεργούν καπνό; Να τον υποκαταστήσουν με τι; Με κάτι άλλο; Θα ήθελα μια σαφή απάντηση και προοπτική για πόσα χρόνια; Για ένα, για δύο, για πέντε, για δέκα; Έχει μέλλον ο καπνός, ναι ή όχι; 
Από τη μεριά μας πιστεύω ότι σαν Νέα Δημοκρατία με αιχμή του δόρατός μας τον Κωνσταντίνο Καραμανλή θα κάνουμε ό,τι είναι δυνατόν για να παραμείνουν αυτοί οι άνθρωποι εκεί στα καπνοχώραφά τους, στα χωριά τους. Θέλω μια αντίστοιχη απάντηση από σας ότι θα συνεχίσετε να δίνετε μάχες και αν πρέπει να παραμείνουν και για πόσο χρονικό διάστημα θα παραμείνουν. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα σας ζητήσω χρόνο από τη δευτερολογία μου. Δεν θα δευτερολογήσω.
Όσον αφορά τις αποφάσεις σας για τη μη επιστροφή του ΦΠΑ στο τμήμα του εισοδήματος των καπνοπαραγωγών, που προέρχεται από τις επιδοτήσεις της Ευρωπαϊκής Ένωσης, είναι ένα τεράστιο θέμα. Θεωρούμε ότι γίνεται για λόγους δημοσιονομικού χαρακτήρα.
Δεν βασίζεται στις σχετικές διατάξεις της Ευρωπαϊκής Ένωσης. Υπάρχει η σχετική γνωμάτευση της Οικονομικής και Κοινωνικής Επιτροπής, σύμφωνα με την οποία πρέπει να καταβληθούν τα χρήματα το ταχύτερο δυνατό μετά την πώληση των καπνών και τα τιμολόγια τα οποία θα δώσουν οι καπνέμποροι στους καπνοπαραγωγούς. 
Πέρυσι ξέρετε τι έγινε. Αναγκαστήκατε μετά από τραγελαφικές καταστάσεις, γιατί άλλες εφορίες έδιναν τις επιδοτήσεις, άλλες δεν τις έδιναν, μετά από ομηρικές μάχες, μετά από τεράστια πίεση της Νέας Δημοκρατίας να τις δώσετε. Φέτος τι θα γίνει; Πάλι θα αναγκαστείτε να τις δώσετε. Πάλι μετά από μάχη και πίεση δική μας θα δώσετε τα χρήματα. Τουλάχιστον δώστε τα όσο το δυνατόν γρηγορότερα. Όσο πιο γρήγορα τα δώσετε τόσο το καλύτερο για εσάς, γιατί θα γλιτώσετε το μεγάλο πολιτικό κόστος το οποίο συνεπάγεται αυτή η αναταραχή που υπάρχει στις τάξεις των καπνοπαραγωγών. 
Μόνο για το νομό μου αυτό συνεπάγεται 1,3 δισεκατομμύρια δραχμές, τα οποία λείπουν από τις τσέπες των καπνοπαραγωγών και από την τοπική οικονομία της Πιερίας. Δώστε τα τουλάχιστον πριν από το Πάσχα για να τονωθεί και η οικονομία του νομού μου.
Για τα καπνά της Κατερίνης που είναι μια ευγενής ποικιλία και στα οποία η εμπορική τιμή αντιπροσωπεύει το 50% της τελικής τιμής, δεν είναι δηλαδή το ίδιο με άλλου τύπου ποικιλίες, στα ανατολικού τύπου καπνά είναι πολύ καλή η εμπορική τιμή λόγω της αυξημένης ζήτησης που έχουν στις εξωτερικές αγορές, θα θέλαμε μια καλύτερη προβολή στο εξωτερικό και ιδιαίτερα μέτρα στήριξης του προϊόντος αυτού, για να μην εξαφανιστεί.
Μη δίνετε κίνητρα, κύριε Υπουργέ, εξαγοράς του προϊόντος από την Ευρωπαϊκή Ένωση. Κρατείστε το προϊόν αυτό και προβάλλετέ το με μεγαλύτερα μέτρα στις ξένες αγορές, πράγμα που είναι πολύ σημαντικό. Τα ανατολικού τύπου καπνά να τύχουν της ιδιαίτερης προσοχής του Υπουργείου Γεωργίας, γιατί η κίνησή τους, αλλά και η αναγκαιότητά τους είναι πάρα πολύ μεγάλες και η δυνατότητα υποκατάστασής τους δεν είναι εφικτή στις σημερινές συνθήκες της εθνικής και αγροτικής οικονομίας.
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Γεωργίας κ. Γεώργιος Δρυς έχει το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, κυρία και κύριοι συνάδελφοι, θα προσπαθήσω να κρατηθεί η συζήτηση σε υψηλό επίπεδο, ανάλογο της σημασίας την οποία έχει ο καπνός για τους Έλληνες αγρότες. Δεν πρόκειται να εμπλακώ σε διαδικασία αντιπαράθεσης με τη Νέα Δημοκρατία, αλλά θα αφήσω να κριθεί ο πολιτικός της λόγος από τους Έλληνες καπνοπαραγωγούς.
Και με τη σημερινή επερώτηση η Νέα Δημοκρατία επιβεβαίωσε, για άλλη μια φορά, την τάση εκμετάλλευσης κάθε θέματος του αγροτικού κόσμου, με στόχο βεβαίως τη δημιουργία εντυπώσεων.
Οι εντυπώσεις, όμως, κύριοι συνάδελφοι της Νέας Δημοκρατίας, δεν σώζουν την παράταξή σας. Επί της ουσίας δεν είπατε τίποτα απολύτως. Κάνατε μια ιστορική αναδρομή στο θέμα του καπνού, αλλά τι προτείνετε σήμερα για την αντιμετώπιση των προβλημάτων του καπνού, δεν είχατε ούτε τη δύναμη ούτε την τόλμη να το πείτε στους Έλληνες καπνοπαραγωγούς.
Η Νέα Δημοκρατία επανειλημμένα καταφεύγει σε αυτήν την τακτική, παρά το γεγονός ότι μονίμως δεν επιβεβαιώνεται. Δυστυχώς για εσάς και ευτυχώς για τους Έλληνες αγρότες, η άκρατη καταστροφολογία σας δεν επαληθεύεται.
Παίζετε, κύριοι συνάδελφοι, εργολαβικά το ρόλο της Κασσάνδρας στον αγροτικό χώρο, αλλά οι αγρότες σας γνωρίζουν πολύ καλά. Παρουσιάζετε την εξής αντιφατική εικόνα: Είστε υπερευαίσθητοι όταν ευρίσκεστε στην αντιπολίτευση και επιδεικνύεται μία άκρατη αναλγησία όταν είστε στην κυβέρνηση. Οι αγρότες δεν σας πιστεύουν, γιατί γνωρίζουν πολύ καλά ότι είστε αυτήν τη στιγμή στην περίοδο της ευαισθησίας. Θα έρθει και η περίοδος της αναλγησίας και τότε βεβαίως οι Έλληνες αγρότες θα σας αντιμετωπίσουν όπως εκείνοι ξέρουν.
Επανειλημμένα καταθέτετε στη Βουλή επερωτήσεις και ερωτήσεις ατεκμηρίωτες, με σφάλματα, πολλές φορές με άγνοια, που δημιουργούν σύγχυση αντί να εξυπηρετούν τον εποικοδομητικό διάλογο και την κριτική του κυβερνητικού έργου. Εμείς επιζητούμε την κριτική της Αντιπολίτευσης, αλλά για τα πραγματικά προβλήματα των αγροτών και για την πολιτική την οποία ακολουθούμε.
Η σημερινή επερώτησή σας αποτελεί άλλο ένα χαρακτηριστικό δείγμα αυτής της ανεύθυνης πολιτικής, την οποία επιδεικνύει το κόμμα σας.
Κύριοι συνάδελφοι, συμφωνούμε όλοι ότι ο καπνός αποτελεί για τη χώρα μας ένα από το σημαντικότερα αγροτικά προϊόντα. Συμφωνούμε όλοι ότι ο καπνός είναι ένα εθνικό προϊόν. Η κοινωνική του σημασία είναι μεγάλη, αφού αποτελεί μια παραδοσιακή καλλιέργεια πολλών εκατοντάδων ετών στη χώρα μας που επιλύει με μοναδικό τρόπο τα προβλήματα της απασχόλησης σημαντικού αριθμού αγροτών στις δύσκολες περιοχές που καλλιεργείται. 
Δεν θα επαναλάβω τα στατιστικά στοιχεία που αναφέρθησαν σήμερα, γιατί νομίζω ότι εκεί δεν υπάρχει καμία διαφορά.
Θέλω όμως να τονίσω κάτι που είναι πολύ σημαντικό. Τα καπνικά προϊόντα, εκτός από την κοινωνική σημασία την οποία έχουν, εκτός της συμμετοχής τους στον τομέα της απασχόλησης, συνεισφέρουν σημαντικά και στον τακτικό προϋπολογισμό. Σας αναφέρω ότι από τα καπνικά προϊόντα ο προϋπολογισμός κάθε χρόνος περίπου καλύπτει το 7% των συνολικών κρατικών εσόδων. Από την Ευρωπαϊκή Ένωση εισέρχονται κάθε χρόνο 120 με 130 δισεκατομμύρια δραχμές, ήτοι περίπου 380 εκατομμύρια ευρώ. Καμία άλλη καλλιέργεια δεν συνεισφέρει τόσα πολλά στην οικονομία και την κοινωνία όσα ο καπνός. 
Δεν θέλω να παραλείψω και τη σημαντική δευτερογενή συμμετοχή που έχουν τα καπνικά προϊόντα τόσο στον τομέα της μεταποίησης όσο και στον τομέα της βιομηχανίας.
Σήμερα όμως ο τομέας του καπνού αντιμετωπίζει ιδιαίτερα σημαντικές προκλήσεις που έχουν σχέση με τις εξελίξεις στην Παγκόσμια Οργάνωση Υγείας για τη συνθήκη πλαίσιο σχετικά με τον έλεγχο του καπνού, αλλά και στον Παγκόσμιο Οργανισμό Εμπορίου, όπου είναι υπό διαπραγμάτευση η περαιτέρω απελευθέρωση του εμπορίου των γεωργικών προϊόντων και η μεταρρύθμιση της Κοινής Αγροτικής Πολιτικής. 
Κύριοι συνάδελφοι, για την κριτική την οποία ασκείτε στην Κυβέρνηση για τη στάση της στον Παγκόσμιο Οργανισμό Εμπορίου και για τη στάση της στη διαπραγμάτευση για τη μεταρρύθμιση της Κοινής Αγροτικής Πολιτικής το μόνο που θέλω να πω είναι ότι λυπάμαι για το μέγεθος της άγνοιάς σας. Τίποτα εξ όλων όσων αναφέρατε  δεν είναι πραγματικότητα. Το μόνο που σας δικαιολογεί, το λέω για άλλη μια φορά, είναι η άγνοια και η απόσταση από την οποία κρίνετε το κυβερνητικό έργο.
Έρχομαι τώρα να απαντήσω σε μερικά ζητήματα που τίθενται στην ερώτησή σας. Είναι ο καπνός εθνικό προϊόν. Γιατί; 
Κύριοι συνάδελφοι, νομίζω ότι πρέπει να κατανοήσετε και σεις ότι η Κυβέρνηση καταβάλλει κάθε δυνατή προσπάθεια για την αντιμετώπιση των προβλημάτων τα οποία δεν εξαρτώνται από την πολιτική ενός κράτους μέλους ή γενικότερα ενός κράτους.  Σήμερα τα προβλήματα έχουν μια διακρατική, μία υπερεθνική διάσταση και επομένως δεν είναι δυνατόν να λέτε ότι η Ελλάδα μπορεί να κάνει το άλφα, το βήτα, το γάμα στα διεθνή φόρα, είτε στον Παγκόσμιο Οργανισμό Εμπορίου όπου συμμετέχουν περίπου εκατόν ογδόντα κράτη, είτε στην Ευρωπαϊκή Ένωση όπου συμμετέχουν σήμερα δεκαπέντε κράτη, είτε σε οποιοδήποτε άλλο υπερεθνικό όργανο.
Κατενόησα εξ αυτών που αναφέρατε, ότι οι Ευρωπαίοι καπνοπαραγωγοί και βεβαίως οι Έλληνες καπνοπαραγωγοί είτε είναι της Αιτωλοακαρνανίας είτε είναι της Ροδόπης, κινδυνεύουν περισσότερο από τις πρωτοβουλίες εκείνων των Ευρωβουλευτών που καταθέτουν προκλητικές ερωτήσεις ή τροπολογίες στο Ευρωπαϊκό Κοινοβούλιο και κινδυνεύουν λιγότερο από τις διαδικασίες που μελετά σήμερα η Ευρωπαϊκή Ένωση.
Βεβαίως δεν αναφέρατε τίποτα για την προσπάθεια που κατέβαλε ολόκληρος ο καπνικός κόσμος της χώρας το 2001 για να αντιμετωπίσουμε την τροπολογία του Ολλανδού Ευρωβουλευτή του κ. Μάαρτ και τον αγώνα τον οποίο δώσαμε όλοι μαζί -και το τονίζω- για να απορριφθεί αυτή η τροπολογία. Σας τονίζω όμως, ότι την πρωτοβουλία και το συντονισμό όλων αυτών των ενεργειών την είχε το Υπουργείο Γεωργίας. 
Το Υπουργείο Γεωργίας συντόνισε τους Έλληνες Ευρωβουλευτές. Το Υπουργείο Γεωργίας συντόνισε το συνδικαλιστικό και συνεταιριστικό κίνημα.
Το Υπουργείο Γεωργίας ετοίμασε μία σειρά θέσεων τις οποίες διαπραγματεύτηκε και συζήτησε με συναδέλφους Υπουργούς Γεωργίας κυρίως των μεσογειακών χωρών, δηλαδή της Ιταλίας, της Γαλλίας, της Ισπανίας και της Πορτογαλίας. Αυτά τα αγνοείτε ή σκοπίμως τα παραβλέπετε;
Σ' αυτό το δυσμενές περιβάλλον εμείς εξασφαλίσαμε σε πρώτη φάση τη διατήρηση των 380 εκατομμυρίων ευρώ που εισπράττουν οι καπνοπαραγωγοί μας και που αυτά αντιπροσωπεύουν  το 70% του εισοδήματός τους. Και βεβαίως το διασφαλίσαμε σε μία περίοδο όπου η ίδια η Διεπαγγελματική Οργάνωση του καπνού -η οποία όπως ξέρετε προεδρεύεται από φίλο της παράταξής σας, μην το ξεχνάτε- όταν συζητούσαμε για την τακτική που πρέπει να ακολουθήσουμε σε επίπεδο Ευρωπαϊκής Ένωσης, έλεγε ότι αν το Υπουργείο Γεωργίας κατόρθωνε στο Συμβούλιο Υπουργών να παρατείνει κατά ένα χρόνο τον ισχύοντα Κανονισμό, θα αποτελούσε επιτυχία. 
Το Υπουργείο Γεωργίας διαπραγματευόταν με τόλμη, με θάρρος, με αποφασιστικότητα και μεθοδικότητα και κατόρθωσε στο Συμβούλιο Υπουργών όχι απλώς να παρατείνει την ισχύ του Κανονισμού κατά ένα χρόνο αλλά για τρία χρόνια. Η πρόταση της Επιτροπής ήταν για ένα χρόνο και το Συμβούλιο Υπουργών αποφάσισε για τρία χρόνια την παράταση! Γι' αυτό το λόγο και οι 'Ελληνες καπνοπαραγωγοί θα εισπράττουν 380 εκατομμύρια ευρώ ή περίπου 130 δισεκατομμύρια δραχμές μέχρι και το 2004. Από εκεί και πέρα όταν λήξει ο Κανονισμός, θα διαπραγματευθούμε το νέο Κανονισμό με μοναδική κατεύθυνση και κριτήριο τη διασφάλιση των συμφερόντων των Ευρωπαίων και των Ελλήνων καπνοπαραγωγών. 
Κύριοι συνάδελφοι, δεν θέλω να πω ότι έχετε μειωμένο ενδιαφέρον για τους καπνοπαραγωγούς αλλά δεν δέχομαι να μιλάτε κατ' αυτόν τον τρόπο για την Κυβέρνηση. ΄Εχουμε το ίδιο ενδιαφέρον για τους καπνοπαραγωγούς είτε προερχόμεθα από την Κομοτηνή, την Ξάνθη, την Αιτωλοακαρνανία. Ας σταματήσει αυτή η καπηλεία της γεωγραφικής προέλευσης του κάθε Βουλευτού. Νομίζω ότι ο Υπουργός Γεωργίας είτε είναι από την Αθήνα είτε από οποιαδήποτε άλλη περιοχή, το ίδιο ενδιαφέρετε για τους καπνοπαραγωγούς, τους ελαιοπαραγωγούς ή τους βαμβακοπαραγωγούς 
Κύριοι συνάδελφοι, με δεδομένη την τεράστια σημασία που έχει ο καπνός για τη χώρα μας, πάγια και αταλάντευτη θέση του Υπουργείου Γεωργίας είναι η στήριξη της καπνοκαλλιέργειας και του κλάδου, με όλα τα δυνατά μέσα. Άκουσα μία συγχορδία από τους περισσότερους ομιλητές -υπήρχαν και φωτεινές εξαιρέσεις- ότι η Κυβέρνηση δεν προασπίζει την καπνοκαλλιέργεια στα συλλογικά όργανα της 'Ενωσης, ότι δεν δίνει μάχες, ότι ο Πρωθυπουργός δεν αγωνίζεται για τα συμφέροντα των Ελλήνων αγροτών. 
Κύριοι συνάδελφοι, ειλικρινά μπορείτε να επαναλαμβάνετε αυτές τις ανακρίβειες; Ο Πρωθυπουργός έδωσε σκληρή μάχη στην Επιτροπή προς τον Επίτροπο κ. Φίσλερ, και στα συλλογικά όργανα. Το αν σήμερα οι ΄Ελληνες αγρότες έχουν προοπτική για την στήριξη των προϊόντων τους μέχρι το 2013 αυτό, επετεύχθη στη Σύνοδο Κορυφής των Βρυξελών (25/10/2002). Αυτό έγινε αυτόματα; ΄Οχι, έγινε με σκληρή προσπάθεια του Πρωθυπουργού. Και βεβαίως διαπραγματευόμεθα με τους εταίρους μας. ΄Εχει την εντύπωση η Νέα Δημοκρατία ότι η ίδια θα οδηγεί την Ευρώπη μόνη της; Δεν υπάρχουν άλλοι Υπουργοί Γεωργίας ή κράτη-μέλη; Τόσο μακριά είστε από τα ευρωπαϊκά δρώμενα; Φαίνεται ότι η μακρά απουσία σας από την κυβερνητική εξουσία τα τελευταία είκοσι χρόνια, σας έχει απομακρύνει υπέρμετρα από το ευρωπαϊκό γίγνεσθαι, κάτι που είναι επικίνδυνο για ένα κόμμα, της Αξιωματικής Αντιπολίτευσης.
Θέλω, λοιπόν, να σας ρωτήσω αν επιμένετε, γιατί δύσκολα θα το αποδεχθείτε, επειδή το λέει ο Υπουργός Γεωργίας της Κυβέρνησης του ΠΑΣΟΚ, ότι ο Υπουργός Γεωργίας της Ελλάδος δεν επέδειξε την τόλμη και το θάρρος, την αποφασιστικότητα που πιστεύετε ότι έπρεπε να επιδείξει. Παραγνωρίζετε ότι ο καπνός δεν είναι μόνον ελληνικό προϊόν στην Ευρωπαϊκή ΄Ενωση; Θα είχε κάποια βάση αυτή η στάση της Νέας Δημοκρατίας αν ο καπνός ήταν ένα προϊόν μόνον ελληνικό, άρα θα εξαρτάτο από τις προτάσεις που θα έκανε ο Υπουργός Γεωργίας της Ελλάδος.
Επτά χώρες της Ευρωπαϊκής ΄Ενωσης παράγουν καπνό. Οι σημαντικότερες είναι πέντε. Πρώτη είναι η Ιταλία, δεύτερη η Ελλάδα, τρίτη η Ισπανία, τέταρτη η Γαλλία, πέμπτη η Γερμανία και ακολουθούν άλλες δύο χώρες με πολύ μικρότερα ποσοστά. 
Καλά, κύριοι συνάδελφοι, η Γερμανία έχει μια Κυβέρνηση η οποία ανήκει στο Σοσιαλδημοκρατικό κόμμα. Όλες οι άλλες κυβερνήσεις ανήκουν σε κόμματα τα οποία είναι συγγενή προς τη Νέα Δημοκρατία. Άραγε ο Αρχηγός σας στη Διεθνή των Συντηρητικών ποια πρόταση έκανε; Δεν κατόρθωσε να πείσει κανέναν ότι αυτά που λέγει είναι δίκαια; Οι έξι συνάδελφοι Υπουργοί Γεωργίας δεν είδαν τα καταστροφικά μέτρα που παίρνει η Κοινότητα, για να φρενάρουν την Ευρωπαϊκή Επιτροπή; 
Πρέπει, λοιπόν, να σας πω ότι δεν διαχειρίζονται τα πολιτικά πράγματα στο Συμβούλιο Υπουργών με την αντίληψη της Νέας Δημοκρατίας. Το 2002, όταν χρειάστηκε, δώσαμε μια πολύ δύσκολη μάχη και καταβάλαμε μεγάλη προσπάθεια για να πετύχουμε την αλλαγή των προτάσεων της Ε.Ε. Οι προτάσεις της Επιτροπής -περί αυτών έχετε πλήρη άγνοια και αυτό είναι επικίνδυνο- ήταν πολύ πιο δυσμενείς από αυτά που αποφασίσαμε στο Συμβούλιο τελικά. Δημιουργήσαμε ένα μέτωπο οι Μεσογειακές χώρες δηλ. η Ελλάδα, η Ιταλία, η Ισπανία, η Γαλλία και η Πορτογαλία εν τινί μέτρω και δημιούργησαν μια μειοψηφία διασφαλιστική, έτσι ώστε αναγκάστηκε η Επιτροπή να αλλάξει τις προτάσεις της για να καταλήξουμε στη συμβιβαστική πρόταση.
Αυτήν την πρόταση δεν την απεδέχθη μόνο ο Έλληνας Υπουργός Γεωργίας. Είναι μια συμβιβαστική πρόταση στην οποία καταλήξαμε μετά από σκληρή διαδικασία με την Επιτροπή και το Συμβούλιο Υπουργών. Πρέπει να μάθετε, κύριοι της Νέας Δημοκρατίας, ότι για να ληφθεί απόφαση δεν αρκούν οι πέντε ψήφοι που έχει η Ελλάδα στο Συμβούλιο. Χρειαζόμαστε εξήντα οκτώ ψήφους. Άρα πρέπει, για να πάμε σε αυτή την απόφαση, να βρούμε συμμάχους.
Υποστηρίξατε κριτική ότι οι άλλοι έξι Υπουργοί Γεωργίας οι οποίοι εμπλέκονται σε θέματα καπνού ουσιαστικά δεν προάσπισαν τα συμφέροντα των καπνοπαραγωγών τους; Και καλά η Γερμανίδα Υπουργός Γεωργίας, η οποία είναι οικολόγος. Αλλά ο Ιταλός Υπουργός Γεωργία, ο Τζιάνι Αλεμάνο, του οποίου η χώρα είναι leader στο χώρο του καπνού δεν το είδε; Δεν υπάρχουν ιταλικά συμφέροντα; Δεν το είδε ο leader του καπνού, αλλά το είδαν ο κ. Κοντός και ο κ. Κωνσταντόπουλος. Μπράβο σας! 
(Θόρυβος, διαμαρτυρίες από την πτέρυγα της Νέας Δημοκρατίας)
Δεν μπορεί η Νέα Δημοκρατία να ομιλεί χωρίς να παίρνει απαντήσεις. 
Η Ισπανία είναι μια μεγάλη δύναμη στο χώρο της Γεωργίας στην Ευρώπη. Ούτε όμως ο κ. Μιγκέλ Κανιέτε είδε ότι οι προτάσεις της Ε. Επιτροπής είναι καταστροφικές, ώστε να αντισταθεί; Όπως ξέρετε η Ισπανία έχει οκτώ ψήφους στην Ευρωπαϊκή Ένωση. Δεν το είδε ο Ισπανός Υπουργός Γεωργίας. Το είδε όμως ο κ. Σταύρος Παπαδόπουλος ο οποίος μας είπε ότι είναι καταστροφή όσα έχουμε κάνει στην Ευρωπαϊκή Ένωση. 
ΣΤΑΥΡΟΣ ΠΑΠΑΔΟΠΟΥΛΟΣ: Θα σας πω τι είπα όταν έρθει η ώρα.
ΓΕΩΡΓΙΟΣ ΔΡΥΣ ( Υπουργός Γεωργίας): Τώρα θα ακούσετε τον Υπουργό Γεωργίας. 
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριε Παπαδόπουλε ηρεμία. Μην κάνετε τέτοια, γιατί με τρομάζετε.
ΣΤΑΥΡΟΣ ΠΑΠΑΔΟΠΟΥΛΟΣ: Εσείς, κύριε Πρόεδρε, να μη φέρεστε σαν ΠΑΣΟΚτζής πρόεδρος.
ΠΡΟΕΔΡΕΥΩΝ (Κωνσταντίνος Βρεττός): Ποιος σας το είπε αυτό το πράγμα, κύριε Παπαδόπουλε; Γιατί το λέτε αυτό το πράγμα; 
ΣΤΑΥΡΟΣ ΠΑΠΑΔΟΠΟΥΛΟΣ: Την προηγούμενη φορά, κύριοι συνάδελφοι,  δεν με άφησε να δευτερολογήσω, γιατί τον έθιξα επειδή τότε όταν ήταν Υφυπουργός καταργήθηκε ο Οργανισμός Καπνού και ο Οργανισμός Βάμβακος. 
ΓΕΩΡΓΙΟΣ ΔΡΥΣ (Υπουργός Γεωργίας): Θα τα πούμε και αυτά, κύριε Παπαδόπουλε. 
ΠΡΟΕΔΡΕΥΩΝ (Κωνσταντίνος Βρεττός): Κύριε Παπαδόπουλε, λέτε πράγματα που δεν στέκουν. 
ΓΕΩΡΓΙΟΣ ΔΡΥΣ (Υπουργός Γεωργίας): Κύριοι συνάδελφοι, μπορείτε να ηρεμήσετε επιτέλους; Είστε το κόμμα της Αξιωματικής Αντιπολίτευσης πρέπει να αποδείξετε ότι μπορείτε να κάνετε διάλογο. 
ΑΛΕΞΑΝΔΡΟΣ ΚΟΝΤΟΣ: Είστε προκλητικός, κύριε Υπουργέ! 
Μας προκαλεί, κύριε Πρόεδρε. 
ΓΕΩΡΓΙΟΣ ΔΡΥΣ (Υπουργός Γεωργίας): Κύριοι συνάδελφοι, για σας προκλητικός είναι όποιος απαντά στις ανακρίβειές σας. Αυτόν τον τίτλο τον αποδέχομαι. 
ΑΛΕΞΑΝΔΡΟΣ ΚΟΝΤΟΣ: Δεν απαντάτε, κύριε Υπουργέ, επί της ταμπακιέρας. 
ΓΕΩΡΓΙΟΣ ΔΡΥΣ (Υπουργός Γεωργίας): Επί της ταμπακιέρας απαντώ. 
ΧΡΗΣΤΟΣ ΖΩΗΣ: Για την ταμπακιέρα και για τον καπνό. 
ΓΕΩΡΓΙΟΣ ΔΡΥΣ (Υπουργός Γεωργίας): Για τον καπνό μιλάμε, δεν έχω πει τίποτε άλλο. 
ΑΛΕΞΑΝΔΡΟΣ ΚΟΝΤΟΣ: Για τη Νέα Δημοκρατία μιλάτε. 
ΓΕΩΡΓΙΟΣ ΔΡΥΣ (Υπουργός Γεωργίας): Προφανώς μιλώ για τη Νέα Δημοκρατία και μάλιστα, δυστυχώς, για την κατάσταση της Νέας Δημοκρατίας. 
ΓΕΩΡΓΙΟΣ ΣΑΛΑΓΚΟΥΔΗΣ: Προκαλείτε, κύριε Υπουργέ. 
ΓΕΩΡΓΙΟΣ ΔΡΥΣ (Υπουργός Γεωργίας): Εσείς είστε ψύχραιμος, κύριε Σαλαγκούδη και νομίζω ότι θα βάλετε μια τάξη στους παρεκτραπέντες συναδέλφους σας. 
Λέγω, λοιπόν, ότι ούτε ο κ. Αλεμάνο είδε ότι οι προτάσεις της Ευρωπαϊκής Ένωσης είναι καταστροφικές για τον καπνό, ούτε ο κ. Μιγκέλ Ντανιέτε. Η μεγάλη, η leader, δύναμη στο χώρο της γεωργίας, η Γαλλία, η οποία, κύριοι συνάδελφοι, παράγει το 7,5% της ευρωπαϊκής καπνοπαραγωγής, δεν το είδε; Δεν το είδε κανείς; Δηλαδή, σήμερα που η Γαλλία είναι εκείνη η δύναμη, η οποία οδηγεί ολόκληρη την Ευρωπαϊκή Ένωση στο χώρο της Γεωργίας δεν είδε ότι αυτές οι προτάσεις της Επιτροπής είναι καταστροφικές; Κατά την Νέα Δημοκρατία δεν το είδε. Το είδε ο κ. Λεονταρίδης. Εντάξει, κύριε Λεονταρίδη, είστε μπροστά απ' όλη την Ευρώπη. 
ΑΛΕΞΑΝΔΡΟΣ ΚΟΝΤΟΣ: Η Γαλλία το είδε και ο Υπουργός της Γαλλίας το είδε!
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι! Έχει δευτερολογία ο κ. Λεονταρίδης αν θέλει να μιλήσει. 
ΓΕΩΡΓΙΟΣ ΣΑΛΑΓΚΟΥΔΗΣ: ...(Δεν ακούστηκε)
ΠΡΟΕΔΡΕΥΩΝ (Κωνσταντίνος Βρεττός): Δεν χρειάζεται προστασία ο κ. Λεονταρίδης. Έχει δευτερολογία και αν θέλει μετά μπορεί να απαντήσει. 
Συνεχίστε, κύριε Υπουργέ. 
ΓΕΩΡΓΙΟΣ ΔΡΥΣ (Υπουργός Γεωργίας): Κύριοι συνάδελφοι, θέλω να ξεκαθαρίσω για άλλη μια φορά ότι εμείς συνεχίζουμε με μεθοδικότητα και αποφασιστικότητα να προασπίζουμε τα συμφέροντα των Ελλήνων καπνοκαλλιεργητών και η πολιτική μας κρίνεται από τους ίδιους τους αγρότες. 
Βεβαίως, θέλαμε να μην αυξηθεί η εισφορά στο ταμείο για την έρευνα του καπνού. Αυξήθηκε από 1% σε 2% και τον επόμενο χρόνο θα πάει στα 3% και το μεθεπόμενο χρόνο θα αυξηθεί ακόμα περισσότερο. 
Αλλά πρέπει να ξέρετε ότι αυτά τα χρήματα είναι χρήματα τα οποία πηγαίνουν για την έρευνα στον τομέα του καπνού. Το τονίζω για άλλη μια φορά, στον τομέα του καπνού! Είναι το μοναδικό προϊόν το οποίο έχει τέτοια δυνατότητα έρευνας των επιπτώσεων του καπνίσματος στη δημόσια υγεία. Κανένα άλλο προϊόν δεν έχει παρόμοιο ταμείο χρηματοδότησης ερευνών. Αλλά αυτό το ταμείο δεν έγινε το 2002 με την απόφαση που πήραμε, αλλά υπάρχει από την έναρξη της Κοινής Αγροτικής Πολιτικής (ΚΑΠ).
Νομίζω ότι αυτό δεν ήταν ένα σημείο για το οποίο έπρεπε να συγκρουστούμε οι επτά Υπουργοί Γεωργίας της Ευρωπαϊκής Ένωσης με την Επιτροπή!!
Κύριοι συνάδελφοι, έρχομαι τώρα σ΄ ένα θέμα, το οποίο αναφέρεται στην επερώτησή σας, δηλαδή στην υποτιθέμενη διαπίστωσή σας ότι η Κυβέρνηση δεν διαθέτει την επαρκή πολιτική βούληση. Δεν ξέρω ποιον τρόπο έχετε εσείς στο μυαλό σας για να περιγράφετε την στιβαρή και περήφανη συμπεριφορά του Υπουργού Γεωργίας. 
Ωστόσο, θέλω να σας θυμίσω ότι ταυτόχρονα έχετε και ασθενή μνήμη. Αυτά τα οποία αναφέρατε για τις αποφάσεις της επιτροπής προϋπήρξαν, δυστυχώς για σας, επί της κυβερνήσεως της Νέας Δημοκρατίας, το 1992. 
Τότε ακριβώς, για πρώτη φορά στην ιστορία της Κοινής Αγροτικής Πολιτικής, με τη μεταρρύθμιση Mac Sharry, καθιερώθηκαν τα πλαφόν στην παραγωγή και το ατομικό δικαίωμα. Δεν αποφασίσθηκαν αυτά το 2002 αλλά καθιερώθηκαν το 1992 με τη μεταρρύθμιση Mac Sharry. Η Νέα Δημοκρατία ήταν τότε κυβέρνηση. Μπορώ και εγώ να πω κατά την ίδια λογική: Ξέρετε δεν αντιμετωπίσατε επαρκώς τα συμφέροντα της ελληνικής αγροτιάς. Όμως, πιστεύω ότι ο τότε Υπουργός Γεωργίας προσπάθησε να δημιουργήσει ένα μέτωπο μαζί με τους άλλους συναδέλφους του, αλλά δεν ήταν δυνατό να περάσει αυτολεξεί και κατά γράμμα τις θέσεις της Ελλάδος. Και οι άλλοι Υπουργοί Γεωργίας δεν περνούν κατά λέξη και κατά γράμμα τις δικές τους εθνικές θέσεις. Επαναλαμβάνω έγινε ένας συμβιβασμός, ο οποίος ήταν θετικός όσον αφορά τη διασφάλιση των συμφερόντων των καπνοκαλλιεργητών. Σας είπα πριν ότι με την πολιτική μας διασφαλίσαμε για τους καπνοπαραγωγούς μας κάθε χρόνο περίπου 120-130 δισεκατομμύρια δραχμές. 
Όσον αφορά την αντικαπνιστική εκστρατεία, στην οποία αναφερθήκατε, και την ομιλία μου στο συνέδριο που έγινε για το μέλλον της καπνοκαλλιέργειας στο Ξενοδοχείο Intercontinental, θέλω να πω τα εξής: Σας είπα, κύριοι συνάδελφοι, ότι συνεννοήθηκα με το συνάδελφό μου Υπουργό Υγείας να μην υπάρξει διχογνωμία -νομίζω ότι πρέπει να το κρίνετε θετικό- για την έκφραση της θέσεως για τον καπνό μεταξύ του Υπουργείου Γεωργίας και του Υπουργείου Υγείας. Συμφωνήσαμε, λοιπόν -και το επαναλαμβάνω από το Βήμα της Βουλής- ότι αν υπάρξει κρίσιμος ψήφος, η ψήφος αυτή θα είναι υπέρ των καπνοκαλλιεργητών, υπέρ της καπνοκαλλιέργειας. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Αυτήν την θέση την τήρησε ο Υπουργός Γεωργίας. Αυτήν τη λεπτομέρεια ίσως την αγνοεί η Νέα Δημοκρατία. Δεν υπήρξε αυτός ο συσχετισμός δυνάμεων ώστε η ψήφος της Ελλάδος να στρέψει το αποτέλεσμα υπέρ της μιας ή της άλλης άποψης. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, τελειώνω. Αν θέλετε...
ΠΡΟΕΔΡΕΥΩΝ (Παναγιώτης Σγουρίδης): Κοιτάξτε, κύριε Υπουργέ, αν θέλετε να πάρετε χρόνο από τη δευτερολογία σας, να τον πάρετε. 
ΓΕΩΡΓΙΟΣ ΔΡΥΣ (Υπουργός Γεωργίας): Όχι, όχι. Στη δευτερολογία μου, στο χρόνο που αναλογεί στην Κυβέρνηση, θα μιλήσει ο συνάδελφος Βαγγέλης Αργύρης. Επομένως εγώ θέλω μόνο να κλείσω.
Κύριοι συνάδελφοι, δεν θα απαντήσω σε άλλα σημεία της επερώτησής σας. Ο συνάδελφος Βαγγέλης Αργύρης, θα απαντήσει στα ειδικά θέματα που αναφερθήκατε. Θέλω, όμως, να πω ένα πράγμα: Δεν υπάρχει καμιά αμφιβολία ότι ο αγροτικός κόσμος καλείται σήμερα να προσαρμοστεί σ΄ ένα νέο περιβάλλον υψηλών απαιτήσεων και ταχύτατων αλλαγών. Αναφέρομαι κυρίως στο θέμα της μεταρρύθμισης της Κοινής Αγροτικής Πολιτικής. Για ένα πράγμα θέλω να σας διαβεβαιώσω: Αφ' ενός μεν θα ασκήσουμε τα καθήκοντα της Ελληνικής Προεδρίας κατά τον καλύτερο τρόπο στο Συμβούλιο Υπουργών Γεωργίας, αλλά ταυτόχρονα θα διασφαλίσουμε και τα εθνικά μας συμφέροντα. 
Χθες ο Πρωθυπουργός και το Υπουργικό Συμβούλιο διαπίστωσαν τη θετική πορεία την οποία ακολουθούμε στη διαπραγμάτευση. Βεβαίως για άλλη μια φορά επιβεβαιώθηκε η θέση του Υπουργείου Γεωργίας ότι, οι όποιες αλλαγές στο χώρο της Κοινής Αγροτικής Πολιτικής δεν πρέπει να θίξουν τα μεσογειακά προϊόντα. 
Όσον αφορά στο ερώτημα το οποίο θέσατε, γιατί δηλαδή δεν είναι στη διαπραγμάτευση τα μεσογειακά προϊόντα, η απάντηση είναι πάρα πολύ απλή. Σας την έχω πει. Την επαναλαμβάνω άλλη μια φορά: 
Τη νομοθετική πρωτοβουλία στην Κοινότητα, κύριοι συνάδελφοι, δεν την έχουν οι Υπουργοί. Τη νομοθετική πρωτοβουλία στην Ευρωπαϊκή Ένωση την έχει η Ευρωπαϊκή Επιτροπή. Εμείς (ο κ. Κόρακας και εγώ) εξεφράσαμε την άποψη ότι πρέπει να είναι στην διαπραγμάτευση και τα μεσογειακά προϊόντα. 
Σας λέω, λοιπόν, ότι δυστυχώς καμία άλλη χώρα-μέλος δεν μας στήριξε. Ούτε οι Ισπανοί υποστήριξαν τη θέση μας ούτε οι Ιταλοί. Έχουν τους δικούς τους λόγους, για να μη θέλουν τώρα να βάλουν στο τραπέζι των διαπραγματεύσεων και τα μεσογειακά προϊόντα. Κατόπιν αυτού τονίσαμε προς την επιτροπή, αλλά και προς τους συναδέλφους μας Υπουργούς ότι εμείς, ως Ελλάδα, θα λάβουμε όλα τα αναγκαία μέτρα, προκειμένου να διασφαλίσουμε ότι οι πόροι, οι οποίοι απαιτούνται για τη χρηματοδότηση των Οργανώσεων Αγοράς των μεσογειακών προϊόντων πρέπει να διασφαλισθούν, γιατί αλλιώς η μεταρρύθμιση της Κοινής Αγροτικής Πολιτικής δεν μπορεί να προχωρήσει με τη δική μας συγκατάθεση και ψήφο. 
Αυτό αποτελεί, νομίζω, κοινή θέση και εκφράζει το σύνολο, πιστεύω, των Ελλήνων αγροτών, επί της οποίας και θα παραμείνουμε αταλάντευτοι μέχρι το τέλος της διαπραγμάτευσης.
Κυρίες και κύριοι συνάδελφοι, τελειώνω. Οι Έλληνες αγρότες, κατόπιν όλων αυτών, δεν έχουν, τίποτε να φοβηθούν. Οι καπνοκαλλιεργητές ιδιαίτερα, έχουν μέλλον. Αν δεν το πιστεύει η Νέα Δημοκρατία, ας αφήσει τους καπνοκαλλιεργητές να χαράξουν τη δική τους πορεία. Έχουν πολλά να ελπίζουν οι καπνοκαλλιεργητές από εμάς. Και έχουν πολλά να ελπίζουν, γιατί υπάρχει μια κυβέρνηση, η οποία προέρχεται από τα σπλάχνα της ελληνικής αγροτιάς. Και αυτή είναι η Κυβέρνησή μας. Οι αγρότες μας έχουν μόνο να φοβηθούν όσους τους κρύβουν την αλήθεια, δεν τους λένε την πραγματικότητα και όσους δεν αναγνωρίζουν τους κόπους της ελληνικής αγροτιάς. Έχουν πολλά να ελπίζουν για όσα μπορούν να επιτύχουν με εκείνους που πραγματικά αισθάνονται και συναισθάνονται όχι μόνο τον καημό τους, αλλά πολύ περισσότερο τις δυνατότητές τους.
Τελειώνω με αυτό, κύριε Πρόεδρε. Εμείς θα συνεχίσουμε τις προσπάθειές μας, για να διασφαλίσουμε τα συμφέροντα των καπνοπαραγωγών μας και ιδιαίτερα τα συμφέροντα των μικρών και μεσαίων αγροτών μας.
Κυρίες και κύριοι συνάδελφοι, σας ευχαριστώ πολύ για την προσοχή σας.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης, Κοινοβουλευτικός Εκπρόσωπος της Νέας Δημοκρατίας, έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ο Υπουργός Γεωργίας από τότε που ανέλαβε το Υπουργείο φαίνεται να διακατέχεται από μια περίεργη, αλλά μάλλον εύκολα εξηγήσιμη νευρικότητα. Πήγε στο Υπουργείο του, το είδε ταλαιπωρημένο από τους προκατόχους του, με μια τελείως αποτυχημένη, αδιέξοδη πολιτική, με ανυπαρξία σχεδιασμού και στρατηγικής και τελικώς το αποδιέλυσε, όπως ομολογεί κι ο ίδιος. Διότι δεν έχει Υπουργείο, είναι ένα διαλελυμένο Υπουργείο.
Ενοχλήθηκε από την επερώτηση της Νέας Δημοκρατίας, όπως ενοχλείται από κάθε επερώτηση της Νέας Δημοκρατίας, αν είναι παρών. Και αντί να δώσει πειστικές απαντήσεις σε όλα αυτά που είπαν οι Βουλευτές της Νέας Δημοκρατίας -ο κ. Κοντός, ο κ. Παπαδόπουλος, ο κ. Καρασμάνης, ο κ. Κωνσταντόπουλος, ο κ. Λεονταρίδης- επεδόθη σε ειρωνικές, ονομαστικές απαντήσεις προς τους επερωτώντες Βουλευτές, αντί να μιλήσει για την ουσία.
Κύριε Υπουργέ, η Κυβέρνηση και το διαλελυμένο Υπουργείο σας, με τη "δασοκτόνο" μέχρι σήμερα πολιτική σας, αφού δεν έχετε φροντίσει για την αναδάσωση...
ΓΕΩΡΓΙΟΣ ΔΡΥΣ (Υπουργός Γεωργίας): Η Κυβέρνηση το έκανε αυτό;
ΓΕΩΡΓΙΟΣ ΣΑΛΑΓΚΟΥΔΗΣ: ... Έχετε κάνει τα βουνά της Ελλάδος φαλακρά και τώρα με την πολιτική σας για την καπνοκαλλιέργεια προσπαθείτε να αποψιλώσετε και τις ορεινές και ημιορεινές περιοχές από τους ανθρώπους τους. Διότι είναι γεγονός ότι η καπνοκαλλιέργεια ασκείται κυρίως σε αυτά τα άγονα εδάφη των ορεινών και ημιορεινών περιοχών και γι' αυτόν το λόγο σε αυτές τις περιοχές είναι και μονοκαλλιέργεια.
Σήμερα οι αγρότες αντιμετωπίζουν την αγορά, η οποία είναι απρόθυμη να τους εξασφαλίσει μια τιμή στο προϊόν τους που, μαζί με την επιδότηση, θα τους έδινε ένα εισόδημα που θα καθιστούσε βιώσιμη την παραμονή τους στις ορεινές και ημιορεινές περιοχές. Τους λένε ότι λόγω των κακών καιρικών συνθηκών πέρσι είναι υποβαθμισμένη η ποιότητα της παραγωγής τους, αλλά και ότι πολλές ποσότητες δεν αντέχουν καν σε κατάταξη.
Εάν αυτό συμβαίνει, κύριε Υπουργέ, τότε θα έπρεπε να είχε φροντίσει ο ΕΛΓΑ για την αποζημίωση ή εν πάση περιπτώσει να πάρετε τώρα αντίστοιχα μέτρα. Διότι δεν μπορεί να αφήσουμε τους καπνοκαλλιεργητές, οι οποίοι μετά βίας τα βγάζουν πέρα όλο το χρόνο με το εισόδημά τους, να υφίστανται από την αγορά αυτές τις δραματικές για το εισόδημά τους καταστάσεις με πολύ χαμηλές τιμές, με απώλεια της επιδότησης -αυτής της μεταβλητής επιδότησης που δίνεται με βάση την ποιότητα- και φυσικά με τον εξαναγκασμό ορισμένες ποσότητες να φύγουν, να μη ζυγιστούν, γιατί ακριβώς αυτές οι ποσότητες είναι  μη κατατάξιμες.
Πέραν όμως από τη σημερινή συγκυρία που αντιμετωπίζουν οι αγρότες, είναι γεγονός ότι σας καταλογίζουμε ευθύνες και τις επισημαίνουμε για να τις αναλογιστείτε, ευθύνες τις οποίες συνεχώς αποφεύγει ο κύριος Υπουργός. Μας ανέφερε τον Υπουργό της Ιταλίας και τον Υπουργό της Ισπανίας, λες και εμείς μπορούμε να κάνουμε επερώτηση στο ιταλικό κοινοβούλιο και να απευθυνθούμε στον Υπουργό της Ιταλίας. 
Εδώ θα πρέπει να σας πω ότι, δυστυχώς, μέχρι τώρα οι Υπουργοί της ελληνικής Κυβέρνησης -το ίδιο έκανε και ο κ. Δρυς μέχρι κάποιο σημείο το οποίο θα αναφέρω- δεν συνεργάζονταν πριν αποφασίσουν και πριν πάνε στο Συμβούλιο Υπουργών Γεωργίας για να δώσουν μάχες, δεν φρόντιζαν εκ των προτέρων να κλείσουν συμμαχίες. 
Είναι γεγονός ότι χάσαμε πολλές μάχες εξαιτίας αυτού του γεγονότος, όπως και στην τελευταία κρίση για τον καπνό. Μετά από εκείνη την απόφαση του Ευρωπαϊκού Κοινοβουλίου -όταν ξεσηκώθηκαν όλοι οι καπνοπαραγωγοί με εκείνο το περίφημο συλλαλητήριο της Θεσσαλονίκης- ζητήσαμε από την Κυβέρνηση, με τη διαδικασία του Κανονισμού της Βουλής 49α, να έρθει στη Βουλή για να μας ενημερώσει για τις ενέργειές της. 
Τελικά ήρθε ο Υπουργός Γεωργίας στη Βουλή. Εκεί πιέσαμε και διαπιστώσαμε ότι μέχρι τότε δεν είχε γίνει από τον Υπουργό καμία επαφή ούτε με τον Υπουργό της Ιταλίας ούτε με τον Υπουργό της Ισπανίας, αλλά ούτε με τους άλλους αντίστοιχους Υπουργούς που έχουν έστω μικρότερες ποσότητες καπνού. Επίσης μας ανέφερε την Ιταλία που είναι ο leader στην παραγωγή. Έχει τη μεγαλύτερη ποσότητα, αλλά σε αξία εμείς είμαστε που έχουμε το μεγαλύτερο όφελος από τον καπνό, διότι βγάζουμε καλύτερα ποιοτικά -με πολύ μεγαλύτερες τιμές- καπνά εδώ στην Ελλάδα και αν υστερούμε λίγο σε ποσότητα, υπερτερούμε όμως στην αξία του καπνού που παράγουμε.
Δεν ξέρω και δεν με ενδιαφέρει πόσο σημαντικό είναι για την Ιταλία. Μακάρι να είναι εξίσου σημαντικό και γι' αυτήν και να σταθεί στις προσπάθειες, τις οποίες κάνουμε εμείς, με την ίδια ένταση και ζέση. Γιατί τι κερδίζουμε από τον καπνό; Σε όλα τα στοιχεία που ανέφερε ο κ. Δρυς προηγουμένως παρέλειψε ένα. Δεν θα αναφέρω τα ίδια, το ότι δηλαδή η αξία από τις εισροές της Ευρωπαϊκής Κοινότητας είναι 120.000.000.000 δραχμές περίπου. 
Συμφωνούμε σε όλα τα στοιχεία, εκείνο όμως που θέλω να επισημάνω, το οποίο δεν ανέφερε, είναι ότι ο καπνός μας είναι ένα από τα σημαντικότερα εξαγώγιμα προϊόντα που βοηθάει στο να βελτιώνεται αυτό το τεράστιο και συνεχώς διευρυνόμενο ελλειμματικό εμπορικό γεωργικό μας ισοζύγιο. 
Αν χάσουμε και την καλλιέργεια το καπνού, τότε θα πληγεί ακόμα περισσότερο το γεωργικό εμπορικό μας ισοζύγιο, θα πληγεί ακόμα περισσότερο το εξαγωγικό μας εμπόριο και έτσι θα έχουμε ένα τεράστιο έλλειμμα στο ισοζύγιο πληρωμών που δεν θα είναι εύκολο να αντικατασταθεί τόσο γρήγορα, όταν όπως σας είπα είναι στο ποσό των 120.000.000.000 περίπου δραχμών.
Το πρόβλημα όμως της επιβίωσης των ορεινών και ημιορεινών περιοχών είναι αυτό που μας ενδιαφέρει πιο πολύ απ' όλα. Δυστυχώς για τον κύριο Υπουργό δεν αληθεύει αυτό που είπε, ότι δηλαδή η Νέα Δημοκρατία όταν είναι στην αντιπολίτευση έχει ευαισθησία ενώ όταν είναι κυβέρνηση έχει αναλγησία. Ακριβώς αυτό φωτογραφίζει το ίδιο το ΠΑΣΟΚ, διότι η κατάσταση στη γεωργία μας δεν θα έφτανε σήμερα εδώ αν πράγματι δεν διέκρινε την Κυβέρνηση και τους μέχρι τώρα Υπουργούς Γεωργίας κοινωνική αναλγησία απέναντι στους αγρότες.
 Ο Κωνσταντίνος Καραμανλής, τη δεκαετία του 1970, αύξανε συνεχώς τις επιδοτήσεις από τους εθνικούς πόρους. Έδινε δηλαδή από τους εθνικούς πόρους, πλησιάζοντας τα επίπεδα των επιδοτήσεων που δίνει η Ευρωπαϊκή Ένωση, ούτως ώστε σιγά-σιγά να εναρμονιστούμε με αυτό το καθεστώς, ακριβώς γιατί ο αείμνηστος Κωνσταντίνος Καραμανλής όπως και ο σημερινός Πρόεδρος της Νέας Δημοκρατίας έχουν ιδιαίτερη ευαισθησία για τον αγροτικό κόσμο. 
Ο Κωνσταντίνος Καραμανλής τότε, σε πείσμα όλων των υπολοίπων παρατάξεων που με πρωταγωνιστή εσάς, το ΠΑΣΟΚ, και τον τότε ιδρυτή και πρόεδρό σας λέγατε: "Έξω από την ΕΟΚ", "ΕΟΚ και ΝΑΤΟ το ίδιο συνδικάτο", ενέταξε την χώρα μας στην ΕΟΚ. Και ένας από τους λόγους, πέρα από την ασφάλεια της χώρας μας, πέρα από τις προοπτικές ανάπτυξης, οι οποίες δίνονταν για την πατρίδα μας, -κι επιτέλους την αντιληφθήκατε τώρα κι έχετε γίνει κι εσείς ευρωπαϊστές- ήταν η διασφάλιση του αγροτικού πληθυσμού της χώρας από την Κοινή Αγροτική Πολιτική, η οποία έδωσε στη δεκαετία του 1980 πάρα πολύ καλά εισοδήματα στους αγρότες, αλλά, δυστυχώς, στην Κυβέρνησή σας δεν έδωσε τα μηνύματα εκείνα, ώστε να μετατρέψετε και να εκσυγχρονίσετε τη γεωργία μας για να μπορεί σήμερα να κινηθεί στο νέο περιβάλλον που δημιουργήθηκε και με την αλλαγή των κανονισμών, αλλά και με την παγκοσμιοποίηση και την φιλελευθεροποίηση της αγοράς.
Μας είπε ακόμη ο κύριος Υπουργός και ορισμένα καινοφανή πράγματα. Οι κυβερνήσεις, πέραν της Γερμανίας, -και εκεί μας εξήγησε την αποτυχία του: διότι είναι οικολόγος -λέει- ο Υπουργός Γεωργίας, άρα δεν μπορεί να κάνει τίποτα- οι υπόλοιπες είναι φιλελεύθερες κυβερνήσεις. Τι έκανε ο Αρχηγός της Αξιωματικής Αντιπολίτευσης; Μα, είναι δυνατόν; Τι θέλει να περάσει δηλαδή αυτή η Κυβέρνηση; Ότι δεν είναι κυβέρνηση; Ότι δεν ευθύνεται για τίποτα; Ότι η Αντιπολίτευση έχει τις ευθύνες; Η Αντιπολίτευση κυβερνά, η Αντιπολίτευση αποφασίζει;
Ο Πρόεδρός μας τόσο στο Ευρωπαϊκό Λαϊκό Κόμμα, όσο και προχθές, πριν από δύο βδομάδες, στην επίσκεψή του στην Ευρωπαϊκή Ένωση ζήτησε και είδε ειδικά τον κ. Φίσλερ και συζήτησε μαζί του για την ενδιάμεση αναθεώρηση. Και ακόμη, επιστρέφοντας κάναμε τη σύσκεψη των συντονιστών στην οποία αποφασίσαμε μάλιστα και δημιουργήσαμε την Επιτροπή, στην οποία έχω την τιμή να προεδρεύω, η οποία θα παρακολουθήσει πλέον πολύ στενά -και μέχρι τώρα την παρακολουθήσαμε, αλλά και από εδώ και πέρα πολύ στενά- και από κοντά στις Βρυξέλλες όλες τις λεπτομέρειες της Ενδιάμεσης Αναθεώρησης.
Αυτό μπορούμε να κάνουμε αυτήν τη στιγμή που είμαστε  Αντιπολίτευση και το κάνουμε με το παραπάνω το καθήκον μας σ' αυτό που μας έχει τάξει ο ελληνικός λαός. Δυστυχώς, αυτοί που είναι επιλήσμονες του καθήκοντος, αλλά θα λογοδοτήσουν πολύ γρήγορα στον ελληνικό λαό, είναι η σημερινή κυβέρνηση η οποία προσπαθεί να ρίξει τις δικές της τραγικές ευθύνες προς την Αντιπολίτευση. 
Ακόμη ο Υπουργός δεν μπήκε σε πάρα πολλές λεπτομέρειες. Δεν απάντησε στο βασικό ερώτημα τι θα γίνει με τον καπνό μετά το 2004 και πώς ακριβώς βλέπει να διαμορφώνονται αντίστοιχα οι  τάσεις, τι μέτωπο έχει αρχίσει από τώρα να συμπήσει μαζί με τους άλλους Υπουργούς των χωρών που ενδιαφέρονται για τον καπνό, ούτως ώστε να γίνει η προετοιμασία, με την καταλυτική κυρίως επιχειρηματολογία ότι η αντικαπνιστική εκστρατεία δεν συμφέρει για την Ευρώπη να γίνει αντικαπνική εκστρατεία, διότι έτσι εξελίσσεται. Και αυτό γιατί η Ευρώπη εισάγει το 72% των αναγκών της σε καπνό. Τι θα κερδίσει, λοιπόν, αν καταργηθεί η καπνοκαλλιέργεια και εισάγει το 100% της κατανάλωσης; Πρόκειται μήπως, αν σταματήσει με τις ενέργειες και τις αποφάσεις της την καπνοκαλλιέργεια, να επιτύχει πλήγμα στην κατανάλωση του καπνού;
Νομίζω ότι όποιοι σκέπτονται με αυτόν τον τρόπο δεν σκέφτονται ορθολογικά. Και αν δούμε την κοινωνική σημασία ιδιαίτερα για περιοχές και χώρες όπως είμαστε εμείς, η Ιταλία, η Ισπανία, ακόμη κι οι άλλες που έχουν μικρότερες ποσότητες, ότι αυτά τα καπνά καλλιεργούνται σε χωράφια που είναι μικρής καλλιεργητικής απόδοσης, ουσιαστικά άγονα δηλαδή, αλλά συμβάλλουν στο να μένει ο κόσμος στην ύπαιθρο, στο να μένει και να υπάρχει κόσμος σε ορεινές και ημιορεινές περιοχές και να συμβάλλει με αυτόν τον τρόπο στην προστασία αυτού του χώρου της υπαίθρου και να βοηθάει για οποιαδήποτε προγράμματα βελτίωσης του υπαίθριου χώρου, που μπορούν να απολαμβάνουν και όλοι οι άνθρωποι της πόλης, ότι συμβάλλει σε αυτό που είναι το ζητούμενο, δηλαδή της ισόρροπης ανάπτυξης, τότε νομίζω ότι μπορούμε να πείσουμε, με ισχυρή επιχειρηματολογία και με συμμάχους όλους αυτούς που έχουν τα αντίστοιχα συμφέροντα, ότι η πολιτική της Κοινής Αγροτικής Πολιτικής πάνω στον καπνό, έστω και ελαφρώς αναθεωρημένη προς την κατεύθυνση της ποιοτικής καλλιέργειας, θα πρέπει να παραμείνει ως έχει, με αυτές τις επιδοτήσεις, που εξασφαλίζουν εισόδημα στον παραγωγό, ώστε να παραμείνει εκεί, στις περιοχές του.
Τώρα αναφέρθηκε ο κύριος Υπουργός και στην αναθεώρηση του 1992. Ευτυχώς που στο τέλος είπε ότι πραγματικά ήταν καλή και έκανε καλό στον τόπο η αναθεώρηση, γιατί είναι γεγονός ότι αν σκεφθούμε τις επόμενες αναθεωρήσεις και την επερχόμενη τώρα αναθεώρηση της Κοινής Αγροτικής Πολιτικής, νομίζω ότι η αναθεώρηση του 1992 που τότε και εμείς την ψέγαμε εσωτερικά ήταν καλή όμως οι πολιτικές της Κυβέρνησης δεν την εκμεταλλεύτηκαν στο μέτρο εκείνο που έπρεπε, ούτως ώστε να έχουμε τη μεγαλύτερη απορρόφηση. 
΄Οσο για την ψήφο του Υπουργού Υγείας που ανέφερε προηγουμένως βεβαίως έτσι ήταν ότι δηλαδή δεν ήταν καθοριστική αυτή τη φορά. Την προηγούμενη φορά όμως ήταν καθοριστική και ήταν η ψήφος εκείνη που ουσιαστικά έκανε πολύ δύσκολες τις επόμενες προσπάθειες για διαπραγμάτευση διότι τότε σπάσαμε και το μέτωπο εκείνο και στενοχωρέσαμε το σημαντικότερο σύμμαχό μας πάνω στη διατήρηση της καπνοκαλλιέργειας που ήταν η Γερμανία, γιατί η ψήφος μας τότε ήταν καθοριστική ενάντια σε αυτούς, οι οποίοι δεν ήθελαν τα αυστηρά αυτά μέτρα για την δυσφήμιση ουσιαστικά του καπνού και διαφήμιση της αντικαπνιστικής εκστρατείας. 
΄Εχουμε και μνήμη, κύριε Υπουργέ. Δυστυχώς η δική σας μνήμη είναι επιλεκτική. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντίνου, ως Κοινοβουλευτικός Εκπρόσωπος του ΠΑΣΟΚ, έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Παρακολουθήσαμε σήμερα, κύριε Πρόεδρε, την ανάπτυξη της επερώτησης της Νέας Δημοκρατίας για το καπνικό πρόβλημα από συναδέλφους που όλοι προέρχονται από αγροτικές περιοχές και έχουν και άμεση σχέση, άμεση εμπειρία, άμεση γνώση του θέματος του καπνού, αλλά πρέπει να διορθώσω από την αρχή ότι η παρούσα επερώτηση δεν αφορά την καπνοκαλλιέργεια αυτής της στιγμής είτε την καπνοπώληση αυτή της στιγμής είτε τα προβλήματα που αντιμετωπίζουν οι καπνοπαραγωγοί αυτή τη στιγμή. Τουλάχιστον αυτό λέει η επερώτηση που έχουμε μπροστά μας. Διαβάζουμε δύο σελίδες επερώτηση και αφορά την Ευρωπαϊκή Ένωση.
Το γιατί δεν αφορά τους καπνοπαραγωγούς η επερώτηση που έχουμε μπροστά μας γραπτή και το γιατί οι συνάδελφοι της Νέας Δημοκρατίας επέλεξαν τώρα προφορικά να αναφερθούν στο θέμα των καπνών και στην καπνοπώληση που ήδη άρχισε και δεν πάει καλά, αυτό νομίζω ότι πρέπει να το εξηγήσουν οι ίδιοι.
΄Ερχομαι τώρα, λοιπόν, στο γενικότερο θέμα παρακολουθώντας την τοποθέτηση που έκανε ο άρτι κατελθών του Βήματος Κοινοβουλευτικός Εκπρόσωπος της Νέας Δημοκρατίας. Θα παρατηρήσατε και εσείς, κύριε Πρόεδρε, και όλοι οι συνάδελφοι ότι όλα τα θέματα που έθεσε ο Κοινοβουλευτικός Εκπρόσωπος της Νέας Δημοκρατίας, διαδήλωση στη Θεσσαλονίκη για την επιδότηση των καπνών, επιδοτήσεις επί Κωνσταντίνου Καραμανλή, "ΕΟΚ και ΝΑΤΟ το ίδιο συνδικάτο" ότι έλεγε το ΠΑΣΟΚ, συνάντηση του Καραμανλή με τον Φίσλερ, καινούρια κομματική επιτροπή της Νέας Δημοκρατίας που θα παρακολουθήσει πλέον εκ του σύνεγγυς την ενδιάμεση αναθεώρηση -τώρα θα την παρακολουθήσει η Νέα Δημοκρατία- δεν αναφέρονται καθόλου στην επερώτηση. Τώρα γιατί ένιωσε την ανάγκη ο Κοινοβουλευτικός Εκπρόσωπος να τα πει είναι ένα θέμα και εγώ θα προσπαθήσω να αποκρυπτογραφήσω τι κρύβεται πίσω απ' αυτά. 
Θα ξεκινήσω πρώτα με την αναφορά του Υπουργού στην αναθεώρηση του 1992. Κύριοι συνάδελφοι, ορισμένοι από εσάς δεν ήσασταν Βουλευτές το 1992, αλλά αυτό δεν σημαίνει ότι η ευθύνη της παράταξης της Νέας Δημοκρατίας, που ήταν τότε Κυβέρνηση, μειώνεται. 
Θέλω, λοιπόν, πρώτον, να σας θυμίσω ότι οι συνολικές επιδοτήσεις που παίρνουν όλες οι ποικιλίες των καπνών, όπως ήδη είπαμε, είναι στα 120-130 δισεκατομμύρια δραχμές. Όμως, τότε, κύριε Κοινοβουλευτικέ Εκπρόσωπε της Νέας Δημοκρατίας, φροντίσατε αυτές οι επιδοτήσεις να μην πηγαίνουν στους παραγωγούς, αλλά στους καπνεμπόρους. Δεύτερον, θέλω να σας θυμίσω ότι οι καπνέμποροι δεν είχαν υποχρέωση άμεσης καταβολής αυτής της επιδότησης στους καπνοκαλλιεργητές. Τρίτον, να σας θυμίσω ότι τα επιτόκια των τραπεζών την περίοδο 1991-1992 ήταν πάνω από 20%-22%. 
Όταν, λοιπόν, ο καπνέμπορας έκαμνε να πληρώσει τον καπνοπαραγωγό τέσσερις, πέντε και έξι μήνες και αυτά τα 120 δισεκατομμύρια δραχμές που έπαιρνε από την Ευρωπαϊκή Ένωση τα έβαζε στην τράπεζα, κάντε το λογαριασμό, για να δείτε μόνο από αυτά τι κέρδιζαν οι καπνέμποροι! Δεν λέω τι κέρδιζαν από τον καπνό και τους καπνοπαραγωγούς! Αυτά τα έκανε η Κυβέρνηση της Νέας Δημοκρατίας! Σήμερα πού μιλάτε; Ξεχάστηκαν αυτά; Ξεχάστηκε το τι εξυπηρέτησε η αναθεώρηση του 1992 σε ό,τι αφορά τον καπνό; Γι' αυτό η Κυβέρνηση του ΠΑΣΟΚ του Ανδρέα Παπανδρέου από το 1993 και ύστερα έβαλε στόχο -και σε ενάμιση χρόνο το πέτυχε-η επιδότηση να πηγαίνει απευθείας στον καπνοπαραγωγό. 
Εδώ τώρα εσείς με αυτά που μας λέτε έρχεστε όχι απλώς να διαστρέψετε την πραγματικότητα -φοβούμαι ότι σε μερικά σημεία ο Υπουργός είχε δίκιο- αλλά είτε θέλετε να ξεχνάτε είτε θέλετε να σκεπάζετε αυτά που κάνετε είτε φοβούμαι -και αυτό θα ήταν το χειρότερο και δεν το πιστεύω- ότι θέλετε να αγνοείτε ποια είναι η ιστορία αυτού του τόπου!
Είχα την ευκαιρία και άλλη φορά να πω ότι όταν ο Ανδρέας Παπανδρέου έλεγε το σύνθημα σε ό,τι αφορούσε την Ευρωπαϊκή Ένωση και ο Κωνσταντίνος Καραμανλής έκαμνε ακριβώς το αντίθετο, θα πρέπει να έχετε την ικανότητα να δείτε και τη συνέχεια, πού δηλαδή οδήγησαν αυτές οι θέσεις και τι κέρδη έδωσαν στη χώρα είτε με τα μεσογειακά ολοκληρωμένα προγράμματα είτε στη συνέχεια με πρόσθετους πόρους που η Ελλάδα πέτυχε να πάρει. Θα πρέπει να έχουμε μια συνέχεια και μια δυνατότητα να κρίνουμε κάποια συνθήματα ή κάποιες θέσεις των κομμάτων αν όχι σήμερα αλλά προοπτικά βοηθούν τη χώρα. Θα ήταν χρήσιμο να μπορούσε και η Νέα Δημοκρατία να βοηθήσει σε αυτό! 
Όμως, κύριοι συνάδελφοι, δεν είδα σε αυτή την επερώτησή σας για τα καπνά να επαναλαμβάνετε ή να λέτε ή αποτελεί θέση σας αυτό που σε άλλους χώρους λέτε με ευκολία! Διότι για όποια αναθεώρηση της Κοινής Αγροτικής Πολιτικής, στην οποία θα αναφερθώ στη συνέχεια, και για όποια προϊόντα, εάν δεν υπάρχουν λεφτά, είναι μάταιο να συζητάμε! Γιατί δεν λέτε ότι είστε -εάν είστε- υπέρ της αύξησης του κοινοτικού προϋπολογισμού, υπέρ της αύξησης της ίδιας της συμμετοχής, υπέρ της αύξησης του αγροτικού προϋπολογισμού της Ευρωπαϊκής Ένωσης; Αλλά σε άλλους χώρους τα λέτε! Εδώ δεν τα λέτε! Στις ομιλίες σας δεν τα λέτε, όμως σε διάφορα καφενεία τα λέτε! Αυτό αποτελεί υπεύθυνη θέση; Αυτό αποτελεί πρόγραμμα; Αυτό αποτελεί σωστή στάση και συμπεριφορά απέναντι στους αγρότες; 
Όμως υπάρχει και ένα δεύτερο θέμα. Ο κύριος Υπουργός απάντησε -και δεν θέλω να επαναλάβω, γιατί δεν έχω και χρόνο- την ορθότητα των χειρισμών σε ό,τι αφορά την αναθεώρηση της Κοινής Αγροτικής Πολιτικής. Εσείς, κύριοι συνάδελφοι, είτε στην αναθεώρηση είτε σε ό,τι αφορά τον καπνό τι προτείνετε; Δεν άκουσα τίποτα πέρα από καταστροφολογία ή μάλλον άκουσα τον εισηγητή της Νέας Δημοκρατίας και αν προλάβω θα διαβάσω τι προτάσεις έκανε. Πρότεινε, λοιπόν, να περιλαμβάνονται τα μεσογειακά προϊόντα στην αναθεώρηση της Κοινής Αγροτικής Πολιτικής.
Καταρχήν, για να είμαστε ακριβείς, η ανακοίνωση της Επιτροπής λέει ότι και ο καπνός και το λάδι και η ζάχαρη και το βαμβάκι θα αναθεωρηθούν μέσα στο 2003. 
Εγώ προσωπικά είμαι εναντίον αυτού. Παρ' όλο που εσείς λέτε ότι πρέπει να συμπεριληφθούν θα δείτε πού θα μας οδηγήσει. Εσείς τι λέτε, να συμπεριληφθούν ή όχι; Λέτε να συμπεριληφθούν. Λοιπόν, μέσα στο 2003 θα γίνει αναθεώρηση και τότε θα δούμε αν αυτή η θέση είναι σωστή. 
Δεύτερον, είπατε να κάνει η Κυβέρνηση συμμαχίες. Σας ανέλυσε ο Υπουργός τι είδους συμμαχίες και για το θέμα του καπνού και για άλλα θέματα, έχουν αναπτυχθεί που χρειάζονται χρόνο.
Τρίτον, μιλήσατε για την εκπαίδευση των αγροτών και τέταρτον, είπατε να μη γίνονται κρατήσεις για την έρευνα, το 1% και το 2%. 
Αυτές είναι οι προτάσεις σας για τα καπνά; Αυτές είναι οι θέσεις της Νέας Δημοκρατίας; Νομίζω ότι δεν αντιμετωπίζουμε το θέμα με τη σοβαρότητα που έχει και που όλοι αναγνωρίζουμε, χωρίς κανείς να είναι περισσότερο φιλοαγρότης από τον άλλον. Αλλά αυτές δεν είναι προτάσεις που αποτελούν απάντηση και προπαντός δεν δίνουν διέξοδο, προοπτική και λύση στο καπνικό πρόβλημα που πράγματι υπάρχει. Και πράγματι στο μέλλον, με πρόφαση την αντικαπνιστική εκστρατεία, θέλουν να μας οδηγήσουν ουσιαστικά στα συμφέροντα των πολυεθνικών εταιρειών εναντίον ιδίως των ελληνικών, των ανατολικών ποικιλιών. 
Κύριε Πρόεδρε, δεν θέλω να καταχραστώ το χρόνο, αλλά το πρόβλημα, κατά τη γνώμη μου, βρίσκεται στο τι θα γίνει μετά το 2004 -σε αυτό θα συμφωνήσω με τον Κοινοβουλευτικό Εκπρόσωπο της Νέας Δημοκρατίας- όπου η ενδιάμεση αναθεώρηση και με τα μεσογειακά προϊόντα θα αρχίσει να εφαρμόζεται και για όσους αγρότες θα παίρνουν επιδοτήσεις πάνω από 5.000 ευρώ -δεν ξέρω αν αλλάξει αυτό και γίνει λίγο παραπάνω, λίγο παρακάτω- από τότε θα αρχίσει να φαίνεται. Και αλίμονο στην Κυβέρνηση, αλίμονο στα κόμματα που αρκούνται σε παχιά και ωραία λόγια, αλλά δεν έχουν πρόγραμμα για το δεύτερο πυλώνα, δηλαδή την αγροτική ανάπτυξη, όταν οι πόροι -που υπάρχουν και τώρα- μετά το 2004 και ιδίως μετά το 2007 θα είναι αφθονότατοι. Τότε, κύριοι συνάδελφοι, θα κριθούμε πολύ περισσότερο από το σήμερα και κανείς σήμερα δεν δικαιούται να κάνει μόνο κριτική -που είναι ευπρόσδεκτη- αλλά να μην έχει καν προτάσεις.
ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, στην αρχή της ομιλίας μου θα ήθελα να αναφερθώ στη χθεσινή ομιλία του κυρίου Πρωθυπουργού, επισημαίνοντας ότι με πολύ μεγάλη καθυστέρηση η χώρα μας προσπαθεί δια στόματος του κυρίου Πρωθυπουργού να εκφράσει, θα έλεγα εγώ τους φόβους της για την επικείμενη αναθεώρηση. Στην προσπάθεια αυτή αναγκάζεται να μιλήσει με αισιοδοξία, αλλά φοβάμαι ότι αποκρύπτει σημαντικά στοιχεία που δεν ισχύουν ή χρησιμοποιεί αριθμούς που είναι εκτός πραγματικότητας.
Το ζήτημα δεν είναι ότι θα έχουμε πόρους μέχρι το 2013, αλλά το ερώτημα είναι πόσους πόρους θα έχουμε. Εδώ βρίσκεται η ουσία της ενδιάμεσης αναθεώρησης. Δηλαδή η σταδιακή μείωση των κονδυλίων απ' αυτά που εισέπραττε μέχρι σήμερα η Ελλάδα. 
Ποια είναι η αύξηση του κατά κεφαλήν αγροτικού εισοδήματος; Επί μια δεκαετία ήταν κάτω από το μηδέν. Το 2001 ήταν στο 2,7% και το 2002 ήταν στο 5%. Ο κύριος Πρωθυπουργός μίλησε για ένα νούμερο 14%. Αυτό εμείς δεν το έχουμε βρει πουθενά. Να μας το εξηγήσετε στη δευτερολογία σας. 
Ακούσαμε τη διαπίστωση ότι το 90% των αγροτών μας είναι μικροί και μεσαίοι παραγωγοί. Σαφώς, λέμε και εμείς έτσι ότι οι υποχρεώσεις της Κυβέρνησης για την αγροτική της πολιτική και τις διεκδικήσεις της για τους μικρομεσαίους αγρότες στην Ευρωπαϊκή Ένωση, πρέπει να γίνουν πιο έντονες και να είναι πιο σαφείς αυτές οι διεκδικήσεις και πιο σαφή τα μέτρα, τα οποία θα πάρει. Όμως, δε βλέπουμε τη διεκδίκηση για την άνοδο του πλαφόν και για επιδοτήσεις 5.000 ευρώ που θα καλύψουν το σύνολο των μικρομεσαίων αγροτών.
Για τον δεύτερο πυλώνα, που μίλησε πριν και ο Κοινοβουλευτικός Εκπρόσωπος του ΠΑΣΟΚ, θέλω να πω ότι δεν βλέπουμε να γίνονται προσπάθειες γι' αυτή τη λεγόμενη εθνική αγροτική ανάπτυξη, για τη στήριξη της υπαίθρου, για μια άλλη οργάνωση του κράτους και του Υπουργείου Γεωργίας, ούτως ώστε να μπορέσει να αξιοποιήσει τα θετικά να εξισορροπήσει ένα μέρος από τα αρνητικά που θα προκύψουν από την αναθεώρηση της Κοινής Αγροτικής Πολιτικής. 
Αντί, λοιπόν, να είναι σαφής η Κυβέρνηση για τους στόχους υπέρ των μεσογειακών προϊόντων, μεταξύ των οποίων είναι και ο καπνός, που δε διασφαλίζονται επαρκώς -και αυτό το ομολογεί ο ίδιος ο κύριος Πρωθυπουργός- παραμένουμε σε μια σύγχυση και βαδίζουμε τώρα στη μη αναθεώρηση της ΚΑΠ έως τον ερχόμενο Ιούλιο και, ενδεχομένως, περιμένουμε μια συμβιβαστική πρόταση στις 27 Μαΐου για τη μετατόπιση των αποφάσεων αυτών εκτός Ελληνικής Προεδρίας, στην επόμενη προεδρία κ.ο.κ.  
Δεν ξέρω αν όλα αυτά θα μας οδηγήσουν σε καλύτερες αποφάσεις, γιατί εμείς πιστεύουμε ότι θα μας οδηγήσουν σε χειρότερες καταστάσεις για τα μεσογειακά προϊόντα.
Ειδικότερα επί της επερώτησης, θα έλεγα ότι είναι γεγονός ότι ο καπνός είναι από τα τέσσερα κύρια προϊόντα της χώρας μας που επιδοτούνται από την Ευρωπαϊκή Ένωση, η οποία με την κοινή οργάνωση αγοράς εφαρμόζει τη διπλή αρχή στήριξης των καπνοπαραγωγών με πριμ, για να αντεπεξέλθουν στο διεθνή ανταγωνισμό και με τον περιορισμό της παραγωγής με ποσόστωση, για να αποφευχθεί η κερδοσκοπία. 
Με την πρόταση της Ευρωπαϊκής Επιτροπής στο Γκέντεμποργκ στο πλαίσιο του σχεδίου για την αειφόρο ανάπτυξη, κατά την οποία έπρεπε να μειωθούν σταδιακά οι ενισχύσεις των καπνών κατά 20% ετησίως στην επόμενη εξαετία, ακολούθησε η υπερψήφιση της πρότασης από την ολομέλεια του Ευρωπαϊκού Κοινοβουλίου για τη μείωση των δαπανών της προστασίας της καπνοπαραγωγής, κατά τη συζήτηση του προϋπολογισμού του 2002. Αυτή την πρόταση είναι γνωστό ότι την απέρριψε η ευρωομάδα της Αριστεράς και, βέβαια, την καταψήφισαν οι Έλληνες Ευρωβουλευτές.
Τα παραπάνω έρχονται να κάνουν πιο συγκεκριμένο το ήδη αρνητικό κλίμα σε βάρος του καπνού που επικρατεί στην Ευρωπαϊκή Ένωση, με το αιτιολογικό των βλαβερών συνεπειών του καπνίσματος και της προστασίας της δημόσιας υγείας. Κατόπιν όλων αυτών -τα έχουμε συζητήσει, βέβαια, πολλές φορές- αλλάζουν άρδην οι προοπτικές της καπνοκαλλιέργειας στην Ευρώπη και στην Ελλάδα. 
Επιμένουμε ότι η Ελληνική Κυβέρνηση, με τον Πρωθυπουργό επικεφαλής, έπρεπε να δείξει μεγαλύτερη ετοιμότητα για την αντιμετώπιση του προβλήματος. Ήθελα εδώ να επισημάνω ότι είναι ατυχείς πολιτικοί χειρισμοί αυτοί, να συγκρίνει δηλαδή ο κύριος Υπουργός υποτιμητικά συναδέλφους του Ελληνικού Εθνικού Κοινοβουλίου με κάποιους άλλους Ευρωβουλευτές ή άλλους συναδέλφους σε άλλα Κοινοβούλια. Δεν γίνεται έτσι η πολιτική αντιπαράθεση, κύριε Υπουργέ. Αυτό είναι ιδιαίτερα μειωτικό. Το κάθε μέλος του Εθνικού μας Κοινοβουλίου έχει την υποχρέωση να διατυπώνει το λόγο του και, μάλιστα, ένα λόγο που κρίνει ότι είναι υπέρ των εθνικών συμφερόντων. Επομένως, δεν μπορείτε να τον θέτετε σε κατώτερη μοίρα. Σ' αυτό δε συμφωνώ καθόλου μαζί σας και δεν είναι πολιτική αντιπαράθεση. 
Ο στόχος, λοιπόν, και η προσπάθεια διασφάλισης της υγείας των καταναλωτών με τη μείωση του καπνίσματος, θα λέγαμε ότι είναι σωστή. Τα μέσα, όμως, που προτείνονται δημιουργούν το αποκλειστικό θύμα, την καπνοκαλλιέργεια και έτσι μπορούσε κανείς πολύ εύκολα να τα αμφισβητήσει. Και γιατί μπορεί να τα αμφισβητήσει; Είναι γνωστό ότι για το σύνολο της παραγωγής προϊόντος καπνίσματος στην Ευρωπαϊκή Ένωση, το 80% εισάγεται ως πρώτη ύλη από την Αμερική και τις άλλες χώρες. Μόνο το 5% της πρώτης ύλης που χρησιμοποιεί η ευρωπαϊκή καπνοβιομηχανία είναι παραγωγή τουλάχιστον της Ελλάδας, της δικής μας χώρας. 
Μη μου πείτε, βέβαια, ότι οι λίντερ που αναφέρατε, δεν τα ξέρουν αυτά. Τα ξέρουν, αλλά σκοπίμως τα αγνοούν, γιατί θέλουν να εφαρμόσουν μια άλλη πολιτική. Αυτό φαίνεται, βέβαια, σε όλα τα επίπεδα και δε θα αναφερθώ στο μεγάλο θέμα του πολέμου. Τα ξέρουν πάρα πολύ καλά και είναι όλα ενταγμένα σε μια διαφορετική πολιτική. Όμως, επειδή εμείς τα ξέρουμε εξίσου καλά, είμαστε υποχρεωμένοι εδώ να τα διεκδικούμε και να λέμε πώς έχουν τα πράγματα. 
Έτσι, γεννάται σε όλους μας το ερώτημα για το πώς θα μειωθεί η κατανάλωση των προϊόντων του καπνού, αν καταργηθούν οι ευρωπαϊκές καλλιέργειες ή αυξηθεί η περαιτέρω εισαγωγή της πρώτης ύλης από τις χώρες εκτός Ευρωπαϊκής Ένωσης. Επ' αυτού, η δήλωση του κ. Φίσλερ είναι αποκαλυπτική. Κατ' αυτόν, δεν προβλέπεται ανάλογη μείωση των εισαγωγών από άλλες χώρες, γιατί τότε θα ήταν ασυμβίβαστο προς τις δεσμεύσεις της Ευρωπαϊκής Ένωσης στο πλαίσιο του Παγκόσμιου Οργανισμού Εμπορίου. 
Προκύπτουν, λοιπόν, τα ερωτήματα: Με ποια λογική η μείωση της καλλιέργειας συνδέεται με την προφύλαξη της υγείας των καταναλωτών, όταν δεν αλλάζει συνολικά το κύκλωμα παραγωγής καπνού, καπνοβιομηχανίας, εισαγωγής πρώτης ύλης από την Αμερική και τις άλλες χώρες και σε ποσοστό μάλιστα 70%; 
Γιατί η Ευρωπαϊκή Ένωση δεν κάνει τον κόπο να εξετάσει τις επιπτώσεις στην κατανάλωση στην περίπτωση που θα σταματήσει η παραγωγή καπνού στην Ευρώπη; Γιατί δεν κρίνει σκόπιμο να εξετάσει ούτε τις βλαβερές συνέπειες από την κατανάλωση του εισαγόμενου καπνού; Αποτελούν σοβαρό λόγο οι δεσμεύσεις στο πλαίσιο του Παγκόσμιου Οργανισμού Εμπορίου για τη δημιουργία ενός συστήματος δασμολογικών ποσοστώσεων ή τη λήψη άλλων περιοριστικών μέτρων;
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Ένα λεπτό, κύριε Πρόεδρε.
Με το δεδομένο ότι προωθείται η αναθεώρηση της ΚΟΑ Καπνού μέσα στο 2003, εμείς προτείνουμε να δράσουμε και να αντιταχθούμε στις αλλαγές αυτές, να συνεννοηθούμε με τις άλλες ευρωπαϊκές καπνοπαραγωγικές χώρες Ιταλία, Ισπανία και να αντιμετωπίσουμε από κοινού το πρόβλημα, να μη γίνει αποδεκτή η ενδεχόμενη πρόταση διασφάλισης των επιδοτήσεων από εθνικούς πόρους. Το 2% επί της παραγωγής που προορίζεται για την έρευνα στις επιπτώσεις του καπνού στην υγεία των καταναλωτών, να αυξηθεί και να κατευθυνθεί στην έρευνα για την εισαγωγή ποικιλιών λιγότερο βλαβερών και όχι για την εισαγωγή εναλλακτικών καλλιεργειών. Γιατί για τις περιοχές με μονοκαλλιέργεια, αυτό σημαίνει αποδοχή τελικά των αλλαγών που προωθούνται και βέβαια για τις περιοχές αυτές μια πλήρη καταστροφή.
Θα ήθελα εδώ να επισημάνω, κύριοι συνάδελφοι, ότι η Εθνική Διεπαγγελματική Οργάνωση Καπνού και οι ομάδες παραγωγών, μπορούν και πρέπει σ' αυτή τη φάση να βοηθήσουν στην επίλυση προβλημάτων ποιότητας, περιβαλλοντικής προστασίας, εξαγοράς και εκχώρησης ποσοστώσεων ποιοτικής κατάταξης της παραγωγής. Δηλαδή θέλω να πω ότι όλοι μας, γι' αυτό το σοβαρό θέμα και κυρίως οι ομάδες παραγωγών, θα πρέπει να βρούμε αυτή την κοινή συνιστώσα, ούτως ώστε να μην έχουμε αυτές τις καταστροφικές συνέπειες. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο εισηγητής της Νέας Δημοκρατίας κ. Κοντός έχει το λόγο για να δευτερολογήσει.
ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, είναι βέβαιο ότι στον αντίποδα αυτών που είπε ο Υπουργός για τους Έλληνες καπνοπαραγωγούς -ο κύριος Υπουργός είπε ότι έχουν λαμπρό μέλλον- εμείς λέμε ότι ζουν μια δύσκολη πραγματικότητα, ένα ζοφερό παρόν, όμως, έχουν ένα ελπιδοφόρο μέλλον. Και αυτό γιατί γνωρίζουν πολύ καλά ότι έρχεται η Νέα Δημοκρατία, ότι έρχεται ο Κώστας Καραμανλής -άλλωστε και ο κύριος Υπουργός φάνηκε στην αρχή της ομιλίας του να πιστεύει ότι αυτό είναι μια πραγματικότητα- οπότε είναι βέβαιο ότι θα βελτιωθεί η θέση και η προοπτική τους με την παράταξή μας.
Δε μας είπε τίποτα, όμως, ο κύριος Υπουργός για την ταμπακέρα, δε μας είπε τίποτα για την αναθεώρηση της Κοινής Αγροτικής Πολιτικής, δε μας είπε γιατί χθες δήλωσε ότι πρέπει επιτέλους να διαμορφώσουμε μια σαφή στρατηγική για την ΚΑΠ -προφανώς γιατί μέχρι τώρα δεν έχουμε- δε μας είπε αν ο Πρωθυπουργός διασφάλισε τις επιδοτήσεις του πρώτου πυλώνα της Κοινής Αγροτικής Πολιτικής. Μας έκανε εντύπωση που άλλη είναι η θέση του Υπουργού και άλλη του Κοινοβουλευτικού Εκπροσώπου, όσον αφορά το να συμπεριληφθούν ή να μη συμπεριληφθούν τα μεσογειακά προϊόντα στην Κοινή Αγροτική Πολική, δε μας είπε για τα λάθη του εφαρμοστικού κανονισμού, δε μας είπε τίποτα για τη διάλυση του Οργανισμού Καπνού, αν πραγματικά η διάλυση ωφέλησε ή δεν ωφέλησε, γιατί εμείς πιστεύουμε ότι δημιούργησε πλειάδα προβλημάτων στους καπνοπαραγωγούς, δε μας είπε τίποτα για την επιστροφή του ΦΠΑ στην επιδότηση των καπνοπαραγωγών.
Και βέβαια θέλω να πω, απαντώντας στον Κοινοβουλευτικό Εκπρόσωπο του ΠΑΣΟΚ, ότι όσον αφορά την αναθεώρηση του 1992, οι συνεταιριστικές οργανώσεις έχουν εντελώς διαφορετική θέση, εντελώς διαφορετική άποψη.
Έχω επιστολή προς τον Υπουργό Γεωργίας, όπου λένε ότι στα πλαίσια του ισχύοντος Κανονισμού 2075/92 το υφιστάμενο είδος στήριξης είναι το πλέον κατάλληλο για την ομαλή και συμβατή διατήρηση της καπνοκαλλιέργειας στα πλαίσια της Κοινής Αγροτικής Πολιτικής. Αυτό το λέει και η ΠΑΣΕΓΕΣ και η Καπνική. 
Πέραν αυτών, δε, πρέπει να πούμε ότι αν σας άκουγαν προηγουμένως, κύριε Υπουργέ, οι αγρότες να προσπαθείτε για άλλη μια φορά να ωραιοποιήσετε την κατάσταση στον αγροτικό τομέα, θα σας απηύθυναν, για την κατάντια που τους έχετε οδηγήσει, για τα προβλήματα που τους έχετε δημιουργήσει, για τα αδιέξοδά τους που δεν προσπαθείτε να λύσετε, πάρα πολλά γιατί.
Γιατί, άραγε, η Αγροτική Τράπεζα να έχει μετατραπεί από υποστηρικτή σε διώκτη της αγροτικής τάξης; Γιατί δεν εφαρμόζει το νόμο που εσείς ψηφίσατε για τα πανωτόκια, αλλά παρερμηνεύει το νόμο αυτό, στέλνει ειδοποιητήρια και οδηγεί σε σύντομο χρονικό διάστημα σε πλειστηριασμούς τους αγρότες;
Τι γίνεται, επιτέλους, με τους λίγους, αυτούς τους μη αγρότες, τους δικούς σας ανθρώπους, τους κομματικά εγκάθετους που πήραν εκατοντάδες εκατομμύρια δάνεια, χωρίς διασφαλίσεις, τα οποία δεν πρόκειται να επιστρέψουν ποτέ; Μόνο στο χώρο των καπνεμπορικών εταιρειών τρεις επιχειρήσεις, οι ιδιοκτήτες των οποίων είτε ανήκουν είτε στηρίζουν το κυβερνών κόμμα, έχουν επισφαλείς απαιτήσεις στην ΑΤΕ, που υπερβαίνουν τα 100 δισεκατομμύρια δραχμές.
Γιατί οι Υπουργοί της Κυβέρνησης δε συντονίζονται μαζί σας, έτσι ώστε να κάνουν πιο εύκολη τη δική σας δουλειά; Μιλήσατε για τον Υπουργό Γεωργίας. Εγώ θυμάμαι, κύριε Υπουργέ, ότι στο Ελληνοαμερικανικό Επιμελητήριο, είπατε ότι συμφωνήσατε να μην πάρει ο Υπουργός Υγείας μέτρα που θα θίγουν τον καπνό. Και, όμως, εδώ μας είπατε κι άλλα πράγματα.
Επίσης πρέπει να ρωτήσουμε, γιατί σε μείζονα θέματα για την ελληνική γεωργία, όπως είναι η αναθεώρηση της Κοινής Αγροτικής Πολιτικής, όπως είναι οι συζητήσεις των ΠΟΕ, αντιμετωπίζονται αυτά με τέτοια ηττοπαθή στάση και δεν ορθώνουμε ανάστημα; Γιατί δε διαμορφώνουμε συμμαχίες και δε δίνουμε μάχες για την επιβίωση βασικών αγροτικών προϊόντων, όπως είναι και ο καπνός;
Γιατί οι μάχες που καλείται να δώσει η Κυβέρνηση στις Βρυξέλλες δε δίνονται με τον απαιτούμενο σεβασμό για τα αγροτικά προϊόντα; Γιατί οι περισσότερες από τις μάχες, που έχει δώσει, έχουν αποβεί ολέθριες για τα αγροτικά μας προϊόντα; Γιατί ο Πρωθυπουργός της χώρας ουδέποτε έχει κάνει παρεμβάσεις σε διαπραγματεύσεις για τη στήριξη των αγροτικών μας προϊόντων, όπως έχουν κάνει οι ομόλογοί του σε άλλες χώρες της Ευρωπαϊκής Ένωσης;
 Γιατί η Κυβέρνηση δεν έχει πάρει μέτρα για τη στήριξη του εισοδήματος πολλών κατηγοριών παραγωγών μας, όπως είναι οι παραγωγοί σίτου, πατάτες, καλαμποκιού, οι οποίοι αυτή την περίοδο πλήττονται από εισαγωγές προϊόντων από τρίτες χώρες; Γιατί δεν παίρνει μέτρα, έτσι ώστε να αποφευχθούν οι προσμείξεις ελληνικών καπνών με εισαγόμενα από άλλες χώρες; 
Γιατί η Κυβέρνηση δεν παίρνει κανένα μέτρο μείωσης του κόστους παραγωγής των αγροτικών προϊόντων, αλλά απεναντίας μηχανεύεται τρόπους επιβάρυνσης των αγροτών, όπως είναι η αύξηση των εκτιμητικών του ΕΛΓA, η αύξηση των τελών κυκλοφορίας και η απόφασή σας που πλήττει τους καπνοπαραγωγούς για τη μη επιστροφή ΦΠΑ στην επιδότηση; 
Γιατί καρκινοβατούν οι απορροφήσεις των κοινοτικών κονδυλίων, με αποτέλεσμα να μη στηρίζονται οι νέοι αγρότες και οι νέοι καπνοπαραγωγοί, να μην υπάρχει αγροτική έρευνα, να έχει σταματήσει η εκπαίδευση των αγροτών, να έχουν βαλτώσει τα σχέδια βελτίωσης, να υπολείπονται τα προγράμματα αλιείας, να μην πραγματοποιούνται οι αναδιαρθρώσεις καλλιεργειών και να μην έχει προχωρήσει η παραγωγή βιολογικών προϊόντων στη χώρα μας; Γιατί, όπως και σεις ομολογείτε, έχουν διαλυθεί οι υπηρεσίες του Υπουργείου Γεωργίας, με αποτέλεσμα όλες σχεδόν οι προσφερόμενες υπηρεσίες, επενδύσεις, επιδοτήσεις, εκπαίδευση, παροχή συμβουλών κ.λπ., να χαρακτηρίζονται από χαμηλή ποιότητα, να αντικατοπτρίζουν την εικόνα ενός απηρχαιωμένου γραφειοκρατικού οργανισμού, του οποίου η ποιότητα διεκπεραίωσης των υπηρεσιών στα σημεία παράδοσης στους πελάτες είναι επιεικώς απαράδεκτη. Υπάρχει η δική σας έκθεση που τα αναφέρει όλα αυτά.
Σε όλα αυτά πρέπει να πούμε ότι μία είναι η απάντηση. Δε σας ενδιαφέρει, κύριε Υπουργέ, η ελληνική περιφέρεια. Έχετε γυρίσει τις πλάτες στους Έλληνες αγρότες. Και αυτοί, όμως, σας έδειξαν την αποδοκιμασία τους στις εκλογές για την Τοπική Αυτοδιοίκηση και σας γυρίζουν την πλάτη, όποτε περιοδεύετε στην περιφέρεια. Κάτι τέτοιο συνέβη κατά την πρόσφατη επίσκεψή σας στη Θράκη, όπου σε περιφερειακή συγκέντρωση για τα αγροτικά -συνδιάσκεψη την ονομάσατε- παρουσία μάλιστα του κ. Λαλιώτη και όλης της πολιτικής ηγεσίας του Υπουργείου Γεωργίας, ζήτημα ήταν να ήρθαν τριάντα πραγματικοί αγρότες. 
Τη μεγάλη απάντηση των αγροτών και την αποδοκιμασία τους θα τη νιώσετε στις επόμενες εθνικές εκλογές, στις οποίες, όχι μόνο θα σας εγκαταλείψουν οι αγρότες μαζικά, αλλά θα σας γυρίσουν και την πλάτη οριστικά. 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παπαδόπουλος. 
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, ειλικρινά λυπούμαι πολύ, γιατί προηγουμένως ο κύριος Υπουργός απηύθυνε σχεδόν με υβριστικό ή περιφρονητικό τρόπο ορισμένα πράγματα απέναντί μας. 
Η δική μας πρόθεση, κύριε Υπουργέ, δεν είναι να κάνουμε κριτική σε σας προσωπικά, αλλά κάνουμε κριτική στην πολιτική σας. Έκανα ορισμένες ερωτήσεις και περίμενα απαντήσεις σε αυτές τις ερωτήσεις, γιατί και ο χρόνος μου ήταν πολύ περιορισμένος.
Και ερωτώ ξανά: Είναι ή δεν είναι αλήθεια η υπερψήφιση της απόφασης στο Συμβούλιο Υπουργών Εξωτερικών από τον κ. Παπανδρέου, βάσει της οποίας απόφασης θα μειωθούν οι επιδοτήσεις των αγροτικών προϊόντων κατά 55%, η μείωση όλων των τελωνειακών δασμών στα εισαγόμενα στην Ευρωπαϊκή Ένωση αγροτικά προϊόντα από τρίτες χώρες κατά 35% και η περικοπή κατά 45% όλων των ειδών των εξαγωγικών ενισχύσεων στα αγροτικά προϊόντα που εξάγονται σε τρίτες χώρες; Είναι πράξη αγάπης και πρόνοιας -αυτό σας ρώτησα- η αύξηση από 1% σε 2%, σε 3% και στη συνέχεια σε 5% της παρακράτησης στο Ευρωπαϊκό Ταμείο Έρευνας Καπνού, όπου μόνο εκεί δεν πάνε τα πράγματα. Με το 1% και το 2% αυτή τη στιγμή -το γνωρίζετε καλύτερα από εμένα- υπάρχουν πλεονάσματα. Γιατί, λοιπόν, αυτή η αύξηση; Από εκεί ξεκίνησε το κακό, με την αντικαπνιστική πολιτική, η οποία εφαρμόστηκε με τη δική σας την ψήφο. Με την αποκλειστική ψήφο του τότε Υπουργού Υγείας, έγινε το μεγάλο κακό εις βάρος των Ελλήνων παραγωγών. Και αυτό το πράγμα συνεχίζεται αυτή τη στιγμή. Νομίζω ότι το εισόδημά τους διαρκώς συρρικνώνεται. 
Πείτε μου ειλικρινά, τα τελευταία χρόνια, ένα αγροτικό προϊόν -ένα κύριε Υπουργέ- που στα χέρια του παραγωγού είχε ανοδική πορεία. Έχουν φθίνουσα πορεία. Και εσείς και ο Πρωθυπουργός στον προϋπολογισμό, δήλωσε και είπε ότι το εισόδημα των αγροτών αυξήθηκε κατά 5,5% ή 12% τα τελευταία χρόνια. Νομίζω ότι είναι ντροπή να λέγονται τέτοια πράγματα και δεν απευθύνεστε σε ανθρώπους που ζουν στο Κολωνάκι, αλλά σε ανθρώπους που προέρχονται από αγροτική οικογένεια και ζουν το πρόβλημά τους. Το ζουν στην κυριολεξία. Είναι δίπλα τους, είναι μαζί τους, είναι μέσα στις οικογένειές τους. Αυτό, λοιπόν, το πράγμα θα πρέπει να σκεφθείτε και βάσει τέτοιων καταστάσεων θα πρέπει να δραστηριοποιηθείτε, ούτως ώστε να απαλύνετε τον πόνο αυτών των ανθρώπων που κινδυνεύουν με κατασχέσεις και πλειστηριασμούς ακόμη και τα σπίτια τους. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας  παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα: "Η Ελλάδα των Βαλκανικών Πολέμων 1912-1913"  τριάντα τέσσερις μαθητές και τέσσερις καθηγητές - συνοδοί από το 1ο Γυμνάσιο Ηρακλείου Κρήτης.
Η Βουλή τούς καλωσορίζει. 
(Χειροκροτήματα από όλες τις πτέρυγες της Βουλής)
Θέλω να ενημερώσω τα παιδιά ότι έχουμε τώρα κοινοβουλευτικό έλεγχο και βρίσκονται στην Αίθουσα μέσα οι Υπουργοί που απαντούν και οι Βουλευτές οι οποίοι ερωτούν.
Ο κ. Καρασμάνης έχει το λόγο. 
ΓΕΩΡΓΙΟΣ ΚΑΡΑΣΜΆΝΗΣ: Κύριε Πρόεδρε, εμείς θέσαμε κάποια ερωτήματα και δυστυχώς απαντήσεις δεν έχουμε πάρει. Ο κύριος Υπουργός έχει την υποχρέωση να μας ακούσει. Έχουμε θέσει κάποια ερωτήματα και δεν έχουμε πάρει απαντήσεις. Για την ταμπακέρα δηλαδή τίποτα. Δε μας είπε γιατί έχουν μειωθεί φέτος οι τιμές. Δεν υπάρχει δηλαδή καμία λέξη; Δε μπορεί να πει τίποτα η Κυβέρνηση γι' αυτό το μεγάλο σημαντικό πρόβλημα που αντιμετωπίζουν οι καπνοπαραγωγοί, βλέποντας φέτος τις εμπορικές τιμές να συρρικνώνονται; Δεν μας είπε τίποτε γιατί μειώνονται οι ποσοστώσεις. 
Φέτος μειώθηκε η ποσόστωση στα βασικότερα καπνά. Στα μπέρλεϊ 3,5%, στα βιρτζίνια 1,5%. Δεν υπάρχει λέξη γι' αυτό το πράγμα; Αφού ο κανονισμός δεν το προβλέπει. Δεν προέβλεπε τη μείωση των ποσοστώσεων. Ήταν μία πρόταση της διαχειριστικής επιτροπής προς την κομισιόν και πέρασε  απαρατήρητο. Μας έπιασαν στον ύπνο. 
Από εκεί και πέρα το ταμείο έρευνας έχει χάσει τον προσανατολισμό του. Το ταμείο αυτό συστάθηκε για να στηρίξει και να αναβαθμίσει την ποιότητα.  Για να στηρίξει την καλλιέργεια του καπνού. Το 50% των χρημάτων αυτού του ταμείου πάνε για την αντικαπνιστική υστερία και το 50% για εξεύρεση εναλλακτικών καλλιεργειών. Δηλαδή πληρώνουν οι καπνοκαλλιεργητές χρήματα για ξένα συμφέροντα. Είναι φοβερό αυτό. Μήπως όλο αυτό το πράγμα γίνεται για δημοσιονομικούς λόγους, για τη διεύρυνση; Για την Ουγγαρία και την Πολωνία με πενήντα χιλιάδες τόνους καπνά, δε μας λέτε τίποτα.
(Στο σημείο αυτό την Προεδρική Έδρα καταλαμβάνει η Δ΄  Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Θέλω να μας ενημερώσετε γιατί δεν έχετε καταδείξει ότι το επιχείρημα της Κομισιόν, περί δήθεν προστασίας της δημόσιας υγείας αποτελεί παιδαριώδες πρόσχημα, αφού η συρρίκνωση της ελληνικής κοινοτικής καπνοκαλλιέργειας θα ανοίξει το δρόμο σε εισαγωγές ξένων τρίτων χωρών. 
Δηλαδή τα καπνά των τρίτων χωρών είναι υγιεινά, είναι αρωματικά και τα κρατικά καπνά είναι βλαβερά; Πού είναι τέλος πάντων αυτή η αρχή της κοινοτικής προτίμησης, στην οποία η Ευρωπαϊκή Κοινότητα στηρίζεται, που λέει ότι πρώτα θα προτιμούνται τα ευρωπαϊκά προϊόντα και μετά τα προϊόντα των τρίτων χωρών; Αυτή τη στιγμή τα χαρμάνια στις βιομηχανίες της Ευρώπης για τα καπνά χρησιμοποιούν κατά 75% καπνά τρίτων χωρών και κατά 25% ευρωπαϊκά καπνά. 
Αφού όλοι συμφωνούμε σε αυτή την Αίθουσα ότι ο καπνός είναι εθνικό προϊόν, ότι αποτελεί μοναδικό πόρο για πάρα πολλές ορεινές και ημιορεινές περιοχές αλλά και για πεδινές, οι οποίες έχουν δημιουργήσει υποδομή γύρω από την καλλιέργεια του καπνού, θέλω να μου πείτε γιατί ο Πρωθυπουργός, αυτό που δεν έκανε τον Ιούνιο στο Γκέτεμποργκ της Σουηδίας, που είχε σαν αποτέλεσμα να ανάψει το "πράσινο φως" για την κατάργηση των επιδοτήσεων, δεν το κάνει τώρα; Έπρεπε, δηλαδή, να καταγγείλει αυτήν την παιδαριώδη συμπεριφορά καθώς επίσης και τις υποκριτικές - υστερόβουλες μεθοδεύσεις της Ε.Ε. γι' αυτή την αντικαπνιστική υστερία.
Όπως αποδεικνύεται από έρευνες και από μελέτες, το κάπνισμα δεν πρόκειται να σταματήσει. Αυτό ήταν τραγικό λάθος, με αποτέλεσμα να χάσουμε τη Γερμανία, που ήταν βασικός σύμμαχος. Να πώς θα μπορούσαμε να πάρουμε τις ψήφους στην επικείμενη αναθεώρηση, που αν τις είχαμε δε θα υπήρχε κανένα πρόβλημα για τον καπνό. Η Γερμανία "μας έχει γυρίσει τις πλάτες" και αυτή την στιγμή όλα βρίσκονται στον αέρα, στο πουθενά γύρω από την αναθεώρηση. Να ένας επιπλέον λόγος που σας κατηγορούμε για ανεπάρκεια στη διαπραγμάτευση στα κοινοτικά όργανα.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Λεονταρίδης έχει το λόγο.
ΘΕΟΦΙΛΟΣ ΛΕΟΝΤΑΡΙΔΗΣ: Κυρία Πρόεδρε, όλοι μέσα στο Κοινοβούλιο συμφωνούμε ότι ο καπνός είναι ένα εθνικό προϊόν σημαντικό για την εθνική οικονομία, αλλά και για το εισόδημα των αγροτών. Για τον παραμεθόριο νομό Σερρών και την τοπική οικονομία αποτελεί αναντικατάστατο προϊόν. 
Η μεγάλη πτώση των τιμών των καπνών φέτος με το πρόσχημα ότι δεν είναι ποιοτικώς καλά, η αύξηση του κόστους παραγωγής και η μείωση των ποσοστώσεων συρρικνώνουν ακόμα περισσότερο το εισόδημα των καπνοπαραγωγών.
Κύριε Υπουργέ, οι καπνοπαραγωγοί περιμένουν να πάρουν την επιστροφή του ΦΠΑ στην επιδότηση για τον καπνό, αλλά και για τη βιομηχανική ντομάτα, για να κάνουν γιορτές. Περιμένουν τη στήριξη από τις συντεχνίες των εμπόρων. Περιμένουν γενικότερα μία άλλου είδους πολιτική, για να δείξετε ένα διαφορετικό πρόσωπο σε όλους αυτούς που χάνουν συνεχώς από το εισόδημά τους.
Η αγορά δεν κινείται και η τοπική οικονομία του Νομού Σερρών, όπως και άλλων νομών "βουλιάζει", αν δεν αναλάβετε τις ευθύνες σας για πολλά προβλήματα που συσσωρεύονται καθημερινά χωρίς να δίνετε άμεσες λύσεις. Τέτοια προβλήματα είναι τα χρέη των αγροτών στην Αγροτική Τράπεζα, που έχουν γίνει "βραχνάς" για τους περισσότερους αγρότες, οι καθυστερήσεις των αποζημιώσεων των επιδοτήσεων, οι καθυστερήσεις των πρόωρων συντάξεων, η απουσία έργων υποδομής και εγγειοβελτιωτικών έργων στην περιφέρεια και πολλά άλλα.
Η στήριξη, όμως, των καπνοπαραγωγών και μετά το 2004 με ενισχύσεις είναι το βασικότερο από όλα και σημαίνει ότι ο καπνός μαζί με τα άλλα μεσογειακά προϊόντα θα πρέπει να συμπεριληφθεί στην ατζέντα των σχετικών συζητήσεων  μαζί με τα προϊόντα των βορείων χωρών.
Εμείς περιμένουμε από σας στήριξη για την περιφέρεια, για όλους αυτούς που ζουν σε μειονεκτικές και ακριτικές περιοχές, οι οποίοι το έχουν ανάγκη. Αυτό είναι ένα εθνικό πρόβλημα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Δρυς έχει το λόγο για να δευτερολογήσει.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κυρία Πρόεδρε, κύριοι συνάδελφοι, κανείς δεν μπορεί να διαφωνήσει ότι σήμερα συζητάμε για ένα προϊόν, που στην Ελλάδα ήλθε πριν από μισό αιώνα περίπου, άρα έχει μεγάλη διαδρομή. Σωστά αναγνωρίζεται ως εθνικό προϊόν. Πολλοί έχουν μεγαλώσει από αυτή την καλλιέργεια, άλλοτε με μεγαλύτερη ή μικρότερη συμμετοχή στην οικονομική δυνατότητα που δίνει αυτή η καλλιέργεια και ιδιαίτερα σε ορισμένες ορεινές και προβληματικές περιοχές. 
Νομίζω ότι η Νέα Δημοκρατία για μια ακόμα φορά επιχειρεί όπως για άλλα σημαντικά εθνικά προϊόντα όπως ελαιόλαδο, βαμβάκι κ.λπ., να αποπροσανατολίσει τον αγροτικό κόσμο και να δημιουργήσει μέσα από την αγωνία του νέες συνθήκες αβεβαιότητας με στόχο -εκτιμώ πρόσκαιρα- κομματικά ή μικροκομματικά οφέλη. Και παρατήρησα έναν μεγάλο εκνευρισμό όταν κάποιος σας θυμίζει κάποια ζητήματα ή με σαφήνεια περιγράφει το περιβάλλον στο οποίο κινείται η ελληνική και η ευρωπαϊκή καπνοκαλλιέργεια. Γιατί δεν είναι ένα προϊόν που μπορεί να στηριχτεί από μόνο του, αλλά στηρίζεται μέσα από την Κοινή Αγροτική Πολιτική.
Άρα η Κοινή Αγροτική Πολιτική δεν είναι μια υπόθεση του ελληνικού Κοινοβουλίου όπου εδώ νομοθετούμε, αλλά είναι μια υπόθεση όπου ουσιαστικά τους κανονισμούς νομοθετεί η Επιτροπή ή το Συμβούλιο Υπουργών.
Νομίζω ότι αυτά τα ζητήματα για το διεθνές και το ευρωπαϊκό επίπεδο τα ανέφερε με μεγάλη ακρίβεια ο Υπουργός και περιέγραψε και το νέο περιβάλλον που θα κινηθεί από δω και πέρα όχι μόνο η καπνοκαλλιέργεια αλλά και τα άλλα προϊόντα.
Θέλω εξαρχής να απαντήσω σε ένα θέμα, γιατί νομίζω ότι αν δημιουργούμε σύγχυση και έχουμε σαν στόχο την εμπορευματοποίηση της αγωνίας των παραγωγών ή των καπνοπαραγωγών, δεν μπορούμε να προχωρήσουμε. Θα ήθελα, λοιπόν, να πω ότι κατ' αρχάς εξασφαλίσαμε μέχρι το 2004 τη συνέχιση της ισχύος του παρόντος κανονισμού. Μέχρι το 2013 δε, εξασφαλίσαμε τους πόρους για τους καπνοκαλλιεργητές και απομένει η μάχη όλων για να εξασφαλίσουμε και το μέλλον της καπνοκαλλιέργειας. Γιατί είναι σίγουρο ότι έχουμε εξασφαλίσει τους πόρους για τους καπνοκαλλιεργητές, αλλά δεν έχουμε εξασφαλίσει και το μέλλον της καπνοκαλλιέργειας και συζητιέται πλέον τι γίνεται με τα μεσογειακά προϊόντα.
Είναι, λοιπόν, αναγκαίο να δούμε ότι αυτά που πετύχαμε μέχρι τώρα δεν είναι από το πουθενά. Είναι γιατί υπάρχει μια συνεργασία όλων των ενδιαφερομένων στον τομέα. Δηλαδή το Υπουργείο διαμόρφωσε εκείνες τις συνθήκες για να μπορεί να υπάρχει αυτή η συνεργασία με τις μεταποιητικές επιχειρήσεις, με τηνκαμπνοβιομηχανία, με τους εξαγωγείς, αλλά πάνω απ' όλα με τις Ομάδες των ιδίων παραγωγών.
Έρχομαι τώρα στο μεγάλο ζήτημα "τι κάνατε όλον αυτόν τον καιρό". Θα πρέπει να σας πω ότι ενισχύσαμε και τη λειτουργία των Ομάδων Παραγωγών. Δημιουργήσαμε επί της ουσίας τις ομάδες παραγωγών. Το ΠΑΣΟΚ ήταν αυτό που βοήθησε σήμερα να έχουν τόσο μεγάλη σημασία στην καπνοκαλλιέργεια οι Ομάδες Παραγωγών. Έχω την τιμή να είμαι απ' αυτούς που ίδρυσαν την πρώτη ομάδα παραγωγών στην Ελλάδα. Και ξέρετε πόση αγωνία είχαμε τότε για το ρόλο αυτών των Ομάδων Παραγωγών. Και συνεχίσαμε ακόμη περισσότερο, σε κάτι πολύ πιο σημαντικό, στο να καταφέρουμε για να έχουμε μια εξασφάλιση όλων των προϋποθέσεων και όλων των οικονομικών δυνατοτήτων που δίνει η κοινοτική νομοθεσία αλλά και η καλύτερη λειτουργία στα πλαίσια αυτά. Με αυτό το σκεπτικό τις δημιουργήσαμε και τις βοηθάμε να εκσυγχρονιστούν και να εναρμονιστούν στο καινούριο καθεστώς που έχουμε σήμερα.
Επίσης, προχωρήσαμε παραπέρα, στην ίδρυση της διεπαγγελματικής οργάνωσης καπνού. Η διεπαγγελματική οργάνωση καπνού στην Ελλάδα έγινε μαζί με αυτήν του οίνου και της αμπέλου. Είναι πολύ σημαντικό ότι όλος αυτός ο τομέας είναι κάτω από την ομπρέλα της διεπαγγελματικής οργάνωσης και από κοινού όλες οι ενέργειες που έχουν γίνει τώρα και σε επίπεδο διαπραγμάτευσης και σε επίπεδο συζήτησης έχουν τουλάχιστον την ομόφωνη θέση του τομέα για τις ενέργειες και κινήσεις που έχουμε κάνει μέχρι σήμερα. Άρα είναι πολύ σημαντικό ότι δεν είναι μόνη της η Κυβέρνηση.
Θα ήθελα επίσης να υπενθυμίσω στην Αξιωματική Αντιπολίτευση τα όσα θετικά έχει επιφέρει στον τομέα η διεπαγγελματική οργάνωση με τη συμβολή της σε ορισμένα θέματα, να μην απομακρύνεται από ένα μεγάλο επίτευγμα που έχει καταφέρει ο τομέας. Με αυτόν που συναποφασίζει η Κυβέρνηση και το Υπουργείο Γεωργίας στην πολιτική για τον καπνό είναι η διεπαγγελματική οργάνωση. Και  νομίζω ότι πετύχαμε την ισορροπία στον τομέα αυτόν με πολύ καλά αποτελέσματα.
Όμως δεν κάναμε μόνο αυτό. Συνέχεια μας κατηγορείτε ότι τα έχουμε παρατήσει όλα, ότι δεν κάνουμε τίποτα. Θα αρχίσω πρώτα απ' όλα από την αναδιάρθρωση. Όπως ξέρετε είχαμε μια μεγάλη επιτυχία στην αναδιάρθρωση των ποικιλιών στη χώρα μας και σιγά - σιγά πάμε σε εκείνες τις ποικιλίες που κατατάσσονται στις ευγενείς, όπως λέγονται στην ορολογία της καπνοκαλλιέργειας, με πολύ μεγάλη συμμετοχή.
Και απόδειξη αυτού είναι ότι μπορέσαμε να αναδιαρθρώσουμε το 10% συνολικά της καπνοκαλλιέργειας και μάλιστα δεν το κάναμε εξυπηρετώντας, όπως λέγεται πολλές φορές, φίλους ή συγκεκριμένες περιοχές. Είχαμε μια στρατηγική. Δημιουργήσαμε εκεί μια επιτροπή όπου συμμετέχουν όλοι, η διεπαγγελματική οργάνωση, η Κυβέρνηση, όσοι ασχολούνται με τον καπνό, και προχωρήσαμε σταδιακά, για να μπορέσουμε να αναδιαρθρώσουμε. Αναφέρομαι ιδιαίτερα σε ορισμένες περιοχές, όπως στα Τρίκαλα με την αναδιάρθρωση συνολικά της περιοχής αυτής και των χωριών που παράγουν καπνό. Επίσης φέτος είχαμε την αλλαγή όλων των ποικιλιών που ζήτησαν οι καπνοπαραγωγοί στην Καρδίτσα. Έχουμε, λοιπόν, μία πλήρη εναρμόνιση με τη βούληση των παραγωγών και αναφέρομαι και στις υπόλοιπες περιοχές, όπως είναι η Αιτωλοακαρνανία, η Κεντρική Μακεδονία κ.λπ. Φέτος κάναμε δεκτά όλα τα αιτήματα όλων των παραγωγών και όλων των Ομάδων Παραγωγών. Αυτό τι σημαίνει; Μία ισορροπία, μία συνεννόηση για το τι μέλει γενέσθαι για το θέμα των καπνοπαραγωγών.
Όσον αφορά το πόσο σημαντική είναι η αναδιάρθρωση στο θέμα του εισοδήματος των παραγωγών, γιατί όλα συγκλίνουν στο τι όφελος έχει ο παραγωγός, νομίζω ότι έχουμε μία ισορροπία. Είναι πολύ μεγάλη η συμμετοχή. 
Επίσης, έχουμε και μία αλλαγή. 'Όταν το 1993 η συμμετοχή της αγοράς -δε μιλάω για τις επιδοτήσεις- στον καπνό ήταν 20%, σήμερα είναι στο 40%. Τι δείχνει αυτό; Δείχνει ότι έχουμε μία στροφή σε εκείνες τις ποικιλίες που ζητάει η αγορά και πληρώνει περισσότερα. Άρα, μη λέτε αν υπάρχει πολιτική και τι ακριβώς κάνουμε, όταν βλέπετε ότι ουσιαστικά αυτό που όλοι ζητούμε είναι τα προϊόντα τα οποία παράγουμε να μπορούν να κερδίζουν κάτι από την αγορά. Εδώ στον καπνό που χτυπιέται από την αντικαπνιστική εκστρατεία έχουμε ουσιαστικά μία ισορροπία και είναι πάρα πολύ σημαντικό να το λέμε αυτό, για να αξιολογήσουμε την προοπτική του ελληνικού καπνού. Και δεν εννοούμε ότι θα διαφωνήσουμε. Έχουμε τα καλύτερα καπνά με τη μεγαλύτερη αξία στην αγορά.
Έρχομαι τώρα στη φετινή περίοδο. Αγαπητοί κύριοι συνάδελφοι, δεν μπορούμε κάθε φορά να εμπορευόμαστε την αγωνία και τον πόνο ορισμένων ομάδων παραγωγών ή ένα θέμα που προκύπτει κάθε φορά. Πρέπει να κάνουμε μία ανάλυση να δούμε πώς συμπεριφέρεται η αγορά. Υπάρχουν άνθρωποι που γνωρίζουν την αγορά του καπνού. Ήταν δηλαδή φυσιολογική η αύξηση πέρυσι στον μπασμά; Είχαμε δηλαδή μία φυσιολογική αύξηση ή ήταν μία ζήτηση της αγοράς και ένας έντονος ανταγωνισμός του καπνεμπορίου που ανέβαζε περισσότερο απ' ό,τι αναμέναμε τις τιμές στον μπασμά;
Φέτος έχουμε δύο πράγματα. Πρώτον έπρεπε να ισορροπήσει η παλιά άνοδος η οποία δεν ήταν αυτή που ο καθένας περίμενε αλλά μία άναρχη αύξηση. Έρχεται, λοιπόν, φέτος να ισορροπήσει. Δεύτερον τυχαίνει να έχουμε και μία χρονιά στην οποία η καπνοκαλλιέργεια είχε πρόβλημα λόγω των άκαιρων βροχοπτώσεων και των ποιοτικών προβλημάτων της. Έχουμε, λοιπόν, το καπνεμπόριο να πιέζει προς την κατεύθυνση της μείωσης των καπνών στον μπασμά. Δεν έχουμε το ίδιο στα βιρτζίνια που είναι το 35% των καπνών στην Ελλάδα. Έχουμε αύξηση στα βιρτζίνια.
Άρα, λοιπόν, αυτός που καθορίζει τις τιμές -δεν το λέτε στον κόσμο και θα νομίζει ότι το Υπουργείο Γεωργίας είναι αυτό που καθορίζει τις τιμές στα προϊόντα ή η Ευρωπαϊκή Ένωση- είναι η αγορά. Δεν μπορούμε κάθε φορά, όταν τα πράγματα πάνε καλά, να γίνονται από μόνα τους καλά και όταν δε γίνονται καλά, να φταίει κάποιος, δηλαδή η κακή κυβέρνηση. Γι' αυτό πρέπει οπωσδήποτε να το έχουμε αυτό υπόψη μας.
Επίσης πρέπει να μιλήσω για ορισμένες παρατηρήσεις οι οποίες έγιναν για την υπόθεση αυτή. Καταρχήν, όσον αφορά την αγωνία που έχουν οι παραγωγοί και για το τι θα γίνει μετά το 2004 νομίζω ότι μας ενδιαφέρει όλους να δούμε, αν δεν εξασφαλίσουμε την καπνοκαλλιέργεια, ενώ εξασφαλίσαμε τους πόρους, τι μπορεί να γίνει. Σε ορισμένες περιπτώσεις δεν μπορεί να γίνει τίποτα και αυτό είναι που υπερασπιζόμαστε στην Ευρωπαϊκή Ένωση. Λέμε ότι, αν πάμε σε κάποια ορεινά χωριά της Ξάνθης, της Ροδόπης ή σε άλλες περιοχές, και να θέλεις να κάνεις κάτι διαφορετικό δεν μπορείς να το κάνεις. Γι' αυτό αυτή είναι η υπερασπιστική μας γραμμή την οποία όλοι μας πρέπει να ακολουθούμε.
Εδώ, όμως, μας κατηγορείτε για ένα άλλο πράγμα, για τα μεσογειακά προϊόντα.
Όσοι έχουν λίγο μνήμη και πάνε πίσω στο 1992 -που είχαμε την GATT που ξεκίνησε από το 1986 και φτάσαμε στο 1992 - 1993 με την υπογραφή της- θα δουν ότι τότε δεν περιλαμβάνονταν στις συζητήσεις τα μεσογειακά προϊόντα. Όχι στην αναθεώρηση. Δεν συμπεριλαμβάνονταν τα μεσογειακά προϊόντα στην περικοπή που πίεζε η GATT. Δηλαδή εκεί μέχρι την τελευταία στιγμή ενώ δεν υπήρχαν τα μεσογειακά προϊόντα, μπήκαν στη συμφωνία της GATT και είχαμε περικοπές. Εδώ έχουμε το αντίθετο πράγμα.
Όταν, όμως, διαπραγματεύεσαι σήμερα με τόσο πολύ μεγάλες ανατροπές, πρέπει πάντα να έχεις θέσεις προσαρμογής βήμα - βήμα. Δεν υπάρχει τίποτα σταθερό στην Ευρωπαϊκή Ένωση στα ζητήματα της διαπραγμάτευσης. Άρα, πρέπει να είσαι πάντα έτοιμος να προσαρμοστείς στο τι ακριβώς θα κερδίσεις και πώς θα υπερασπιστείς τα ελληνικά συμφέροντα.
Πρέπει επίσης να πω για το θέμα όπου έγινε αναφορά στον Πρωθυπουργό, για το πού βρέθηκαν τα στοιχεία όσον αφορά το εισόδημα. Τα τρία τελευταία χρόνια έχουμε μια αύξηση του αγροτικού εισοδήματος από τα στοιχεία της EUROSTAT τα οποία δείχνουν αυτήν την αύξηση. Δεν είναι στοιχεία της ελληνικής Κυβέρνησης. Δεν είναι δικά μας στοιχεία.
Θα πρέπει, λοιπόν, να σας πω εδώ ότι πρέπει να αναλύσει κάποιος τα στοιχεία αυτά. Διότι τι βλέπει; Βλέπει πόσο μεγάλες είναι οι αλλαγές. Η Δανία την οποία όλοι θέλουμε να έχουμε ως πρότυπο και αν της μοιάζαμε θα ήμασταν πολύ καλά σαν χώρα και στον αγροτικό τομέα, έχει μείωση 24%. Γιατί; Διότι ανατρέπεται το συγκριτικό της πλεονέκτημα που ήταν η ζωική παραγωγή -μικρός ο όγκος των προϊόντων, μεγάλη η αξία τους και καλή οργάνωση στην αγορά και στην εμπορία- λόγω των διατροφικών κρίσεων.
Πρέπει, λοιπόν, να είμαστε πάντα έτοιμοι. Και νομίζω ότι αυτό πρέπει να μας γίνει μάθημα. Και η πολιτική που σήμερα αναφέρεται στα ποιοτικά προϊόντα και στο ότι πρέπει να παράγουμε προϊόντα που τα επιζητεί ο καταναλωτής ισχύει ακόμα - ακόμα και για τα μη διατροφικά προϊόντα όπως είναι ο καπνός. Έχει πολύ μεγάλη σημασία το ότι έγινε 40% το ποσό που εισπράττεται από την αγορά.
Κλείνοντας θα ήθελα, αγαπητέ φίλε Αλέκο Κοντέ, να αναφερθώ στο θέμα της συνδιάσκεψης του ΠΑΣΟΚ και στο πόσο απομακρύνονται οι αγρότες από το ΠΑΣΟΚ. Εγώ χαίρομαι που ήσασταν ένας από τους παρατηρητές της συνδιάσκεψης. Όσο για το θέμα της αριθμητικής, είναι ένα θέμα δικό σας. Εγώ δεν μπορώ να πω τίποτε άλλο.
ΑΛΕΞΑΝΔΡΟΣ ΚΟΝΤΟΣ: Μου τα είπαν άλλοι. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι, όμως, πολύ σημαντικό ότι το ΠΑΣΟΚ ξανασυζήτησε ένα μεγάλο θέμα, που ξέρετε πολύ καλά πόση σημασία έχει για την περιοχή, όπως είναι οι αγροτικές συνεταιριστικές βιομηχανίες. Και εκεί το ΠΑΣΟΚ κατέθεσε πρόταση προοπτικής, ανάπτυξης, βιωσιμότητας των επιχειρήσεων. Και πάνω απ' όλα, εκείνο που έχει μεγάλη σημασία είναι αυτές οι επιχειρήσεις να αρχίσουν να παίζουν σημαντικό ρόλο στην περιοχή.
Επειδή, λοιπόν, και εγώ είμαι ένας από αυτούς που μεγάλωσαν με τον καπνό και μια και έχει αυτήν την ιστορία του μισού αιώνα, εκτιμώ ότι δεν διαφέρουμε στα θέματα της πολιτικής. 
Εγώ δεν θέλω να κάνω άλλη αντιπαράθεση πάνω σε αυτό το θέμα. Επειδή έχουμε μπροστά πολύ μεγάλους αγώνες για τον καπνό, νομίζω ότι μπορούμε να συγκλίνουμε σε αυτό που κάναμε κάποιες φορές και είχαμε επιτυχία.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ΄ αριθμόν 50/13-3-2003 επερώτησης Βουλευτών της Νέας Δημοκρατίας προς τον Υπουργό Γεωργίας, σχετικώς με τις εξελίξεις της καπνοκαλλιέργειας στην Ελλάδα.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 14.21΄ λύεται η συνεδρίαση για τη Δευτέρα 14 Απριλίου 2003 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ                                                                         ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 11-4-2003	ΣΕΛ.-2-

