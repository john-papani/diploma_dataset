

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΠΑ΄
Τρίτη 29 Μαΐου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. 'Αδεια απουσίας του Βουλευτή Α. Τσιπλάκου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τετάρτης 30 Μαΐου 2001 
4. Συζήτηση αναφορών και ερωτήσεων:
Προς τον Υπουργό Οικονομικών, σχετικά με τη νομοθετική ρύθμιση για την απόκτηση συνταξιοδοτικού δικαιώματος στους προέδρους και δημάρχους των καταργηθέντων Οργανισμών Τοπικής Αυτοδιοίκησης κλπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Ανάπτυξης: "Σύνδεση έρευνας και τεχνολογίας με την παραγωγή και άλλες διατάξεις", σελ.
2. Συζήτηση επί της αρχής του σχεδίου νόμου του Υπουργείου Υγείας και Πρόνοιας: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π) και άλλες διατάξεις", σελ.
3. Kατάθεση σχεδίου νόμου:
Οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης και Δικαιοσύνης κατάθεσε σαν σχέδιο νόμου: "Αναπτυξιακά φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις", σελ.
ΟΜΙΛΗΤΕΣ
Α. Επί των αναφορών και ερωτήσεων:
ΔΡΥΣ Γ., σελ.
ΤΣΟΥΡΝΟΣ Γ., σελ.
Β. Επί του σχεδίου νόμου του Υπουργείου Υγείας και Πρόνοιας:
ΑΜΠΑΤΖΟΓΛΟΥ Γ., σελ.
ΒΛΑΣΣΟΠΟΥΛΟΣ Ε., σελ.
ΓΙΑΝΝΟΠΟΥΛΟΣ Α., σελ.
ΚΑΚΛΑΜΑΝΗΣ Ν., σελ.
ΚΙΛΤΙΔΗΣ Κ., σελ.
ΚΟΣΙΩΝΗΣ Π., σελ.
ΚΡΕΜΑΣΤΙΝΟΣ Δ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΟΓΙΑΝΝΗΣ Ν., σελ.
ΜΕΛΑΣ Π., σελ.
ΝΑΣΙΩΚΑΣ Ε., σελ.
ΠΑΠΑΔΟΠΟΥΛΟΣ Α., σελ.
ΠΑΠΑΝΙΚΟΛΑΟΥ Ε., σελ.
ΣΠΥΡΑΚΗ Χ., σελ.
ΣΠΥΡΟΠΟΥΛΟΣ Ρ., σελ.
ΣΠΥΡΟΥ Σ., σελ.
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΠΑ'
Τρίτη 29 Μαΐου 2001 

Αθήνα, σήμερα στις 29 Μαΐου 2001, ημέρα Τρίτη και ώρα 18.12' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Τσούρνο, Βουλευτή Αργολίδας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ 
1. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος Διπλωματούχων Μηχανικών ΔΕΗ ζητεί την αναπροσαρμογή του μετοχικού κεφαλαίου της ΔΕΗ ενόψη της διαδικασίας μετοχοποίησής της κλπ.
2. Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Αγελαδοκτηνοτρόφων Μαγνησίας ζητεί την άμεση λειτουργία των νέων βιομηχανικών σφαγείων του Βόλου κλπ.
3. Η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία η Εθνική Συνομοσπονδία Κινητικά Αναπήρων καταγγέλλει ότι στον επικείμενο διαγωνισμό για την κάλυψη 1422 θέσεων εκπαιδευτικών Δευτεροβάθμιας Εκπαίδευσης για τα σχολικά έτη 2001 και 2002-3 δεν ελήφθη υπόψη το άρθρο 3του ν. 2839/2000 και ιδιαίτερα η παρ. 3 για τον τρόπο εξέτασης των υποψηφίων εκπαιδευτικών και ζητούν την ακύρωσή του.
4.Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την επέκταση των ορίων του οικισμού Κουτσουρά του Δήμου Μακρύ Γιαλού Λασιθίου.
5.Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία ο Δήμος Ευρωστίνης του Νομού Κορινθίας ζητεί τη χορήγηση αποζημίωσης για το αγροτικό αυτοκίνητο που καταστράφηκε από τις πυρκαγιές της 13ης - 16ης Ιουλίου 2000.
6.Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμαρχος Παρακαμπυλίων Αιτωλ/νίας ζητεί να καλυφθούν οι κενές θέσεις εκπαιδευτικών στο Γυμνάσιο Αγίου Βλασίου, ώστε να διδάσκονται όλα τα μαθήματα.
7.Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Σωματείο Επαγγελματιών Λεμβούχων Αλιέων Μυτιλήνης και Πέριξ ζητεί να αποσυρθεί η 281464/274488/2 α Υ.Α. για τη ρύθμιση αλιείας μεγάλων πελασγικών ψαριών έτους 2001.
8.Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Εργοστασιακό Σωματείο Κλωστήρια Β' Νάουσας Ημαθίας καταγγέλλει την απόλυση εργαζόμενης από την επιχείρηση "ΚΛΩΣΤΗΡΙΑ ΝΑΟΥΣΗΣ" μετά από 26 χρόνια εργασίας.
9.Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος Διπλωματούχων Μηχανικών ΔΕΗ ζητεί την υποχρεωτική κατάθεση της κατ' έτος δήλωσης πόθεν έσχες από τα εκλεγμένα μέλη των Δ.Σ. των Συλλόγων της επιχείρησης.
10.Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος Διπλωματούχων Μηχανικών ΔΕΗ διαμαρτύρεται για τη μη τήρηση των νομοθετικών διατάξεων σχετικά με την αδειοδότηση ανεξάρτητων παραγωγών Η/Ε.
11.Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας για τη μισθοδοσία των στρατευμένων στην Πολεμική Αεροπορία.
12.Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Ίδρυμα Ειδικών Παιδιών "'Ασπρες Πεταλούδες" ζητεί να ενταχθεί στην κατηγορία του ασύλου για την κάλυψη των λειτουργικών δαπανών του.
13.Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ληλαντίων Εύβοιας ζητεί την άμεση τοποθέτηση ιατρού στο ιατρείο του Δημοτικού Διαμερίσματος Λαμψάκου Δήμου Ληλαντίων Εύβοιας.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1973/29-8-00 ερώτηση δόθηκε με το υπ'αριθμ. 22187/6-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης, με αριθμό 1973129-8-200, που κατέθεσε στη Βουλή ο Βουλευτής κ. Σταύρος Παπαδόπουλος, σας πληροφορούμε τα εξής:
Η εξαίρεση των ιατρών, με σύμβαση εργασίας ιδιωτικού δικαίου, του ΙΚΑ από το νομοσχέδιο, έγινε με αφορμή την επεξεργασία από την Κυβέρνηση νομοσχεδίου, που ρυθμίζει θέματα ιατρών που εργάζονται στο Δημόσιο Τομέα, στο οποίο θα περιλαμβάνονται σχετικές διατάξεις, που θα επιλύουν τα θέματα των αναφερομένων συμβασιούχων ιατρών του ΙΚΑ.
Ο Υφυπουργός
ΛΕΩΝΙΔΑΣ Γ. ΤΖΑΝΗΣ"
2 Στην με αριθμό 1978/29-8-00 ερώτηση δόθηκε με το υπ' αριθμ. 22188/6-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης, με αριθμό 1978/29-8-2000, που κατέθεσε στη Βουλή ο Βουλευτής κ. Ευάγγελος Πολύζος και αφορά τη λήψη νομοθετικών μέτρων στο πλαίσιο μιας δημογραφικής πολιτικής για τη χώρα μας, σας γνωρίζουμε ότι καθόσον αφορά τα θέματα αρμοδιότητας του Υπουργείου Εσωτερικών Δημόσιας Διοίκησης και Αποκέντρωσης, ήδη με τις διατάξεις του νέου Υπαλληλικού Κώδικα, λήφθηκε μέριμνα για την προστασία της μητρότητας με τις ακόλουθες ρυθμίσεις, όσον αφορά τους μονίμους δημοσίους υπαλλήλους και το προσωπικό με σύμβαση εργασίας ιδιωτικού δικαίου αορίστου χρόνου του Δημοσίου, των Ν.Π.Δ.Δ. και των Ο.Τ.Α.
1. Στο άρθρο 53 παρ.2 του Υ.Κ. (ν.2683/1999) προβλέπεται ότι στις μητέρες υπαλλήλους ο χρόνος εργασίας μειώνεται κατά δύο (2) ώρες ημερησίως, εφόσον έχουν παιδιά ηλικίας έως δύο (2) ετών και κατά μία (1) ώρα, εφόσον έχουν παιδιά ηλικίας από δύο (2) έως τεσσάρων (4) ετών. Σε περίπτωση που οι υπάλληλοι δεν κάνουν χρήση του ανωτέρω μειωμένου ωραρίου, δικαιούνται αντ' αυτού εννέα (9) μήνες άδεια με αποδοχές για ανατροφή παιδιού, μέτρο που για πρώτη φορά εφαρμόζεται στην ελληνική δημόσια διοίκηση και παρέχει αυξημένο επίπεδο προστασίας στις μητέρες συγκρινόμενο με τα διεθνή δεδομένα.
2. Η προαναφερθείσα εννεάμηνη άδεια ανατροφής παιδιού σε συνδυασμό με την άδεια μητρότητας συνολικής διάρκειας πέντε (5) μηνών (άρθρο 52 παρ.1 του ανωτέρω νόμου) προσφέρει ένα επαρκές χρονικό διάστημα, κατά το οποίο η μητέρα υπάλληλος απολαμβάνει πλήρεις αποδοχές, χωρίς να εργάζεται.
Ο Υφυπουργός
ΛΕΩΝΙΔΑΣ Γ. ΤΖΑΝΗΣ"
3. Στην με αριθμό 1987/29-8-00 ερώτηση δόθηκε με το υπ'αριθμ. 311/19-10-00 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 29.8.2000 εγγράφου σας, σχετικά με την 1987/29.8.2000 ερώτηση που κατέθεσε ο Βουλευτής κ. Ν. Κατσαρός και μας διαβίβασε το Υπουργείο Γεωργίας με το αριθ. πρωτ. 431/22.9.2000 έγγραφό του, αναφορικά με τα πρόσθετα μέτρα στήριξης των αγροτών, σας γνωρίζουμε τα εξής:
Α. Όσον αφορά την αύξηση των αφορολογήτων ορίων των γεωργικών απαλλαγών στη φορολογία Κεφαλαίου, μελετάται να συμπεριληφθεί διάταξη στο υπό κατάθεση στη Βουλή φορολογικό νομοσχέδιο.
Β. Όσον αφορά δε το αίτημα για την υλοποίηση της αύξησης της επιστροφής του Ειδικού Φόρου Κατανάλωσης στο 50% για το πετρέλαιο που χρησιμοποιείται στην παραγωγή αγροτικών προϊόντων και τη χορήγηση επιστροφής, με βάση τα τιμολόγια αγοράς πετρελαίου, ενός επιπλέον ποσοστού 30% του Ειδικού Φόρου Κατανάλωσης για το πετρέλαιο που χρησιμοποιούν οι ακίνητες αγροτικές εκμεταλλεύσεις, η Κυβέρνηση αναγνωρίζοντας την ανάγκη χορήγησης στους αγρότες πετρελαίου κίνησης με μειωμένη φορολογική επιβάρυνση με στόχο αφενός τη μείωση του κόστους παραγωγής των αγροτικών προϊόντων και αφετέρου των επιπτώσεων στο εισόδημα των αγροτών, από το 1996 καθιέρωσε, για πρώτη φορά, σύστημα επιστροφής ποσοστού του Ειδικού Φόρου Κατανάλωσης, που επιβάλλεται στο πετρέλαιο κίνησης που χρησιμοποιείται στην παραγωγή αγροτικών προϊόντων.
Η επιστροφή αυτή πραγματοποιείται με την αναγωγή του παραπάνω ποσοστού σε ένα ειδικό κατ' αποκοπή συντελεστή, ο οποίος εφαρμόζεται στα δηλούμενα ετήσια ακαθάριστα έσοδα που προέρχονται από Γεωργικές εργασίες.
Το ισχύον ποσοστό επιστροφής ανέρχεται στο 40% του Ειδικού Φόρου Κατανάλωσης, ο δε ειδικός κατ' αποκοπή συντελεστής έχει υπολογισθεί σε 1,59% για τη φυτική παραγωγή και σε 0,45% για τις λοιπές περιπτώσεις.
Εξάλλου, σε μειωμένη φορολογία υπάγεται και το υγραέριο, που χρησιμοποιείται στη Γεωργία. Στο υγραέριο ο φόρος που εισπράττεται σήμερα ανέρχεται σε 100 δραχμές ανά τόνο έναντι των 34.000 δραχμών ανά τόνο που εισπράττονται όταν το καύσιμο αυτό χρησιμοποιείται για την κίνηση οχημάτων.
Ήδη οι αρμόδιες Υπηρεσίες μελετούν το θέμα της φορολογίας του πετρελαίου για την εφαρμογή των μέτρων που έχουν εξαγγελθεί για την πρόσθετη των αγροτών.
Ο Υφυπουργός
ΑΠ. ΦΩΤΙΑΔΗΣ"
4. Στην με αριθμό 2011/30-8-00 ερώτηση δόθηκε με το υπ'αριθμ. 185/19-10-00 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 2011 από 30-8-00 του Βουλευτή κ. Σ. Χατζηγάκη, σας γνωρίζουμε τα εξής:
1. Η Κυβέρνηση ενδιαφέρεται τα μέγιστα για την ελληνική επιχειρηματική παρουσία στον χώρο των Βαλκανίων και προστατεύει τις δραστηριότητες των ελληνικών εταιρειών σε όλες τις χώρες της περιοχής. 
Όσον αφορά την ατυχή για τα ελληνικά συμφέροντα κατάληξη των πολύμηνων διαπραγματεύσεων για την εξαγορά από την Ελληνο-ολλανδική κοινοπραξία ΟΤΕ-ΚΡΝ, του 51% του μετοχικού κεφαλαίου το Βουλγαρικού Οργανισμού Τηλεπικοινωνιών, θα ήθελα να διευκρινίσω γενικότερα, ότι είναι αυτονόητο πως επιθυμούμε την διεύρυνση των ελληνικών επενδύσεων στις γειτονικές μας χώρες, στο μέτρο που και αυτές συμβάλλουν στη διμερή συνεργασία και στην αμοιβαία προσπάθεια για ανάπτυξη. Ωστόσο, η Ελληνική Κυβέρνηση δεν επεμβαίνει ούτε στη διαμόρφωση συγκεκριμένων προτάσεων, ούτε στις συζητήσεις για το αν αυτές θα γίνουν ή όχι αποδεκτές.
Θεωρούμε, ότι εναπόκειται στην κάθε ενδιαφερόμενη επιχείρηση ξεχωριστά, και στο εκάστοτε κράτος όπου πραγματοποιείται η επένδυση, να κρίνουν τι συμφέρει τον καθένα, δεδομένου ότι οι οποιεσδήποτε αποφάσεις θα πρέπει να λαμβάνονται με γνώμονα το αμοιβαίο όφελος.
2. Σχετικά με την προστασία των συμφερόντων της εταιρείας "Μυτιληναίος", η Ελληνική Κυβέρνηση έχει προβεί σε σειρά ενεργειών τόσο προς τη γιουγκοσλαβική πλευρά, σε ανώτατο επίπεδο, όσο και προς την Ευρωπαϊκή Ένωση, και γενικότερα στις συζητήσεις για την εφαρμογή των κυρώσεων κατά της ΟΔΓ, όπου είναι απαραίτητη η ομοφωνία, αλλά και ειδικότερα στα αρμόδια όργανα της Ε.Ε., μέσω της εκεί Μόνιμης Αντιπροσωπείας της χώρας μας.
Η ανάληψη, εκ μέρους της UΝΜIΚ, της διοίκησης της μονάδας μολύβδου στο Ζvecan, κρίθηκε αναγκαία και αποδεκτή από την Ε.Ε., διότι δεν είχε ληφθεί κανένα μέτρο για τους κινδύνους από την μόλυνση που προερχόταν από τη λειτουργία του εργοστασίου (υπερβολική έκλυση μολύβδου). Σημειώνεται ότι, μέσω του Ευρωπαϊκού Οργανισμού Ανασυγκρότησης, έχει εγκριθεί μία βοήθεια ύψους 5 εκ. ΕURO για την εφαρμογή σχεδίου της UNΜΙΚ με στόχο την επαναλειτουργία του συγκροτήματος Τrepca, το οποίο θα ενισχυθεί και από την εισφορά άλλων ευρωπαϊκών κρατών.
3. Η Ελληνική Κυβέρνηση μεριμνά για την προστασία των ελληνικών επενδύσεων και στην Αλβανία. Σε ό,τι αφορά, ειδικότερα, τις επενδύσεις των ελληνικών εταιρειών πετρελαιοειδών, το πρόβλημα ανέκυψε με αφορμή την αποδοχή από την αλβανική κυβέρνηση ενός σχεδίου της Παγκόσμιας Τράπεζας για την ανάπτυξη του λιμένα του Δυρραχίου.
Η Κυβέρνηση και οι υπηρεσιακοί παράγοντες του Υπουργείου Εξωτερικών έχουν έλθει σε επαφή με τις ενδιαφερόμενες εταιρείες και γνωρίζουν το πρόβλημα. Η Πρεσβεία μας στα Τίρανα έχει ήδη προβεί στα αναγκαία διαβήματα προς την αλβανική κυβέρνηση.
Εξετάζονται όλοι οι δυνατοί τρόποι για την επίλυση του προβλήματος, σε συνεννόηση με τις ενδιαφερόμενες εταιρείες και την Παγκόσμια Τράπεζα.
4. Επισημαίνουμε ιδιαίτερα ότι, όσον αφορά την ΠΓΔΜ, η χώρα μας κατέχει μία από τις πρώτες θέσεις από πλευράς ξένων επενδύσεων, το ύψος της οποίας πλησιάζει τα 70 εκ. δολ. ΗΠΑ, και έχει διασφαλίσει 4.000 θέσεις εργασίας.
5. Ο Οργανισμός Ανασυγκρότησης άρχισε να λειτουργεί τον Ιανουάριο του 2000. Η έδρα του βρίσκεται στη Θεσσαλονίκη και τα γραφεία του στεγάζονται σε κτίριο που εξασφάλισε η ελληνική πλευρά. Η εγκατάσταση του Οργανισμού στο κτίριο αυτό ολοκληρώθηκε τον Απρίλιο. Παράλληλα λειτουργεί επιχειρησιακό κέντρο του Οργανισμού στην Πρίστινα και μεριμνά για την εκτέλεση έργων ανασυγκρότησης στην περιοχή του Κοσσυφοπεδίου, η οποία αποτελεί και τη μοναδική μέχρι στιγμής περιοχή δραστηριότητας του Οργανισμού.
Ο Οργανισμός Ανασυγκρότησης είχε να αντιμετωπίσει από την ίδρυσή του τεράστιες αντιξοότητες και ιδίως μεγάλη χρονική πίεση, δεδομένου ότι η ανασυγκρότηση από τις εκτεταμένες ζημιές που προκάλεσε η κρίση στο Κοσσυφοπέδιο έπρεπε να λάβει χώρα το ταχύτερο δυνατόν και πάντως πριν τον επόμενο χειμώνα.
Τα αποτελέσματα είναι ιδιαίτερα επιτυχημένα και ενθαρρυντικά. Ο Οργανισμός κινήθηκε με μεγαλύτερη ταχύτητα και αποτελεσματικότητα από οποιοδήποτε άλλο διακρατικό φορέα που δραστηριοποιείται στην περιοχή. Ήδη διέθεσε το 90% των πόρων του προϋπολογισμού του σε έργα που αφορούν την ηλεκτροδότηση της περιοχής, την ανοικοδόμηση κατεστραμμένων κατοικιών, την αποκατάσταση του δικτύου ύδρευσης και τις επισκευές του οδικού δικτύου. Υπάρχουν επίσης έργα που αφορούν την παροχή μιας στοιχειώδους περίθαλψης στο χειμαζόμενο πληθυσμό της περιοχής και τη βελτίωση της αγροτικής παραγωγής.
Η σημαντική αυτή προσφορά του Οργανισμού συνετέλεσε ώστε ο αρμόδιος Επίτροπος κ. Patten να τον χαρακτηρίσει κατά τη διάρκεια του πρόσφατου άτυπου Συμβουλίου των Υπουργών Εξωτερικών της Ε.Ε. στο Evian, ως παράδειγμα επιτυχημένης προσπάθειας στα πλαίσια της εξωτερικής βοήθειας που χορηγεί η Ε.Ε σε τρίτα κράτη.
Η Ευρωπαϊκή Ένωση βρίσκεται από καιρό αντιμέτωπη με ένα σημαντικό πρόβλημα που αφορά τη χορήγηση της εξωτερικής βοήθειας. Το πρόβλημα αυτό έγκειται στην πληθώρα παράλληλων μηχανισμών που υπάρχουν για τις διάφορες περιοχές του κόσμου (ΜEDA, PHARE, TACIS, OBNOVA, ALA, κλπ) οι οποίοι λειτουργούν με διαφορετικά μέτρα και σταθμά, διαφορετικούς και αντικρουόμενους πολλές φορές κανόνες, με αποτέλεσμα να μην υπάρχει σωστή συσχέτιση της βοήθειας με τις προτεραιότητες της Ε.Ε. στην εξωτερική της πολιτική, να δημιουργούνται αλληλοεπικαλύψεις και αδιαφάνεια. Κατά το άτυπο Συμβούλιο του Evian οι 15 Υπουργοί Εξωτερικών εξέτασαν το θέμα μετά από πρόταση του προεδρεύοντος κ. Vedrine.
Προκειμένου να αντιμετωπισθεί το πρόβλημα αυτό και να υπάρξει εκλογίκευση και εναρμόνιση της εξωτερικής βοήθειας, η Επιτροπή σχεδιάζει μία μεταρρύθμιση αναφορικά με την χορήγησή της, με κεντρικό άξονα την ενοποίηση όλων των μηχανισμών σε ένα.
Στα πλαίσια της υπό μελέτη μεταρρύθμισης συζητείται εκ νέου ο ρόλος του Οργανισμού Ανασυγκρότησης, η ένταξη και η προσαρμογή του στο νέο σύστημα εξωτερικής βοήθειας. Προς τον παρόν βρισκόμαστε ακόμη σε πρώιμο στάδιο, εφόσον ούτε η μεταρρύθμιση αυτή έχει αποκρυσταλλωθεί από τις υπηρεσίες της Επιτροπής και πολύ περισσότερο δεν έχουν εκφραστεί πάνω σ' αυτή τα κράτη - μέλη, έτσι ώστε δεν γνωρίζουμε ακόμη πως θα διαμορφωθεί τελικά. Εξάλλου, ούτε οι προτάσεις της Επιτροπής για το μέλλον του Οργανισμού και της βοήθειας στα Βαλκάνια έχουν λάβει την έγκριση των Επιτρόπων, πολύ περισσότερο μάλιστα των κρατών - μελών.
Σε περίπτωση που θα υπάρξει τελικά απόπειρα να θιγεί ο επιτυχημένος θεσμός του Οργανισμού Ανασυγκρότησης, η χώρα μας θα καταβάλει κάθε προσπάθεια για να αποτρέψει κάθε αποδυνάμωση του, τόσο στα πλαίσια του Συμβουλίου Υπουργών αλλά και σε απευθείας συνεννόηση με τη Επιτροπή. Ήδη υπήρξε μία συνάντησή μου με τον αρμόδιο Επίτροπο κ. Patten στα πλαίσια του Συμβουλίου του Evian για να προληφθεί τέτοιο ενδεχόμενο και προβλέπονται και περαιτέρω διαβουλεύσεις προς όλες τις κατευθύνσεις.
Προσπάθειες γίνονται έτσι και αλλιώς από πλευράς μας συστηματικά και μεθοδικά για την ενίσχυση του Οργανισμού, προκειμένου δηλαδή να εφαρμοσθούν οι αποφάσεις του Συμβουλίου Υπουργών για την επέκταση των δραστηριοτήτων του στο Μαυροβούνιο και αργότερα και σε άλλες περιοχές των Δ. Βαλκανίων (Κροατία, Βοσνία, Αλβανία, πΓΔΜ). Στο Συμβούλιο Γενικών Υποθέσεων (9-10/10/2000) ελήφθη απόφαση για την επέκταση της αρμοδιότητας του Οργανισμού στην ΟΔΓ. Εξάλλου η χώρα μας επιδιώκει πάντα την ενίσχυση των αρμοδιοτήτων του Διοικητικού Συμβουλίου του Οργανισμού, το οποίο όπως είναι γνωστό αποτελείται από εκπροσώπους των κρατών - μελών και συνεδριάζει στη Θεσσαλονίκη.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
5. Στην με αριθμό 2023/30-9-00 ερώτηση δόθηκε με το υπ' αριθμ. 13818/5-10-00 έγγραφο από τον Υπουργό Ανάπτυξης η ακόλουθη απάντηση:
"Απαντώντας στην ερώτηση 2023/30.9.2000 του Βουλευτή Ευβοίας κ. Α. Λιάσκου, που αναφέρεται στο θέμα, σημειώνουμε ότι επί του παρόντος το κόστος της ανανεώσιμης ενέργειας είναι σαφώς υψηλότερο το κόστους παραγωγής από συμβατικά καύσιμα. Κατά συνέπεια χωρίς δημόσια ενίσχυση αφενός για την υλοποίηση των σχετικών επενδύσεων και αφετέρου για την εξασφάλιση της τιμής της παραγόμενης κιλοβατώρας δεν είναι δυνατό να υπάρξει επενδυτικό ενδιαφέρον. Τα ήδη ορατά αποτελέσματα της πολιτικής αυτής υπέρ των ανανεώσιμων πηγών που εισήγαγε ο ν. 2244/1994 και διατήρησε ο ν. 2773/1999 θα μπορούσε να φαλκιδεύσει η επιβολή τελών στα έσοδα που προέρχονται από τις εν λόγο πηγές και μάλιστα τη στιγμή που τούτο δεν συμβαίνει σε πολλές άλλες δραστηριότητες που συνεπάγονται σημαντική περιβαλλοντική επίπτωση. Γενικότερα η Κυβέρνηση ακολουθεί δημοσιονομική πολιτική αποφυγής φαινομένων στρέβλωσης σε ορισμένους κλάδους οικονομικών δραστηριοτήτων με την επιλεκτική επιβολή επιβαρύνσεων των οποίων ο ανταποδοτικός χαρακτήρας δεν είναι ιδιαίτερα εμφανής. Στα πλαίσια αυτής της αρχής το Υπουργείο Ανάπτυξης ερχόμενο σε επαφή με εκπροσώπους των ΟΤΑ και σε συνεργασία με τα Υπουργεία Εσωτερικών, Δημοσίας Διοίκησης και Αποκέντρωσης και Εθνικής Οικονομίας θα συνεκτιμήσει συνολικά τη δημοσιονομική διάσταση του θέματος με γνώμονα τον περιορισμό του κινδύνου άνισης μεταχείρισης των παραγωγικών τομέων της οικονομίας.
Ο Υπουργός
Ν. ΧΡΙΣΤΟΔΟΥΛΑΚΗΣ"
6. Στις με αριθμό 2083/4/9/00 ΑΚΕ 221, 2440/19/9/00 και 2473/19/9/00 ερωτήσεις δόθηκε με το υπ' αριθμ. 712/6-10-00 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 2083/4/9/00 ερώτηση και ΑΚΕ 221, 2440/19/9/00 και 2473/19/9/00 ερωτήσεις που κατατέθηκαν στη Βουλή από τους Βουλευτές κυρίους Θ. Σκρέκα, Ι. Πατάκη, Ν. Γκατζή, Ν. Λέγκα και Ν. Κακλαμάνη, σχετικά με την παροχή υπηρεσιών υγείας στο Νομ. Τρικάλων, σας πληροφορούμε τα εξής:
Η αναμόρφωση των υπηρεσιών παροχής υγείας στην Περιφέρεια της Θεσσαλίας θα γίνει μέσα από τον νέο υγειονομικό χάρτη με την ανακατανομή, τη μεταφορά και την κατάργηση κλινικών, καθώς και την εξειδίκευση ορισμένων Νοσοκομείων. Στις προτεραιότητες του Υπουργείου είναι η κάλυψη των αναγκών σε νοσηλευτικό προσωπικό, η δημιουργία εξειδικευμένων μονάδων και η αναβάθμιση του διοικητικού προσωπικού.
Το Υπουργείο Υγείας και Πρόνοιας, στα πλαίσια της μεταρρύθμισης του ΕΣΥ "Υγεία για τον Πολίτη", έχει δώσει άμεση προτεραιότητα στο θέμα της στελέχωσης των υπηρεσιών υγείας. Στόχος μας είναι να καλυφθούν μέχρι το 2003 όλες οι κενές θέσεις ιατρικού, νοσηλευτικού, παραϊατρικού και διοικητικού προσωπικού στα Νοσοκομεία και Κ.Υ. Ήδη ζητήθηκαν κατ' εξαίρεση 5.350 θέσεις από τις οποίες οι 350 προσλήψεις αφορούν γιατρούς του κλάδου του ΕΣΥ και 4.000 προσωπικό διαφόρων κλάδων, εκτός γιατρών, κυρίως νοσηλευτικό, παραϊατρικό και διοικητικό προσωπικό ΠΕ . Το προσωπικό αυτό θα στελεχώσει κρίσιμες μονάδων των Νοσοκομείων, όπως ΜΕΘ, ΜΑΦ Ειδικών Μονάδων, Μονάδων Τεχνητού Νεφρού, Αξονικών Τομογράφων και λοιπών τμημάτων των Νοσηλευτικών Ιδρυμάτων της χώρας. Επίσης, θα ενισχυθούν οι λειτουργίες των νέων Νοσοκομείων, καθώς και Νοσοκομείων που αναλαμβάνουν μεγάλο βάρος της ιατρικής περίθαλψης.
Η κατάρτιση του προγράμματος εφημεριών γίνεται από τα ΔΣ των Νοσοκομείων και εντός των ορίων των σχετικών πιστώσεων.
Σχετικά με την αναφερόμενη στην ερώτηση 2083/221/4-9-2000 διακοπή συνεργασίας μεταξύ του ΙΚΑ και Νευρολογικής Κλινικής αρμόδιο να απαντήσει είναι το Υπουργείο Εργασίας και Κοινωνικών Ασφαλίσεων στο οποίο διαβιβάζουμε την ως άνω ερώτηση.
Η Υφυπουργός
Χ. ΣΠΥΡΑΚΗ"
7. Στην με αριθμό 2042/31-8-00 ερώτηση δόθηκε με το υπ' αριθμ. 153/29-9-00 έγγραφο από τον Υπουργό Πολιτισμού η ακόλουθη απάντηση:
"Σχετικά με την υπ' αριθμ. 2042/31.8.2000 ερώτηση του Βουλευτή κ. Μιχάλη Παπαδόπουλου, αναφέρονται τα ακόλουθα:
Η αρχαιολογική υπηρεσία, έχει κινητοποιηθεί για την προστασία και την ανάδειξη του κηρυγμένου ως ιστορικού διατηρητέου μνημείου του Ιερού Ναού Αγίου Αχιλλείου Πενταλόφου Κοζάνης. Η αρμόδια για την περιοχή 11η Εφορεία Βυζαντινών Αρχαιοτήτων πραγματοποίησε έργα στερέωσης- αποκατάστασης του νάρθηκα, του χαγιατιού και του προστώου, σύμφωνα με εγκεκριμένη μελέτη, καθώς και εργασίες προληπτικής συντήρησης των τοιχογραφιών, προτίθεται δε να προβεί στη σύνταξη συμπληρωματικής αποκατάστασης του κυρίως ναού, ως και μελέτης συντήρησης τοιχογραφιών.
Ο Υπουργός
ΘΕΟΔΩΡΟΣ ΠΑΓΚΑΛΟΣ"
8. Στην με αριθμό 2052/31-8-00 ερώτηση δόθηκε με το υπ' αριθμ.296/3-10-00 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 2052/31.8.2000 που κατέθεσε στη Βουλή, ο Βουλευτής κ. Σωτ. Χατζηγάκης, παρακαλούμε να πληροφορήσετε τον κύριο Βουλευτή σύμφωνα με τα στοιχεία της ΕΓΝΑΤΙΑ Α.Ε. και της Περιφ. Θεσσαλίας, τα εξής:
Ο άξονας της Εγνατίας οδού διέρχεται από την ευρύτερη περιοχή του Δήμου Μαλακασίου.
Η σύνδεση της Εγνατίας οδού με το χιονοδρομικό Κέντρο Μετσόβου θα πραγματοποιηθεί μέσω του Ανισόπεδου Κόμβου Μετσόβου.
Ο Δήμος Μετσόβου με ομόφωνη απόφασή του ενέκρινε τη σύνδεση του Δήμου Μαλακασίου με το χιονοδρομικό Κέντρο Ανηλίου Μετσόβου στη θέση "Όμορφη Ράχη" με την προϋπόθεση ότι τις περιβαλλοντικές, τεχνικές μελέτες και τις αδειοδοτήσεις και γενικά όλες τις ενέργειες που απαιτούνται από πλευράς Μαλακασίου θα γίνουν από τους ίδιους.
Ο Δήμος Μαλακασίου μετά την απόφαση του Δήμου Μετσόβου προέβη στην παρακάτω ενέργεια:
- Έχει έρθει σε επαφή με μελετητικό γραφείο για την εκπόνηση της μελέτης οδικής σύνδεσης για το τμήμα του δρόμου 5 χλμ. που ενώνει την τοποθεσία "Ωραία Ράχη" με το Δημοτικό Διαμέρισμα Μαλακασίου.
- Η Τεχνική Υπηρεσία του Δήμου συντάσσει τις μελέτες που αφορούν έργα υποδομής (ύδρευση, αποχέτευση, χώρος στάθμευσης) και τα κτιριακά έργα (σαλέ κλπ.) στο χώρο του χιονοδρομικού κέντρου.
Μέχρι σήμερα, όπως μας ενημέρωσε ο Δήμαρχος Μαλακασίου, δεν έχει γίνει πρόταση από το Δήμο για την ένταξη του έργου σε Νομαρχιακό ή Περιφερειακό Πρόγραμμα.
Ο Υπουργός
Κ. ΛΑΛΙΩΤΗΣ"
9. Στην με αριθμό 2059/31-8-2000 ερώτηση δόθηκε με το υπ' αριθμ. 447/3-10-2000 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 2059/31-8-2000 που κατέθεσε ο Βουλευτής κ. Θ. Νάκος, σας πληροφορούμε τα εξής:
Από τους παγετούς που σημειώθηκαν κατά το χρονικό διάστημα από 19 έως 21.3.2000 στο Ν. Μαγνησίας προξενήθηκαν ζημιές στις καλλιέργειες αμυγδαλιάς.
Από τις επισημάνσεις που διενεργήθηκαν από τους αρμόδιους γεωπόνους επόπτες του Υποκ/τος του ΕΛ.Γ.Α. στη Λάρισα αμέσως μετά τον παγετό, αλλά και από τις εξατομικευμένες εκτιμήσεις που ακολούθησαν στη συνέχεια διαπιστώθηκαν ζημιές στις αμυγδαλιές, οι οποίες κυμαίνονταν σε ποσοστά ανάλογα με την περιοχή, το ανάγλυφο του εδάφους, τις καλλιεργητικές φροντίδες και κυρίως την ποικιλία.
Διαπιστώθηκαν ζημιές σε όλες ανεξαιρέτως τις ποικιλίες συμπεριλαμβανομένης και της ποικιλίας φερανιάς, στην οποία όμως λόγω οψιμότερης άνθησης οι ζημιές που παρατηρήθηκαν ήταν μικρότερες σε σχέση με τις υπόλοιπες ποικιλίες.
Σε ορισμένες περιπτώσεις παρατηρήθηκαν φαινόμενα ακαρπίας που οφείλονταν είτε σε μειωμένη ανθοφορία είτε σε υπερπαραγωγή κατά την προηγούμενη καλλιεργητική περίοδο. Επίσης σε άλλες περιπτώσεις παρατηρήθηκε καρπόπτωση η οποία όμως όπως διαπιστώθηκε δεν οφειλόταν σε παγετό και κατά συνέπεια δεν καλυπτόταν ασφαλιστικά από τον ΕΛΓΑ.
Οι εκτιμήσεις των παραπάνω ζημιών διενεργήθηκαν με μεγάλη προσοχή και σχολαστικότητα από έμπειρους γεωπόνους εκτιμητές του Οργανισμού ΕΛΓΑ.
Μετά την κοινοποίηση των πορισμάτων εκτίμησης υποβλήθηκε περιορισμένος αριθμός αιτήσεων για επανεκτίμηση.
Μετά την εκπνοή της 10ήμερης προθεσμίας υποβολής αιτήσεων επανεκτίμησης, όπως ο Κανονισμός Ασφάλισης του ΕΛΓΑ προβλέπει υποβλήθηκε από ορισμένους καλλιεργητές το αίτημα για παράταση της προθεσμίας υποβολής αιτήσεων επανεκτίμησης, αίτημα το οποίο εξέτασε ο Οργανισμός ΕΛΓΑ και έκρινε ότι δεν συντρέχουν λόγοι για να δοθεί παράταση της προθεσμίας αυτής.
Επισημαίνουμε ότι σε όσες περιπτώσεις υποβλήθηκαν από τους ενδιαφερόμενους καλλιεργητές αιτήσεις για επανεκτίμηση εντός της προβλεπόμενης από τη Νομοθεσία προθεσμίας, οι περιπτώσεις αυτές θα εξεταστούν και όπου διαπιστωθεί ότι έγιναν λάθη κατά την εκτίμηση θα διορθωθούν.
Η Διεύθυνση Αγροτικής Ανάπτυξης Ν.Α. Μαγνησίας πληροφόρησε το Υπ. Γεωργίας ότι σε ορισμένες περιοχές παρατηρήθηκαν ζημιές στην παραγωγή μιας ποικιλίας αμυγδαλιάς, που δεν οφείλονται στον παγετό, αλλά σε αίτια που δεν καλύπτονται ασφαλιστικά από τον ΕΛ.Γ.Α.
Για τις ζημιές αυτές το Υπουργείο Γεωργίας συγκεντρώνει λεπτομερή στοιχεία, προκειμένου να μορφώσει σαφή και ολοκληρωμένη εικόνα της έκτασης και του ύψους αυτών, προκειμένου να εξετάσει τη δυνατότητα και αναγκαιότητα λήψης μέτρων υπέρ των σοβαρά ζημιωθέντων παραγωγών.
Ο Υπουργός
Γ. ΑΝΩΜΕΡΙΤΗΣ"
10. Στις με αριθμό 2074/1-9-2000 και 2347/14-9-00 ερωτήσεις δόθηκε με το υπ' αριθμ. 135/19-10-2000 έγγραφο από τον Υπουργό Δικαιοσύνης η ακόλουθη απάντηση: 
"Σε απάντηση των υπ' αριθ. 2Ο74/1-9-2000 και 2347/14-9-2000 ερωτήσεων που κατέθεσαν στην Βουλή των Ελλήνων οι Βουλευτές κύριοι Δ. Πιπεργιάς και Λ. Παπαγεωργόπουλος, σχετικά με τη διαδικασία ανέγερσης του νέου σωφρονιστικού καταστήματος Χαλκίδας, σας πληροφορούμε τα εξής:
1. Η σύμβαση του έργου υπεγράφη την 15-1-1998.
2. Η ανάδοχος κοινοπραξία υπέβαλε εμπρόθεσμα το χρονοδιάγραμμα του έργου, το οργανόγραμμα του εργοταξίου, καθώς και τις μελέτες εφαρμογής σύμφωνα με τις συμβατικές της υποχρεώσεις.
3. Προκειμένου να αρχίσουν οι οικοδομικές εργασίες του έργου έπρεπε να εκδοθεί η κατά νόμο προβλεπόμενη οικοδομική άδεια του έργου.
4. Για την έκδοση της οικοδομικής άδειας απαιτείτο η έγκριση τοπικού ρυμοτομικού σχεδίου στον χώρο κατασκευής του έργου.
5. Μέχρι τέλος του 1995, ουδεμία από τις τοπικές αρμόδιες εμπλεκόμενες υπηρεσίες δεν είχε εκφέρει αντίρρηση για την ανέγερση του έργου στην υπόψη θέση.
Αντίθετα η Δ/νση Περιβάλλοντος και Χωροταξίας της Περιφέρειας Στερεάς Ελλάδας σε έγγραφό της σε απάντηση αιτήματος των Υπηρεσιών του ΥΠΕΧΩΔΕ για χωροθέτηση του έργου, αναφέρει ότι το υπόψη έργο δεν εντάσσεται στην Α' κατηγορία έργων και επομένως δεν απαιτείται προέγκριση χωροθέτησης. Επιπρόσθετα όπως προκύπτει από βεβαίωση της Δ/νσης Χωροταξίας Οικισμού και Περιβάλλοντος της Νομαρχιακής Αυτοδιοίκησης Ευβοίας, το υπόψη ακίνητο ευρίσκεται μέσα σε υπό έγκριση Ζώνη Οικιστικού Ελέγχου στην οποία προβλέπονται και εγκαταστάσεις όπως αυτή που ζητήθηκε η χωροθέτησή της.
6. Με το 108/1999 Πρακτικό του Συμβουλίου της Επικρατείας τμήμα Ε της 19-4-99 το τμήμα γνωμοδότησε ότι το υπόψη Σχέδιο Προεδρικού Διατάγματος για έγκριση τοπικού ρυμοτομικού στην ως άνω περιοχή δεν είναι νόμιμο με το αιτιολογικό ότι η επιλογή της θέσης ανέγερσης "Νέας Φυλακής Χαλκίδος" στη "Ριτσώνα" του νομού Ευβοίας έγινε χωρίς η θέση αυτή να εντάσσεται στο πλαίσιο συνολικού τομεακού χωροταξικού σχεδιασμού των φυλακών της χώρας.
7. Όπως από τα παραπάνω προκύπτει δεν είναι δυνατή η συνέχιση του έργου, εξ αιτίας της αδυναμίας ύπαρξης τοπικού ρυμοτομικού σχεδίου απαραίτητου για την έκδοση της κατά νόμο προβλεπόμενης οικοδομικής άδειας.
Η Νομαρχία Ευβοίας ακολούθως πρότεινε δύο νέες θέσεις α) τη θέση "Μνήμα Κατή" και β) τη θέση "Κικιρίτσα" για την ανέγερση του σωφρονιστικού καταστήματος. Ωστόσο είναι απαραίτητο να προχωρήσει η σύνταξη χωροταξικής μελέτης για την κατανομή των σωφρονιστικών καταστημάτων της χώρας σε συνεργασία με το ΥΠΕΧΩΔΕ. Πράγματι προωθήσαμε τις διαδικασίες σύνταξης της μελέτης αυτής, που πιστεύουμε ότι θα είναι έτοιμη στις αρχές Νοεμβρίου τ.έ. Ελπίζουμε ότι μετά από αυτό θα προωθηθούν με ταχύ ρυθμό οι διαδικασίες ανέγερσης του νέου σωφρονιστικού καταστήματος Εύβοιας.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 30 Μαΐου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 & 3 Καν. Βουλής)
1.Η με αριθμό 970/28-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Δικαιοσύνης, σχετικώς με την πορεία των ερευνών του ναυαγίου του πλοίου "ΣΑΜΙΝΑ".
2.Η με αριθμό 973/28-5-2001 επίκαιρη ερώτηση του Βουλευτή της Νέας Δημοκρατίας κ. Ευάγγελου Μπασιάκου προς τους Υπουργούς Περιβάλλοντος, Χωροταξίας και Δημοσίων Έργων, Γεωργίας, σχετικώς με την αντιμετώπιση του αρδευτικού προβλήματος της περιοχής της Κωπαΐδας.
3.Η με αριθμό 969/28-5-2001 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. 'Αγγελου Τζέκη προς τον Υπουργό Γεωργίας, σχετικώς με τη δυνατότητα αξιοποίησης των εκτάσεων που παραχώρησε το κράτος στους πρόσφυγες Μικρασιατικής και Ποντιακής καταγωγής, στην περιοχή "Πανόραμα" Θεσσαλονίκης.
4.Η με αριθμό 966/28-5-2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς τον Υπουργό Υγείας - Πρόνοιας, σχετικώς με την αντιμετώπιση των λειτουργικών προβλημάτων του Νοσοκομείου Αλεξανδρούπολης κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ.2 & 3 Καν. Βουλής)
1.Η με αριθμό 975/28-5-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τον Υπουργό Εξωτερικών, σχετικώς με πρόσφατο δημοσίευμα βρετανικής εφημερίδας, αναφερόμενο στην απόφαση του Βρετανικού Υπουργείου Εσωτερικών, για εφαρμογή ελέγχου της εθνικής προέλευσης, για τους επισκέπτες , μεταξύ αυτών και των Ελλήνων Ποντίων.
2.Η με αριθμό 977/28-5-2001 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικώς με την καθυστέρηση στην κατασκευή του αντιπλημμυρικού έργου του Βορβά και του αρδευτικού της Γλυκόβρυσης, στο Νομό Λακωνίας.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
ΑΝΑΦΟΡΩΝ ΚΑΙ ΕΡΩΤΗΣΕΩΝ
Η πρώτη με αριθμό 4822/3-1-2001 ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εθνικής Οικονομίας, σχετικώς με την επίσπευση των διαδικασιών για τη δημοπράτηση του έργου Αυχή Αγκαθιάς - Χαμέζι του Βορείου Οδικού 'Αξονα Κρήτης (ΒΟΑΚ), διαγράφεται κατόπιν συνεννοήσεως του Υπουργού με το Βουλευτή. 
Επίσης, η με αριθμό 7192/26.4.2001 ερώτηση δεύτερου κύκλου του Βουλευτή της Νέας Δημοκρατίας κ. Σταύρου Καλογιάννη προς τον Υπουργό Υγείας - Πρόνοιας, σχετικώς με τη συνέχιση της λειτουργίας του Κέντρου Παιδικής Μέριμνας Αρρένων, Πωγωνιανής Νομού Ιωαννίνων, διαγράφεται κατόπιν συνεννόησης του κυρίου Υπουργού με τον κύριο Βουλευτή.
Θα συζητηθεί η δεύτερη με αριθμό 1825/22.8.2000 ερώτηση πρώτου κύκλου του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Οικονομικών, σχετικώς με τη νομοθετική ρύθμιση για την απόκτηση συνταξιοδοτικού δικαιώματος στους προέδρους και δημάρχους των καταργηθέντων Οργανισμών Τοπικής Αυτοδιοίκησης κλπ.
Η ερώτηση του κ. Τσούρνου είναι η ακόλουθη:
"Όπως είναι γνωστό από των δημοτικών και κοινοτικών εκλογών του 1998 που εφαρμόστηκε η νέα νομοθεσία των "καποδιστριακών δήμων", πρόεδροι κοινοτήτων και δήμαρχοι που υπηρέτησαν σε δήμους και κοινότητες την τετραετία 1994 - 1998 και οι ΟΤΑ αυτοί καταργήθηκαν, δεν απέκτησαν συνταξιοδοτικό δικαίωμα παρ' ότι για την τετραετία πλήρωναν εισφορές για το σκοπό αυτό.
Φρονώ ότι πρέπει και στην κατηγορία αυτήν των αιρετών να αναγνωριστεί το συνταξιοδοτικό δικαίωμα έστω και το αναλογούν στην τετραετία που υπηρέτησαν αφού με υπαιτιότητα του κράτους δεν τους δόθηκε η δυνατότητα να το αποκτήσουν με την κατάργηση αυτών των ΟΤΑ.
Είναι στις προθέσεις του Υπουργείου η νομοθετική ρύθμιση του προβλήματος αυτού, δηλαδή της απόκτησης συνταξιοδοτικού δικαιώματος κατ' αναλογία των τεσσάρων ετών στους προέδρους και δημάρχους ΟΤΑ των οποίων ο ΟΤΑ καταργήθηκε λόγω "ΚΑΠΟΔΙΣΤΡΙΑ";"
Ο Υφυπουργός Οικονομικών κ. Δρυς έχει το λόγο για τρία λεπτά να πρωτολογήσει.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, σύμφωνα με τις διατάξεις του ν.1205/81 δικαιούνται ισόβιας χορηγίας οι πρόεδροι κοινοτήτων που έχουν συμπληρώσει οκταετή υπηρεσία αιρετού προέδρου ή επταετή υπηρεσία προέδρου και τετραετή υπηρεσία κοινοτικού συμβούλου. Οι πρόεδροι των κοινοτήτων οι οποίες συνενώθηκαν υποχρεωτικά με δήμους ή σε δήμους με βάση τις διατάξεις του ν.2539/97, εξάντλησαν την τετραετία για την οποία είχαν εκλεγεί, αφού η απομάκρυνση των ανωτέρω από τη συνενωθείσα κοινότητα έγινε με τη λήξη της θητείας τους (31.12.1998) είτε γιατί δεν έθεσαν οι ίδιοι εκ νέου υποψηφιότητα είτε γιατί δεν εκλέχθεισαν δήμαρχοι του νέου δήμου.
Επομένως, κανένα δικαίωμα των προέδρων, των αναγκαστικά συνενωθεισών κοινοτήτων, δεν απωλέσθηκε με την εφαρμογή του ν.2539/97.
Οι προϋποθέσεις θεμελίωσης δικαιώματος χορηγίας προέδρων Κοινοτήτων οι οποίες αναφέρονται ανωτέρω, είναι ήδη από τις πλέον ευνοϊκές του δημόσιου τομέα.
Επομένως αιτήματα για αναγνώριση πλασματικών ετών, δηλαδή τουλάχιστον τεσσάρων, ως συνταξίμων στους προέδρους κοινοτήτων που ανήκουν στην ανωτέρω κατηγορία, εν όψει και της γενικότερης αναμόρφωσης του ασφαλιστικού συστήματος, δεν μπορούν να εξεταστούν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσούρνος έχει το λόγο για δύο λεπτά να αναπτύξει την ερώτησή του.
ΓΕΩΡΓΙΟΣ ΤΣΟΥΡΝΟΣ: Κύριε Υπουργέ, αναφερόμαστε στους προέδρους κοινοτήτων και στους δημάρχους της περιόδου 1994 -1998, των οποίων οι ΟΤΑ καταργήθηκαν υποχρεωτικά λόγω του σχεδίου "ΚΑΠΟΔΙΣΤΡΙΑΣ". Αυτοί οι πρόεδροι και οι δήμαρχοι πλήρωναν ασφαλιστικές εισφορές, καθώς και εισφορές για τη συνταξιοδότησή τους. Τα χρήματα, λοιπό, που πλήρωσαν δεν τους επεστράφησαν. Και παράλληλα χωρίς να είναι αυτοί υπαίτιοι, στερήθηκαν της δυνατότητας να συνταξιοδοτηθούν.
Για την κατηγορία αυτή του περιορισμένου αριθμού των προσώπων έχω να κάνω δύο προτάσεις. Η μία είναι να πάρουν μία μειωμένη σύνταξη, δηλαδή εάν θα έπαιρναν στα οκτώ χρόνια τα 8/25 να πάρουν στα τέσσερα χρόνια τα 4/25. Παράλληλα θα έλεγα ότι θα μπορούσε να βρεθεί μια άλλη λύση πιο ενδιαφέρουσα, δηλαδή εάν οι πρόεδροι δήμων των οποίων οι ΟΤΑ καταργήθηκαν επανεκλεγούν για μια τετραετία ως πρόεδροι του τοπικού συμβουλίου -οι ΟΤΑ που καταργήσατε είναι θέση ανάλογη του προέδρου της κοινότητας- να τύχουν του ευεργετήματος της μειωμένης σύνταξης με αυτήν την προϋπόθεση. 
Βεβαίως όπως είπατε υπάρχει άμεσα το οικονομικό πρόβλημα, δηλαδή πού θα βρεθούν οι πόροι.
Επειδή, κύριε Πρόεδρε, στην κατηγορία αυτή των ανθρώπων της τοπικής αυτοδιοίκησης υπάρχει μία αδικία, ενώ παράλληλα για τους προέδρους των δημοτικών και κοινοτικών συμβουλίων το κράτος έχει φανεί ιδιαίτερα γενναιόδωρο, προτείνω οι αποδοχές των προέδρων των κοινοτικών και δημοτικών συμβουλίων, που είναι σήμερα το 1/2 των αποδοχών του δημάρχου να γίνουν το ? και τα χρήματα που θα εξοικονομηθούν νομίζω ότι θα επαρκούν να καλύψουν οικονομικά αυτήν τη νέα ρύθμιση. 
Θεωρώ, λοιπόν, ότι ένας πρόεδρος δημοτικού συμβουλίου, που συνεδριάζει μία φορά το μήνα και διαρκεί τρεις περίπου ώρες, το να παίρνει το ήμισυ των αποδοχών του δημάρχου, νομίζω ότι ούτε ο Πρόεδρος της Δημοκρατίας δεν τυγχάνει αυτής της απολαβής. 
Με τη ρύθμιση, λοιπόν, αυτή του περιορισμού των αποδοχών του προέδρου του δημοτικού συμβουλίου νομίζω ότι θα τακτοποιηθεί μία κατηγορία ανθρώπων που υπηρέτησαν την Τοπική Αυτοδιοίκηση και υπάρχει σήμερα μία αδικία.
ΠΡΟΕΔΡΕΥΩΝ (Παναγιώτης Σγουρίδης): Κύριε Δρυ, έχετε δύο λεπτά για να δευτερολογήσετε, αν έχετε κάτι να πείτε.
ΓΕΩΡΓΙΟΣ ΔΡΥΣ (Υφυπουργός Οικονομικών): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
Πριν εισέλθουμε στην ημερήσια διάταξη της νομοθετικής εργασίας θα διακόψουμε επ' ολίγον.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
(ΠΡΟΕΔΡΟΣ (Απόστολος Κακλαμάνης): Κύριοι συνάδελφοι επαναλαμβάνεται η διακοπείσα συνεδρίαση.
Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι στην ημερήσια διάταξη.
Υπουργείου Ανάπτυξης.
Ψήφιση στο σύνολο του σχεδίου νόμου : "Σύνδεση έρευνας και τεχνολογίας με την παραγωγή και άλλες διατάξεις".
Το νομοσχέδιο θα ψηφισθεί στο σύνολο στη συνέχεια της συνεδρίασης.
Υπουργείου Υγείας και Πρόνοιας.
Μόνη συζήτηση επί της αρχής των άρθρων και του συνόλου του σχεδίου νόμου: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις".
Το νομοσχέδιο θα συζητηθεί κατά τη σημερινή συνεδρίαση. 
Υπουργείου Εμπορικής Ναυτιλίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Ελεύθερη παροχή υπηρεσιών στις θαλάσσιες ενδομεταφορές- Σύσταση Γενικής Γραμματείας Λιμένων και Λιμενικής Πολιτικής- Μετατροπή Λιμενικών Ταμείων σε Ανώνυμες Εταιρείες". 
Ερωτάται το Σώμα : Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται .
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 
Υπουργείου Περιβάλλοντος, Χωροταξίας και Δημοσίων Έργων.
Μόνη συζήτηση επί της αρχής των άρθρων και του συνόλου του σχεδίου νόμου: " Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία , με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" με τον διακριτικό τίτλο Τ.Ε.Ο. Α.Ε."
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εργασίας και Κοινωνικών Ασφαλίσεων.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας κοινωνικής ασφάλισης μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας".
Ερωτάται το Σώμα: Γίνεται δεκτό το νομοσχέδιο;
ΠΟΛΛΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εμπορικής Ναυτιλίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου για την παράταση της ισχύος του Πρωτοκόλλου συνεργασίας μεταξύ του Υπουργείου Εμπορικής Ναυτιλίας της Ελληνικής Δημοκρατίας και του Υπουργείου Δημόσιας Τάξης της Δημοκρατίας της Αλβανίας σχετικά με την εκτέλεση κοινών περιπολιών από την Αστυνομία Συνόρων και το Ελληνικό Λιμενικό Σώμα για την αποτελεσματικότερη αστυνόμευση της θαλάσσιας μεθορίου μεταξύ των δύο χωρών".
Ερωτάται το Σώμα: Γίνεται δεκτό το νομοσχέδιο;
ΠΟΛΛΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Δημόσιας Τάξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για τη συνεργασία του Υπουργείου Δημόσιας Τάξης της Ελληνικής Δημοκρατίας και του Υπουργείου Εσωτερικών της Δημοκρατίας της Τουρκίας για την καταπολέμηση του εγκλήματος, ιδιαίτερα της τρομοκρατίας, του οργανωμένου εγκλήματος, της παράνομης διακίνησης ναρκωτικών και της λαθρομετανάστευσης".
Ερωτάται το Σώμα: Γίνεται δεκτό το νομοσχέδιο;
ΠΟΛΛΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Του ιδίου Υπουργείου
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ των Κυβερνήσεων των Κρατών που μετέχουν στην Οικονομική Συνεργασία του Ευξείνου Πόντου για συνεργασία στην καταπολέμηση του εγκλήματος και ιδιαίτερα των οργανωμένων μορφών του".
Ερωτάται το Σώμα: Γίνεται δεκτό το νομοσχέδιο;
ΠΟΛΛΟΙ ΒΟΥΛΕΥΤΕΣ: Κρατείται.
ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμεθα στο νομοσχέδιο του Υπουργείου Ανάπτυξης.
Ψήφιση στο σύνολο του σχεδίου νόμου: "Σύνδεση έρευνας και τεχνολογίας με την παραγωγή και άλλες διατάξεις".
Κύριε Υπουργέ, έχετε να κάνετε κάποιες νομοτεχνικές παρατηρήσεις;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μάλιστα, κύριε Πρόεδρε, έχω να κάνω κάποιες νομοτεχνικές διορθώσεις.
Η τροπολογία με αριθμό 527/27, η οποία ετέθη ως άρθρο 27, μεταφέρεται στο άρθρο 1 ως παράγραφος 18.
Η τροπολογία με αριθμό 528/28, η οποία ετέθη ως άρθρο 28, μεταφέρεται στο άρθρο 10 ως παράγραφος 4. Οι αριθμοί "1" και "2" που έχει το κείμενο ως παραγράφους αντικαθίστανται ως "α" και "β" αντίστοιχα. Στον 8ο στίχο της πρώην παραγράφου 1 και τώρα β, ο αριθμός 5 αντικαθίσταται με τον αριθμό 4.
Η τροπολογία με αριθμό 529/29, η οποία ετέθη ως άρθρο 29, μεταφέρεται και γίνεται άρθρο 19 και τα υπόλοιπα άρθρα αναριθμώνται.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, υπάρχει καμία αντίρρηση; Καμία.
Ερωτάται το Σώμα: Γίνεται δεκτό το νομοσχέδιο και στο σύνολο με τις νομοτεχνικές βελτιώσεις του Υπουργού;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο με τις νομοτεχνικές βελτιώσεις του Υπουργού.
Συνεπώς το νομοσχέδιο του Υπουργείου Ανάπτυξης: "Σύνδεση έρευνας και τεχνολογίας με την παραγωγή και άλλες διατάξεις" έγινε δεκτό κατά πλειοψηφία, σε μόνη συζήτηση κατ' αρχήν, κατ' άρθρον και στο σύνολο και έχει ως εξής: 
(Το κείμενο του νομοσχεδίου βρίσκεται στο τεύχος των πρακτικών )
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς παρεσχέθη η ζητηθείσα εξουσιοδότηση.
Εισερχόμεθα στη συζήτηση του νομοσχεδίου του Υπουργείου Υγείας και Πρόνοιας.
Μόνη συζήτηση επί της αρχής, των άρθρων και του συνόλου του σχεδίου νόμου: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις".
Η Διάσκεψη των Προέδρων αποφάσισε ότι το νομοσχέδιο αυτό θα συζητηθεί σε δύο συνεδριάσεις, εκτός εάν υπάρξουν τροπολογίες που απαιτούν περισσότερο χρόνο.
Κύριε Υπουργέ, θα καταθέσετε τροπολογίες;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ναι, κύριε Πρόεδρε, θα καταθέσουμε σε λίγο τρεις τροπολογίες.
ΠΡΟΕΔΡΟΣ (Απόστολος Κακλαμάνης): Θα κατατεθούν σήμερα οι τροπολογίες;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ναι, κύριε Πρόεδρε, θα κατατεθούν σήμερα.
ΠΡΟΕΔΡΟΣ (Απόστολος Κακλαμάνης): Θα δούμε, λοιπόν, το αντικείμενό τους και αναλόγως θα προτείνουμε χρόνο στο Σώμα.
Επομένως η συζήτηση της αρχής του νομοσχεδίου θα γίνει απόψε και αύριο θα γίνει η συζήτηση επί των άρθρων. Εάν ο κύριος Υπουργός έχει τροπολογίες που απαιτούν συζήτηση και τρίτης συνεδριάσεως, θα σας το προτείνω κατά την αυριανή συνεδρίαση.
Για τη συζήτηση του νομοσχεδίου αυτού Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής κ. Νικήτας Κακλαμάνης.
Από τον Συνασπισμό της Αριστεράς και της Προόδου ορίζεται ως ειδικός αγορητής ο κ. Γεώργιος Αμπατζόγλου.
Από το Κομμουνιστικό Κόμμα Ελλάδας Κοινοβουλευτικός Εκπρόσωπος ορίζεται ο Ε' Αντιπρόεδρος της Βουλής κ. Παναγιώτης Κοσιώνης.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, θα ήθελα το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Κακλαμάνη έχετε το λόγο. 
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, εμείς δεν συμφωνούμε για δύο συνεδριάσεις. Εκ προοιμίου σας λέμε ότι ζητάμε τρεις άσχετα το τι τροπολογίες θα καταθέσει ο κύριος Υπουργός μια των οποίων πληροφορούμαι -δεν ξέρω εάν είναι έτσι, θα μας το βεβαιώσει τώρα ή θα το διαψεύσει- ότι αφορά τη ρύθμιση των χρεών των νοσοκομείων ...
ΠΡΟΕΔΡΟΣ (Απόστολος Κακλαμάνης): 'Οχι καθ' υποφορά. Αφήστε να φέρει τις τροπολογίες και μετά θα κάνουμε...
ΝΙΚΗΤΑΣ ΚΑΚΛΑΜΑΝΗΣ: Αλλά πλην των τροπολογιών του Υπουργού κύριε Πρόεδρε, υπάρχουν και τροπολογίες εμπρόθεσμες συναδέλφων. Εμείς ζητάμε να συζητηθούν όλες. Πολλές είναι δικές μας. Ήδη με μόνο αυτές τις τροπολογίες εμείς δεν δεχόμαστε σε καμιά περίπτωση δύο μέρες συζήτηση του νομοσχεδίου. 
ΠΡΟΕΔΡΟΣ (Απόστολος Κακλαμάνης): 'Οπως σας προανέφερα, αφού κατατεθούν οι τροπολογίες και ανάλογα με το αντικείμενο που θα έχουν και αυτές οι τροπολογίες, επιφυλάσσομαι να προτείνω στο Σώμα, εάν παραστεί ανάγκη, να γίνει και τρίτη συνεδρίαση. Κατά τα λοιπά οι τροπολογίες των συναδέλφων όπως και κάθε τροπολογία, σύμφωνα με τον Κανονισμό και εφόσον δεν συνεπάγονται δαπάνη για τον προϋπολογισμό, είναι γνωστά αυτά τα θέματα, θα συζητηθούν. 
Ο εισηγητής του ΠΑΣΟΚ κ. Ευάγγελος Βλασσόπουλος έχει το λόγο. 
ΝΙΚΗΤΑΣ ΚΑΚΛΑΜΑΝΗΣ: Οι δύο συνεδριάσεις είναι κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Κύριε συνάδελφε, οι συνεδριάσεις αποφασίζονται από τη Διάσκεψη των Προέδρων. Εάν χρειαστεί να δοθεί και τρίτη συνεδρίαση , με βάση τις προϋποθέσεις που σας είπα. 
Ορίστε, κύριε Βλασσόπουλε.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, κύριοι συνάδελφοι, θα ξεκινήσω την ομιλία μου με κάποιες κοινότυπες παραδοχές, κάποιες αλήθειες, που αναφέρονται σε καταστάσεις που αντιμετωπίζουμε, πληροφορούμαστε και ζούμε καθημερινά. 
Είναι γνωστή η κατάσταση που επικρατεί σε διάφορα νοσοκομεία, όχι μόνο της περιφέρειας, αλλά και του κέντρου. Παλιές, επικίνδυνες και ανεπαρκείς υποδομές ασυντήρητος ξενοδοχειακός εξοπλισμός, πανάκριβη βιοιατρική τεχνολογία που υπολειτουργεί, υπηρεσίες κακές έως απαράδεκτες. 
Είναι επίσης γνωστή η κατάσταση που επικρατεί σε πολλές ιδιωτικές κλινικές. Υπολειπόμενες κτιριακές εγκαταστάσεις, ελλιπές προσωπικό, έλλειψη ιατρομηχανολογικού εξοπλισμού, υποτυπώδεις συνθήκες υγιεινής, πολλές φορές καταστάσεις τριτοκοσμικές. 
Είναι επίσης γνωστές οι συνθήκες που επικρατούν σε πολλά προνοιακά ιδρύματα, δημόσια και ιδιωτικά -γηροκομεία, κέντρα παιδικής μέριμνας, βρεφονηπιακοί και παιδικοί σταθμοί, κλπ.- συνθήκες που απαξιώνουν και τον πολιτισμό και την ανθρώπινη υπόσταση. 
Κατά καιρούς γινόμαστε μάρτυρες δημοσιευμάτων για υπερτιμολόγηση υγειονομικού υλικού, αναλώσιμου και μη, παραδείγματος χάριν βηματοδοτών και υλικών οστεοσύνθεσης. Καθημερινά εκατοντάδες ασθενείς προωθούνται από τα κρατικά νοσοκομεία σε ιδιωτικά διαγνωστικά κέντρα και θεραπευτήρια, για να υποβληθούν σε πανάκριβες και πολλές φορές άχρηστες εξετάσεις. Δεκάδες ινστιτούτα αδυνατίσματος και αισθητικής, που αυτοδιαφημίζονται ότι παρέχουν μαγικά φίλτρα και λύνουν όλα τα προβλήματα της γυναικείας, αλλά δυστυχώς τελευταία και της ανδρικής φιλαρέσκειας και ματαιοδοξίας, λειτουργούν ανεξέλεγκτα. Πολλά από αυτά παρέχουν βλαπτικές και επικίνδυνες υπηρεσίες. 
Η παραγωγή, η εμφιάλωση, η διακίνηση, αποθήκευση και εμπορία των εμφιαλωμένων νερών γίνεται χωρίς ουσιαστικό έλεγχο και έχει αφεθεί στην καλή προαίρεση των εμφιαλωτών και των διακινητών, των βιομηχάνων βεβαίως και των εμπόρων. Σαν δείγμα ανευθυνότητας θα αναφέρω πως η αποθήκευση των εμφιαλωμένων νερών τώρα το καλοκαίρι -και έχουμε μπει στο καλοκαίρι- γίνεται στην ύπαιθρο και σε υψηλές θερμοκρασίες, τέτοιες θερμοκρασίες που βράζει το νερό. 
Επίσης, ως δείγμα ανευθυνότητας θα αναφέρω τις συχνές καλοκαιρινές επιδημίες από την ανάπτυξη μικροβίων σ' αυτά. 
Για τις ιαματικές πηγές, τι να πω; Ο έλεγχος είναι υποτυπώδης και βεβαίως ο καλός Θεός των νερών σώζει τους λουομένους. Οι βιομηχανίες, τα εργοστάσια, τα εργαστήρια των φαρμάκων, τα φαρμακεία τα ιδιωτικά και τα δημόσια, οι φαρμακαποθήκες υποβάλλονται,παρά τις προσπάθειες που πράγματι έχουν γίνει τελευταία, σε όχι ικανοποιητικούς ελέγχους. 
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ).
Πολύ συχνά τα Μέσα Μαζικής Επικοινωνίας ασχολούνται με θέματα κακοδιοίκησης, κακοδιαχείρισης, οικονομικών ατασθαλιών, υπερβάσεων σε υγειονομικές μονάδες. 
'Ετι περαιτέρω, η διαχείριση των προϊόντων προνοιακών εράνων και λαχειοφόρων αγορών γίνεται πολλές φορές στο σκοτάδι από τους ίδιους που πραγματοποιούν τους εράνους. Η χορήγηση των διαφόρων επιδομάτων, των προνοιακών και μη, αφορά συχνά μη δικαιούχους. Εισπράττουν αυτοί που δεν είναι δικαιούχοι και δεν εισπράττουν αυτοί που πρέπει να εισπράξουν. 
Αν αναφερθεί κανείς στα επαγγελματικά εκπαιδευτήρια, τα ιδιωτικά κυρίως, θα δει πως διατείνονται και διαφημίζονται πως παρέχουν σπουδές και κατάρτιση σε επαγγέλματα υγείας και ουσιαστικά δεν κάνουν τίποτε άλλο παρά να παρέχουν άχρηστους και χωρίς αντίκρυσμα τίτλους και πτυχία. Γαϊτανάκι με αυτά. Κοντά σ' αυτά, σ' αυτήν τη ζοφερή εικόνα, σ' αυτήν τη ζοφερή πραγματικότητα υπάρχει ένας υπερτροφικός ιδιωτικός τομέας που λειτουργεί χωρίς κανόνες, χωρίς περιορισμούς, χωρίς όρια. 'Ενας ασύδοτος και παμφάγος ιδιωτικός τομέας που αντί να λειτουργεί ανταγωνιστικά και συμπληρωματικά, έχει καθυποτάξει και στραγγαλίσει το δημόσιο τομέα και έχει κατορθώσει να αντλεί πόρους από τη δημόσια δαπάνη, μεταξύ των άλλων μέσω της προκλητής ζήτησης υπηρεσιών υγείας.
Συναφής βεβαίως προς αυτά είναι η παραοικονομία στο χώρο της υγείας, που κατά τους ειδήμονες του χώρου αγγίζει ή και ξεπερνά το ένα τρισεκατομμύριο δραχμές. Και αν όλα αυτά αποτελούν θέματα γνωστά σε όλους, οι δαπάνες για τη δημόσια υγεία τα τελευταία χρόνια έχουν αυξηθεί θεαματικά, έχουν αυξηθεί αλματωδώς. 
Στο σημείο αυτό θεωρώ χρήσιμο να καταθέσω έξι πίνακες, οι οποίοι δείχνουν την αύξηση των δαπανών, δημόσιων και ιδιωτικών για την υγεία, από το 1989 μέχρι το 2000 σε απόλυτους αριθμούς και σαν ποσοστό του ΑΕΠ. 
Αναλύοντας κανείς αυτούς τους πίνακες, βλέπει πως οι συνολικές δαπάνες για την υγεία έχουν αυξηθεί περισσότερο από τεσσερισήμισι φορές αυτό το χρονικό διάστημα, από το 1989 μέχρι το 2000. Το 1989 ήταν περίπου οκτακόσια δώδεκα δισεκατομμύρια (812.000.000.000) και τρία τρισεκατομμύρια επτακόσια είκοσι εννέα (3.729.000.000.000) δισεκατομμύρια περίπου το 2000. Το ίδιο διάστημα οι δημόσιες δαπάνες έχουν περίπου τετραπλασιαστεί, από πεντακόσια δέκα έξι δισεκατομμύρια (516.000.000.000) το 1989 έχουν φθάσει τα δύο τρισεκατομμύρια εκατόν τριάντα οκτώ δισεκατομμύρια (2.138.000.000.000) περίπου το 2000, ενώ οι ιδιωτικές δαπάνες έχουν υπερπενταπλασιαστεί, από διακόσια ενενήντα έξι δισεκατομμύρια (296.000.000.000) το 1989 έχουν φθάσει το ένα τρισεκατομμύριο πεντακόσια ενενήντα ένα δισεκατομμύρια (1.591.000.000.000) το 2000.
(Στο σημείο αυτό ο Βουλευτής κ. Ευάγγελος Βλασσόπουλος καταθέτει για τα Πρακτικά τον προαναφερθέντα πίνακα, ο οποίος έχει ως εξής:)
(ο πίνακας βρίσκεται στο τεύχος των Πρακτικών)
ΕΥΑΓΓΕΛΟΣ ΒΛΑΣΣΟΠΟΥΛΟΣ: Σ' αυτό το διάστημα οι δαπάνες για την υγεία παρουσίασαν επίσης θεαματική αύξηση σαν ποσοστό του Ακαθάριστου Εθνικού Προϊόντος, από 7,5 το 1989, (4,7 δημόσιες συν 2,7 ιδιωτικές), έφθασαν στο 9,1 το 2000, δηλαδή 5,2 δημόσιες και 3,9 ιδιωτικές δαπάνες, που καλύπτουν και συναγωνίζονται τον ευρωπαϊκό μέσο όρο.
(Στο σημείο αυτό ο Βουλευτής κ. Ευάγγελος Βλασσόπουλος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Το ερώτημα βέβαια είναι αν αυτή η αύξηση των δαπανών συνοδεύεται από ανάλογη αύξηση της παραγωγικότητας και αποτελεσματικότητας των μονάδων υγείας και βεβαίως από την αναβάθμιση της ποιότητας των παρεχομένων υπηρεσιών. Βεβαίως εδώ όλοι θα απαντήσουμε αρνητικά. 
Το ίδιο συμβαίνει με τις δαπάνες πρόνοιας, οι οποίες έχουν αυξηθεί θεαματικά και το προκύψαν όφελος στη παραγωγικότητα, την αποτελεσματικότητα και την ποιότητα των παρεχομένων υπηρεσιών, εξακολουθεί να υπολείπεται. Δυστυχώς αυτά που εξακολουθούν να αποτελούν ζητούμενα ακόμη και σήμερα, είναι η ορθολογική κατανομή των πόρων, η διαχείριση των κονδυλίων, η αποτελεσματικότητα, η παραγωγικότητα και η ποιότητα των παρεχομένων υπηρεσιών υγείας και πρόνοιας. 
Σε όλο αυτό το άσχημο σκηνικό, σ' αυτήν την γκρίζα πραγματικότητα, έχω τη γνώμη πως έχει παίξει σπουδαίο ρόλο η έλλειψη ενός συνολικού ελεγκτικού μηχανισμού και ενός πανελλαδικής εμβέλειας οργάνου, που θα λειτουργεί και προληπτικά και κατασταλτικά. Την ανάγκη ενός τέτοιου οργάνου είμαι βέβαιος πως δεν θα την αμφισβητήσει κανείς.
Κυρίες και κύριοι συνάδελφοι, το συζητούμενο νομοσχέδιο έρχεται να καλύψει ακριβώς αυτό το μεγάλο κενό στο χώρο της υγείας και της πρόνοιας, της παντελούς σχεδόν ανυπαρξίας ελεγκτικών μηχανισμών και οργάνων. Τα αποτελέσματα της ανυπαρξίας ή των υποτυπωδών έστω ελέγχων είναι σε όλους γνωστά. Επαναλαμβάνω συνοπτικά: χαμηλής ποιότητας υπηρεσίες υγείας-πρόνοιας, αδυναμία αποτίμησης και αξιολόγησης του παραγόμενου έργου, αδυναμία προσδιορισμού των αιτίων και διατύπωσης βελτιωτικών προτάσεων, κατασπατάληση πόρων χωρίς την αναγκαία ανταποδοτικότητα, ανταγωνιστική αδυναμία του δημόσιου τομέα προς τον ιδιωτικό, που επιτείνει τη μεταφορά πόρων από το δημόσιο στον ιδιωτικό τομέα, αδυναμία ελέγχου των υποδομών, (κτιριακών, ιατρομηχανολογικών) και της εφαρμογής της κειμένης νομοθεσίας, αδυναμία ελέγχου της τηρήσεως των ιατρικών, νοσηλευτικών, υγειονομικών κανόνων και της δεοντολογίας, σε ακραίες περιπτώσεις εξαγορές συνειδήσεων, παραοικονομία, υπόγειες διαδρομές, διαφθορά, κακοδιοίκηση και κακοδιαχείριση, με ένα λόγο ασυδοσία, μ΄ ένα λόγο κατάσταση ανεπίτρεπτη. Αυτές είναι μερικές από τις δυσλειτουργίες και τις στρεβλώσεις από την έλλειψη ελεγκτικών μηχανισμών. 
Ο υπό σύσταση βέβαια θεσμός αποτελεί πραγματικότητα στις περισσότερες χώρες του κόσμου, τις ευνομούμενες, και σε όλες τις χώρες της Ευρωπαϊκής Ένωσης. Το υπό σύσταση ελεγκτικό σώμα κινείται στα βήματα του αντίστοιχου οργάνου καταπολέμησης του οικονομικού εγκλήματος, του Σώματος Δίωξης Οικονομικού Εγκλήματος, του Σ.Δ.Ο.Ε. Οι επιτυχίες του Σ.Δ.Ο.Ε είναι σε όλους μας γνωστές, καθώς και ο γεννήτορας αυτού του θεσμού, που φιλοδοξεί και το Σώμα Ελεγκτών Υπηρεσιών Υγείας και Πρόνοιας το οποίο θα νομοθετήσουμε, να έχει την ίδια επιτυχή πορεία και τα ίδια αποτελέσματα.
Κυρίες και κύριοι συνάδελφοι, με το σχέδιο νόμου "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις" επιχειρείται πράγματι μια μεγάλη τομή στο χώρο της δημόσιας υπηρεσίας και ειδικότερα στους τομείς της υγείας και της πρόνοιας. Πράγματι η σύσταση του Σώματος Επιθεωρητών Υγείας-Πρόνοιας που προβλέπεται στο νομοσχέδιο έρχεται να καλύψει ένα υπάρχον θεσμικό έλλειμμα στο εθνικό νομικό μας οπλοστάσιο στο συγκεκριμένο τομέα, να επαναπροσδιορίσει τις σχέσεις κράτους-πολίτη, να συντελέσει στην αναμόρφωση και αναβάθμιση της Δημόσιας Διοίκησης, που δυστυχώς εξακολουθεί να αποτελεί το μεγάλο ασθενή της κοινωνικής μας ζωής και της κρατικής μας υπόστασης και να οδηγήσει στην επιθυμητή και αναγκαία διοικητική σύγκλιση με τις άλλες χώρες της Ευρωπαϊκής Ένωσης.
Το Σώμα Επιθεωρητών Υγείας και Πρόνοιας που αποκτά αυξημένες και εξαιρετικές αρμοδιότητες, όπως αυτή των ειδικών ανακριτικών υπαλλήλων, διαρθρώνεται σε τρεις τομείς, τους εξής: Τομέας υγειονομικού-φαρμακευτικού ελέγχου, τομέας διοικητικού-οικονομικού ελέγχου και τομέας ελέγχου φορέων πρόνοιας.
Ο τομέας υγειονομικού-φαρμακευτικού ελέγχου έχει ως κύριο αντικείμενο την επιθεώρηση, τον έλεγχο και την έρευνα της ποιότητας και της επάρκειας των παρεχομένων υγειονομικών και νοσηλευτικών υπηρεσιών, της τήρησης των υγειονομικών διατάξεων και των συμβατικών υποχρεώσεων από τις ιδιωτικές κλινικές, τον έλεγχο του ξενοδοχειακού και ιατρομηχανολογικού εξοπλισμού τους και τέλος τον έλεγχο στον τομέα των φαρμάκων. Οι επιθεωρητές του υγειονομικού-φαρμακευτικού τομέα χαρακτηρίζονται ως υγειονομικοί επιθεωρητές.
Ο τομέας διοικητικού-οικονομικού ελέγχου έχει ως κύριο αντικείμενο τη διενέργεια διοικητικών οικονομικών επιθεωρήσεων ελέγχων και έρευνας των φορέων υγείας-πρόνοιας. Οι επιθεωρητές αυτού του τομέα χαρακτηρίζονται ως διοικητικοί-οικονομικοί επιθεωρητές.
Τέλος, ο τομέας ελέγχου φορέων πρόνοιας έχει ως κύριο αντικείμενο τον έλεγχο της επάρκειας και της ποιότητας των παρεχομένων υπηρεσιών και της εύρυθμης και αποτελεσματικής λειτουργίας των υπηρεσιών πρόνοιας του δημόσιου και του ιδιωτικού τομέα, όπως είναι οι παιδικοί σταθμοί, οι βρεφονηπιακοί σταθμοί, τα γηροκομεία, οι οίκοι ευγηρίας, τα φιλανθρωπικά ιδρύματα, τα ιδρύματα χρονίως πασχόντων, οι έρανοι, οι φιλανθρωπικές λαχειοφόρες αγορές, οι υιοθεσίες, οι ανάδοχες οικογένειες, τα επιδόματα. 
Οι επιθεωρητές αυτοί χαρακτηρίζονται ως κοινωνικοί επιθεωρητές.
Κυρίες και κύριοι συνάδελφοι, θα επιχειρήσω με επιγραμματικό τρόπο να προσεγγίσω το νομοσχέδιο. Αναλυτικότερη προσέγγιση θα κάνω στην κατ' άρθρο συζήτηση, στην αυριανή συνεδρίαση. 
Για τη στελέχωση του ΣΕΥΥΠ συνιστώνται σε πρώτη φάση μια θέση γενικού επιθεωρητή, εκατόν θέσεις επιθεωρητών, και τριάντα θέσεις βοηθών επιθεωρητών. Η πλήρωση των θέσεων γίνεται με απόσπαση από τον ευρύτερο δημόσιο τομέα, μετά από απόφαση του Υπουργού Υγείας και Πρόνοιας. Οι προσλαμβανόμενοι είναι τριετούς υποχρεωτικής θητείας και πλήρους απασχόλησης. Η πλήρωση των θέσεων γίνεται μετά από δημόσια πρόσκληση και υποβολή υποψηφιοτήτων. Με την πρόσκληση καθορίζεται ο αριθμός των θέσεων ανά ειδικότητα. Ως κίνητρο προσέλευσης καθορίζεται ειδική πρόσθετη αποζημίωση. 
Ο γενικός επιθεωρητής που αποσπάται έχει το βαθμό του γενικού διευθυντή κατηγορίας ΠΕ ή τα τυπικά προσόντα να προαχθεί σε γενικό διευθυντή και επιλέγεται από το ειδικό υπηρεσιακό συμβούλιο του άρθρου 158 του ν. 2683/1999. Οι επιθεωρητές είναι πανεπιστημιακής εκπαίδευσης και οι βοηθοί επιθεωρητές τεχνικής εκπαίδευσης. 
Ο γενικός επιθεωρητής διευθύνει το σώμα, κατευθύνει τη δράση του, δίνει εντολές επιθεώρησης ελέγχου ή έρευνας, προΐσταται των επιθεωρητών και είναι πειθαρχικός στους προϊστάμενους. Επιλέγει τους τρεις βοηθούς επιθεωρητές για τους τρεις τομείς δράσης του σώματος, αξιολογεί τους επιθεωρητές και συντάσσει τις ετήσιες εκθέσεις αξιολόγησης. Τέλος συντάσσει την ετήσια έκθεση του σώματος, την οποία υποβάλλει στον Πρωθυπουργό, τον Πρόεδρο της Βουλής, τον Υπουργό Υγείας και το Ελεγκτικό Συνέδριο.
Οι επιθεωρητές κατά την εκτέλεση των καθηκόντων τους έχουν αυξημένες και εξαιρετικές αρμοδιότητες. Ενεργούν ως εξουσιοδοτημένοι εντολοδόχοι του Υπουργού Υγείας και έχουν δικαιώματα και καθήκοντα ανακριτικού υπαλλήλου. 
Για τη λειτουργία του ΣΕΥΥΠ δημιουργείται διεύθυνση γραμματείας με μετακίνηση ή απόσπαση υπαλλήλων από το δημόσιο τομέα. Για τους μετακινουμένους ή αποσπώμενους προβλέπεται ως κίνητρο προσέλκυσης πρόσθετη αποζημίωση. Οι επιθεωρητές, βοηθοί επιθεωρητές και το προσωπικό της Γραμματείας υποβάλλονται σε εκπαίδευση και παρακολούθηση επιμορφωτικών προγραμμάτων. 
Η λειτουργία του ΣΕΥΥΠ, διάρθρωση, οργάνωση και αρμοδιότητες των υπηρεσιών θα γίνουν με προεδρικό διάταγμα.
Κλείνω την εισήγησή μου, κλείνω την ομιλία μου, πιστεύοντας ταπεινά πως έχω πετύχει να παρουσιάσω συνοπτικά, επιγραμματικά, αλλά και κατανοητά κατά την άποψή μου, όλες τις θεσμικές αποχρώσεις και τις νομοθετικές διατάξεις και ρυθμίσεις που συνθέτουν το όργανο αυτό, το Σώμα Επιθεωρητών Υπηρεσιών Υγείας Πρόνοιας. 
Πιστεύοντας πως όλοι έχουμε πεισθεί για την αναγκαιότητα δημιουργίας του σώματος και λειτουργίας του, είμαι βέβαιος πως θα υπερψηφίσουν όλοι οι συνάδελφοι το νομοσχέδιο. Ευχαριστώ πάρα πολύ. 
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, η αδιαφάνεια, η μίζα, η διαπλοκή και η διαφθορά έχουν αρρωστήσει τη σύγχρονη ζωή μας με πρωταγωνιστή τη Συμπολίτευση, που με το γνωστό της δόγμα "ένα δωράκι" ανήγαγε σε επιστήμη αυτές τις αμαρτίες.
Το φαινόμενο έχει πάρει διαστάσεις επιδημίας και απειλεί να εξουδετερώσει τα ηθικά αντισώματα του κοινωνικού μας ιστού που ανθίστανται στη σύγχρονη αυτή πανώλη.
Ο ανήθικος αυτός πρωταθλητισμός αμφισβήτησε και εν πολλοίς ακύρωσε την εντιμότητα και την αξιοπιστία των πολιτικών. Αυτό έχει σαν αποτέλεσμα την αποστασιοποίηση των πολιτών από την πολιτική και τον άδικο αφορισμό ότι όλοι είναι ίδιοι. Ευτυχώς δεν είμαστε όλοι ίδιοι. 
Αισθάνομαι πολύ άσχημα να βλέπω στις δημοσκοπήσεις πολιτικούς να φιγουράρουν στα κατώτερα ποσοστά της κλίμακος σε θέματα που αναφέρονται στην ηθική και την αξιοπιστία των πολιτικών. Έχω κουραστεί και είμαστε πολλοί μέσα και έξω απ' αυτήν την Αίθουσα, να απολογούμεθα για πράξεις και ενέργειες επιόρκων συναδέλφων. Είχα την ευκαιρία να βρεθώ πρόσφατα με άλλους συναδέλφους στις Βρυξέλλες. Σε επαφές που είχα με αξιωματούχους της Ευρωπαϊκής Ενώσεως και κατά τη διάρκεια συζητήσεων ήταν εμφανές το έλλειμμα συνέπειας και διαφάνειας που μας χαρακτηρίζει σε κυβερνητικό επίπεδο. 
Πριν από δύο χρόνια και κατά τη διάρκεια κοινοβουλευτικού ελέγχου είχα θέσει το θέμα μετά από ειδική δημοσκοπική έρευνα που είχε κάνει σύντροφός σας καθηγητής, ο οποίος ανέφερε ότι μεταξύ πράξεων του ελληνικού δημοσίου και των Ελλήνων πολιτών το 95% γίνεται κάτω από το τραπέζι. Ο ερωτώμενος Υπουργός σχολιάζοντας την ερώτησή μου, γνώριζε την υπάρχουσα σήψη και με διαβεβαίωσε ότι η κυβέρνηση θα ασχοληθεί θεσμικά με το οξύ αυτό θέμα.
Αξίζει να θυμηθούμε τις προεκλογικές δεσμεύσεις της Συμπολιτεύσεως από το 1993 για τη διαφάνεια. Από τότε ο μακαρίτης ο Παπανδρέου σε όλες τις προεκλογικές συγκεντρώσεις δήλωνε και υποσχόταν την αναγκαιότητα της δημιουργίας μιας κεντρικής ανεξάρτητης διοικητικής αρχής για το σύστημα των προμηθειών και των δημοσίων έργων.
Στη συνέχεια το 1994 το ΠΑΣΟΚ έφερε το ανάλογο νομοσχέδιο το οποίο πέρασε από τη Διαρκή Επιτροπή με τις υπογραφές κορυφαίων του στελεχών και φυσικά και του κ. Σημίτη. Πολλά σχόλια ακούστηκαν και ακούγονται ακόμη και μέχρι σήμερα. Το νομοσχέδιο που υποτίθεται ότι θα μας είχε απαλλάξει από τη διαφθορά και την αδιαφάνεια κάτω από αδιευκρίνιστες ακόμα συνθήκες δεν έφτασε ποτέ μα ποτέ στην Ολομέλεια της Βουλής. Εδώ έχουμε ένα τεράστιο ηθικό και πολιτικό θέμα. Ποιες σκοτεινές δυνάμεις παρενέβησαν και εμπόδισαν την Κυβέρνηση του ΠΑΣΟΚ να νομοθετήσει εναντίον της διαφθοράς. 
Το 1996 ο Υπουργός Μεταφορών και Επικοινωνιών κ. Καστανίδης έφερε νομοσχέδιο για τη δημιουργία ανεξάρτητης διοικητικής αρχής που αφορούσε τις προμήθειες στο Υπουργείο του. Ξέρετε ποιο ήταν το αποτέλεσμα; Πολύ ωραία η ιδέα σας του είπε ο κ. Σημίτης, αλλά επιδίωξή μας είναι η θεσμική μας παρέμβαση να επεκτείνεται στο σύνολο των δημοσίων έργων υποκρινόμενος και υπεκφεύγοντας για τη ριζική λύση του μεγάλου προβλήματος της διαφθοράς και της διαφάνειας, όπως ανέφερα το προηγούμενο νομοσχέδιο που ποτέ δεν έφτασε στην Ολομέλεια της Βουλής. 
Ο κ. Καστανίδης διαπιστώνοντας την έλλειψη βουλήσεως εκ μέρους του κ. Σημίτη για τη θεσμική επίλυση του προβλήματος, μίλησε για παίγνια συμφερόντων και βρέθηκε στο σπίτι του.
Εμείς βιώνοντας αυτές τις καταστάσεις και ευαισθητοποιημένοι από την κραυγή αγωνίας πολιτών και πολιτικών, καταθέσαμε το Μάη του 1998 πρόταση νόμου, για την ίδρυση μιας ανεξάρτητης διοικητικής αρχής που να ελέγχει τη διαφάνεια των συμβάσεων και των προμηθειών του δημοσίου, ως θεσμικά αντίβαρα στην καταστολή φαινομένων κακοδιαχειρίσεως και διαφθοράς.
Δυστυχώς η Κυβέρνηση του ΠΑΣΟΚ δεν θέλησε να αντιμετωπίσει για μια ακόμα φορά θεσμικά τη μεγάλη αυτή πρόκληση για λόγους που αυτή ξέρει και απέρριψε την πρόταση νόμου της Νέας Δημοκρατίας. Τα σχόλια δικά σας. Έτσι έχουν τα πράγματα για τη θωράκιση της διαφάνειας μέσα από ένα γενικό θεσμικό πλαίσιο, αλλά δυστυχώς η Κυβέρνηση δεν έχει δείξει την απαιτούμενη βούληση για τη θεραπεία αυτής της μορφής του AIDS που κατατρώει τον κοινωνικό μας ιστό με ανυπολόγιστες συνέπειες για όλους μας όσο χαμηλά ή ψηλά βρισκόμαστε στην κλίμακα της κοινωνικής ή της πολιτικής ιεραρχίας. Τρανή απόδειξη η συμπεριφορά και η θέση της κυβερνήσεως στα πλαίσια της αναθεωρήσεως του Συντάγματος. Προσποιείτο ότι αποδεχόταν το αίτημα της θεσμικής θωρακίσεως της πολιτείας και τελικώς αρνήθηκε κάθε συνταγματική διασφάλιση. Και ενώ πολλά και διάφορα συνέβαιναν στον πρωταγωνιστή της διαφθοράς ευαίσθητο χώρο της υγείας, έρχεται ο Υπουργός κ. Παπαδόπουλος, πριν από δεκατέσσερις μήνες, άμα τη αναλήψει των καθηκόντων του ως Υπουργού Υγείας, να επικυρώσει όλα αυτά με μια σεβυλλική δήλωση: "Τα πιράνχας νέμονται τον ευαίσθητο χώρο της υγείας". Φάνηκε αποφασισμένος ειλικρινά να θεραπεύσει πάσα νόσον και πάσα μαλακία κατά ευαγγελική ρήση. Δυστυχώς, όμως, πέρασαν δεκατέσσερις μήνες από τότε και δεν είδαμε κάποια παρέμβαση του Υπουργού να στείλει στον εισαγγελέα αυτά τα πιράνχας. Δεν γνωρίζατε, κύριε Υπουργέ, για το έλλειμμα χρηστής διοικήσεως στα νοσοκομεία του ΕΣΥ; Δεν γνωρίζατε για τα εγκάθετα πιράνχας και τις ασημαντότητες που διατηρείτε σε θέσεις προέδρων στα νοσοκομεία μας και σε άλλες ευαίσθητες θέσεις; Εγώ τουλάχιστον σας το είχα επισημάνει επανειλημμένως κατά τη διάρκεια κοινοβουλευτικού ελέγχου και μάλιστα για ένα συγκεκριμένο άτομο που διατηρείται ακόμη πρόεδρος του Νοσοκομείου Καλαμάτας, ένα μηχανουργό του ΟΣΕ που δεν ανταποκρίνεται στις στοιχειώδεις υποχρεώσεις του. Λυπάμαι διότι παρά τις διαβεβαιώσεις σας ότι θα τον στέλνατε στον ΟΣΕ για να ασχοληθεί με το αντικείμενό του ακόμη τον έχετε πρόεδρο, ως ογκογονίδιο κομματικής εμπάθειας και αγκυλώσεως. 
Δεν είναι σκάνδαλο που επί εννέα μήνες αρνείται να παραλάβει ακτινολογικά μηχανήματα και μικροβιολογικό εξοπλισμό για το Κέντρο Υγείας Αγίου Νικολάου Μάνης; Τι να πω στους Γερμανούς δωρητές συναδέλφους μου που θα με επισκεφτούν τον επόμενο μήνα στην Καλαμάτα; Ότι περιμένω την αποκαθήλωση του μηχανουργού και διατηρώ τα μηχανήματα ακόμα στο φορτηγό επί εννέα μήνες; Φοβάστε Υπουργέ μου, το μηχανουργό που είναι μια χαίνουσα πληγή για την υγεία της Μεσσηνίας; Τον αγρότη, το συνταξιούχο, τον ανήμπορο γέροντα που για μια εξέταση αίματος, για μια απλή ακτινογραφία πρέπει να διανύσει εκατόν τριάντα χιλιόμετρα για να κάνει ακτινογραφία; Δεν τον σέβεσθε, δεν τον αγκαλιάζετε, δεν δείχνετε στοργή; Πρέπει να περιμένω τους ράμπο ή να ενεργήσω διαφορετικά; Περιμένω την τοποθέτησή σας για το τεράστιο αυτό ηθικό θέμα, κύριε Υπουργέ. Η υπομονή μου δεν έχει όρια, είναι πράγματι ιώβειος. 
ΡΟΒΕΡΤΟΣ ΣΠΥΡΟΠΟΥΛΟΣ: Το έχουμε ακούσει έξι φορές.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είναι θέμα διαφθοράς, κύριε Κοινοβουλευτικέ Εκπρόσωπε. Προσέξτε την ομιλία και θα καταλάβετε. Χρειάζεται μεγαλύτερη προσοχή. Αφού δεν έχετε ιατρική σχέση, να προσέξετε. Αφού το 1997 διεγράφησαν χρέη ύψους εκατόν εξήντα δισεκατομμυρίων, και σήμερα τα χρέη του νοσοκομείου ξεπερνούν τα διακόσια εξήντα έξι δισεκατομμύρια, δεν φταίει κανείς; Δεν έπρεπε έτσι για τα μάτια μερικά συντροφικά πιράνχας να τα στείλετε στο σπίτι τους; Δεν σας ανησύχησε το γεγονός ότι για τα φάρμακα το 1993 πληρώσαμε τριακόσια είκοσι δισεκατομμύρια, ενώ σήμερα παρά τις περιβόητες λίστες φαρμάκων που καθιερώσατε και τον ευτελισμό συναδέλφων ιατρών που επιβάλλετε απαγορεύοντάς τους τη συνταγογράφηση, ξοδεύουμε για τα φάρμακα ένα τρισεκατομμύριο τριακόσια είκοσι δισεκατομμύρια. Εμείς σας το είχαμε επισημαίνει εγκαίρως, ότι με τις λίστες δεν θα καταφέρετε τίποτα. Γιατί απλώς ήταν μια μεθοδευμένη προσπάθεια και εκ του πονηρού η φάμπρικα των λιστών για να πάνε τα χρήματα στις τσέπες υμετέρων τους οποίους προσφυέστατα αποκαλέσατε πυράνχας. Δεν σας απασχόλησε η παραίτηση από τη θέση που είχε στο Υπουργείο Υγείας και το ΙΚΑ ομογενής καθηγητής φαρμακολογίας στο πανεπιστήμιο Tufis της Αμερικής κ. Θεοχαρίδης; Σας παρέδωσε μελέτη που σώζει ζωές και χρήμα. Και εσείς την καταχωνιάσατε στα συρτάρια σας. Ο καθηγητής με διαβεβαίωσε πριν από ένα μήνα στην Αμερική ότι η συγκεκριμένη οικονομοτεχνική μελέτη για τα φάρμακα έφθασε ένα βήμα πριν την υλοποίησή της και εδώ και ένα χρόνο έχετε εξαφανιστεί όλοι σας. 'Εχασε την ευκαιρία συγκεκριμένα η πατρίδα μας να γίνει πρωτοπόρος στην Ευρωπαϊκή 'Ενωση. Ποιοι παρεμβαίνουν θρασύτατα ακόμα και μέσα στα γραφεία σας, εξαφανίζοντας τέτοιες πρωτοποριακές μελέτες που ήδη εφαρμόζει η Αμερική, η Αγγλία εδώ και εννέα μήνες, αλλά και η Ευρωπαϊκή Ένωση προσκαλεί τον ομογενή καθηγητή και τον συμβουλεύεται ενώ εσείς τον διώχνετε; Τι έγιναν οι επιστολές και τα έγγραφα που επανειλημμένως έχει στείλει ο καθηγητής. Θα περιμένω, κύριε Παπαδόπουλε, το ΣΕΥΥΠ και τους ράμπο να παρέμβουν; Δεν αντιλαμβάνεσθε ότι η υπόθεση μυρίζει από ψηλά; Επιτέλους, περιορίστε τον ανθύπατο φαρμακολόγο που κοσμεί το γραφείο του Πρωθυπουργού και παρεμβαίνει επί παντός επιστητού.
Και κάτι ακόμα από την ομογένεια, κύριε Υπουργέ. Γνωρίζετε ότι τα νοσοκομεία της Βοστώνης που είναι η Μέκκα της ιατρικής, εφεξής δεν θα δέχονται να νοσηλεύσουν 'Ελληνες ασθενείς με τα ταμεία γιατί είμαστε μπαχτατζήδες, μέχρι εκεί φθάσαμε να κάνουμε εξαγωγή στην Αμερική τη σύγχρονη αυτή αρρώστια μας. Δεν σας σοκάρει ιλιγγιώδες ποσό των τριάμισι τρισεκατομμυρίων που πληρώνουμε κάθε χρόνο για την υγεία, δηλαδή 2,3 τρισεκατομμύρια για το ΕΣΥ και 1,2 τρισεκατομμύρια για την ιδιωτική υγεία; 'Ετσι ενώ πληρώνουμε πανάκριβα απολαμβάνουμε τριτοκοσμικές υπηρεσίες υγείας. Με αποτέλεσμα αυτοκίνητα του ΕΚΑΒ να είναι διαλυμένα, πόρτες και τροχοί να φεύγουν κατά τη διάρκεια διακομηδών και ασθενείς να εγκαταλείπουν τα εγκόσμια εν μέση οδό λόγω μηχανικής βλάβης των ασθενοφόρων; Αν διαβάσετε την έκθεση των επιτροπών δημοσίας διοικήσεως, ειλικρινά θα ντραπτείτε.
Η υγεία καθημερινώς είναι στο απόσπασμα. Τα ράντζα ντροπής και οι λίστες βασιλεύουν. Δεν θα σας απασχολήσει το γεγονός ότι οι σύντροφοί σας έχουν γεμίσει τα υπόγεια των νοσοκομείων με πανάκριβα μηχανήματα, χωρίς να υπάρχουν καν οι αντίστοιχες ειδικότητες "μίζας ένεκεν" και απαξιώνονται εκεί τα μηχανήματα εκατοντάδων εκατομμυρίων; Δεν πρέπει κάποιος να πάει στη φυλακή προς παραδειγματισμό γι' αυτά τα όργια της παρανομίας και της διαφθοράς; Είμαι σίγουρος ότι γνωρίζετε την τραγωδία του ΕΣΥ. Απορώ, όμως, "πώς κάθεστε επί των εδρών σας" και δεν δίνετε τη λύση εκείνη "περαίνοντες την των τοιούτων παθημάτων κάθαρση". Είναι σοβαρό το επιχείρημά σας ότι θα θεραπεύσετε τα πάντα με τα νομοσχέδια αγνοώντας ότι η αιτία του κακού είναι βαθύτερη; Περιμένετε τον ΣΕΥΥΠ και τις άλλες διατάξεις για να καθαρίσετε την κόπρο του Αυγείου που έλεγε ο προκάτοχός σας κ. Γείτονας; Είναι γονιδιακής φύσεως η ανωμαλία και φέρετε ακεραία την ευθύνη γι' αυτό το τεράτωμα. Επιτέλους ποιος κοροϊδεύει ποιον σ' αυτό τον τόπο αφού είναι ηλίου φαεινότερο ότι η γερασμένη Κυβέρνηση Σημίτη δεν θέλει ούτε μπορεί να δώσει λύσεις. 
Δυστυχώς, όλο αυτό τον καιρό κάνετε, κύριε Υπουργέ, αυτό που δεν είναι έντιμο και σοβαρό, αντιγράφοντας το νέο επικοινωνιακό τρικ του συντρόφου σας Μπλέρ, με τους spin doctors και πολλές φορές πρωταγωνιστείτε ο ίδιος με μονολόγους από τα ραδιοτηλεοπτικά δίκτυα. 
Τα άλλα βαρύγδουπα που αναφέρονται στην αιτιολογική έκθεση του νομοσχεδίου για νομιμότητα περιορισμό σπατάλης, καταστολή κακοδιοικήσεως και διαφθοράς θα παραμείνουν "έπεα πτερόεντα". Τα μέτρα κατά της διαφθοράς ανά Υπουργείο αποτελούν ένα άλλοθι και να το θυμάστε ότι έτσι θα αυξήσετε τη διαφθορά. 
Το νομοσχέδιο είναι πρόχειρο και αποτελεί ένα μωσαϊκό διατάξεων. Αρχίζει από το Σώμα Επιθεωρητών και καταλήγει σε ρυθμίσεις θεμάτων υπαλληλικού προσωπικού του ΠΙΚΠΑ , της ΜΗΤΕΡΑ, εφημερίες, ειδικότητες ιατρών, αρχαιρεσίες σε συλλόγους τους και φτάνει μέχρι του σημείου -άκουσον, άκουσον- να ρυθμίζει έξοδα παραστάσεως μελών συνδικαλιστικών οργάνων. Αναφέρεται σε θέματα επεκτάσεως ιδιωτικών κλινικών, ενώ ο Υπουργός έχει δηλώσει ότι επίκειται η κατάθεση νομοσχεδίου για την ιδιωτική υγεία. Δεν αντιλαμβάνομαι αυτήν την πρεμούρα. 
Το υπουργοκεντρικό νομοσχέδιο διεκδικεί παγκόσμιο πρωτοτυπία. Από την Αριστοτέλους ξεκινούν και κατευθύνονται τα πάντα εν ονόματι της δήθεν αποκεντρώσεως που τόσο μελάνι έχει χυθεί. Προσωπικά, κύριε Υπουργέ, έρχεστε σε αντίθεση με τα επαγγελλόμενα εκ μέρους σας κατά καιρούς. 
Εμείς, σας έχουμε συνηθίσει τα τελευταία χρόνια με τις κακέκτυπες αντιγραφές που κάνετε λόγω των πολλών οβιδιακών σας μεταμορφώσεων. Πιστεύω ότι το ίδιο συμβαίνει και με το συζητούμενο νομοσχέδιο. 
Χρόνια έχω εργαστεί στο εξωτερικό, τόσο εγώ, όσο και άλλοι συνάδελφοι μου και ομολογώ ότι δεν έχουμε εμπειρία τέτοιου Ν/Σ και αντίστοιχο Σώμα Επιθεωρητών Υπηρεσιών Υγείας και Πρόνοιας.
Το γαλλικό πρότυπο που επικαλείστε είναι τελείως διαφορετικό. Είναι ένα αποκεντρωμένο σύστημα και έχουν δοθεί στην περιφέρεια όλες οι ελεγκτικές δικαιοδοσίες και αρμοδιότητες και κυρίως στη Νομαρχιακή Αυτοδιοίκηση. Υπάρχουν όλες οι ειδικότητες στους ελεγκτές και δίνουν ιδιαίτερη έμφαση στους μηχανικούς, κάτι που είναι το σημαντικότερο και νομίζω ότι όλοι συμφωνούμε, όμως εσείς στο νομοσχέδιο δεν τους αναφέρετε καν. 
Δεν θέλω να πιστεύω ότι είναι σκόπιμη η παράλειψη. Παρατήρησα, όμως, ότι και στα ΠΕΣΥ δεν είχατε δώσει την ανάλογη αρμοδιότητα στους μηχανικούς, γεγονός που είχε αναφερθεί σ' αυτήν την Αίθουσα κατόπιν υπομνημάτων του Συλλόγου των Μηχανικών.
Είναι αυταπόδεικτη η βαρύτητά των, προκειμένου να ελέγχουν αποτελεσματικά και να αναδεικνύουν δυσλειτουργίες, παθογένειες και παραλείψεις σκόπιμες ή μη. 
Δημιουργείτε τους λεγεωνάριους επιθεωρητές και βοηθούς επιθεωρητές που δρουν και ενεργοποιούνται εξ ονόματος του Υπουργού και αναφέρουν πάλι στον Υπουργό τα πορίσματα των ερευνών. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Το έχει ενσωματώσει.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Βλασσόπουλε, αφήστε τον ομιλητή να συνεχίσει. Θα έχετε και δευτερολογία.
Συνεχίστε, κύριε Παπανικολάου, δεν θα κρατήσω χρόνο για διακοπές. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Βλασσόπουλε, θα έχετε το χρόνο να τα πείτε. Αν ενοχλώ λίγο, ζητάω συγνώμη, αλλά πρέπει να λέγονται. 
Δεν σας απογοήτευσαν οι αντίστοιχες επιδόσεις των ράμπο της αστυνομίας και τα καθημερινώς δημοσιοποιούμενα επιτεύγματά τους; Εμείς πιστεύουμε ότι αυτές οι πολιτικές είναι καταδικασμένες σε αποτυχία.
Η μη ανεξάρτητη λειτουργία του Σώματος των Επιθεωρητών και η στενή εξάρτησή τους από τον Υπουργό θα αυξήσουν τη διαφθορά. 'Ηδη έχουμε παραδείγματα και εμπειρίες που οι αδιάφθοροι κατέχουν τις πρώτες θέσεις στη συναλλαγή και την αδιαφάνεια. 'Ετσι, η ενεργοποίηση του Σώματος των Επιθεωρητών ανά Υπουργείο και η μηχανιστική αντιμετώπιση της διαφθοράς δεν θα λύσει το πρόβλημα.
Εμάς θα μας βρείτε αρωγούς και συνεργούς σας σε κάθε προσπάθεια αποτελεσματικότητας, διασφαλίσεως της ποιότητας των παρεχομένων υπηρεσιών υγείας, ίσης προσβάσεως των πολιτών στα νοσοκομεία και πατάξεως της διαφθοράς και της αδιαφάνειας, γιατί είναι εθνική ανάγκη και δεν πάει άλλο. 
'Όμως, έχουμε χρέος να σας επισημάνουμε ότι το μοντέλο που εισηγείστε διεκδικεί την πρωτοτυπία και δεν πρόκειται να αποδώσει. Είναι ξεπερασμένο. Το δοκιμάσατε και οφείλετε να αναγνωρίσετε την αποτυχία του. 
Θέλω να αναφερθώ στο θέμα των μετατάξεων, βάσει των οποίων θα γίνεται η στελέχωση του Σώματος των Ελεγκτών του Υπουργείου Υγείας-Πρόνοιας και να σας επιστήσω την προσοχή και τα παράθυρα του Ν. 2715/97.
Δημοσιεύματα εφημερίδων αναδεικνύουν μια νέα δημοσιοϋπαλληλική αριστοκρατία που εγκαθίσταται στα Υπουργεία εξ αιτίας ρουσφετολογικών μετατάξεων, είτε με τις ευλογίες ή τις πιέσεις πολιτικών προστατών. Είδαμε υπαλλήλους μέλη της πράσινης νομενκλατούρας, με γνώσεις γυμνασίου, να παίρνουν μηνιαίο μισθό που εγγίζει το ένα εκατομμύριο. Θα είναι ολέθριο σφάλμα, μέσα από τις αναμενόμενες μετατάξεις των επιθεωρητών να βιώσουμε τέτοια φαύλη συμπτωματολογία.
Στο άρθρο 4, που αναφέρεται στη στελέχωση των ΣΕΥΥΠ μιλάτε επανειλημμένως για ήθος. Χαίρομαι και επικροτώ την έμφαση που δίνετε σε αυτήν την αρετή από την οποία πρέπει να εμφορούνται ιδιαιτέρως αυτοί οι υπάλληλοι. Είναι, όμως, γνωστό στην καθημερινή μας ζωή ότι αυτή η λέξη, όπως και η λέξη Δημοκρατία έχει γίνει λάστιχο. 'Εχουμε, όμως, τη δυνατότητα νομοθετούντες να περιφρουρήσουμε το ήθος και την εντιμότητα των επιθεωρητών.
Ειδικότερα για την επιλογή των μετατάξεων, θεωρώ ότι η γνωμοδοτική επιτροπή πρέπει να έχει μεγαλύτερο αριθμό μελών και να είναι διακομματική, γιατί ας μην ξεχνάμε την αρχαία ρήση "οι ολίγοι είναι ευδιαφθορώτεροι των πολλών".
Κρίνω ότι είναι απαραίτητη η συμμετοχή εκπροσώπων του Πανελλήνιου Ιατρικού Συλλόγου, των Ιατρικών Συλλόγων και άλλων τοπικών φορέων αναλόγως των ειδικοτήτων. 
Επαναλαμβάνω και σας προτρέπω για πολλοστή φορά, αναβαθμίστε τους ιατρικούς συλλόγους και δώστε αρμοδιότητες. Είναι μια επιτυχημένη διεθνής πρακτική και εκόντες, άκοντες, θα την εφαρμόσουμε σύντομα. Παρατηρώ ότι δεν γίνεται καμιά αναφορά στον έλεγχο του ποινικού μητρώου και του "πόθεν έσχες" των υποψηφίων επιθεωρητών. 
Θέλω να επισημειώσω ότι τα δύο αυτά στοιχεία είναι "εκ των ων ουκ άνευ" για τη συγκεκριμένη επιλογή. 'Ολοι δίνουμε εξετάσεις και κρινόμαστε. Η σημερινή συζήτηση του νομοσχεδίου είναι ένα μεγάλο τεστ και για τη Συμπολίτευση το μεγαλύτερο. Είναι καίρια η πρόκληση της συνθέσεως, ιδίως όταν νομοθετούμε για τόσο κρίσιμα θέματα, την οποία αρνηθήκατε κατά τη διάρκεια της συζητήσεως στη Διαρκή Επιτροπή, κύριε Υπουργέ, γι' αυτό καταψηφίζουμε το νομοσχέδιο.
Γι'αυτό, εγκαταλείψτε την αλαζονεία και τη δόλια επικοινωνιακή πολιτική της κυβέρνησης των Δολιανών, που διχάζει και απονευρώνει τη δυνατότητα συνεργασίας και συναινέσεως για τη θωράκιση της διαφάνειας. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδας Αντιπρόεδρος της Βουλής, κ. Κοσιώνης έχει το λόγο. 
Δεν θα μιλήσετε από το Βήμα;
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Είναι θέμα φωτογένειας!
ΠΡΟΕΔΡΕΥΩΝ (Κωνσταντίνος Γείτονας): Είναι το δικαίωμά σας που προέχει...
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, στην επιτροπή έχουμε τοποθετηθεί για τη φιλοσοφία του νομοσχεδίου, αν και εδώ που τα λέμε η αντίληψη της Κυβέρνησης φαινόταν από το πρώτο νομοσχέδιο που έφερε το Υπουργείο για τη δημιουργία των ΠΕΣΥ. 
Έχουμε μια γενικότερη αντίληψη ότι ο τομέας της υγείας, που είναι αρκετά κερδοφόρος δεν μπορεί να μείνει έξω από την αντίληψη μερικής ή με την πάροδο του χρόνου ολικής ιδιωτικοποίησης και του τομέα της υγείας. 
Άκουσα τον εισηγητή της Πλειοψηφίας, ο οποίος έκανε μια διαφορετικού τύπου εισήγηση απ' ό,τι στην επιτροπή τότε και το πλάτυνε αρκετά. Δεν τον κατηγορώ, είναι μια διαπίστωση, με την οποία δεν μπορούμε κι εμείς να διαφωνήσουμε. Το πώς λειτουργεί το σύστημα υγείας και στο δημόσιο και στον ιδιωτικό τομέα είναι πασίγνωστο και κυρίως τα ξέρει ο χρήστης των υπηρεσιών υγείας. Αλλά παρουσιάστηκε με έναν τέτοιο τρόπο, σαν αυτό το σύστημα και το κατάντημά του να έχει γίνει από παρθενογένεση από τα κάτω, δηλαδή "φταίνε οι κοινωνίες", φταίνε ορισμένα άτομα, δεν φταίει καθόλου καμία κυβέρνηση ή έγινε με επιφοίτηση του Αγίου Πνεύματος σε κάποιους ανθρώπους, οι οποίοι λοιδορούνται στο θέμα της υγείας. 
Γνωρίζουμε όλοι ότι δεν είναι έτσι. Μάλιστα, σε συζητήσεις που έχουν γίνει, όχι μόνο στην επιτροπή, αλλά και όταν συζητούσαμε για τα ΠΕΣΥ, έχει γίνει παραδεκτό από τους περισσότερους ότι το νομοθετικό πλαίσιο του ν. 1397/83 ήταν αρκετά καλό που έβαζε ορισμένες προϋποθέσεις πώς θα πάει το Εθνικό Σύστημα Υγείας από εκεί και πέρα, το οποίο δεν έγινε. Και δεν έγινε με βούληση όλων των κυβερνήσεων μέχρι τώρα. Όχι μόνο δεν βελτιώθηκε, αλλά δεν έμεινε ούτε καν στάσιμο. Έγινε χειρότερο. 
Σε αυτό το πρόβλημα πώς έρχεται το Υπουργείο να απαντήσει; Δεν έχει προσωπικό χαρακτήρα, λέω "το Υπουργείο", γιατί είναι μια γενικότερη αντίληψη που δεν αφορά μόνο τον κ. Παπαδόπουλο και την κυρία Υφυπουργό. Θέλει να δείξει ότι αυτό το κατάντημα μπορεί να βελτιωθεί με ένα άλλο τρόπο και αυτό είναι ένα γενικότερο πρόβλημα, θα μου επιτρέψετε να πω ένα ιδεολόγημα, το οποίο εμφανίζεται το τελευταίο χρονικό διάστημα σε πολλές περιπτώσεις. Εκεί, δηλαδή, που έχουμε έκρηξη κάποιων κοινωνικών προβλημάτων ή άλλου τύπου προβλημάτων, που έχουν κοινωνική προέκταση, η απάντηση είναι ότι κάνουμε αστυνόμευση ή καταστολή. Αν είναι τροχαία ατυχήματα ή ναρκωτικά ή αυτό το θέμα της υγείας, κάνουμε καταστολή. Το είπε και ο εισηγητής της Πλειοψηφίας, ότι είναι ένας κατασταλτικός μηχανισμός, ο οποίος θα το διορθώσει. 
Και μπαίνει τώρα ένα ερώτημα: Μάλιστα ο Υπουργός παραδέχθηκε ότι δεν πηγαίνει καλά αυτό το πράγμα, δηλαδή ο ιδιωτικός και ο δημόσιος τομέας. Βέβαια, η εξήγηση ότι δεν πηγαίνουν καλά είναι κάθε φορά διαφορετική. Πώς θα το διορθώσουμε;
Ετοιμάζονται πέντε ή έξι νομοθετήματα. Και αντί να περιμένει το Υπουργείο να γίνουν αυτά τα νομοθετήματα τα οποία υποτίθεται θα αναβαθμίσουν και το δημόσιο και τον ιδιωτικό τομέα υγείας και τότε να δούμε αν κάτι δεν πάει καλά να κάνουμε και κάποιους μηχανισμούς ελέγχου, τους κάνουμε από τώρα, από το δεύτερο νομοσχέδιο. 
Ποιος είναι ο λόγος για τον οποίον πρέπει να γίνει αυτό; Νομίζω ότι φαίνεται. Το είπε και ο εισηγητής της Πλειοψηφίας ότι αυτός ο μηχανισμός ελέγχου και καταστολής είναι ένας θεσμός. Υπάρχει μία θεσμολαγνία και αυτό είναι το δεύτερο χαρακτηριστικό των τελευταίων χρόνων. Τελικά τι είναι θεσμός; Είναι μία συμπληρωματική διάταξη που μπορεί να μπει σε ένα νόμο μέσα; Θεσμός είναι κάτι που έχει μία οργανωτική δομή, έχει νομική κάλυψη και έχει αντέξει στο χρόνο. Ο ν. 1397 χαρακτηρίστηκε τότε θεσμός και ορισμένες παρεμβάσεις του ήταν θεσμικού χαρακτήρα. Έτσι τουλάχιστον λεγόταν στην εισηγητική έκθεση. Πώς κατάντησε έτσι; Αν δεν αντέξει στο χρόνο και αν δεν υπάρξει ανάλογη στήριξη από την εκάστοτε κυβέρνηση και την κυβερνητική πολιτική για να κρατηθεί αυτό το πράγμα και να αναβαθμιστεί δεν είναι θεσμός. Είναι μία διάταξη η οποία κρατά ένα ορισμένο χρονικό διάστημα. 
Είναι ερωτηματικό, λοιπόν, γιατί γίνονται τώρα. Θα μπορούσαν να γίνουν αργότερα και θα μπορούσαν να έχουν μία διαφορετική μορφή. Η γνώμη μας είναι ότι αυτό το σκεπτικό που υπάρχει για τη λεγόμενη αναδιάρθρωση ή ξέρω εγώ βελτίωση του συστήματος υγείας δεν θα προχωρήσει σε μία τέτοια κατεύθυνση που να μην είναι η υγεία εμπόρευμα όπως είναι τώρα. Δεν θα είναι για δωρεάν περίθαλψη ή αν θέλετε ακόμη, δωρεάν προνοιακής πολιτικής. Θα εξακολουθεί να παραμένει στα ίδια επίπεδα και θα φαίνεται στην κοινή γνώμη -και εγώ νομίζω ότι μάλλον θα γίνει αποδεκτό από την κοινή γνώμη, αργότερα θα καταλάβει η κοινή γνώμη τι σημαίνει αυτό- ότι γίνεται ένας ελεγκτικός μηχανισμός με αυτά τα χαρακτηριστικά, ο οποίος θα διορθώσει το σύστημα της υγείας. Δεν θα το διορθώσει.
Τώρα, επειδή ακούστηκε και για το ΣΔΟΕ να πω και εγώ τη γνώμη μου σύμφωνα με αυτά που έχω ακούσει. Ακούστηκε και για τον γεννήτορα. Όταν ο γεννήτορας έφυγε από το Υπουργείο που ήταν, αυτό το ΣΔΟΕ παρουσίασε ορισμένα φαινόμενα, τα οποία τα ξέρουν οι περισσότεροι. Οι πρώτες του ενέργειες τότε ήταν ότι έπιασε τρία, τέσσερα ουζερί στην Αθήνα και μερικές μικροεπιχειρησούλες. Όμως κανένα από το μεγάλα "σκυλόψαρα" -όχι τα πιράνχας, τα μικρά τα ψαράκια- δεν έπιασε ποτέ. Αφήστε που μετά εμφανίστηκαν ορισμένα φαινόμενα από κάποιους υπεύθυνους του ΣΔΟΕ, οι οποίοι εστάλησαν στην άκρη του κόσμου -στην άκρη του κόσμου μέσα στα όρια της ελληνικής επικράτειας- επειδή, λένε οι ίδιοι, προσπάθησαν να κάνουν τη δουλειά τους, αλλά δεν τους άφηναν κάποιοι προϊστάμενοι.
Έλυσε το πρόβλημα για το οποίο ήταν ενταγμένο το ΣΔΟΕ; Τίποτε δεν έλυσε, όπως δεν θα λύσει και εδώ τίποτε. Θέλει να φανεί, λοιπόν, προς τα έξω ότι αυτό το πράγμα θα ρυθμίσει το θέμα. Εδώ υπάρχουν δομικές αλλοιώσεις μετά το 1983 μέσα στο σύστημα υγείας. Εδώ θέριεψε ο ιδιωτικός τομέας. Πώς θέριεψε; Από μόνος, του χωρίς την παραχώρηση δικαιωμάτων από την Κυβέρνηση; 
Χαρακτηρίζεται -και χαρακτηρίστηκε από Βουλευτές του κυβερνώντος κόμματος ότι η υγεία μπαίνει σαν εμπόρευμα στην ελεύθερη αγορά, ποιος θα πληρώνει περισσότερο. Τα έξοδα για ιδιωτική κάλυψη θεμάτων υγείας φθάνουν στο 43%. Θα το ελέγξουν αυτό τώρα οι επιθεωρητές; Θα μπορούν να τα βάλουν οι επιθεωρητές με τέτοια μεγάλα οικονομικά συμφέροντα, όταν υπάρχουν- και αφήνονται κάποια και από το συζητούμενο νομοσχέδιο, -περιθώρια ώστε ο ιδιωτικός τομέας να μπορέσει να αποκτήσει μεγαλύτερη δύναμη; Και επιπλέον με ποιο μηχανισμό θα δουλέψει; Δεν μιλάω τώρα για μηχανισμό και για την πρόθεση των ατόμων. Εδώ φεύγουν κάποιοι άνθρωποι του ΕΣΥ από μάχιμες θέσεις, που εγώ υπολογίζω ότι μπορεί να είναι και οι καλύτεροι. Πρώτα-πρώτα το ότι φεύγουν σαράντα από μάχιμες θέσεις είναι μεγάλο μειονέκτημα. Και δεν αναπληρώνονται βέβαια αυτοί από τους "βοηθούς νομάρχου", από τους "αντιδημάρχους κλπ.", οι οποίοι καλούνται να πηγαίνουν στα κέντρα υγείας και να κάνουν εφημερία. Να μην αφιερώσω περισσότερο σε αυτό το πράγμα, γιατί δεν μου φαίνεται και πολύ σοβαρό. 
Δηλαδή αυτές οι θέσεις που θα φύγουν από κει θα καλυφθούν απ' αυτούς; Στο σύστημα υγείας, σύμφωνα μ' αυτό που έχει πει και η κυρία Υφυπουργός σε μια ερώτηση εδώ, υπάρχουν είκοσι δύο χιλιάδες θέσεις κενές. Ποιος θα το διορθώσει αυτό; Οι επιθεωρητές; Είναι θέμα κυβερνητικής βούλησης. Θα το κάνει; Εδώ ελαττώνονται οι παροχές. Και στο θέμα της πρόνοιας συγχωνεύονται, εξανεμίζονται ορισμένα δικαιώματα. 
Αν η αντίληψη των επιθεωρητών είναι ότι θέλουν να επιτελέσουν κάποιο έργο εξυπηρετώντας και την κυβερνητική πολιτική, τότε θα τεθούν σοβαρότατα θέματα δεοντολογίας στον τρόπο άσκησης της πολιτικής τους. Θα φανεί κατά πάσα πιθανότητα από τους πρώτους ελέγχους ποιος φταίει για το κατάντημα. Φταίνε κάποιοι γιατροί για τα φακελάκια, φταίει το νοσηλευτικό προσωπικό, φταίει το βοηθητικό προσωπικό και από κει και πέρα τίποτε άλλο. Δηλαδή θα αρχίσει να κατηγορείται ο δημόσιος τομέας υγείας, θα δυσφημίζεται μ' έναν τρόπο ώστε αυτό θα διευκολύνει για την παραπέρα ανάπτυξη του ιδιωτικού τομέα. 
Κι επειδή αναφέρθηκε: θα επέμβουν, λέει, σε θέματα κακοδιοίκησης και κακοδιαχείρισης. Ας πάρουμε το θέμα της κακοδιοίκησης. Δηλαδή ποιας κακοδιοίκησης; Του τρόπου με τον οποίο λειτουργούσαν τα νοσοκομεία μέχρι τώρα; Εκεί ήταν οι πρόεδροι των νοσοκομείων και επί Νέας Δημοκρατίας και επί ΠΑΣΟΚ. Ήταν κομματικά στελέχη. Και δεν θέλω να θίξω κανέναν επειδή έχει τύχει πολλές φορές και στην περιφέρεια τη δική μου και αλλού να έχουμε μαλώσει με κάποιους ανθρώπους και δεν θα το ήθελα. Κανένα άλλο ειδικό προσόν παρά το ότι είναι κομματικό στέλεχος. Και μάλιστα ένα κομματικό στέλεχος, το οποίο έχει αποτύχει στις προηγούμενες βουλευτικές εκλογές. Και ισχύει αυτό και για τα δύο κόμματα. 
Ποια κακοδιοίκηση; Όταν τον βάζω εγώ και είναι δοτός πρόεδρος του νοσοκομείου πώς θα κατηγορήσεις το υπόλοιπο προσωπικό για κακή διοίκηση; Κακοδιαχείριση: Ποιοι την κάνουν την κακοδιαχείριση; Αυτούς δηλαδή θα βρουν οι επιθεωρητές; 
Το φακελάκι: Είχαμε κάνει -και θα το θυμούνται και οι άλλοι παλαιότεροι συνάδελφοι- μια επιτροπή, η οποία είχε ασχοληθεί με το φακελάκι. Και είχαμε κάνει και σοβαρές προτάσεις. Ήταν μάλιστα η μοναδική επιτροπή στην οποία συμμετείχα και την οποίαν είχα ψηφίσει κι εγώ. Τι έγινε για το φακελάκι; Ή για τον ιδιώτη γιατρό; Για το πώς ασκεί το επάγγελμά του; Πώς θα επέμβει ο επιθεωρητής;
Θα σας πω ένα χαρακτηριστικό παράδειγμα με το φόβο ότι κι εδώ μπορώ να παρεξηγηθώ, αλλά δεν μπορώ να μην το πω. Εδώ και δέκα χρόνια η αμοιβή του ελεύθερου επαγγελματία γιατρού που έχει σύμβαση με το δημόσιο είναι 2.200 δραχμές. Παίρνει δηλαδή 1.700 δραχμές. Κάποιοι προσπάθησαν να ερευνήσουν το θέμα. Κι εγώ δεν είχα κάνει εξουσιοδότηση τότε στην κοπέλα που είχα στο ιατρείο και πήγαινα στο ταμείο. Και κάθε φορά που πήγαινα στο ταμείο να πάρω τα λεφτά όλο χαμογέλαγε ο τύπος που μου τα έδινε. Και του λέω: "Γιατί χαμογελάς;" Μου λέει: "Τον βλέπεις τον νεαρό που είναι μπροστά; Έχει πέντε χρόνια που ασκεί το επάγγελμα. Εσύ παίρνεις ογδόντα δύο χιλιάδες (82.000) δραχμές κι αυτός παίρνει οκτακόσιες πενήντα χιλιάδες (850.000)". 
Πώς έγινε αυτό; Για να μπορούν να τα βγάλουν πέρα, γιατί έχουν ένα φοβερό ανταγωνισμό -και δεν το λέω για δικαιολογία τους- και μ' αυτό το κατάντημα δεν μπορείς να πάρεις ούτε τέσσερα μαρούλια, λένε ότι κάνουν κι άλλες εξετάσεις. Πώς θα επέμβει σ' αυτό ο επιθεωρητής υγείας; Θα αποδείξει ότι δεν γίνονται οι εξετάσεις; Και δεν είναι μόνο αυτό. Είναι εκατοντάδες περιπτώσεις.
Στο θέμα της κατευθυνόμενης συνταγολογίας: Είναι άλλου είδους θέμα το οποίο θα έπρεπε να συζητήσουμε κάποτε για να δούμε πώς θα μπορούσε ενδεχομένως να λυθεί. Έχει και κοινωνικές προεκτάσεις, έχει και φιλοσοφία. Είναι και οι τρόποι με τους οποίους εκπαιδεύονται οι γιατροί και τι μαθαίνουν όταν είναι φοιτητές της ιατρικής και με ποια προσωπικότητα βγαίνουν προς τα έξω. Θα το ρυθμίσουν αυτό οι επιθεωρητές υγείας. Είναι και η τεχνητή δημιουργία ζήτησης ιατρικών πράξεων, όπως αξονικές τομογραφίες, μαγνητικές τομογραφίες. "Απαραίτητη η εξέταση". Έχει αυξηθεί τόσο πολύ η νοσηρότητα που έχει φτάσει στα ύψη; Θα το λύσουν αυτό οι επιθεωρητές; Με ποιο τρόπο θα το λύσουν; Γιατί τίθεται και θέμα αντίληψης του γιατρού, ο οποίος ορίζει ότι πρέπει να γίνει η αξονική τομογραφία. 
Εμείς, λοιπόν, εκτιμάμε ότι είναι θέμα διαφορετικής πολιτικής και δεν είναι θέμα ελεγκτών, δεν είναι θέμα καταστολής. Είναι θέμα γενικότερης πολιτικής. 
Και δεν φαίνεται ότι έχει την πρόθεση η Κυβέρνηση να τα ακολουθήσει. Εμείς το είπαμε τότε για το ΠεΣΥ, το λέμε και τώρα απλώς για να φαίνεται καθαρά ποια είναι η πολιτική μας άποψη. 
Ορισμένες επιμέρους διατάξεις που μπήκαν στο νομοσχέδιο και που δεν έχουν καμία σχέση και εγώ σαν χαρακτήρας δεν μπορώ να τα δεχθώ, είναι πράγματα τα οποία βέβαια θα τα συζητήσουμε στην κατ' άρθρο συζήτηση, δεν πηγαίνει καθόλου. Και υποτίθεται ότι θα έρθουν ακόμη πέντε, έξι τεμάχια για να συζητήσουμε. 
Με αυτήν την έννοια, κύριε Πρόεδρε, απλώς ήθελα να βάλω ορισμένα πολιτικά χαρακτηριστικά για να μη φαίνεται ότι είναι θέμα ατόμων ή θέμα ορισμένων επιμέρους ρυθμίσεων. Εμείς θα καταψηφίσουμε το νομοσχέδιο επί της αρχής του.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Συνασπισμού της Αριστεράς και της Προόδου κ. Αμπατζόγλου, έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριοι συνάδελφοι, σε μια σύγχρονη και ευνομούμενη πολιτεία η ποιότητα των υπηρεσιών υγείας οφείλει να είναι υψηλή. Αποτελεί δείκτη της ποιότητας ζωής μας.
Ισχυρίζεται η Κυβέρνηση ότι ανήκουμε πλέον στους ισχυρούς της Ευρωπαϊκής Ένωσης, ότι ανήκουμε στο σκληρό πυρήνα της ΟΝΕ. Έχουμε, όμως, τη χειρότερη ποιότητα παρεχομένων υπηρεσιών υγείας και ο Έλληνας πολίτης είναι ο πλέον δυσαρεστημένος μετά τον Πορτογάλο.
Ποια είναι η πρακτική αξία για κάθε Έλληνα πολίτη των οικονομικών δεικτών που χρησιμοποιεί η Κυβέρνηση, όταν αυτή η Κυβέρνηση και αυτοί οι δείκτες δεν μπορούν να του εξασφαλίσουν μια επαρκή παροχή υπηρεσιών στον τομέα της πρόνοιας και υγείας;
Όλοι διαπιστώνουν ότι ενώ ο δημόσιος τομέας υγείας συνεχώς απαξιώνεται, η ιδιωτική επιχειρηματική δραστηριότητα αναπτύσσεται ανεξέλεγκτα, λειτουργεί ασύδοτα και ουσιαστικά πριμοδοτείται από το παραπαίον ΕΣΥ. Η καταφυγή σε ατομικές λύσεις και στάσεις ζωής, που επικρατεί σήμερα, έχει διαμορφώσει συνειδήσεις. Ουσιαστικά έχει παράγει πολιτικό αποτέλεσμα.
Υπάρχει σαφής κρίση εμπιστοσύνης στο δημόσιο τομέα και στροφή στον ιδιωτικό. Ενώ η ζήτηση των υπηρεσιών υγείας αυξάνεται ταχύτερα σε σύγκριση με άλλες βασικές ανάγκες, όπως είναι η ένδυση και η διατροφή, το δημόσιο ΕΣΥ χάνει συνεχώς μερίδα της αγοράς σε όφελος του ιδιωτικού τομέα.
Απ' όλους αναγνωρίζεται ότι μία υγειονομική μεταρρύθμιση είναι πλέον αναγκαία και επείγουσα. Μια μεταρρύθμιση και μάλιστα υγειονομική, είναι σε θέση να επιφέρει ευρύτερες αλλαγές στο κοινωνικό και πολιτικό επίπεδο. Μια υγειονομική μεταρρύθμιση είναι σε θέση -και οφείλει- να μεταβάλει πρότυπα και συμπεριφορές. Μία μεταρρύθμιση δεν μπορεί να είναι κοινωνικά ουδέτερη. Απαιτεί ρήξεις και ανατροπές με το σημερινό κατεστημένο, το οποίο δημιούργησε η νεοφιλελεύθερη πολιτική των κυβερνήσεων τα τελευταία χρόνια. Απαιτεί νέα κοινωνική και πολιτική πλειοψηφία που θα τη στηρίξει.
Το Υπουργείο Υγείας με το ν. 2889, τον οποίο πρόσφατα ενέκρινε κατά πλειοψηφία η Βουλή, προτείνει ένα φθηνότερο και λιγότερο δημόσιο σύστημα υγείας στη θέση του ήδη φθηνού αλλά σαφώς δημόσιου ΕΣΥ. 
Τα ΠεΣΥ, όπως δομήθηκαν, αποκεντρώνουν την αυταρχικότητα της κεντρικής διοίκησης.
Η ολοήμερη λειτουργία των νοσοκομείων όπως προωθείται, θα δημιουργήσει ιατρούς και ασθενείς δύο ταχυτήτων. Η λίστα και το φακελάκι δεν θα καταργηθούν. Ενδέχεται μάλιστα να γνωρίσουν και νέες ημέρες δόξας. 
Τα μέχρι σήμερα μέτρα, παρά τις εκφρασμένες προθέσεις του κυρίου Υπουργού, είναι προσαρμοσμένα στην προκρούστεια κλίνη των νεοφιλελεύθερων κυβερνητικών επιλογών.
Τα μέτρα στο χώρο της υγείας κινούνται στη λογική της οικονομίας πόρων και στη λογική της αγοράς. Η υγεία όμως, κύριε Υπουργέ, δεν είναι εμπορεύσιμο είδος.
Η αναγκαία παρέμβαση στο χώρο της υγείας πρέπει να βασίζεται στην πολιτική βούληση για αύξηση των πόρων, οικονομικών και ανθρωπίνων και όχι στη διαχείριση και αναπροσαρμογή των ελλείψεων. Οφείλει να βασίζεται στην πολιτική βούληση για οριοθέτηση του ιδιωτικού τομέα...
(θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, με συγχωρείτε για τη διακοπή.
Ιατρικό συμβούλιο έχουμε απ' ό,τι βλέπω, εκεί στα έδρανα, κύριοι συνάδελφοι, και μάλιστα διακομματικό.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Αλλά ο Πρωθυπουργός θα είναι για πάντα λέει γιατρός. 
ΠΡΟΕΔΡΕΥΩΝ (Κωνσταντίνος Γείτονας): Καλά, σταματήστε να ομιλείτε και αφήστε τον Πρωθυπουργό τώρα, κύριε Γιαννόπουλε. Αφήστε τα αυτά.
Συνεχίστε, κύριε συνάδελφε. 
ΓΕΩΡΓΙΟΣ ΑΜΠΑΤΖΟΓΛΟΥ: Η παρέμβαση στο χώρο της υγείας πρέπει να βασίζεται στην πολιτική βούληση για οριοθέτηση του ιδιωτικού τομέα σε ρόλο συμπληρωματικό του δημοσίου, στην πολιτική βούληση για βελτίωση της πρωτοβάθμιας φροντίδας υγείας και πρόνοιας. 
Πρώτα απ' όλα πόσοι είναι οι πόροι που διαθέτουμε για την υγεία; Ο προϋπολογισμός προβλέπει μαζί με το πρόγραμμα δημοσίων επενδύσεων δαπάνες 1,3 τρισεκατομμύρια δηλαδή το 3% του ΑΕΠ το οποίο μας κατατάσσει στις χώρες της Ευρωπαϊκής 'Ενωσης με τις λιγότερες αναλογικά δαπάνες. 
Για λόγους σύγκρισης αναφέρουμε ότι τα κέρδη των τραπεζών είναι 2 τρισεκατομμύρια ενώ οι δαπάνες του ιδιωτικού τομέα υπερβαίνουν το 3,5% του ΑΕΠ.
Τα κέντρα υγείας αστικού τύπου δεν λειτούργησαν ποτέ ενώ αυτά του αγροτικού υπολειτουργούν χωρίς υποδομή, εξοπλισμό και προπαντός το αναγκαίο προσωπικό. 
Οι ελλείψεις των νοσοκομείων και κέντρων υγείας σε προσωπικό, σε ανθρώπινους πόρους είναι τεράστιες. Σήμερα υπάρχουν είκοσι χιλιάδες κενές θέσεις. Η πρωθυπουργική δέσμευση για πρόσληψη έντεκα χιλιάδων ατόμων εντός του 2000 παρέμεινε υπόσχεση και όνειρο εκλογικής νυκτός. 
Στο Κέντρο Υγείας Ελευσίνας υπάρχουν εκατόν σαράντα οργανικές θέσεις εκ των οποίων οι εκατό είναι κενές, ενώ με την προκήρυξη της 30ης Μαρτίου θα καλυφθούν μόνο οι τρεις θέσεις. 
Στο Νοσοκομείο Αλεξανδρούπολης υπάρχουν τριακόσιες δεκατρείς θέσεις νοσηλευτικού προσωπικού και σαράντα οκτώ ιατρικού. Όταν όμως ένα περιστατικό καταλήγει θανατηφόρο τότε ο κύριος Υπουργός βάλει κατά των εργαζομένων. 
Με αυτά τα δεδομένα γίνεται φανερό ότι δεν είναι δυνατόν να καλυφθούν ούτε οι υπάρχουσες ανάγκες ούτε πολύ περισσότερο να στελεχωθούν νέες δομές. 
Εάν και η εικόνα των ράντζων στους διαδρόμους των νοσοκομείων είναι ο πλέον εύγλωττος δείκτης της σημερινής κατάστασης, θεωρούμε αναγκαίο να παραθέσουμε μερικά επιπλέον στοιχεία ενδεικτικά της διάρθρωσης των υπηρεσιών υγείας. 
Στην Αττική στην οποία έχει συγκεντρωθεί το 34% του πληθυσμού υπάρχουν σε ποσοστά το 42% των κρεβατιών, το 50% των ιατρών δημόσιων και ιδιωτικών, το 47% των μονάδων εντατικής θεραπείας το 40% των αξονικών και το 52% των μαγνητικών τομογράφων. Η αναλογία κατοίκων ανά ιατρό παρουσιάζει τεράστια ανομοιομορφία και κυμαίνεται από εκατόν εβδομήντα εννέα στην Αττική μέχρι εξακόσια τριάντα δύο στη Στερεά Ελλάδα. Οι ιδιωτικοί αξονικοί τομογράφοι και οι μαγνητικοί είναι δυόμισι φορές περισσότεροι από τους δημόσιους. 
Σε αυτό το σκηνικό, κύριοι συνάδελφοι, καλούμαστε να εξετάσουμε το σχέδιο νόμου για το Σώμα Επιθεωρητών Υγείας και Πρόνοιας, το ΣΕΥΥΠ. Η Κυβέρνηση συγκροτεί το ΣΕΥΥΠ χωρίς να έχει θεσμοθετήσει τους όρους για τις αχαλίνωτες επενδύσεις του χρηματιστηριακού και μεγάλου ιδιωτικού κεφαλαίου στον τομέα της υγείας, για την εγκατάσταση μηχανημάτων σύγχρονης βιοϊατρικής τεχνολογίας, για τη λειτουργία των ιδιωτικών κλινικών, των ιδιωτικών διαγνωστικών κέντρων και των σχέσεών τους με τα ασφαλιστικά ταμεία. 
Η Κυβέρνηση σκοπεύει να δημιουργήσει ένα ελεγκτικό όργανο, υποκατάστατο των πραγματικών μέτρων που όφειλε να πάρει για την ποιοτική βελτίωση των υπηρεσιών που παρέχονται στους πολίτες. 
Συμφωνούμε με τη συγκρότηση ενός Σώματος Επιθεωρητών. Διαφωνούμε όμως με την πλασματική υπερτίμηση του ρόλου του και με την κυβερνητική πολιτική για τη βελτίωση της ποιότητας των υπηρεσιών υγείας και πρόνοιας. 
Αναμφίβολα χρειάζεται μηχανισμός ελέγχου στη Δημόσια Διοίκηση και μάλιστα στον τομέα της υγείας. 
Το ζητούμενο κατά το Υπουργείο είναι η διοικητική σύγκλιση στα πλαίσια της Ευρωπαϊκής Ένωσης με κριτήρια την αποτελεσματικότητα και τη διασφάλιση της ποιότητας. 
Κατά την άποψή μας ζητούμενο επίσης είναι η οικονομική σύγκλιση στον τομέα της υγείας, καθώς επίσης και η ποιοτική σύγκριση η οποία απαιτεί πόρους και υποδομές. 
Σκοπός του υπό σύσταση σώματος είναι η βελτίωση της αποτελεσματικότητας και της αποδοτικότητας. Όμως το περιεχόμενο και τα κριτήρια αυτών των σκοπών παραμένουν ασαφή και αδιευκρίνιστα. Θα καθοριστούν με κάποια υπουργική απόφαση. Σκοπός επίσης είναι και η οικονομικότητα των παρεχομένων υπηρεσιών υγείας. 
Το Υπουργείο θέλει να καταπολεμήσει τα φαινόμενα κακοδιοίκησης, κακοδιαχείρισης και διαφθοράς. 
Φαίνεται ότι έχει παρέλθει ανεπιστρεπτί η περίοδος που το ζητούμενο ήταν η σύννομη, σκόπιμη, διαφανής και κυρίως η χρηστή διαχείριση του δημοσίου χρήματος. Τελικά το ΣΕΥΥΠ θα είναι ή θα εξελιχθεί σε ένα άλλο ΣΔΟΕ στον τομέα της υγείας. 
Τέλος, ως στόχος αναφέρεται η διασφάλιση της ποιότητας των παρεχομένων υπηρεσιών. Στο κεφαλαιώδες αυτό θέμα της ποιότητας, το σχέδιο νόμου παρουσιάζεται πολύ κατώτερο των περιστάσεων. Ποια θα είναι τα κριτήρια ποιότητας των υπηρεσιών υγείας; Πώς θα ελέγχεται ο δημόσιος και πώς ο ιδιωτικός τομέας υγείας; Σήμερα, κύριοι συνάδελφοι, αποτελεί πλέον ανάγκη η απόκτηση πιστοποιητικού ποιότητας, η πιστοποίηση κατά ISO. Μία τέτοια πιστοποίηση διασφαλίζει την παροχή υπηρεσιών σταθερής ποιότητας, όχι όμως κατ΄ ανάγκην και υψηλής ποιότητας. Η ποιοτική αυτή διασφάλιση απαιτεί να καθοριστούν οι μεταβλητές που συνθέτουν το πρόβλημα, τα χαρακτηριστικά τους και τέλος να ασκηθεί μια συνεχής και συστηματική παρακολούθησή της, η οποία θα απεικονίζεται στα γνωστά διαγράμματα ελέγχου και ποιότητας. Κάτι παρόμοιο είναι έξω από τη λογική του νομοθέτη μακριά από τους στόχους του σχεδίου νόμου. Όμως η αναβάθμιση και η πιστοποίηση των παρεχομένων υπηρεσιών υγείας αποτελεί μία αδήριτη, σύγχρονη ανάγκη, αν θέλουμε ο δημόσιος τομέας να σταθεί στα πόδια του και να μπορέσει να ανταγωνιστεί τον ιδιωτικό τομέα, αν θέλουμε να κερδίσει το χαμένο έδαφος. 
Ο ιδιωτικός τομέας υγείας, όπως συμβαίνει και με όλες τις άλλες επιχειρήσεις θα διαφημίζει την ποιοτική του πιστοποίηση. Τα διαγράμματα ελέγχου και ποιότητας θα κοσμούν την είσοδο των κλινικών και των φυλλαδίων του, ενώ ο δημόσιος θα ψάχνει την κακοδιοίκηση, την κακοδιαχείριση από τα εσωτερικά πιράνχας που έχουν αναπτυχθεί, θα ψάχνει σε ποιον να καταλογίσει τα ελλείμματα. Αναλογιζόμαστε, κύριε Υπουργέ, πως στον υγειονομικό και φαρμακευτικό τομέα, όπως αναφέρεται, θα ελεγχθεί η εφαρμογή των κανόνων της νοσηλευτικής επιστήμης και δεοντολογίας, όταν αρνείσθε να εγκρίνετε τον κώδικα νοσηλευτικής δεοντολογίας ή τη δημιουργία νομικού προσώπου δημοσίου δικαίου νοσηλευτών. 
Τι νόημα θα έχει, όπως αναφέρεται, η διαπίστωση της ύπαρξης του αναγκαίου εξοπλισμού και η εισήγηση πρόσφορων και βιώσιμων λύσεων, όταν δεν θα υπάρχουν οι πόροι για τη συμπλήρωση του αναγκαίου αυτού εξοπλισμού; Είναι γνωστό σήμερα ότι ο ιδιωτικός τομέας έχει δυόμισι φορές περισσότερους αξονικούς και μαγνητικούς τομογράφους. Και είναι φανερό τι εξοπλισμός απαιτείται. Δυστυχώς, δεν διατίθενται τα χρήματα. 
Τι νόημα θα έχει η διαπίστωση του ελέγχου των φορέων πρόνοιας, της ανεπάρκειας των εγκαταστάσεων και του εξοπλισμού, όταν και πάλι, όπως συμβαίνει μέχρι σήμερα, δεν θα υπάρχουν οι σχετικές πιστώσεις.
Κύριε Υπουργέ, ένα τέτοιο σώμα επιθεωρητών πρέπει οπωσδήποτε να έχει ένα εσωτερικό τμήμα ελέγχου για τυχόν υπερβάσεις και αυθαιρεσίες των μελών του. 
Θα καταψηφίσουμε το παρόν σχέδιο νόμου, αν και συμφωνούμε με τις αρχές του ελέγχου και της ποιοτικής αναβάθμισης, γιατί κρίνουμε ότι εισάγει διαδικασίες απολύτως ανεπαρκείς σε σχέση με τις σύγχρονες ανάγκες και απαιτήσεις στο χώρο της υγείας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, συζητάμε σήμερα ένα νομοσχέδιο για τη σύσταση και θεσμοθέτηση του Σώματος Επιθεωρητών Υγείας. Και παρακολούθησα τις εισηγήσεις, τις θέσεις των κομμάτων, τον εισηγητή της Πλειοψηφίας και τους εισηγητές της Αντιπολίτευσης. Και παρ' όλο που θέλω να μιλήσω για την ουσία του νομοσχεδίου και μόνο, δεν μπορώ παρά να κάνω μερικές παρατηρήσεις. 
Με πειράζει κάθε φορά ένας απορριπτικός λόγος χωρίς ανάλογη πρόταση για ένα θέμα, το οποίο είναι και κοινωνικό και δύσκολο και απαραίτητο. Με πειράζει ο απορριπτικός λόγος κάθε φορά που έρχεται νομοσχέδιο που εκσυγχρονίζει ένα κομμάτι, που βοηθάει να προχωρήσουμε και στην πατρίδα μας σε θεσμούς που σε άλλα κράτη έχουν ήδη αποδώσει και είναι αποτελεσματικοί. Μια τοποθέτηση αρνητική, μηδενιστική και απορριπτική δεν συμβάλλει καθόλου σ' αυτό και δεν συνάδει και δεν εναρμονίζεται και με τη θέληση του λαού. Και ο λαός αυτόν τον απορριπτικό λόγο ο ίδιος τον απορρίπτει.
Εθνικό Σύστημα Υγείας. Απόδοση του Εθνικού Συστήματος Υγείας. Άρχισε η μεταρρύθμιση του Εθνικού Συστήματος Υγείας. Βρισκόμαστε στην πρώτη και ουσιαστική δομική φάση. 
Η υγεία στην πατρίδα μας είναι τόσο χαμηλή; Μα καθόλου. Όλοι οι δείκτες δείχνουν ότι είμαστε πάρα πολύ ψηλά. Το σύστημα υγείας παρέχει υψηλού επιπέδου παροχή υπηρεσιών; Όχι βέβαια όσο θα θέλαμε. Οι απαιτήσεις οι σημερινές είναι πάρα πολύ μεγάλες. Οι απαιτήσεις και οι προσδοκίες του ελληνικού λαού είναι ακόμη μεγαλύτερες και εκφυλιστικά φαινόμενα υπάρχουν πάρα πολλά. Ο εισηγητής της Πλειοψηφίας μάλλον επί μακρόν και κατά κόρον τα περιέγραψε λεπτομερειακά όλα αυτά. Μα μέχρι τη δεκαετία του 1980 δεν είχαμε εθνικό σύστημα υγείας και το κάναμε. Έφθασε στο επίπεδο που θέλαμε; Ή είναι κατάντια το σημερινό, γιατί ακούστηκε και αυτό; Όχι βέβαια. Αλλά ούτε ολοκληρώθηκε ούτε πέτυχε τους στόχους στο σύνολό του για το οποίο έγινε ούτε απέδωσε όλα αυτά τα οποία θέλαμε. Και βεβαίως είναι υψηλού κόστους και πολλές φορές αντιπαραγωγικό. Δεν απέδωσε όμως; Σήμερα όσοι πηγαίνουν στο εξωτερικό να νοσηλευτούν είναι το ίδιο με πρώτα; Σήμερα στην πατρίδα μας δεν γίνονται επεμβάσεις, διαγνώσεις, προλήψεις σημαντικές που δεν γίνονταν ποτέ; Γίνονται. Έχουμε τον ξενοδοχειακό εξοπλισμό αυτόν που θέλαμε; Όχι παντού και κυρίως όχι εκεί που δεν έχουμε ανάγκη. Έχουμε το ιατρικό, επιστημονικό και άλλο προσωπικό υψηλού επιπέδου; Και βεβαίως έχουμε. Έχουμε τον τεχνολογικό εξοπλισμό; Είναι αυτός αποτελεσματικός και εκμεταλλεύσιμος σε όλες του τις πτυχές; Και φυσικά δεν είναι. Έχουμε καινούρια νοσοκομεία που δυσκολευόμαστε να τα ξεκινήσουμε, έχουμε παλιά νοσοκομεία στα οποία στοιβάζονται οι ασθενείς και δεν μπορούμε να τους εξυπηρετήσουμε. 
Έχουμε, λοιπόν, δυσκολίες που είμαστε υποχρεωμένοι να τις ξεπεράσουμε. Και έχουμε απαιτήσεις του ελληνικού λαού για να πάμε πολύ μπροστά.
Το σύστημα βεβαίως δεν ολοκληρώθηκε ποτέ και ως εκ τούτου δεν κρίνεται και στο σύνολό του. Έπρεπε, λοιπόν, να μεταρρυθμιστεί και αυτό δεν είναι ελληνικό φαινόμενο. Αυτές οι αλλαγές γίνονται σε όλο τον κόσμο. Αυτή η μεταρρύθμιση οδηγεί σε ιδιωτικοποίηση; Όχι. Η Βουλή ομόφωνα στήριξε το δημόσιο χαρακτήρα του Εθνικού Συστήματος Υγείας και θα το στηρίζει. Και η Κυβέρνηση δε στηρίζει τη μεγάλη μεταρρύθμισή του. 
Το σύστημα δεν ήταν καλός διοικούμενο. Ήταν ερασιτεχνικά διοικούμενο, ήταν διά αντιπροσώπων διοικούμενο, διά ευυπόληπτων πολιτών διοικούμενο και διακομματικών ανθρώπων που διόριζε η κάθε κυβέρνηση διοικούμενο. Ήταν ανθρώπων που περνούσαν από το νοσοκομείο, που έδιναν και την ψυχή τους, αλλά δεν είχαν την εμπειρία, τη γνώση και την εξειδίκευση ή που περνούσαν απλώς για να παρακολουθούν πώς λειτουργεί το νοσοκομείο. 
Το καινούριο σύστημα των μάνατζερ, των διοικητών είναι σε εξέλιξη. Όλοι γνωρίζετε ότι μέχρι τις 14, 15 Ιουνίου ολοκληρώνεται η προκήρυξη όλων των διοικητών και τα PC αρχίζουν να λειτουργούν. Άρα η περιφερειακή συγκρότηση που ήταν κανόνας επιβίωσης του συστήματος προχωράει.
Επίσης, το Σώμα Επιθεωρητών είναι απαραίτητο; Ή έπρεπε να ολοκληρωθεί το σύστημα και μετά να το ελέγξουμε; Μα οι υπηρεσίες υγείας υπάρχουν. Υπάρχουν στο δημόσιο, υπάρχουν στον ιδιωτικό τομέα. Υπάρχουν τα ιατρεία, υπάρχουν τα φαρμακεία. Υπάρχουν οι μονάδες πρόνοιας. 
Και βεβαίως τώρα που θεωρούμε ότι θα γίνει καλύτερα διοικούμενο σιγά-σιγά με τα περιφερειακά συστήματα υγείας και με τους διοικητές -όπου η ίδια η διοίκηση θα ελέγχει και το σύστημα- πρέπει να υπάρξει ένας ελεγκτικός μηχανισμός ο οποίος θα έχει δύο σημαντικούς στόχους: 
Ο ένας είναι να ελέγξει, όχι μόνο τις υπηρεσίες υγείας του δημόσιου και του ιδιωτικού τομέα, αλλά και τις διοικήσεις και να συνδέσει, αξιολογώντας αυτά τα Περιφερειακά Συστήματα Υγείας, με το Υπουργείο. Το Υπουργείο χαράσσει την πολιτική, έμμεσα όμως πρέπει να έχει και ένα εργαλείο, που θα ελέγχει πλήρως το πώς λειτουργεί το σύστημα στο σύνολό του. 
Σε πρώτη φάση βεβαίως είναι το κεντρικό, αλλά το ίδιο το νομοσχέδιο προβλέπει ότι θα επεκταθεί και στην περιφέρεια, γιατί είναι γεγονός ότι από την Αριστοτέλους δεν είναι εύκολο να ελέγξουμε και το τελευταίο νοσοκομείο κατ΄ αρχάς και το τελευταίο κέντρο υγείας στη συνέχεια και την τελευταία ιδιωτική κλινική, και το τελευταίο ιατρείο και το τελευταίο φαρμακείο ή την τελευταία μονάδα πρόνοιας. Το πώς θα γίνει αυτός ο έλεγχος δεν είναι εύκολη υπόθεση και το θέμα δεν είναι να γίνει με τον κατασταλτικό μόνο μηχανισμό, αλλά δεν γίνεται να λειτουργεί και να είναι ανεξέλεγκτο το σύστημα.
Ο έλεγχος, λοιπόν, του συστήματος που υπάρχει και του συστήματος που δεν υπάρχει ολοκληρωμένο, όχι απλώς είναι απαραίτητος, αλλά είναι αναγκαίος, γιατί είναι βέβαιο ότι το νομοσχέδιο για τον ιδιωτικό τομέα υγείας, το προεδρικό διάταγμα για τα ιδιωτικά εργαστήρια και τις ιδιωτικές κλινικές, που ακόμα δεν υπογράφηκε και θα μας ενημερώσει ο κύριος Υπουργός εάν έχει υπογραφεί ήδη...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Έχουν δημοσιευτεί ήδη.
ΕΚΤΟΡΑΣ ΝΑΣΙΩΚΑΣ: ...είναι απαραίτητα, αλλά πρέπει να ελεγχθούν.
Θα σας πω και τη δική μου εμπειρία. Ήμουν σε μια επιτροπή της Νομαρχίας της Λάρισας για τον έλεγχο των ιδιωτικών κλινικών. Υπήρχαν κάποιοι κανονισμοί. Ξέρετε πόσο δύσκολο ήταν, όταν εμείς μπορούσαμε να μαζευόμαστε μια φορά το χρόνο για να περάσουμε και να ελέγξουμε;
Βεβαίως υπήρχε και ένα σημαντικότερο θέμα στο όλο σύστημα, η κακώς εννοούμενη "αλληλεγγύη". Εμείς και εμείς που ήμασταν συνάδελφοι, που ήμασταν δίπλα, που μιλούσαμε και βεβαίως δεν μπορούσαμε να επιβάλλουμε ούτε ποινές, κυρίως όμως δεν μπορούσαμε να επιβάλλουμε την ορθή, τη σωστή, την ορθολογική αξιοποίηση των δυνατοτήτων και τη χρήση των μέσων που είχαμε στην περιφέρεια.
Άρα, όχι απλώς είναι απαραίτητο το Σώμα Ελεγκτών, αλλά έπρεπε να το είχαμε κάνει πριν από χρόνια, όπως πρέπει να κάνουμε και πάρα πολλά πράγματα. Να το αρνούμαστε όλοι, να το καταψηφίζουμε επί της αρχής, αυτό δεν το καταλαβαίνω. Τι καταψηφίζουμε; Την ύπαρξή του; Τι θεωρούμε; Θεωρούμε ότι το σύστημα δεν χρειάζεται έλεγχο; Στα άλλα κράτη, δηλαδή, που αυτό γίνεται, δεν το έχουν κάνει σωστά ή δεν μπορούμε να αξιολογήσουμε πώς απέδωσε;
Εγώ θέλω να κλείσω, κυρίες και κύριοι συνάδελφοι, λέγοντας το εξής: θα μιλήσουμε επί των άρθρων αρκετά, γιατί έχουμε παρατηρήσεις για το πώς θα βρεθούν αυτά τα στελέχη, με ποιο κανονισμό λειτουργίας και με ποιες αρχές θα κάνουν τον έλεγχο και πώς θα λύνονται και άλλα ζητήματα λειτουργίας του Σώματος. Όμως η ύπαρξή του, σε σύντομο χρονικό διάστημα η λειτουργία του, η εκπαίδευση και η επαφή του με τα ΠΕΣΥ, κυρίως με τα νοσοκομεία, με τα κέντρα υγείας, αλλά και με τις μεγάλες κατ' αρχήν μονάδες, ιδιωτικές ή όχι, είναι απαραίτητες, γιατί χωρίς αυτές δεν μπορούμε να προχωρήσουμε. 
Να πούμε και δυο λόγια, γιατί μεγεθύνεται ο ιδιωτικός τομέας, γιατί πληρώνει πάρα πολλά ο ελληνικός λαός από την τσέπη του. Λέγονται τέτοια και είναι αλήθεια. Επίσης, λέγεται ότι είναι πολυέξοδο το σύστημα και υπάρχει διαφθορά. Ωραία! Υπάρχει, αλλά εάν δεν την πολεμήσουμε με θεσμικό τρόπο πώς θα γίνει αυτό; 
Επιπλέόν, εις βάρος των υπηρεσιών υγείας, εις βάρος του δημοσίου αναπτύσσονται ιδιωτικές κλινικές, αναπτύσσονται ιδιωτικά εργαστήρια. Καλώς αναπτύσσονται. Οι κανόνες λειτουργίας τους πρέπει να τηρούνται. Υπάρχουν ιδιωτικές κλινικές στην περιφέρεια και εργαστήρια για τα οποία λέμε ότι παίρνουν τα χρήματα του ελληνικού λαού ή λέμε ότι ο ελληνικός λαός πληρώνει από την τσέπη του. Ο ελληνικός λαός πληρώνει μέχρι και 40% από την τσέπη του πέρα απ' αυτά που δίνει το δημόσιο ή τα ταμεία. Ξέρετε όμως ότι οι ιδιωτικές μονάδες, κυρίως πληρώνονται από το δημόσιο και από τα ταμεία; Τα έσοδα όλων αυτών, πάνω από 80% έως 90%, είναι από τα ταμεία και από το δημόσιο.
Ο έλεγχος, λοιπόν, όχι απλώς είναι απαραίτητος, αλλά είναι αναγκαίος και κατά την άποψή μου μπορεί να γίνει αποτελεσματικός αν στηρίξουμε τέτοιους θεσμούς και τους στηρίξουμε στην όλη τους ανάπτυξη και όχι μόνο στην έναρξή τους. 
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κρεμαστινός έχει το λόγο. 
ΔΗΜΗΤΡΙΟΣ ΚΡΕΜΑΣΤΙΝΟΣ: Κύριε Πρόεδρε, κυρίες και κύριοι συνάδελφοι, νομίζω ότι το νομοσχέδιο αυτό έχει σπέρματα υγείας. Θα περίμενε κανένας ότι όλες οι πτέρυγες της Βουλής θα το ψηφίσουν επί της αρχής, ειδικότερα θα περίμενε να το ψήφιζε και το Κ.Κ.Ε., του οποίου την ακεραιότητα, εντιμότητα και ιδεολογία ιδιαίτερα εκτιμώ. Βέβαια με αυτό που λέω δεν θέλω να μειώσω τη Νέα Δημοκρατία ...
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ηρεμήστε, κύριοι συνάδελφοι, Δεν είπε κάτι υποτιμητικό για σας, επαινετικό σχόλιο έκανε για το άλλο κόμμα. 
ΔΗΜΗΤΡΙΟΣ ΚΡΕΜΑΣΤΙΝΟΣ: Κύριε Πρόεδρε, δεν θέλω με τίποτα να μειώσω τα άλλα κόμματα, αλλά θέλω να πω ότι αυτός ο χώρος ιδεολογικά χρόνια τώρα αγωνίστηκε γι' αυτές τις αρχές. Βέβαια απογοητεύθηκα από το φίλο μου Παναγιώτη Κοσιώνη, που είπε ότι επί της αρχής το καταψηφίζει. Βέβαια δεν πιστεύω ότι με αυτό το νομοσχέδιο θα σταματήσει η παραοικονομία ή ότι η υγεία θα εξυγιανθεί. Δεν το πιστεύω, αλλά από την άλλη βλέπω έναν Υπουργό που κάνει μία θετική προσπάθεια, που μερικοί τη χαρακτηρίζουν και Δονκιχωτική. Αυτό δεν το ξέρω, ξέρω όμως ότι προσπαθεί και επίσης δεν πιστεύω ότι τα κόμματα της Βουλής είναι τόσο αυστηρά σε αυτό που λέμε ένα "ναι" επί της αρχής του νομοσχεδίου. Βέβαια στα επί μέρους σημεία θα μπορούσε κανείς να προτείνει πολλά πράγματα, γιατί διαφορετικά βλέπει ο καθένας την υλοποίηση αυτών των πραγμάτων. 
Η έννοια αυτού του νομοσχεδίου είναι πραγματικά η προσπάθεια καταστολής της παραοικονομίας. Όμως δεν είναι κάτι το απλό και δεν αφορά μόνο το χώρο της υγείας. Δυστυχώς αφορά όλη τη δημόσια ζωή και κατά συνέπεια η υγεία δεν είναι αποσπασμένη από τη δημόσια ζωή. Όμως μερικά στοιχεία θα ήταν καλό να τα λάβει υπόψη του το Υπουργείο και ο Υπουργός και είναι τα εξής: Ο αριθμός των γιατρών είναι τόσο μεγάλος, είναι περίπου τρεις φορές απ' ότι χρειαζόμαστε και όπου η μάζα των γιατρών αυτών είναι οργανωμένη στην ιδιωτική λεγόμενη πρωτοβουλία. Αυτό και μόνο είναι ένα στοιχείο που δεν βοηθάει την εξυγίανση. Δεν μπορεί ο Υπουργός να έχει άμεση σχέση και επιτυχία στους χειρισμούς του σε αυτό που λέγεται ιδιώτης γιατρός, πολύ περισσότερο όταν υπάρχει ανομοιογένεια του ιατρικού δυναμικού. Τα τελευταία χρόνια πρέπει να πούμε ότι δεν είναι μόνο η ανομοιογένεια των ελληνικών πανεπιστημίων, αλλά είναι και η ανομοιογένεια των ξένων πανεπιστημίων. Όλοι ξέρουμε ότι πανεπιστήμια περιοχών, που ιδιαίτερα δεν μπορούν να ευημερήσουν, δεν μπορούν να είναι πανεπιστήμια υψηλού επιπέδου. Είναι δυνατόν η Πρίστινα και η Τιμισοάρα να δίνουν τους ίδιους φοιτητές και γιατρούς απ' ό,τι δίνουν άλλες ευρωπαϊκές χώρες ή τα ελληνικά πανεπιστήμια; Και ένας γιατρός που είναι τόσο καταρτισμένος είναι πιο εύκολο να κάνει αυτό που δεν πρέπει από αυτόν που ξέρει ότι αν το κάνει παραβιάζει τη συνείδησή του. 
Ένα άλλο σημείο είναι η οριοθέτηση του δημόσιου και ιδιωτικού τομέα. Ο ιδιωτικός τομέας παρά τα λεγόμενα μέτρα ή νόμους, συνεχώς από το 1980 και μετά αυξάνεται. Άλλοι υπολογίζουν ότι έχει περάσει το 50% του συνολικού χώρου της υγείας και άλλοι λένε ότι πλησιάζει το 50%. Ακριβή νούμερα δεν ξέρω να αναφέρω, αλλά κυμαίνεται κάπου εκεί. Το χειρότερο είναι ότι δεν υπάρχει μέτρο ή μέτρα που να ορίζουν μέχρι πού θα φθάσει ο ιδιωτικός τομέας υγείας. Διότι όταν δεν υπάρχει ανταγωνιστικότητα με το δημόσιο και η στελέχωση του δημοσίου θέλει δύο με τρία χρόνια, ενώ του ιδιωτικού μπορεί να γίνει τον άλλο μήνα και όταν η υποδομή του δημόσιου τομέα χρειάζεται δύο-τρία χρόνια και ο ιδιωτικός τομέας μπορεί να αγοράσει το ίδιο όργανο απόψε, αντιλαμβάνεσθε ότι το δημόσιο είναι δέσμιο του ιδιωτικού τομέα και η συναλλαγή είναι πιο εύκολη. Θα αγοράσει ας πούμε ο ιδιωτικός τομέας έναν τομογράφο που στοιχίζει πάνω από 1 δισεκατομμύριο. Το δημόσιο πότε θα τον πάρει; Θα αρχίσει, λοιπόν, η αποστολή εξετάσεων προς τον ιδιωτικό τομέα, για τον εγκέφαλο, για την καρδιά, για όλα τα όργανα και το δημόσιο τι θα κάνει; Δεν θα δίνει τα λεφτά; Θα τα δίνει. Ποιος είναι αυτός που σήμερα στηρίζει οικονομικά τον ιδιωτικό τομέα, τους ασφαλιστικούς οργανισμούς, τα ταμεία κλπ.; Το δημόσιο. Γιατί όμως; Γιατί δεν διαθέτει τους ίδιους χώρους, τα ίδια όργανα και δεν έχει την ευλυγισία να ανταγωνιστεί τον ιδιωτικό τομέα, όταν είναι αγκυλωμένο με το νομικό πρόσωπο δημοσίου δικαίου, που έχει ορισμένους περιορισμούς στο να είναι ελαστικό στη λήψη αποφάσεων. 
Είναι, λοιπόν, πολλά τα σημεία που πρέπει να προσεχθούν για να συνεχίσει αυτό το νομοσχέδιο. Βλέπετε ότι εμείς ακόμα δεν έχουμε φθάσει στο επίπεδο της Αμερικής, που δέχεται ότι δεν υπάρχει κερδοσκοπία στην υγεία. Δέχεται ότι όλα είναι μη κερδοσκοπικά ιδρύματα. Έτσι κάνουν επενδύσεις για τον εαυτό τους και βεβαίως ζουν και βγάζουν λεφτά οι πάντες μέχρι και τον τελευταίο υπάλληλο του κέντρου. Εμείς αναγνωρίζουμε συνταγματικά αυτό που λέμε κερδοσκοπία στην υγεία. Όμως αυτό δεν έχει όριο. Μέχρι πού θα φθάσει η κερδοσκοπία στην υγεία; Είναι βέβαιο ότι αν συνεχιστεί αυτό ο δημόσιος τομέας θα συρρικνωθεί ανεξαρτήτως κόμματος που θα βρίσκεται στην εξουσία. Δεν υπάρχει αμφιβολία γι'αυτό.
Ένα σημαντικό σημείο, λοιπόν, είναι να οριοθετηθεί μέχρι πού θα φθάσει η ιδιωτική πρωτοβουλία. Το άλλο είναι ότι η ιδιωτική πρωτοβουλία θα μπορούσε να ελιχθεί. Πάντως αυτό που πρέπει να λάβει ο Υπουργός υπόψη του είναι τις τιμές των αναλωσίμων. Όταν τα αναλώσιμα της υγείας είναι τρεις φορές παραπάνω απ' ότι στις άλλες ευρωπαϊκές χώρες -και ξέρουμε ότι αυτό είναι ο μηχανισμός που πυροδοτεί την παραοικονομία- πρέπει ανεξαρτήτως του νομοσχεδίου αυτού γρήγορα να μπει κάποιος φραγμός ώστε το ελληνικό δημόσιο ...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Θα έλθει άλλο νομοσχέδιο. 
ΔΗΜΗΤΡΙΟΣ ΚΡΕΜΑΣΤΙΝΟΣ: Το ακούω μετά χαράς. Να μπει, λοιπόν, φραγμός και να μας φέρει στο επίπεδο των ευρωπαϊκών κρατών.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Το τελευταίο που θέλω να πω είναι ο ρόλος που όλοι υποτιμάμε, της μετεκπαίδευσης. Πραγματικά όταν ξεκινήσαμε από τον πλασιέ των φαρμακευτικών εταιρειών και των προϊόντων, που μας πλησίαζε εμάς τους γιατρούς και μας έλεγε ποιο είναι το καλό και ποιο είναι το κακό και φθάσαμε σήμερα εμείς οι γιατροί να υποκαταστήσουμε τον πλασιέ με τις διάφορες "εταιρείες μας", επιστημονικές, δεν αντιλαμβάνεσθε ότι εμείς πυροδοτούμε το μηχανισμό που λέγετε παραοικονομία της υγείας; Γιατί όταν υπάρχει θεσμοθετημένη μετεκπαίδευση και κριτική σε αυτό που πρέπει να μάθει και να εφαρμόσει ο γιατρός, αντιλαμβάνεσθε ότι η κατάρτισή του λόγω των πανεπιστημίων είναι ανομοιογενής. Η μετεκπαίδευσή του είναι ανύπαρκτη και τελικά ο γιατρός προσφέρεται σαν προϊόν εκμεταλλεύσεως αυτός ο ίδιος. Δεν μιλάω για την κατηγορία των γιατρών που θέλουν να ξεχάσουν τον όρκο του Ιπποκράτη. Μιλάω γι' αυτούς που θέλουν να τιμούν τον όρκο τους.
Με βάση, λοιπόν, αυτά νομίζω πως θα πρέπει όλα τα κόμματα να ψηφίσουν επί της αρχής τουλάχιστον το νομοσχέδιο, αν θέλουμε να πούμε ότι σεβόμαστε τουλάχιστον την υγεία, έστω με επιφυλάξεις, γιατί εγώ πιστεύω ότι ο κύριος Υπουργός δεν φρονεί ότι το νομοσχέδιό του θα είναι το τελειωτικό που θα πατάξει την παραοικονομία και θα απαλλάξει τον ελληνικό λαό από τα κακά της αποτελέσματα.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κιλτίδης έχει το λόγο.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε και κύριοι συνάδελφοι, ο κύκλος των νομοθετημάτων του Υπουργείου Υγείας, όπως είχα τονίσει σε άλλα νομοσχέδια που έχουν έλθει σε αυτήν την Αίθουσα αρχίζει σχετικά αντίστροφα. 
Δημιουργεί, δηλαδή, ένα φαύλο κύκλο στον οποίο θα χρειάζονται διαρκώς καινούρια νομοθετήματα για να μας φωτίσουν περισσότερο. Το συγκεκριμένο νομοσχέδιο έρχεται να λύσει ελεγκτικά θέματα στη δημόσια και ιδιωτική υγεία. Στην αιτιολογική έκθεση αναφέρονται οι λόγοι που οδήγησαν το Υπουργείο να φέρει αυτό το νομοσχέδιο. 
Θα έλεγα όμως, κύριε Υπουργέ, ότι δεν έχουν λυθεί ακόμα μεγάλα ζητήματα που αφορούν το Υπουργείο Υγείας όπως είναι το μέγιστο θέμα της υπαγωγής των ασφαλιστικών ταμείων στο Υπουργείο Υγείας. Και σεις τώρα φέρνετε ελεγκτικό σώμα το οποίο θα ελέγχει και τα ασφαλιστικά ταμεία. Δεν είναι κάτι που βρίσκεται πλήρως σε αντινομία με τη λογική αλλά έχει μια εσωτερική αντινομία η διαδικασία του να νομοθετούμε αντίστροφα.
Ένας λόγος είναι η ανεπάρκεια των νόμων. Ένας ακόμη λόγος που σας οδηγεί στη θεσμοθέτηση αυτού του οργάνου είναι και η υπερπληθώρα των νόμων, οι ελλείψεις σε προσωπικό, οι οικονομικές διαδικασίες που λαμβάνουν χώρο στο δημόσιο και στον ιδιωτικό τομέα διαδικασίες που έχουν παρεκτραπεί από τη νόμιμη οδό. Και βεβαίως εμείς σαν πολίτες αυτού του τόπου διαπιστώνουμε αυτό που είπα παραπάνω. Αυτό όμως δεν σημαίνει ότι εμείς πρέπει να είμαστε υπέρ της αρχής αυτού του νομοσχεδίου. Πιστεύουμε ότι πρέπει να υλοποιηθούν οι νόμοι. Πρέπει να υπάρξουν ελεγκτικές διαδικασίες. Γι' αυτό βρισκόμαστε σ' αυτήν την Αίθουσα. Βρισκόμαστε για να διαφωνήσουμε ή να συμφωνήσουμε εάν και πώς πρέπει να γίνει αυτή η ελεγκτική διαδικασία.
Γι' αυτό έρχεται η Νέα Δημοκρατία πολύ ορθώς και αρνείται να ψηφίσει επί της αρχής αυτό το νομοσχέδιο διότι έρχεται εντελώς αντίστροφα και επειδή στη λογική της σύλληψής του υπάρχει σπέρμα διαφορετικής άποψης από αυτή που πρεσβεύει η Νέα Δημοκρατία. Η Νέα Δημοκρατία είναι αυτή που εθέσπισε το Σώμα Ελεγκτών Δημόσιας Διοίκησης. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κάνετε λάθος. Επί Υπουργίας μου θεσπίστηκε το 1998.
ΚΩΝΣΤΑΝΤΙΝΟΣ ΚΙΛΤΙΔΗΣ: Όχι αυτό. Μιλάω για τους ελεγκτές της Δημόσιας Διοίκησης επί Υπουργίας Μιλτιάδη Έβερτ. Αυτό το Σώμα δεν είχε το διωκτικό χαρακτήρα επί διοικητικών και οικονομικών θεμάτων.
Πιστεύουμε ότι θα έπρεπε με κεντρικότερο τρόπο να ελέγχεται η Δημόσια Διοίκηση. Αυτά τα Σώματα όπου και αν θεσπίστηκαν σε άλλες ευνομούμενες πολιτείες, έχουν ένα γενικό χαρακτήρα και πάνω απ' όλα είναι ολιγομελή. Δεν είναι δυνατόν να απλώνονται τα ελεγκτικά όργανα άκριτα με πολυπληθείς ομάδες. Πιστεύουμε ότι έτσι δεν μπορούν να λειτουργήσουν σωστά και θα ισχύει η φράση ποιος θα μας φυλάξει από τους φύλακες. Σήμερα όσα ελεγκτικά όργανα έχουν συσταθεί είτε από τη Νέα Δημοκρατία είτε από σας έχουν αλλοτριωθεί από την ίδια φαυλότητα και σαπίλα. Είναι γνωστό το τι συμβαίνει στο ΣΔΟΕ.
Άρα ένα ελεγκτικό όργανο από τη φύση του πρέπει να έχει ολιγομελή χαρακτήρα. Δεν είναι δυνατόν να απλώνεται σε κάθε Υπουργείο ιδιαίτερο τμήμα "ράμπο" και να έχουμε "ράμπο" στο Υπουργείο Δημοσίας Τάξεως, "ράμπο" στο Υπουργείο Υγείας και "ράμπο" παντού. Τότε δεν υπάρχει Δημόσια Διοίκηση. Θα υπάρχει παντελής ανεπάρκεια της Δημόσιας Διοίκησης και κάθε Υπουργείο θα έχει ελεγκτικά όργανα τα οποία από μόνα τους προβλεπόντουσαν τόσα χρόνια και υπήρχαν σε όλα τα Υπουργεία. Ατόνισε όμως η παρουσία αυτών των οργάνων. Όταν δεν έχετε χρήματα για να καλύψετε θέσεις ιατρών στα νοσοκομεία χρειάζεται να κάνετε Σώμα Ελεγκτών των υπηρεσιών υγείας; 
Όταν για παράδειγμα δεν υπάρχουν στο Νοσοκομείο Κιλκίς -δεν το λέω επειδή είμαι από εκεί- ουρολόγοι και ωρυλά να καλύπτουν σε εικοσιτετράωρη βάση ένα γενικό νομαρχιακό νοσοκομείο χρειάζεται ο ελεγκτής, χρειάζεται το κόστος αυτών να πάει προς τον ελεγκτή και όχι προς τη λειτουργική διαδικασία; Εδώ, κύριε Υπουργέ, δεν έχει επέμβει το Υπουργείο, δεν επεμβαίνουν οι μηχανισμοί. Και δεν μέμφομαι εσάς προσωπικά, αλλά τις διαδικασίες και τους προκατόχους σας. Εδώ γίνονται προμήθειες σε νοσοκομεία και δεν έχουν γίνει διαγωνισμοί εδώ και δύο-τρία χρόνια. Και υπάρχουν -και ξέρετε πολύ καλύτερα από εμένα- οι αποφάσεις του Ελεγκτικού Συνεδρίου και οι προτροπές και προειδοποιήσεις ότι πιθανόν δεν θα εγκρίνουν και εντάλματα στα νοσοκομεία όπου χωρίς ετήσιο διαγωνισμό όπως ξέραμε και όπως επιβάλλεται να γίνεται έγιναν οι προμήθειες. 'Αρα, χρειάζεται η ελεγκτική διαδικασία για να γίνει το αυτονόητο σε ένα Υπουργείο; 
Ένα άλλο γνώρισμα αυτού του νομοσχεδίου αλλά που έχει αφορμή πάντως από αυτό, τα γενικά γνωρίσματα που γνώρισα είναι ότι αποδιοργανώνετε τις ήδη υπάρχουσες υγειονομικές υπηρεσίες. Όλα τα στελέχη προβλέπετε να προέρχονται από υπαλλήλους Π.Ε. ή Τ.Ε. του Υπουργείου και περιφερειακών υπηρεσιών υγείας. Δεν λέω ότι δεν θα έπρεπε αν αποφασιστεί και είναι πολιτική βούληση της Κυβερνήσεως αλλά θα έπρεπε πολύ λίγα στελέχη να προέρχονται από αυτούς τους φορείς και να προβείτε σε ένα σχετικό διαγωνισμό. Εδώ κάνετε διαγωνισμό ή θα κάνετε για τους περίφημους και διαβόητους μάνατζερς ...
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κύριε Κιλτίδη, πρέπει να είναι έγκυρα στελέχη. Είναι πάγια αρχή επιθεώρησης. Συγγνώμη για την παρέμβαση, κύριε Πρόεδρε.
ΚΩΝΣΤΑΝΤΙΝΟΣ ΚΙΛΤΙΔΗΣ: Εντάξει. Εγώ εκφράζω τη διαφωνία μου ότι αυτό είναι αυτονόητο ότι θα φέρει την αποδιοργάνωση διότι από κάπου αλλού θα πάρετε αυτό το στέλεχος και θα πρέπει η Δημόσια Διοίκηση και λειτουργία του συστήματος υγείας ή οπουδήποτε αλλού αυτός ο άνθρωπος εργαζόταν να καλυφθεί. 
Σας τόνισα για τους ασφαλιστικούς φορείς. Ήδη, όλοι οι ασφαλιστικοί οργανισμοί έχουν δική τους ελεγκτική υπηρεσία. Το ΙΚΑ έχει τη δική του, το ΤΕΒΕ έχει τη δική του, ο ΟΓΑ ακόμη αν θέλετε έχει το δικό του ελεγκτικό μηχανισμό. Δεν αντιλαμβανόμαστε όλοι εδώ μέσα και εσείς ιδιαίτερα ότι κάπου αυτές οι αρμοδιότητες θα έρθουν και θα εμπλακούν και ποιος άραγε θα τις απεμπλέξει; Επίσης, υπάρχει η γνωστή υπηρεσία του ΣΔΟΕ, υπάρχει και η γνωστή υπηρεσία του σώματος που λέτε ότι έχει συσταθεί από εσάς. Δηλαδή, άλλοι θα ελέγχουν για οικονομικά εγκλήματα; Γιατί είναι γνωστό ότι το αντικείμενο δράσης και λειτουργίας αυτών των ήδη υπαρχόντων οργάνων είναι αυτονόητα και αυτοδίκαια να επεμβαίνουν σε κάθε δημόσια υπηρεσία ή ιδιωτικό χώρο. Τώρα, αυτοί οι υπάλληλοι, οι ελεγκτές που συστήνουμε σήμερα και θέλετε εσείς να ψηφίσουμε θα έχουν άλλου είδους αρμοδιότητες ή θα έχουν τις ίδιες;
Επίσης, μην παραβλέπετε ποτέ -αυτά θα τα πούμε βέβαια και στη συζήτηση κατ' άρθρο- ότι οι ήδη υπηρετούντες στις ελεγκτικές διαδικασίες των ασφαλιστικών φορέων, ακόμη και στο Υπουργείο σας, έχουν μια γνώση της ελαστικότητας που πρέπει να επιδείξουν, διότι το σημερινό σώμα που έχετε την πρόθεση να συστήσετε θα υπεισέλθει όχι μόνο στα διοικητικά και στα οικονομικά, κύριε Υπουργέ, αλλά θα υπεισέλθει και στα λειτουργικά. Για παράδειγμα στο Νομό Θεσσαλονίκης οι ψυχιατρικές κλινικές -οι ιδιωτικές έστω να ξέρετε, και το ξέρετε καλύτερα από εμένα- δεν έχουν τα κρεβάτια που χρειάζεται ο νομός και η βόρεια Ελλάδα. Τι θα γίνει; Θα πάει ο ελεγκτής αυτός εξ Αθηνών ορμώμενος να ελέγξει πράγματα τα οποία γνωρίζει ήδη ο ελεγκτής του ΙΚΑ; Ήδη ο ελεγκτής του ΙΚΑ γνωρίζει ότι είναι αναγκαιότητα να υπάρχει παραδείγματος χάρη το επιπλέον κρεβάτι στη συγκεκριμένη κλινική και θα πάει αυτός να λειτουργήσει κατά ένα μονολιθικό τρόπο και στην ουσία θα παραβλέψει αυτό που χρειάζεται και θα κάνει αυτό που του επιβάλλει ο νόμος; 
Νομάρχες και Δήμαρχοι: Ψηφίσαμε πρόσφατα το Σύνταγμα, ψηφίστηκε το ασυμβίβαστο των Βουλευτών και εδώ βλέπουμε να επιτρέπεται η εφημερία - δεν ξέρω- για οποιαδήποτε ανάγκη. Σ' αυτόν τον τόπο επιτέλους κάποτε πρέπει να αρχίσουν να λειτουργούν και να εφαρμόζονται οι νόμοι αν θέλουμε όλοι και θέλετε σε κάποια ζητήματα να έχουμε τον κοινό νου και τον κοινό τόπο στις αποφάσεις μας.
Κατανοώ δε το πνεύμα σας για την Αττική αλλά μου προξενεί εντύπωση ότι όταν θα επανέρχονται κάποιοι γιατροί για Δήμο Θεσσαλονίκης....
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Για την Αττική; 
ΚΩΝΣΤΑΝΤΙΝΟΣ ΚΙΛΤΙΔΗΣ: Η Αττική είναι υγειονομική περιφέρεια και το ίδιο είναι και ο Νομός Θεσσαλονίκης, κύριε Υπουργέ. Για ποιο λόγο βάζετε, Δήμος Θεσσαλονίκης; Κέντρα υγείας για παράδειγμα στο Δήμο Θεσσαλονίκης δεν υπάρχουν. Κορεσμένα είναι τα κέντρα υγείας του Νομού Θεσσαλονίκης και το γνωρίζετε πολύ καλύτερα όπως, Μηχανιώνας, Θέρμης, Ιωνίας. 
Είναι αδιανόητο, δηλαδή, να θέλετε να περιφρουρήσετε την εγκατάσταση στο κέντρο τέτοιου είδους γιατρών, που θα αποτύχουν από εκλογές στο Δήμο Αττικής, και στη βόρειο Ελλάδα να θέτετε μόνο το Δήμο Θεσσαλονίκης. Δεν ευσταθεί για όσους γνωρίζουν τα υγειονομικά πράγματα του τόπου και ιδιαίτερα της πατρίδος μου.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Γεώργιος Κωνσταντόπουλος.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, έχουμε μπροστά μας ένα νομοσχέδιο για το Σώμα Επιθεωρητών Υπηρεσιών Υγείας και Πρόνοιας.
Το Ε.Σ.Υ. κάτω από το βάρος της έλλειψης ποιότητας, έλλειψης αποδοτικότητας, αναποτελεσματικότητας και ανισότητας στις υπηρεσίες υγείας, ανισότητας τόσο σε περιφερειακό επίπεδο όσο και στο κοινωνικό, προχωράει στη βελτίωσή του. Καταθέσατε ήδη ένα νομοσχέδιο για τον εκσυγχρονισμό του Εθνικού Συστήματος Υγείας και σήμερα μας φέρνετε ένα νέο νομοσχέδιο για το Σώμα των Επιθεωρητών, θέλοντας να βελτιώσετε και την ποιότητα και την ανισότητα και την αναποτελεσματικότητα.
Ο κύριος Υπουργός ζήτησε στις 4 Δεκεμβρίου 2000 από την Οικονομική και Κοινωνική Επιτροπή τη γνωμοδότησή της επί του συγκεκριμένου νομοσχεδίου. Η Οικονομική και Κοινωνική Επιτροπή συνέστησε μία επιτροπή εργασίας και σας έστειλε την υπ' αριθμόν 51 γνώμη της.
Θέλω μία σαφή απάντηση, κύριε Υπουργέ, που είστε εδώ: Πήρατε υπόψη σας τη γνωμοδότηση της Οικονομικής και Κοινωνικής Επιτροπής; Γιατί, αν την είχατε πάρει, θα είχατε προχωρήσει σε σημαντικές βελτιώσεις του συζητούμενου νομοσχεδίου. Δεν την πήρατε όμως υπόψη σας καθόλου.
Σίγουρα όλα αυτά τα χρόνια δεν μπορέσατε να βελτιώσετε τίποτα στο χώρο της υγείας. Και όχι μόνο δεν μπορέσατε να βελτιώσετε τίποτα, περιορίσατε και την κρατική συμμετοχή στις δαπάνες υγείας κατά 4,4 ποσοστιαίες μονάδες στο διάστημα από το 1988 έως το 1998, ρίχνοντας το 61,5% στο 57,5% το 1998 στις δημόσιες δαπάνες υγείας έναντι των συνολικών δαπανών υγείας στη χώρα μας. Και αυτά είναι το στοιχεία του Ο.Ο.Σ.Α., όταν ο μέσος όρος των χωρών του Ο.Ο.Σ.Α. παρουσιάζει αύξηση κατά μία ποσοστιαία μονάδα των δημόσιων δαπανών υγείας σε σχέση με τις συνολικές δαπάνες υγείας.
Έρχεσθε, όμως, και μας φέρνετε πάλι ένα νομοσχέδιο για τους Επιθεωρητές Υπηρεσιών Υγείας, οι οποίοι θα "ελέγχουν" τις υπηρεσίες υγείας. Ποιες υπηρεσίες υγείας; Ξέρετε πολύ καλά ότι ο Έλληνας ασθενής εγκαταλείπει το Ε.Σ.Υ. για πολλούς λόγους.
Ένας από αυτούς είναι οι κτιριακές εγκαταστάσεις, η ξενοδοχειακή υποδομή. Είστε πραγματικά υπερήφανοι για τις εγκαταστάσεις που έχουν τα ελληνικά νοσοκομεία; Μήπως είναι ίδιες σε όλα τα νοσοκομεία; Μήπως έχετε διασφαλίσει τόσα χρόνια ενιαίες υπηρεσίες υγείας σε όλα τα νοσοκομεία; Όταν ο άτυχος χρήστης των υπηρεσιών υγείας, ο Έλληνας, αναγκασθεί λόγω εφημερίας να πάει στο ΑΧΕΠΑ, στην κλινική που υπηρετούσα πριν από ένα χρόνο, και αντιμετωπίσει τις συνθήκες που υπάρχουν εκεί μέσα, με τα αποχωρητήρια, με τα ποντίκια που κυκλοφορούν στα υπόγεια και στους διαδρόμους, με δύο μόνο γιατρούς Ε.Σ.Υ., όταν κάποια άλλη κλινική δίπλα έχει είκοσι γιατρούς Ε.Σ.Υ., τα έχετε διασφαλίσει αυτά ή μήπως οι επιθεωρητές της υγείας σας θα τα διασφαλίσουν αυτά; 
Έχουν τα εργαλεία, ή θα τους δώσετε το οπλοστάσιο που χρειάζονται για να αντιμετωπίσουν τέτοια φαινόμενα; Ποιους εξυπηρετεί κύριε Υπουργέ αυτό το χάλι που υπάρχει στην υποδομή των νοσοκομείων μας σήμερα; Ποιους εξυπηρετεί το χάλι των μαιευτηρίων μας; Γιατί η Ελληνίδα σήμερα δεν προτιμάει το δημόσιο μαιευτήριο και τις δημόσιες πανεπιστημιακές μαιευτικές κλινικές; Μήπως δεν έχουν καλούς γιατρούς; Γιατί γιγαντώνονται κάθε μέρα τα ιδιωτικά μαιευτήρια και οι ιδιωτικές μαιευτικές κλινικές; Γιατί ακόμη και οι διευθυντές των δημόσιων μαιευτικών κλινικών πηγαίνουν την προσωπική τους πελατεία σε ιδιωτικές μαιευτικές κλινικές; Μήπως με τους επιθεωρητές υγείας που θεσπίζετε θα βελτιώσετε ή θα μπορέσετε να βάλετε μία τάξη σ΄ αυτόν τον τομέα; 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Γι' αυτό πληροφορούν τον κύριο Υπουργό...
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Και μόνο με τον τίτλο -και σας σέβομαι, κύριε Βλασσόπουλε- που λέει "Σώμα Επιθεωρητών Υπηρεσιών Υγείας", δεν βάζετε καθόλου τα δάκτυλα σας πάνω στις πληγές και δεν θέλετε να τα βάλετε, δεν το επιθυμείτε, γιατί πραγματικά για το μόνο που ενδιαφέρεσθε είναι η διόγκωση του ιδιωτικού τομέα υγείας και τίποτε άλλο. 
Με το νομοσχέδιο, που συζητάμε, επιδιώκετε τον έλεγχο και την καταστολή των φαινομένων κακοδιοίκησης και διαφθοράς. Ο στόχος αυτός είναι πολύ κρίσιμος. Εξίσου όμως σημαντικός στόχος είναι η διασφάλιση της αποτελεσματικότητας και της ποιότητας των παρεχομένων υπηρεσιών. Ο στόχος αυτός, αν και διακηρύσσεται στους στόχους του συζητούμενου νομοσχεδίου, δεν δείχνει να εξυπηρετείται επαρκώς από τις διατάξεις του σχεδίου νόμου.
Η οικονομική, κοινωνική επιτροπή σας έκανε μία πρόταση: Μαζί με τους επιθεωρητές υγείας να βάλετε μέσα και υπαλλήλους οι οποίοι θα έχουν εξαιρετικές γνώσεις από νέες τεχνολογίες και στα νέα γνωστικά αντικείμενα, όπως είναι η πληροφορική, η τηλεϊατρική, η διασφάλιση της ποιότητας, αναλυτική λογιστική και κοστολόγηση. Αυτούς τους ανθρώπους, ειρήσθω εν παρόδω, θα τους πάρετε από άλλες υπηρεσίες, θα αποσπασθούν. Άλλο πάλι και αυτό. Εκεί σας πρότεινε η οικονομική κοινωνική επιτροπή να μην ακολουθήσετε αυτήν την πεπατημένη. Γι' αυτόν το λόγο θα πρέπει το Σώμα των Επιθεωρητών να αποτελείται από ειδικούς επιστήμονες που να διαθέτουν τις απαραίτητες σπουδές και εμπειρία και οι οποίοι κάτω από τις εντολές πάντα του Γενικού Επιθεωρητή και των βοηθών του θα συμβάλουν στους ελέγχους, αλλά και στην εκπαίδευση των υπολοίπων επιθεωρητών. Δεν το κάνετε. Στέλνετε άσχετους ανθρώπους, χωρίς καμία εκπαίδευση να ελέγξουν τι; Θέματα πληροφορικής, κοστολόγησης, υπηρεσιών υγείας, θέματα υψηλής τεχνολογίας; Είναι άσχετοι πραγματικά. Δεν θέλετε να ελέγξετε, δεν θέλετε να κοιτάξετε την αποτελεσματικότητα και δεν θέλετε να διασφαλίσετε την ποιότητα των νοσοκομείων. Αρνείσθε να το κάνετε. Μας παρουσιάζετε ένα δήθεν νομοσχέδιο, το οποίο θα κάνει δήθεν ελέγχους. Το μόνο που θέλετε είναι να δώσετε μια εικόνα στον ελληνικό λαό ότι κάτι κάνετε, ότι κάτι κινείται στο χώρο αυτό. Όλοι περιμένουν σήμερα, από 1η Ιουνίου κάποιους να ελέγξουν τους επιθεωρητές υγείας, τι θα γίνει στις ιδιωτικές κλινικές με τους πανεπιστημιακούς γιατρούς, αν θα εφαρμοσθεί ο νόμος που ψηφίστηκε πρόσφατα. Και θέλω να μου πείτε αν με το παρόν νομοσχέδιο τους δίνετε αυτά τα όπλα, τους δίνετε τους ελεγκτικούς μηχανισμούς για να μπορέσουν να κάνουν τους ελέγχους στις ιδιωτικές κλινικές. Ήδη οι ιδιωτικές κλινικές έστειλαν σε όλες τις νομαρχίες έγγραφα με τα οποία αρνούνται να στείλουν καταλόγους των πανεπιστημιακών γιατρών, οι οποίοι θα εργάζονται στις ιδιωτικές κλινικές. Τι θα κάνετε; Με ποιους τρόπους θα ελέγξετε; Στα πελατολόγια δεν θα αναφέρονται οι πανεπιστημιακοί γιατροί. Θέλετε πραγματικά να ελέγξετε; Ποιους κοροϊδεύετε; Μας δίνετε εδώ μέσα τρόπους ελέγχου πώς θα το κάνετε; Πιστεύω πραγματικά ότι δεν το επιθυμείτε -και ελπίζω να βγω ψεύτης- και δεν θα μπορέσετε μέσα στο καλοκαίρι, και όχι μόνο, να ελέγξετε πραγματικά και να υλοποιήσετε το νόμο που πρόσφατα ψηφίσατε. Είσθε ανίκανοι και αυτό να κάνετε, να υλοποιήσετε ένα νόμο που πρόσφατα ψηφίσατε.
Ήδη η πανεπιστημιακή κοινότητα αντιδρά και οι ιδιωτικές κλινικές σας προκαλούν, δεν σας αποστέλλουν τα ονόματα των πανεπιστημιακών γιατρών και σηκώνετε τα χέρια και μας φέρνετε ένα δήθεν νομοσχέδιο με δήθεν επιθεωρητές υγείας, οι οποίοι δεν μπορούν να κάνουν τίποτα. 
Θα μπορέσουν να μπουν μέσα στα χειρουργεία; Θα μπορέσουν να μπουν μέσα στις ιδιωτικές κλινικές να ελέγξουν πραγματικά ποιοι γιατροί είναι εκεί μέσα;
Πολύ φοβάμαι, κύριε Υπουργέ και κύριε εισηγητή, ότι και σε αυτόν τον τομέα αποτύχατε παταγωδώς, ότι ούτε στοιχειώδεις ελέγχους θα μπορέσετε να κάνετε, θα γελάνε όλοι μαζί σας και σεις θα είστε πραγματικά ευχαριστημένοι.
Αλλά μήπως και τα φαινόμενα πιθανής κατάχρησης της εξουσίας από τους επιθεωρητές υγείας μπορείτε να διασφαλίσετε; Και πάλι η ΟΚΕ σας πρότεινε να κάνετε ένα εσωτερικό όργανο, ένα τμήμα εσωτερικού ελέγχου με αρμοδιότητα τη διερεύνηση καταγγελιών κατά των επιθεωρητών. Και δεν το πράξατε και αυτό.
Επίσης σας πρότεινε και κάτι άλλο η ΟΚΕ και θέλω να μου απαντήσει η κυρία Υπουργός σχετικά μ' αυτό. Για την επιβολή πρόσθετου κοινωνικού ελέγχου κατά τα πρότυπα του σώματος επιθεωρητών εργασίας με το νόμο 2639/98 που είχατε ψηφίσει και συγκεκριμένα με το άρθρο 13, υπάρχει η πρόταση να συσταθεί ένα εποπτικό όργανο που θα υπάγεται απευθείας στον Υπουργό Υγείας και Πρόνοιας, το οποίο θα διατυπώνει γνώμη για τον προγραμματισμό δράσης του Σ.Ε.Υ.Υ.Π., τον προγραμματισμό εκπαίδευσης και άλλα στοιχεία. Στο όργανο αυτό θα συμμετέχουν οι εργοδότες, οι κλινικές, οι εργαζόμενοι, οι επαγγελματίες και αυτό θα συνέρχεται και θα κρίνει. Και αυτό δεν το δεχθήκατε.
Εδώ βλέπω να απουσιάζει από το συγκεκριμένο νομοσχέδιο. Και θέλω μια απάντηση. Θα το κάνετε; Θα προχωρήσετε στη σύσταση ενός εποπτικού οργάνου σε αυτόν τον τομέα; Ή μήπως κι εκεί σφυρίζετε αδιάφορα;
Στα άρθρα, σας έχει κάνει επί μέρους παρατηρήσεις η Οικονομική και Κοινωνική Επιτροπή, στην οποία δεν έχετε δώσει απαντήσεις. Εσείς οι ίδιοι ζητήσατε τη γνωμοδότηση της Οικονομικής και Κοινωνικής Επιτροπής και δεν ξέρω πού τη βάλατε. Περιμένω απαντήσεις και θα επανέλθω στην κατ΄ άρθρο συζήτηση.
Ευχαριστώ.
(Xειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η κυρία Υπουργός έχει το λόγο για να κάνει μια διευκρίνιση.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, ήθελα να κάνω μια διευκρίνιση, σχετικά με το θέμα που έθεσε ο κ. Κωνσταντόπουλος, προς άρση παρεξηγήσεων, για τη γνωμοδότηση της ΟΚΕ. Η γνωμοδότηση της ΟΚΕ είναι ιδιαίτερα θετική για το νομοσχέδιο και θα μπορούσαμε να διαβάσουμε ακριβώς τι λέει.
Υπάρχει ένα σημείο το οποίο λέει για τις υπηρεσίες, για την αποτελεσματικότητα και ποιότητα των παρεχομένων υπηρεσιών. Αλλά, όπως επισημάνατε και σεις στο λόγο σας, δεν μπορεί να μπαίνουν οι επιθεωρητές μέσα στα χειρουργεία και γνωρίζετε πολύ καλά ότι υπάρχει μια πρόβλεψη οργανισμού πιστοποίησης όλων αυτών των παρεχομένων υπηρεσιών και παραγωγή κατευθυντηρίων οδηγιών κλπ. Δεν είναι θέμα των επιθεωρητών, αλλά η ΟΚΕ δεν έχει υπόψη της το τι οργανισμοί λειτουργούν ή πρόκειται να λειτουργήσουν.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Στα άλλα που σας είπα; Υπάρχουν είκοσι παρατηρήσεις. 
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αυτές είναι κατ' άρθρον.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Έχω τη γνωμοδότηση της ΟΚΕ, η οποία λέει ότι είναι θετική κατ΄ αρχάς, αλλά είναι και είκοσι παρατηρήσεις τουλάχιστον, τις οποίες δεν λάβατε υπόψη σας καθόλου.
ΠΡΟΕΔΡΕΥΩΝ (Κωνσταντίνος Βρεττός): Τελειώσατε, κυρία Υπουργέ;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ναι, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο συνάδελφος κ. Νικόλαος Λεβογιάννης.
ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, δεν αντιλαμβάνομαι το λόγο για τον οποίον η Αξιωματική Αντιπολίτευση -και η Αντιπολίτευση γενικότερα- αρνείται την ψήφο σε αυτό το νομοσχέδιο. Δεν χρειάζονται οι ελεγκτικοί μηχανισμοί; Εγώ πιστεύω ότι σήμερα χρειάζονται περισσότερο από άλλες φορές. 
Οφείλουμε να τονίσουμε ότι η αποκέντρωση, που έχει αναπτυχθεί στη χώρα μας και πρέπει να αναπτυχθεί ακόμα περισσότερο, έχει και τα καλά της που είναι πολύ περισσότερα, αλλά έχει και τα κακά της. Νομίζω ότι είναι αναγκαίο να υπάρχουν ελεγκτικοί μηχανισμοί και όποιοι, εν πάση περιπτώσει, θεσμοθετήθηκαν έφεραν θετικά αποτελέσματα, πολύ περισσότερο σε ένα τόσο ευαίσθητο τομέα όπως είναι ο τομέας της υγείας.
Κυρίες και κύριοι συνάδελφοι, εγώ ήθελα να κάνω ένα σχόλιο σε σχέση με την πορεία του νέου θεσμικού πλαισίου που πριν από μερικούς μήνες ψηφίσαμε, το οποίο έχει πολύ θετικές ήδη επιπτώσεις και στις νησιωτικές περιοχές. 
Νομίζω ότι έχουμε υποχρέωση και μέσα σε αυτήν την Αίθουσα να επισημαίνουμε όχι μόνο τα αρνητικά αλλά να ασκούμε κριτική. Και ασκούμε κριτική και είναι αναγκαία στη δημοκρατία και όλες οι πτέρυγες ασκούν κριτική αλλά να λέμε και τα θετικά.
Εμείς οι Βουλευτές των ακριτικών περιοχών χρόνια ζητούσαμε τη δημιουργία ενός νησιωτικού εθνικού συστήματος υγείας. Όσοι νησιώτες Βουλευτές πέρασαν από το Υπουργείο Υγείας είχαν κάνει προσπάθειες προς αυτήν την κατεύθυνση, όπως ο συνάδελφος κ. Παπαδέλλης παραδείγματος χάρη, αλλά και άλλοι, όπως ο κ. Κρεμαστινός και άλλοι συνάδελφοι. 
Στο μικρό, λοιπόν, χρονικό διάστημα που άρχισε να υλοποιείται αυτό το νέο θεσμικό πλαίσιο που καθιέρωσε τα περιφερειακά εθνικά συστήματα υγείας, τα γνωστά ΠΕΣΥ, οφείλουμε να πούμε ότι έχουμε ήδη αρχίσει να βλέπουμε τα αποτελέσματά τους. Ήδη έχουν εγκατασταθεί οι πρόεδροι, έχει αρχίσει να δημιουργείται αυτός ο Οργανισμός του ΠΕΣΥ και ευελπιστούμε ότι αυτή η ολοκληρωμένη διοικητική αποκέντρωση της υγείας με τη δημιουργία αυτών των περιφερειών υγείας ή στα νησιά του Αιγαίου των νομαρχιών υγείας, όπως είναι στις Κυκλάδες και στα Δωδεκάνησα, θα δημιουργήσουν προϋποθέσεις ώστε να αναβαθμιστούν οι παρεχόμενες υπηρεσίες υγείας ακόμη περισσότερο, να γίνουν κατανοητά -δεν είναι εύκολο πράγμα- τα προβλήματα που προκύπτουν από τις ιδιαιτερότητες που έχουν τα νησιά, να δοθούν άμεσες και σωστές λύσεις -γιατί πολλές φορές δίνονται λύσεις αλλά δεν είναι σωστές, επειδή δίνονται από μακριά και δεν υπάρχει άμεση γνώση- και βέβαια γρήγορες λύσεις.
Τα προβλήματα εξακολουθούν να είναι πολλά, όμως εμείς ευελπιστούμε ότι και μόνο από το γεγονός ότι αναγνωρίζονται στην πράξη οι ιδιαιτερότητες των νησιωτικών περιοχών και επομένως και η ξεχωριστή και διαφορετική αντιμετώπισή τους από άλλες περιοχές της χώρας θα βοηθήσουν ώστε να αναβαθμιστούν οι παρεχόμενες υπηρεσίες υγείας. Είναι μια εξέλιξη σημαντική και έρχεται, παρά το ό,τι προηγήθηκε, να επιβεβαιώσει και στην πράξη αυτό που το Σύνταγμά μας μέσα από την αναθεώρησή του αναγνώρισε, δηλαδή τις ιδιαιτερότητες που έχουν τα προβλήματα των νησιωτικών περιοχών. Επομένως αισιοδοξούμε ότι θα υπάρχει μια πολύ θετική συνέχεια.
Σε ό,τι αφορά το σημερινό νομοσχέδιο που συζητούμε, οφείλουμε να τονίσουμε ότι στον καίριο αυτόν τομέα της υγείας είναι αναγκαία η ύπαρξη Σώματος Επιθεωρητών, Ελεγκτών, όπως θέλουμε να τους ονομάσουμε. Δεν πρέπει να φοβόμαστε αυτούς τους όρους. Εγώ πιστεύω ότι υπάρχουν τομείς όπου κάποτε καταργήθηκαν τέτοιοι θεσμοί ή μηχανισμοί ως αντιδημοκρατικοί και μπορεί να ήταν τότε, όπως ήταν οι επιθεωρητές στην εκπαίδευση, αλλά σίγουρα χρειάζεται να υπάρξει εκείνο το διαφορετικό, το σύγχρονο, που θα μπορέσει να καλύψει το κενό που έχει δημιουργηθεί εκεί όπου καταργήθηκαν αυτοί οι μηχανισμοί.
Δεν θα πρέπει να τους βλέπουμε μόνο ως μηχανισμούς ελέγχου των κακώς κειμένων. Είναι σαφέστατο το νομοσχέδιο νομίζω, μιλάει για αξιολόγηση έργου, για αξιολόγηση μονάδων υγειονομικών, όλων των βαθμίδων, θέλω να πιστεύω, και του αγροτικού ιατρείου και του κέντρου υγείας και του νοσοκομείου κλπ. και βέβαια αξιολόγηση προσωπικού. Πρέπει να αξιολογείται το προσωπικό, αν θέλετε και να αμείβεται καλύτερα εκείνο το προσωπικό, εκείνοι οι εργαζόμενοι -κάποτε πρέπει να γίνει αυτό- που είναι πιο ευσυνείδητοι, που προσφέρουν πιο σωστά τις υπηρεσίες τους. Και βέβαια μια τέτοια διαδικασία είναι ένας σημαντικός σύμβουλος -και θα έλεγα πολύ ουσιαστικός σύμβουλος- του Υπουργού, της Κυβέρνησης, γιατί διαπιστώνει τα προβλήματα, τα ζει θα έλεγα τα προβλήματα αυτός ο φορέας, αφού αυτό είναι το έργο του και επομένως έχει διαπιστώσεις, έχει προτάσεις, βλέπει την ασθένεια και έχει τη δυνατότητα να προτείνει τη θεραπεία της.
Επομένως θα προτείνουν λύσεις, θα θέτουν υπόψη του Υπουργού και της Κυβέρνησης την εμπειρία τους, τις πραγματικές καταστάσεις που θα ζουν, τη λειτουργικότητα, την αποτελεσματικότητα των δράσεων. Η αξιολόγηση και ο έλεγχος είναι απαραίτητες προϋποθέσεις για τη σωστή λειτουργία όλων αυτών των οργανισμών, όλων αυτών των θεσμών και για τη διαρκή βελτίωσή τους. Αν δεν βελτιώνεται διαρκώς αυτός ο τομέας και κάθε τομέας, αν δεν εκσυγχρονίζεται, τότε μοιραία θα γυρνάμε κάθε φορά πίσω.
Πρέπει να αποτιμάται επομένως το έργο που παρέχεται καθημερινά, αν θέλετε θα δίνεται και στον πολίτη η δυνατότητα μέσω αυτών των θεσμών να αξιολογεί και να κρίνει. Δεν είναι λίγα τα παράπονα για καθετί που συμβαίνει σ' αυτούς τους χώρους.
Πρέπει να αξιολογείται η λειτουργικότητα και το έργο των μονάδων, επαναλαμβάνω, από το αγροτικό ιατρείο μέχρι την κορυφή. Ποιος αλήθεια και πότε ήλεγξε το αγροτικό ιατρείο; 
Ξέρετε όλοι, όσοι είμαστε από την επαρχία, πόσο ευαίσθητος είναι ο λαός και οι φορείς του στα ζητήματα αυτά. Πλήθος δωρεών υπάρχουν στα αγροτικά ιατρεία, πανάκριβων μηχανημάτων φορητών κλπ. 
Ποιος παραδίδει, αγαπητοί συνάδελφοι, και ποιος παραλαμβάνει; Ποιος ξέρει τι υπήρχε και τι έμεινε; Κανένας. Κανένας δεν ελέγχει, κανένας δεν διοικεί. Συχνά υπάρχει κενό ανάμεσα στον απερχόμενο και στον καινούριο αγροτικό γιατρό και έτσι λοιπόν δημιουργούνται καταστάσεις που πραγματικά πολλές φορές πονάει κανείς βλέποντας από τη μια το ενδιαφέρον των φορέων, των συλλόγων, των πολιτών, το πλήθος των δωρεών και από την άλλη την κατάσταση στην οποία καταντούν πολλές φορές αυτά. Επομένως πρέπει να υπάρχουν αυτοί οι έλεγχοι. 
Σε όποιες υπηρεσίες είπαμε προηγουμένως ότι συστάθηκαν ελεγκτικοί μηχανισμοί και μηχανισμοί αξιολόγησης υπήρξαν θετικά αποτελέσματα. Δεν νομίζω ότι είναι αρνητικά και τα δύο αποτελέσματα και του ΣΔΟΕ αλλά και του αντίστοιχου οργανισμού στην Ελληνική Αστυνομία και στην κακή Δημόσια Διοίκηση.
Στο χώρο της παιδείας από τον οποίον και προέρχομαι, όπου δεν υπάρχει αξιολόγηση, πιστεύουμε όσοι ζούμε σ' αυτόν το χώρο ότι η έλλειψη αξιολόγησης σε όλα τα επίπεδα -πρόσφατα είδατε πόση συζήτηση έγινε για την αξιολόγηση των ΤΕΙ- είναι ο κακός δαίμονας της παιδείας. Δεν ξέρω πότε θα γίνει. Στους τελευταίους νόμους στην προηγούμενη Βουλή ψηφίστηκε η αξιολόγηση αλλά δεν έχει εφαρμοστεί ακόμη. 
Ιδιαίτερα στην περιφέρεια πιστεύω, κύριοι συνάδελφοι, ότι η παρουσία των επιθεωρητών θα έχει θετικά αποτελέσματα, αρκεί να υπάρχει παρουσία στην περιφέρεια. Το νομοσχέδιο προβλέπει τη δυνατότητα σύστασης περιφερειακών γραφείων. Αλλά ανεξάρτητα απ' αυτό, η παρουσία είναι αναγκαία και πρέπει να υπάρχει. 
Το ΣΔΟΕ δεν έχει περιφερειακά γραφεία, έχει όμως παρουσία. Πολλές φορές δεν είναι καλή ιδιαίτερα το καλοκαίρι. Και ο κ. Χωματάς και εγώ γνωρίζουμε τις αντιδράσεις που υπάρχουν.
Σε κάθε περίπτωση εν πάση περιπτώσει αγαπητοί συνάδελφοι, το Σώμα Επιθεωρητών στον τομέα υγείας και πρόνοιας θα είναι ένας σημαντικός και πειστικός σύμβουλος του Υπουργού Υγείας, ιδιαίτερα στον οικονομικό τομέα. Δεν νομίζω ότι η διαχείριση των οικονομικών στα νοσοκομεία και στις μικρότερες μονάδες είναι εκείνη η οποία θα έπρεπε. Γι' αυτό εγώ στηρίζω αυτό το νομοσχέδιο.
Θα ήθελα τελειώνοντας να επισημάνω δύο, τρία προβληματάκια που πιστεύω ότι θα πρέπει να τα εξετάσει το Υπουργείο, σε ό,τι αφορά τις νησιωτικές περιοχές. Αναφέρθηκα προηγούμενα στην έλλειψη οποιασδήποτε διοίκησης. Στα κέντρα υγείας των νησιών υπήρχαν οι τριμελείς διοικούσες επιτροπές. Με το νέο θεσμικό πλαίσιο δεν φαίνεται να διατηρούνται. 
Εγώ πιστεύω ότι θα πρέπει να επανεξεταστεί το θέμα αυτό, γιατί πάλι θα μείνουν αδιοίκητα τα κέντρα υγείας και οι τριμελείς αυτές διοικούσες επιτροπές έχουν να δώσουν σημαντικό έργο. Χρειάζεται μια τριμελής επιτροπή, που να τη διορίζει το αρμόδιο ΠΕΣΥ, τριετούς θητείας με έναν εκπρόσωπο της Τοπικής, έναν της Νομαρχιακής Αυτοδιοίκησης και έναν πρόεδρο και η ίδια η απόφαση θα καθορίζει και τις αρμοδιότητες της γιατί δεν είχε αρμοδιότητες.
Το ίδιο, κυρία Υφυπουργέ, πρέπει να γίνει και στα περιφερειακά και αγροτικά ιατρεία των νησιών. Υπάρχουν στις Κυκλάδες δεκαπέντε νησιά που έχουν περιφερειακό ιατρείο ή ένα αγροτικό ιατρείο. Κανένας δεν το ελέγχει ούτε είναι δυνατό να το ελέγξει . Ούτε η πρόεδρος ή το διοικητικό συμβούλιο του ΠΕΣΥ θα μπορούν να ελέγχουν. Πρέπει λοιπόν εκεί να υπάρξει μια τοπική επιτροπή από τον πρόεδρο της κοινότητας, από το γιατρό και από κάποιον άλλο πολίτη που να παραλαμβάνει τουλάχιστον και να παραδίδει, που να ελέγχει. 
Θα σας πω ένα περιστατικό και θα τελειώσω, κύριε Πρόεδρε. Πριν από χρόνια σε ένα μικρό νησί των Κυκλάδων διαμαρτύρονταν οι κάτοικοι, γιατί έλειπε πολύ καιρό ο γιατρός. Εμείς νομίζαμε ότι είχε φύγει, ότι είχε λήξει η θητεία του και αργούσε να πάει ο άλλος. Η αρμόδια υπηρεσία του νομού έλεγε "όχι, ο γιατρός είναι εκεί, τώρα μας πήρε στο τηλέφωνο".
Ο γιατρός λοιπόν ήταν στο χωριό του, σε ένα ορεινό χωριό της Πελοποννήσου και έπαιρνε από εκεί τηλέφωνο την αρμόδια υπηρεσία και έλεγε "είμαι στο νησί, όλα είναι καλά κλπ.".
Θέλω να το τονίσω αυτό, γιατί πιστεύω ότι σ' αυτά τα μικρά νησιά ο γιατρός έχει μεγάλη ισχύ και η παρουσία του είναι αναγκαία. Δεν υπάρχει άλλη εξουσία κατά κανόνα εκτός από τον πρόεδρο της κοινότητας ή το δήμαρχο, αν είναι λίγο μεγαλύτερο το νησί. Πρέπει να έχουν κάποιοι αρμοδιότητα εποπτείας, πρέπει να έχουν κάποια εποπτεία αυτοί οι άνθρωποι.
Εγώ έχω και γραπτή πρόταση να σας κάνω. Νομίζω ότι είναι πάρα πολύ τυπικό και θα μπορούσε να προβλεφθεί και σ' αυτό το νομοσχέδιο, κυρία Υπουργέ, γιατί θα βοηθήσει και για τη λειτουργία του ΠΕΣΥ. Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Παναγιώτης Μελάς έχει το λόγο. 
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, το υπό συζήτηση νομοσχέδιο, όπως ελέχθη, αφορά τη σύσταση του Σώματος Επιθεωρητών Υπηρεσιών Υγείας και Πρόνοιας. Δηλαδή, θεωρητικά αφορά τη δημιουργία ενός ελεγκτικού σώματος για την καταπολέμηση της κακοδιαχείρισης, της αναποτελεσματικότητας και γενικά των προβλημάτων που υπάρχουν στο χώρο της υγείας και πρόνοιας.
Είναι γεγονός ότι η διαφθορά, η κακοδιαχείριση, η μίζα, το φακελάκι, η διαπλοκή, η αναποτελεσματικότητα και άλλα έχουν διαβρώσει το δημόσιο τομέα. Η κατάσταση αυτή αποτελεί τη γάγγραινα της Δημόσιας Διοίκησης και λειτουργίας. Ο Πρόεδρός μας, ο Κώστας ο Καραμανλής, κατ' επανάληψη έχει τονίσει ότι το κράτος αντί να είναι ο υπηρέτης του πολίτη, δυστυχώς είναι ο δυνάστης του πολίτη και έχει κάνει σημαία του κόμματός μας την καταπολέμηση της διαφθοράς και της διαπλοκής που υπάρχει στον ευρύτερο δημόσιο τομέα.
Ποιος φταίει όμως για όλη αυτήν την κατάσταση; Εάν θέλουμε να πούμε την αλήθεια και εάν, κύριοι συνάδελφοι του ΠΑΣΟΚ, θέλετε να παραδεχθούμε και να αποδεχθούμε την αλήθεια, για την κατάσταση αυτή φταίει το ΠΑΣΟΚ ή καλύτερα φταίνε οι κυβερνήσεις του ΠΑΣΟΚ. Φταίνε διότι όχι μόνο ανέχθηκαν αυτά τα παρακμιακά φαινόμενα, αλλά και εν πολλοίς τα καλλιέργησαν. Εδώ και πολλά χρόνια γνωρίζετε πάρα πολύ καλά ανέχθηκαν το δωράκι σε υψηλόβαθμα στελέχη και έτσι το δωράκι αυτό πέρασε, ως επιδημία θα έλεγα σε όλα τα επίπεδα της Δημόσιας Διοίκησης. Δυστυχώς οι στατιστικές -και το γνωρίζετε πολύ καλά αυτό από τα Μέσα Μαζικής Ενημέρωσης- αναφέρουν ότι οι τρεις στους τέσσερις Έλληνες έχουν δώσει ένα δωράκι, έχουν δώσει ένα φακελάκι, προκειμένου να κάνουν τη δουλειά τους στο δημόσιο τομέα.
Φταίνε οι κυβερνήσεις του ΠΑΣΟΚ, διότι γέννησαν το δημόσιο τομέα με τα κομματικά του στελέχη, τα οποία λειτούργησαν όχι υπηρεσιακά, δημοσιοϋπαλληλικά για να προσφέρουν στον πολίτη, αλλά κομματικά, ανεβάζοντας συγχρόνως την αναποτελεσματικότητα των υπηρεσιών. Φταίτε, κύριοι του ΠΑΣΟΚ, διότι δεν ψηφίσατε την πρόταση νόμου που κατέθεσε η Νέα Δημοκρατία για τη δημιουργία μιας ανεξάρτητης διοικητικής αρχής για τον έλεγχο, της διαφάνειας, των συμβάσεων και των προμηθειών του δημοσίου. Εάν είχε συμβεί αυτό θα είχε θεραπευτεί ένα κομμάτι μεγάλο του δημόσιου τομέα. 
Είναι γεγονός ότι αυτή η κατάσταση που υπάρχει γενικά στο δημόσιο τομέα, υπάρχει και στις υπηρεσίες υγείας και πρόνοιας. Θα σας αναφέρω μόνο το φακελάκι των αρρώστων, όπου όταν το 1985-1986 θέλατε να εφαρμόσετε το ΕΣΥ, το κύριο σύνθημά σας ήταν: "Θέλουμε να εφαρμόσουμε το εθνικό σύστημα υγείας για να καταπολεμήσουμε την εμπορευματοποίηση της υγείας, για να καταπολεμήσουμε το φακελάκι στα νοσοκομεία και τη μεταφορά του αρρώστου από το ιδιωτικό ιατρείο στο νοσοκομείο. 
Η πραγματικότητα είναι και πιστεύω επ' αυτού συμφωνούμε όλοι ότι το φακελάκι στα νοσοκομεία πολλαπλασιάστηκε και απλώς αντικαταστάθηκε η μεταφορά του αρρώστου από το παράνομο ιατρείο στα νοσοκομεία.
Εμείς ως Νέα Δημοκρατία κατ' επανάληψη με ερωτήσεις και επερωτήσεις έχουμε τονίσει στην Αίθουσα αυτή τις χαμηλές υπηρεσίες υγείας που απολαμβάνει ο άρρωστος, την κατασπατάληση του δημοσίου χρήματος, την κατασπατάληση πόρων στον τομέα της υγείας και πρόνοιας, την αναποτελεσματικότητα των υπηρεσιών, τη διαφθορά και τη διαπλοκή που υπάρχει και στο χώρο αυτό. 
Όμως η απάντηση που παίρναμε από τις προηγούμενες πολιτικές ηγεσίες του Υπουργείου ήταν ότι υπερβάλλουμε, ότι καταστροφολογούμε, ότι ισοπεδώνουμε τα πάντα. 
Kαι ήρθε η σημερινή πολιτική ηγεσία του Υπουργείου, ήρθε ο Υπουργός, ο κ. Παπαδόπουλος, ο οποίος επιβεβαίωσε, παραδέχθηκε και συνυπόγραψε αυτά τα οποία εμείς λέγαμε επί χρόνια. Μίλησε στην αρχή για πυράγχας και θέλετε τώρα να θεσμοθετήσετε ένα σώμα επιθεωρητών υγείας και πρόνοιας για να διορθώσετε τα κακώς κείμενα στο χώρο αυτόν. 
Κυρία Υφυπουργέ -μια και δεν είναι αυτή τη στιγμή εδώ ο κύριος Υπουργός- σας τονίζω εξαρχής ότι με τη φιλοσοφία του νομοσχεδίου συμφωνώ απόλυτα και θεωρώ αναγκαίο να υπάρξει θεραπεία της σήψης και της αναποτελεσματικότητας που υπάρχει στο χώρο της υγείας και πρόνοιας. Διαφωνώ όμως ριζικά και το τονίζω αυτόν με τον τρόπο που πάτε να εφαρμόσετε αυτήν τη θεραπεία. Το έχω πει και άλλη φορά και θα το πω και τώρα αυτό για τον κ. Παπαδόπουλο. Είναι πολύ καλός στη διάγνωση της κατάστασης που υπάρχει στο χώρο της υγείας, δεν είναι πολύ καλός στη θεραπεία. Τι πάτε να δημιουργήσετε με το νομοσχέδιο αυτό. Πάτε απλά να δημιουργήσετε έναν κομματικό στρατό από εκατόν τριάντα και πλέον άτομα τα οποία θα επιλέγονται από τον Υπουργό, όχι με αξιοκρατικά οπωσδήποτε κριτήρια, δεν μας έχετε πείσει γι' αυτό αλλά με καθαρώς κομματικά κριτήρια. Τα άτομα αυτά, δηλαδή οι επιθεωρητές, θα πάνε να ελέγξουν αυτούς που ο Υπουργός έχει διορίσει ως προέδρους, ως διοικητές, ως διευθυντές στις διάφορες υπηρεσίες του Υπουργείου. Δηλαδή ελεγκτές και ελεγχόμενοι θα είναι κάτω από την ίδια κομματική ομπρέλα, θα είναι κάτω από τον ίδιο κομματικό μανδύα. 
Πιστεύει λοιπόν έστω και ένας, ότι ο έλεγχος θα είναι αντικειμενικός και θα βελτιωθεί η υπάρχουσα νοσηρά κατάσταση; Πιστεύω ότι αν ρωτήσετε τις συνειδήσεις σας, και σεις, κύριοι συνάδελφοι του ΠΑΣΟΚ, θα απαντήσουν όχι. 
Δίνει αρμοδιότητες το νομοσχέδιο στους επιθεωρητές μέχρι και ανακριτικό έργο. Και εγώ σας λέω το εξής. Μήπως με αυτόν τον τρόπο θέλετε να ελέγχουν ποιες υποθέσεις θα στέλνονται στη δικαιοσύνη και ποιες όχι; Μήπως λοιπόν η σύσταση αυτού του Σώματος αντί να εντοπίσει και επιλύσει τα πολλαπλά προβλήματα που υπάρχουν, που μαστίζουν τις υπηρεσίες υγείας και πρόνοιας, προβεί στη συγκάλυψη πολλαπλών παρανομιών οι οποίες αν δημοσιοποιηθούν θα έχετε πολιτικό κόστος.
Είπατε ότι οι προσλήψεις θα γίνονται από μια τριμελή επιτροπή που θα ορίζεται με τον Υπουργό δηλαδή με κριτήρια κομματικά. Να γιατί λοιπόν σας λέω ότι οι προσλήψεις αυτές δεν έχουν στόχο να εξυπηρετήσουν πράγματι και να θεραπεύσουν την κατάσταση που υπάρχει στο χώρο της υγείας αλλά να εξυπηρετηθούν κομματικά κάποια άτομα. Θέλω να σας προτείνω το εξής. Γιατί η πρόσληψη αυτή των επιθεωρητών να μη γίνεται από μια διακομματική επιτροπή, ή αν θέλετε, να βρούμε μια επιτροπή που θα γίνει η πρόσληψή τους με καθαρά αντικειμενικά κριτήρια και όχι με κομματικά, ώστε να πιστεύουμε ότι οι επιθεωρητές αυτοί δεν θα είναι υποτακτικοί όχι σε σας, όχι στη σημερινή πολιτική ηγεσία του Υπουργείου αλλά στον εκάστοτε Υπουργό.
Τελειώνοντας θέλω να σας τονίσω ότι το νομοσχέδιο είναι ένα πυροτέχνημα. Το ΠΑΣΟΚ συνήθως χρησιμοποιεί τέτοια πυροτεχνήματα, αλλά αυτά είναι σε μια μεγάλη διάσταση μεταξύ λόγων και έργων. Στα λόγια είστε καλοί, στην πράξη όμως είστε απαράδεκτοι και έχετε απογοητεύσει τον ελληνικό λαό και με αυτό το νομοσχέδιο δεν θα κάνετε τίποτε άλλο παρά να απογοητεύσετε μια ακόμη φορά τον ελληνικό λαό. Θα αποδείξετε δηλαδή ότι δεν φτιάχνετε έναν ελεγκτικό μηχανισμό με στόχο να εξυπηρετήσετε τη διαφθορά, τη σήψη, την παρακμή, την αναποτελεσματικότητα, που υπάρχει στο χώρο της υγείας και πρόνοιας, αλλά φτιάχνετε έναν κομματικό στρατό για να εξυπηρετήσει δικούς σας σκοπούς και στόχους.
Είμαι λοιπόν βέβαιος ότι η πληγή αυτή που υπάρχει στο χώρο της υγείας και πρόνοιας δεν πρόκειται να θεραπευθεί και γι' αυτό καταψηφίζω το νομοσχέδιο αυτό. Το καταψηφίζω με πολιτικά κριτήρια και όχι όπως εσείς, κύριοι συνάδελφοι του ΠΑΣΟΚ, που σε προτάσεις νόμων συμφωνείτε, τις επιδοκιμάζετε, τις συγχαίρετε αλλά στο τέλος τις καταψηφίζετε. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης και Δικαιοσύνης, κατέθεσαν σχέδιο νόμου: "Αναπτυξιακά φορολογικά και θεσμικά κίνητρα για τις επιχειρήσεις του κατασκευαστικού τομέα και άλλες διατάξεις". 
Παραπέμπεται στην αρμόδια Διαρκή Επιτροπή.
Ο κ. Γιαννόπουλος έχει το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριοι συνάδελφοι, θα ξεκινήσω από κάτι που είπε ο φίλος συνάδελφος κ. Μελάς, ότι ο κύριος Υπουργός είναι μεν διαγνωστής καλός αλλά δεν είναι και καλός θεραπευτής. Νομίζω ότι είναι απλό το θέμα να κάνει ένα συμβούλιο με τον κύριο Πρωθυπουργό, που δήλωσε ότι είναι και θα είναι θεράπων ιατρός και μέσα από τα γιατροσόφια θα βρεθεί η λύση. 
Αγαπητοί συνάδελφοι, είναι γεγονός ότι η φιλοσοφία του νομοσχεδίου αυτού έχει μία λογική: του ελέγχου. Κανείς δεν την αμφισβητεί, κανείς δεν λέει όχι στον έλεγχο, κανείς δεν μπορεί να πει ότι εκεί που φθάσαμε κάτι πρέπει να γίνει αλλά εδώ, κυρία Υφυπουργέ, πρέπει να μας πείτε πώς φθάσαμε και ποιος φταίει που φθάσαμε εδώ. Πρέπει να δώσετε κρυστάλλινες απαντήσεις, διότι εφόσον έχουν περάσει τόσα χρόνια και ασκείτε διοίκηση και κυβερνητική πολιτική, έχετε και ευθύνες. Και έρχεστε τώρα εκ των υστέρων να μας καταθέσετε ένα νομοσχέδιο για το ΣΔΟΕ στο χώρο της υγείας, όπως συνέβη εδώ, και βεβαίως να έχετε την καθολική αποδοχή. Ως προς το σκέλος, ακριβώς σας είπα τη φιλοσοφία που κινείται το νομοσχέδιο, θα πω ναι, αλλά τη μεθοδολογία με επιχειρηματολογία θα σας αποδείξω ότι είστε βαθιά νυχτωμένοι.
Αγαπητοί συνάδελφοι, είναι γεγονός ότι οποιοδήποτε σύστημα πρέπει να τυγχάνει ενός ελέγχου. Και αν μεν είναι μια μηχανή, πρέπει να συντηρείται, να ελέγχεται κατά τακτά χρονικά διαστήματα. Όταν μιλάμε βέβαια για ανθρώπινα συστήματα που διαπλέκονται μεταξύ τους στην καθημερινή λειτουργία και υπεισέρχεται όχι ο αυτοματισμός αλλά υπεισέρχονται ανθρώπινες λειτουργίες, όπως είναι η κρίση, η τιμιότητα, η ευσυνειδησία των ατόμων, αντιλαμβάνεστε την πολυπλοκότητα του συστήματος και τι έλεγχος μπορεί να υπάρχει στο σύστημα αυτό. Το λέω ακριβώς για να φθάσουμε στο σημείο να δεχθούμε ότι όταν έκανε το ΠΑΣΟΚ τη μεγάλη επίθεση στο χώρο του Ελεγκτικού Συνεδρίου που κατήργησε τον προληπτικό έλεγχο, ήταν ακριβώς η μέρα που ξεκίνησε η κατρακύλα και η ρεμούλα στα νοσοκομεία. Από τότε ξεκινάει το 1982 το μεγάλο φαγοπότι που ήρθατε μετά να αποδεχθείτε, διοικήσεις παρεπέμφθησαν, διοικήσεις στο ΚΑΤ, στο Κρατικό Πειραιώς και τη γλίτωσαν κάποιες διοικήσεις των Νομικών Προσώπων Ιδιωτικού Δικαίου που είχαν μια άλλη φιλοσοφία λειτουργίας και λειτουργούσαν πραγματικά με άλλα κριτήρια. Από τότε αρχίζει. Και ερχόμαστε τώρα στη σημερινή κατάσταση, όπως θα σας καταθέσω κάτι έγγραφα που πιθανόν να μην τα γνωρίζετε, αλλά είναι ευκαιρία να αποτελέσουν στοιχειακό υλικό της Βουλής. Θα έλεγα για τις δηλώσεις του εισηγητού της Πλειοψηφίας, του κ. Βλασσόπουλου, που αποδέχεται εξαγορά συνειδήσεων, κακοδιοίκηση, κακοδιαχείριση, διαφθορά. 
Αυτά τα είπατε εσείς, κύριε Βλασσόπουλε, και τα αποδέχθηκαν και οι κύριοι συνάδελφοι που σας χειροκρότησαν προφανώς. 
Θα πρέπει βεβαίως να πούμε και για την κακοδιοίκηση. Ποιος ευθύνεται για την κακοδιοίκηση; Εμείς ευθυνόμεθα; Είκοσι χρόνια κομματικές διοικήσεις. Μάλιστα, μερικοί πέρασαν και από την επιτροπή ακροάσεως της Βουλής και αποδείξαμε εκεί ότι ήταν και κοινοί απατεώνες, τους οποίους μάλιστα κάνατε πάλι προέδρους. Για την κακοδιοίκηση και κακοδιαχείριση την ευθύνη την έχετε εσείς. Να, λοιπόν, ένα στοιχείο που μας κάνει επιφυλακτικούς γι' αυτό το νέο ΣΔΟΕ που θέλει να κάνει ο κύριος Υπουργός επειδή έχει την εμπειρία από το Υπουργείο Οικονομικών, ο οποίος ήτο και ο γεννήτωρ αυτής της υπηρεσίας, δηλαδή οι αδιάφθοροι. Σε λίγο θα πάμε να βρούμε τους αδιάφθορους των αδιάφθορων, διότι και αυτοί χάνονται μέσα στο σύστημα. Και βεβαίως ξέρετε ποιοι είναι στο σύστημα. Είναι κομματικά στελέχη της Χαριλάου Τρικούπη διότι έμπαιναν με ειδικά δελτία και σημειώσεις Βουλευτών και Υπουργών. "Βάλτε τον κύριο τάδε, είναι καλός". Και βεβαίως είναι αυτοί για τους οποίους ο κύριος Υπουργός ανέφερε τα πυράγχας. 
Κυρία Υφυπουργέ, υπάρχει στο Υπουργείο Υγείας επιθεώρηση ή δεν υπάρχει; Υπάρχει. Ποιοι τη στελεχώνουν την επιθεώρηση; Όσοι έμειναν λίγοι τίμιοι υπάλληλοι με χρόνια υπηρεσίας, πλην όμως δεν ανήκουν στο ΠΑΣΟΚ. Αυτούς τους βάλατε στο ψυγείο, στην επιθεώρηση. Τώρα έρχεσθε να φτιάξετε τους "αδιάφθορους", τους δικούς σας. Δεν χρησιμοποιήσατε και δεν αξιολογήσατε αυτούς καθόλου. Τους έχετε παραπεταμένους. Έρχεσθε τώρα να φτιάξετε μια υπηρεσία με κάποιους, που ξέρουμε ποιοι θα είναι. Σας είπε ο δικός μας ο εισηγητής. Μάλιστα ανέφερε το χαρακτηριστικό στοιχείο να υπάρχει μια διακομματική συναίνεση πάνω στα πρόσωπα, που θα στελεχώσουν αυτήν την υπηρεσία των αδιάφθορων, οι οποίοι θα δείτε τι προβλήματα θα δημιουργήσουν σε λίγο, πλην όμως αυτούς τους ανθρώπους, τους οποίους έχετε στο ψυγείο, τους έχετε ξεχασμένους.
Τιμώ ιδιαίτερα την ηγεσία του Υπουργείου. Είμαι όμως υποχρεωμένος να πω, το έχει πει, αλλά θα το πω και τώρα, ότι είσαστε βαθιά νυχτωμένοι. Έχετε κάτι συμβούλους, κάτι μανδαρίνους, οι οποίοι πέρασαν κατά καιρούς από πολλούς Υπουργούς. Είπα και προχθές ότι μια και με τις εισηγήσεις που έκαναν επί τόσα χρόνια, δεν διορθώθηκε τίποτα, τουλάχιστον θα έπρεπε να τους αποπέμψετε ως ακατάλληλους, αν όχι ως επικίνδυνους. 
Τα λέω αυτά διότι θα καταθέσω κάποια έγγραφα. Σας ήρθαν έγγραφα από την ΠΟΕΔΗΝ και ξέρετε ποια είναι η ΠΟΕΔΗΝ. Σας ήρθαν έγγραφα από το σύλλογο εργαζομένων του Λαϊκού Νοσοκομείου, που ξέρετε πού ανήκουν. Σας μίλαγαν για κακοδιοίκηση, για κακοδιαχείριση, για σπατάλη, για ρεμούλα, για την εποχή που ήταν προ της γάτας και μετά τη γάτα. Σας έστειλαν αυτά τα έγγραφα. Δεν απαντήσατε. Στις 27 Ιουλίου πρωτοκολλήθηκαν στο γραφείο του Υπουργού και ο κύριος Υπουργός απαξίωσε να απαντήσει. Και εις απάντηση όλων αυτών, ξέρετε τι κάνατε; Πήρατε αυτόν που τον καταγγέλλουν οι δικοί σας συνδικαλιστές, η ΠΟΕΔΗΝ, και σας έφτιαξε τα γραφεία στην Αριστοτέλους στον πρώτο όροφο. Δεν πρόλαβε βέβαια μετά τις καταγγελίες να φτιάξει τα γραφεία του κυρίου Υπουργού. Δηλαδή πήρατε αυτόν που ένα έργο, συγκεκριμένα τα χειρουργεία του Λαϊκού Νοσοκομείου, προϋπολογισμού οκτακοσίων εκατομμυρίων και τα οποία είχε δώσει ο κ. Κρεμαστινός, ο οποίος υπομειδιά τώρα, το έφθασε στο ποσό του ενός δισεκατομμυρίου διακοσίων πενήντα εκατομμυρίων κι ακόμα δεν έχουν τελειώσει. Δηλαδή όλη αυτήν τη συμπαιγνία την επιβραβεύσατε με το να τους αναθέσετε την κατασκευή των γραφείων σας. Απαντήστε μας, λοιπόν, αν σας έφτιαξαν τα γραφεία ή όχι. Τους καλύπτετε ή δεν τους καλύπτετε; Γιατί δεν απαντήσατε; 
(Στο σημείο αυτό ο Βουλευτής κ. Αθανάσιος Γιαννόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Για να σας δείξω την κακοδιοίκηση και για να είμαι περισσότερο παραστατικός -που αν υπήρχε σωστή διοίκηση στα νοσοκομεία, θα μπορούσαν να έχουν ελεγκτικούς μηχανισμούς, αλλά λόγω του ότι σας είπα πως είναι κομματικά σας όργανα, δεν μπορείτε να τους ελέγξετε- θα σας δώσω ένα πρόγραμμα χειρουργείου, προχθεσινού, δικού μας. Τουτέστιν αυτό συμβαίνει σε όλα τα νοσοκομεία. 
Είναι "μπάτε σκύλοι αλέστε και αλεστικά μη δίνετε". Και βάζω τον εαυτό μου. Πέντε περιστατικά με τοπική νάρκωση που έκανα και τα έκανα επίτηδες, δεν με ήλεγξε κανείς. Δεν δόθηκαν παραστατικά στοιχεία, κανείς δεν ήλεγξε και αυτό γίνεται σε όλα τα νοσοκομεία. Να, λοιπόν, πώς τα νοσοκομεία βρίσκονται σ' αυτό το τραγικό οικονομικό αδιέξοδο. Και θα έρθετε εσείς τώρα τα 260 δισεκατομμύρια να τα λύσετε με ομόλογα, με κάποιες συμφωνίες τις οποίες ενδεχομένως θα τις κάνετε, όπως εσείς θέλετε. 
Αξιοποίηση του συστήματος. Εσείς πιστεύετε ότι θα αξιοποιηθεί το σύστημα αυτό προβαίνοντες στο διωγμό των πανεπιστημιακών. Και θα σας πω, κυρία Υφυπουργέ, να μην αρρωστήσετε ποτέ σας, να είσαστε καλά και όλοι εδώ οι πολιτικοί και οι Πρωθυπουργοί μας, αν θελήσουν ένα συμβούλιο σε κάποια ιδιωτική κλινική, σε ένα μεγαλο ιδιωτικό θεραπευτήριο από τους πανεπιστημιακούς, δεν θα μπορούμε να μπούμε μέσα να κάνουμε συμβούλιο με αυτό το επαίσχυντο χαρτί που στείλατε να σας δηλώσουν ποιοι πανεπιστημιακοί ασχολούνται σε ιδιωτικά θεραπευτήρια. Εσείς πιστεύετε ότι θα παγιοποιηθεί το σύστημα με αυτόν τον αντιπανεπιστημιακό σας οίστρο;
Φοβάμαι, κυρία Υφυπουργέ, ότι πολύ σύντομα θα βρεθείτε σε ένα τραγικό αδιέξοδο, θα ανακαλέσετε πάρα πολλά από αυτά. Ο κύριος Υπουργός ο οποίος δεν είναι εδώ και ο οποίος μπήκε σε μία λογική φάμπρικας νομοσχεδίων και υπεραίρεται μάλιστα ότι θα φτιάξει τόσα νομοσχέδια, γρήγορα θα αποχωρήσει από την Αριστοτέλους και φοβάμαι ότι θα υπάρξει μία κραυγή: "Έλα Αλέκο". 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, ο συνάδελφος κ. Αριστείδης Τσιπλάκος ζητά να του χορηγηθεί ολιγοήμερη άδεια από 5 έως 8 Ιουνίου, προκειμένου να συναντήσει τον Πατριάρχη μετά από πρόσκλησή του.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η Βουλή ενέκρινε τη ζητηθείσα άδεια.
Ο κ. Σπύρος Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κυρίες και κύριοι συνάδελφοι, συζητάμε σήμερα το δεύτερο κατά σειρά νομοσχέδιο της Κυβέρνησης στην προσπάθειά της να βελτιώσει ή να εκσυγχρονίσει το Εθνικό Σύστημα Υγείας, που ασφαλώς είναι κοινή διαπίστωση ότι πάσχει σε όλα του τα επίπεδα και παρά τις προσπάθειες, οι οποίες έχουν γίνει κατά καιρούς και όπως τονίστηκε προηγουμένως ότι η Κυβέρνηση λέτε και ξεκίνησε σήμερα να κυβερνάει τον τόπο ή προήλθε από παρθενογένεση ή διότι οι προηγούμενοι Υπουργοί που πέρασαν δεν έκαναν και αυτοί τη δική τους προσπάθεια, μια προσπάθεια την οποία η σημερινή ηγεσία επιχειρεί να ισοπεδώσει ή να αγνοήσει πάσχουσα από ένα βοναπαρτισμό και η οποία ξεκινάει από τα προηγούμενα Υπουργεία στα οποία είχε υπηρετήσει ο Υπουργός, στο Υπουργείο Οικονομικών, στο Υπουργείο Δημόσιας Διοίκησης και προσπαθεί αυτήν τη νοοτροπία και αντίληψη να τη φέρει στον τομέα της υγείας, ένας τομέας που είναι ιδιαίτερα ευαίσθητος, γιατί δεν υπεισέρχονται μόνο οι αριθμοί, δεν είναι ένα και ένα , δύο, αλλά μπαίνουν και άλλοι παράγοντες που έχουν σχέση με την ευαισθησία και αυτών που έχουν ανάγκη τις υπηρεσίες της υγείας, αλλά και των λειτουργών της υγείας, οι οποίοι πραγματικά πολλές φορές καταβάλλουν υπεράνθρωπες προσπάθειες, ξεπερνούν τα όριά τους και έρχεται σήμερα με ένα δεύτερο νομοσχέδιο να ελέγξει τον τομέα της υγείας, όταν θα μπορούσε κάλλιστα να επενδύσει και να φροντίσει εκεί ακριβώς που πάσχουν. Και πού πάσχουμε; Στην καλύτερη οργάνωση, στην καλύτερη διοίκηση, στη χρηματοδότηση του συστήματος υγείας ή των υπηρεσιών υγείας, που το ποσόν του 5% του ΑΕΠ είναι το χαμηλότερο στην Ευρώπη και έρχεται κοντά αυτό που χαλάει ο ιδιωτικός τομέας 4% ΑΕΠ, οι 'Ελληνες πολίτες από το υστέρημά τους, από την εργασία τους, για να καλύψουν αυτό το κενό του κράτους στον ευαίσθητο τομέα της υγείας.
Και θα ρωτήσω τον κύριο Υπουργό που παρευρίσκεται: Από τις άλλες ελεγκτικές διαδικασίες που έχουν γίνει μέχρι σήμερα από το Σώμα Επιθεωρητών και Ελεγκτών Δημόσιας Διοίκησης τι έχει προκύψει μέχρι σήμερα; 
Αυτό που γνωρίζουμε είναι ότι τα πορίσματά τους δεν ανακοινώνονται ή δεν λαμβάνονται υπόψη από τα Υπουργεία. 
Φτιάχνετε λοιπόν σήμερα έναν ελεγκτικό μηχανισμό, όταν πρακτικά εκεί που υπάρχει ανάγκη, εκεί που υπάρχει πρόβλημα είναι οι υπηρεσίες υγείας να λειτουργήσουν καλύτερα, με την καλύτερη οργάνωση, με τις καλύτερες υπηρεσίες. 
Και για να είμαι πιο συγκεκριμένος: Θα πάει κανείς στον τόπο του. Υπάρχει λοιπόν το νοσοκομείο στην Κέρκυρα που έχει εκατόν εβδομήντα κρεβάτια δύναμη και αναπτύσσει διακόσια είκοσι με διακόσια τριάντα. Εφημερεύουν το βράδυ μία αδελφή σε κάθε όροφο και οι επισκέπτες κάνουν χρέη νοσηλευτικού προσωπικού. Είχαμε μονάδα εντατικής θεραπείας για δέκα ημέρες το 1994 με αφορμή τη Σύνοδο Κορυφής κι έκτοτε τα μηχανήματα είναι κλεισμένα στα υπόγεια. 
Και δεν μπορούν οι Κυβερνήσεις του ΠΑΣΟΚ σήμερα να φτιάξουν τη μονάδα εντατικής θεραπείας, με αποτέλεσμα να χάνονται ανθρώπινες ζωές ή να μετακινούνται συνεχώς τα αεροπλάνα ή το ΕΚΑΒ για να μεταφέρει ασθενείς, όταν η Κέρκυρα έχει εκατόν είκοσι χιλιάδες κατοίκους, δέκα χιλιάδες Αλβανούς και διακόσιες χιλιάδες τουρίστες για έξι μήνες επί καθημερινής βάσεως. Όταν το νοσοκομείο προσπαθεί επί χρόνια και παρά τις υποσχέσεις να έχει έναν αξονικό τομογράφο, προσπαθούμε σήμερα με το νομοσχέδιο αυτό να εφαρμόσουμε έναν ελεγκτικό μηχανισμό για να ελέγξει ποίος και ποίους; Να ελέγξει δηλαδή το ίδιο το κράτος. Και σας λέω εγώ που έκανα έλεγχο στο Ι.Κ.Α. και πήγα να δω τι γίνεται -κι έχω υποβάλει ερωτήματα- ότι υπάρχουν τεράστιες ελλείψεις από προσωπικό, από βοηθητικό προσωπικό, από νοσηλεύτριες, από εξοπλισμό. Και το Υπουργείο απαντάει ότι πράγματι υπάρχει έλλειψη της τάδε ειδικότητας, υπάρχει έλλειψη απ' αυτόν τον εξοπλισμό, υπάρχει έλλειψη από βοηθητικό προσωπικό και δεν λύνει το πρόβλημα. 
΄Ερχεται λοιπόν σήμερα μέσα από το νομοσχέδιο αυτό να εφαρμοστεί ένας ελεγκτικός μηχανισμός για να συγκαλύψει την ανεπάρκεια και την ανικανότητα των κυβερνήσεων να προσφέρουν πραγματικές υπηρεσίες στον ελληνικό λαό. Και είναι αξιοπερίεργο, κύριοι συνάδελφοι, ότι κατηγορήσατε παλαιότερα όργανα, όπως ήταν οι επιθεωρήσεις στην εκπαίδευση ή και αλλού ή οι δημόσιοι επιθεωρητές, και τα καταργήσατε σαν αντιδημοκρατικά, σαν αυταρχικά όργανα. Και σήμερα έρχεστε να τα υιοθετήσετε χωρίς να αποκλείει κανείς -ότι είναι απαραίτητο θα έλεγα- να υπάρχει έλεγχος.
Αλλά πού φτάσαμε σήμερα; Να χρειάζεται κάθε τμήμα της δημόσιας ζωής ελεγκτικούς μηχανισμούς. Οι ελέγχοντες χρειάζονται νέους ελέγχοντες για να μπορέσει πραγματικά να υπάρξει διαφάνεια σ' ένα περιβάλλον αδιαφάνειας που υπάρχει στη δημόσια ζωή. Όλα αυτά είναι ανησυχητικά φαινόμενα, προβληματίζουν πραγματικά και θα μπορούσε με απλούστερους τρόπους να ελεγχθεί ο ευαίσθητος αυτός τομέας της δημόσιας ζωής που είναι η υγεία. Πρόσφατα ο ίδιος ο Υπουργός διόρισε τους περιφερειάρχες με κομματικά κριτήρια, ενώ περιμέναμε ότι θα το έκανε μέσα από ένα διαγωνισμό με προσόντα που θα τους επέτρεπαν να διοικήσουν αυτές τις περιφερειακές οργανώσεις υγείας. Αντίθετα τους διόρισε με δικές του κομματικές επιλογές. Όπως και οι διοικητές των νοσοκομείων πιστεύω ότι μπορούν να ελέγξουν τη λειτουργία των νοσοκομείων. Επίσης τα επιστημονικά συμβούλια ελέγχουν τον τρόπο λειτουργίας των νοσοκομείων.
Βάζουμε λοιπόν έναν ολόκληρο μηχανισμό με εκατό επιθεωρητές, τρεις γενικούς επιθεωρητές κι ένα γενικό επιθεωρητή να μπει σε μια διαδικασία που, σύμφωνα με τη δική μου εμπειρία ως γιατρός, θα τρομοκρατήσει το κύκλωμα αυτό της υγείας και θα ελέγξει την πιθανή σπατάλη, προκειμένου να περιορίσει τις δαπάνες στον τομέα της υγείας. Ένας τομέας όπου δεν πρέπει να λειτουργεί αυτή η λογική, γιατί πολλές φορές πρέπει να υπάρχει μία άνεση στην εφαρμογή των ιατρικών πράξεων. Διαφορετικά δεν έχουμε αποτελεσματικότητα. 
Θεωρώ λοιπόν ότι αυτό το νομοσχέδιό σας, κύριε Υπουργέ, έρχεται να συγκαλύψει την ανικανότητα και την ανεπάρκεια των Υπουργείων σας και ιδιαίτερα το τελευταίο διάστημα όταν δεν έχετε ακόμα -πρόσφατα έγινε η συζήτηση της πρότασης νόμου της Νέας Δημοκρατίας- τον υγειονομικό χάρτη που θα μπορούσε να σας καθορίσει ποιες είναι οι ελλείψεις, ποια είναι τα προβλήματα στον τομέα της υγείας. 
Ερχόμαστε σήμερα, λοιπόν, χωρίς να έχουμε στα χέρια μας αυτό το σημαντικό εργαλείο, τον υγειονομικό χάρτη, βάσει του οποίου θα μπορούσαμε να διαμορφώσουμε την ανάπτυξη των υπηρεσιών υγείας και φέρνουμε δεύτερο νομοσχέδιο για τους επιθεωρητές δημόσιας υγείας, τους ελεγκτικούς μηχανισμούς. 
Εκτιμώ, κύριε Υπουργέ, ότι ώσπου να τελειώσετε όλο αυτό το πλέγμα των νόμων που έχετε πρόγραμμα να φέρετε, δεν θα είσαστε στην Κυβέρνηση εξαιτίας του τρόπου με τον οποίον προχωράτε την όλη διαδικασία και την υλοποίησή του, που αυτό είναι το βασικότερο. Διότι μέχρι στιγμής μόνο διαπιστώσεις κάνετε, μόνο επισημάνσεις, αλλά λύση στο πρόβλημα δεν έχει δοθεί. 
Θα σας φέρω το εξής παράδειγμα: Για χρόνια υπάρχουν στα κέντρα υγείας οδηγοί χωρίς ασθενοφόρα. Υπάρχουν επίσης ασθενοφόρα που ο οδηγός σχολάει στις τρεις η ώρα και από τις τρεις μέχρι την επομένη το ασθενοφόρο δεν έχει οδηγό ή υπάρχουν περιοχές που μετά τις δέκα δεν επιτρέπεται να αρρωστήσουμε, γιατί δεν υπάρχει, όπως σας είπα, νοσηλευτικό προσωπικό ή οδηγοί στα ασθενοφόρα από τα κέντρα υγείας. 
Αυτή είναι η πραγματική εικόνα και αντί να την αντιμετωπίσουμε, αντί να τη λύσουμε, αντί να μπορέσουμε πραγματικά να εξοπλίσουμε με απλά εργαλεία τα νοσοκομεία ή τα κέντρα υγείας ή τα υποκαταστήματα του ΙΚΑ, προχωράμε στο δεύτερο νομοσχέδιο και φέρνουμε το Σώμα Επιθεωρητών Δημόσιας Υγείας για να τρομοκρατήσουμε σε μια αντίληψη πραγματικά όπως την είπα βοναπάρτια, θέλοντας να προσφέρουμε μία διαφορετική αντίληψη στον τομέα της υγείας, ο οποίος είναι και ευαίσθητος και δεν χρειάζεται πραγματικά αυταρχική διαδικασία για να μπορέσει να αντιμετωπιστεί. 
Καταψηφίζω το νομοσχέδιο αυτό, γιατί διέπεται από μια αντιδημοκρατική νοοτροπία, κύριε Υπουργέ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Υγείας και Πρόνοιας κ. Αλέκος Παπαδόπουλος έχει το λόγο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Κυρίες και κύριοι συνάδελφοι, παρακολούθησα πραγματικά την αγωνιώδη προσπάθεια των συναδέλφων της Αντιπολίτευσης συνολικά, να βρούνε επιχειρήματα για να πούνε όχι σε αυτό το νομοσχέδιο. 
Καλό είναι σε πολλές περιπτώσεις να υπάρχει σιωπή επιχειρημάτων, διότι θα μπορούσε κανείς -και η υγεία προσφέρεται απέραντα- να προσδιορίσει, να κατακρίνει, να επισημάνει σε ένα σύστημα το οποίο πρώτοι εμείς, αν θέλετε, μπορούμε να σας πούμε και να σας εμπλουτίσουμε με περισσότερα στοιχεία των αδυναμιών και των δυσλειτουργιών που υπάρχουν, εάν αυτό είναι το αντικείμενο το οποίο σήμερα συζητάμε στη Βουλή. 
Το νομοσχέδιο αυτό, κατά την άποψή μου, θα έπρεπε να τύχει της ομόφωνης πράγματι ψήφισης της Βουλής για λόγους αρχής. Το πιστεύω βαθύτατα. Εάν στα επί μέρους άρθρα υπήρχαν προτάσεις για εμπλουτισμό, για να γίνει αποτελεσματικότερη αυτή η πρωτοβουλία εμείς θα ήμασταν ανοικτοί. Διότι πιστεύω βαθύτατα ότι μέσα στη Βουλή όταν κομίζονται διαφορετικές απόψεις πολλών συναδέλφων και ιδιαίτερα συναδέλφων που διαφωνούν στο σύστημα υγείας, θα είναι και σοφό και χρήσιμο πάντοτε στα νομοσχέδια αυτά να είναι κανείς ανοικτός. 
Όμως το θέμα αρχής προκαλεί μία απογοήτευση. Γιατί; Διότι ένα από τα μεγαλύτερα θέματα το οποίο αντιμετωπίζουμε τώρα -το αντιμετωπίζαμε παλιά, αλλά τώρα πια γίνεται επιτακτικό- το μετασχηματισμό του κράτους μας σε ένα σύγχρονο κράτος, ένα κράτος που θα μπορεί να αντέχει τις σύγχρονες προϋποθέσεις ανταγωνισμού που έρχονται σήμερα στο σύγχρονο κόσμο και στο χώρο της οικονομίας, της κοινωνίας, της Δημόσιας Διοίκησης, το θέμα των ελέγχων, των ελεγκτικών διαδικασιών και της καθιέρωσης σύγχρονων θεσμών, θα πρέπει να το δούμε με εντελώς άλλη πολιτική θεώρηση και να μην καταφεύγουμε σε δήθεν επιχειρήματα για να το αποτρέψουμε, για να πούμε δεν καταψηφίζουμε μία πρωτοβουλία της Κυβέρνησης.
Κυρίες και κύριοι συνάδελφοι, δυστυχώς είναι πολύ επιβαρημένη, απίστευτα επιβαρημένη η ιστορία του συστήματος ελέγχων στη χώρα μας. Κατά την ταπεινή προσωπική μου άποψη το γεγονός ότι σήμερα όλοι επικρίνουμε και εμείς ως Κυβέρνηση και όλες οι κυβερνήσεις προσπαθούν να διορθώσουν κακώς κείμενα στη λειτουργία διαφόρων εκφάνσεων της δημόσιας ζωής, μία βασική συνιστώσα είναι ότι δεν εμπεδώθηκε, όπως έγινε σε πολλά ευρωπαϊκά κράτη, η αντίληψη ότι ο έλεγχος είναι κεντρικό στοιχείο της λειτουργίας μιας δημοκρατίας και κατά συνέπεια βεβαίως, μιας Δημόσιας Διοίκησης η οποία θα λειτουργεί με κανόνες, αρχές και βεβαίως με έναν στοιχειώδη ορθολογισμό. 
Και ιδιαίτερα στη χώρα μας μορφές ελέγχου εμφανίστηκαν μετά το 1950, αλλά δεν ήταν μορφές ελεγκτικών διαδικασιών με ένα σύγχρονο τρόπο που από τις αρχές ή και από τον προ-προηγούμενο αιώνα, τον 19ο αιώνα, εμφανίστηκαν στα ευρωπαϊκά κράτη, Κυρίως όμως -και αυτό είχε θετική, αλλά με αρνητική αιτιολογία σημασία- η Δημόσια Διοίκηση είχε εσωτερικό έλεγχο από τη λεγόμενη διοικητική ιεραρχία. 
Οι διευθυντές των Υπουργείων στις πρώτες δεκαετίες του ημίσεως αυτού του αιώνα και λόγω μιας αυταρχικής ατμόσφαιρας η οποία υπήρχε τότε, πραγματικά κρατούσαν τη Δημόσια Διοίκηση, αλλά μετατοπιζόταν το θέμα πολλών αδιαφανών διαδικασιών σε ένα επίπεδο επάνω. 
Με την εξέλιξη και με το άνοιγμα σε πιο δημοκρατικούς θεσμούς χωρίς τη διασφάλιση ουσιαστικών διαδικασιών ελέγχου, έχουμε μια χαλάρωση και ταυτόχρονα μια διάχυση ευθύνης, με αποτέλεσμα την κακοδιοίκηση και είπα ότι είναι ο αποκλειστικός λόγος, λόγω της απουσίας ελέγχου. 
( Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
Την περίοδο εκείνη εμφανίστηκαν συστήματα ελέγχου σε όλα τα Υπουργεία, αλλά μέσα από διαδικασίες συγκροτήσεων, των λεγόμενων διευθύνσεων επιθεωρήσεων, οι οποίες λόγω του πολιτικού κλίματος, της οξυμένης πολιτικής αντιπαράθεσης, του διαχρονισμού, όπου ως σαράκι για πολλές δεκαετίες έφαγε τη Δημόσια Διοίκηση στη χώρα μας, το αποτέλεσμα ήταν οι διευθύνσεις αυτές να είναι κακέκτυπα, να στελεχώνονται από αδύναμους υπαλλήλους ή από υπαλλήλους πολλές φορές όπου λειτουργούσαν ως ψυγείο κατά την εναλλαγή των κυβερνήσεων. Είχαμε πλάσμα, μηχανισμούς ελέγχου, είχαμε επίφαση, κέλυφος και απλώς και μόνο γίνονταν κάποιες προσχηματικές διαδικασίες επιθεωρήσεων.
Νομίζω όμως ότι η αποκέντρωση, που σημαίνει μεταφορά μέσα από ένα αποκεντρωμένο διοικητικό σύστημα πολιτικής και οικονομικής εξουσίας , ανέδειξε και την ανάγκη, την οποία θα πρέπει να προχωρήσουμε όσο γίνεται πιο σύντομα -γιατί σε αυτό το σημείο έχουν γίνει τεράστιες προσπάθειες αλλά νομίζω ότι δεν έχουν ολοκληρωθεί, πάντως εμείς στο Υπουργείο μέσα στο 2001 αυτήν την προσπάθεια θα την ολοκληρώσουμε- τα Υπουργεία ως κεντρικές υπηρεσίες να είναι Υπουργεία παραγωγής πολιτικής και ελέγχου όπως είναι σε όλον τον κόσμο. Και οι άλλες διαδικασίες παροχής υπηρεσιών υγείας και πρόνοιας να είναι στη διαδικασία των αποκεντρωμένων μονάδων όπου θα ελέγχονται. 
Αυτή είναι μια απλή επιλογή, όπου δυστυχώς στη χώρα μας πέρασαν πολλές δεκαετίες για να μπορεί να γίνει κατανοητή. Γιατί η αποκέντρωση δεν είναι ένα διοικητικό σύστημα, είναι μια ολόκληρη φιλοσοφία και αντίληψη ζωής, είναι άλλος τρόπος οργάνωσης των σύγχρονων κρατών, είναι η δημιουργία όχι πεδίων εξουσίας, αλλά πεδίων ευθύνης, όπου το κεντρικό κράτος πρέπει να κατευθύνει με παραγωγή πολιτικής και ταυτόχρονα με το δικαίωμα και τη βαθύτατη ευθύνη την οποία έχει, να ελέγχει διαδικασίες και από τη νομιμότητα αλλά και από την εφαρμογή των πολιτικών αυτών. Πολύ δε περισσότερο, σε ένα σύστημα υγείας, το οποίο είναι βαθύτατα ναπολεόντειο. 
Είναι ένα σύστημα υγείας που οδήγησε τόσα χρόνια να μην υπάρχει στην ουσία Υπουργός Υγείας -πέραν του ότι υπάρχουν πολλοί Υπουργοί Υγείας- αλλά ο λεγόμενος αυθεντικός Υπουργός Υγείας να είναι στην ουσία ο υπερπρόεδρος των νοσοκομείων της χώρας σε ένα σύστημα αδιοίκητο. 
Στις μορφές αυτές στις οποίες πάμε και με τη μεταφορά πολλών αρμοδιοτήτων που ήδη έχουμε ξεκινήσει με τη σύνταξη του νέου οργανισμού, θα περιοριστούμε σε ένα Υπουργείο που πράγματι αυτό έχει ανάγκη η υγεία. Να παράγει πολιτικές που επιτέλους, θα πρέπει να μπορεί και να διαμορφώνει, αλλά και να επιτρέπει την υλοποίησή τους και ταυτόχρονα να έχει την ευθύνη του ελέγχου.
Κυρίες και κύριοι συνάδελφοι, θέλω να λύσω μια παρεξήγηση. Το Σώμα το οποίο προτείνουμε για τον έλεγχο των υπηρεσιών υγείας και πρόνοιας δεν κινείται στη λογική εκείνη την οποία έχουμε γνωρίσει στη χώρα μας. Δεν είναι μόνο να δίδονται κάποιες εντολές προκειμένου να ερευνώνται κάποια φαινόμενα κακοδιοίκησης. Αυτό είναι μια πτυχή πολύ σημαντική, διότι και αποτρεπτικό χαρακτήρα έχει και βεβαίως εκείνοι οι οποίοι προχωρούν σε έκνομες πράξεις και παρανομούν, είναι επίορκοι. Θα πρέπει να συλλαμβάνονται και να τιμωρούνται πειθαρχικά ή να κινούνται ποινικές διαδικασίες. Ταυτόχρονα τα σώματα αυτά ελέγχουν, όπως είναι σε όλη την Ευρώπη και είναι πιο ουσιαστικός ο ρόλος αυτός. Θα έχουν τη δυνατότητα να επισημαίνουν φαινόμενα κακοδιοίκησης, να επισημαίνουν φαινόμενα δυσλειτουργιών σε ένα σύστημα το οποίο είναι απλωμένο στην Ελλάδα και είναι πολύπλοκο, ευαίσθητο, ευάλωτο, είναι ένα σύστημα το οποίο διαμοιράζει τρεισήμισι δισεκατομμύρια δραχμές. Και είναι εύκολο αυτό που είχαμε πει τότε, "πιράνχας" ή διάφορα συστήματα λεηλασίας να πηγαίνουν, γιατί δεν είναι μόνο η οικονομική διάσταση. 
Είναι πάρα πολύ εύκολο να δημιουργούνται διαφοροποιήσεις, όπως γίνεται σήμερα, με βάση τη δυνατότητα πρόσβασης που έχει ο καθένας και ανάλογα με τη δύναμη την οποία κουβαλάει, είτε την οικονομική είτε τη δυνατότητα προσωπικών επαφών ή διαμεσολαβήσεων και διομολογήσεων, όταν δεν λειτουργούν κανόνες και αρχές. Όλα αυτά όμως δεν είναι μόνο η ευθύνη των διοικούντων κάθε φορά, αλλά είναι ταυτόχρονα και το μάτι της πολιτείας, να μπορεί αυτά τα φαινόμενα κακοδιοίκησης ή αυτές τις δυσλειτουργίες που πρέπει να προσαρμόζονται όπως εξελίσσεται ο κόσμος, να τα μαθαίνει η εκάστοτε υπεύθυνη πολιτική ηγεσία για να κάνει παρεμβάσεις νομοθετικού ή διοικητικού χαρακτήρα. Αυτός είναι ένας κλασικά σύγχρονος τρόπος. Φαίνεται αντίνομο αυτό το οποίο λέω, γιατί σε όλον τον κόσμο, όπου λειτουργούν συστήματα οποιασδήποτε μορφής -δεν αναφέρομαι στο σύστημα υγείας- αυτό είναι μία βασική επιλογή.
Γι' αυτό λέμε ότι οι επιθεωρητές δεν είναι υπάλληλοι που μαζεύονται με κάποια κριτήρια για να συγκροτήσουν ένα σώμα και να βγάζουν πορίσματα. Θα πρέπει να είναι ειδικών προσόντων υπάλληλοι που θα τους διαμορφωθεί ψυχολογία επιθεωρητή. Είναι υπάλληλοι που θα τους διαμορφωθεί η ψυχολογία επιθεωρητή και οι οποίοι θα έχουν ένα δικό τους εσωτερικό σύστημα ελέγχου. Κύριοι συνάδελφοι, συγχωρέστε με, αλλά θέλω να πω ότι αυτά τα συστήματα μέσα από τις απίστευτες δυσκολίες και από σωρεύσεις πολλών πρακτικών, νοοτροπιών, τα οποία δυστυχώς έχουν γίνει σύμφυτα στοιχεία στη Δημόσια Διοίκηση, τα έχουμε ως ένα σημείο εμπεδώσει, γιατί θα συμφωνήσω μαζί σας ότι δεν έχουμε φθάσει ακόμα σε ένα βαθμό πλήρους λειτουργίας, όπως ο νομοθέτης το είχε ονειρευθεί.
Εν πάση περιπτώσει, αυτές οι βασικές λειτουργίες διέπουν τα συστήματα ελέγχου και τα σώματα ελέγχου, τα οποία έχουν γίνει σε διάφορα Υπουργεία.
Υπάρχει μία αιτίαση την οποία άκουσα και θα ήθελα να την ξεκαθαρίσω σήμερα. Λέμε αφού υπάρχει το ΣΔΟΕ και το Σώμα Επιθεωρητών Ελεγκτών της Δημόσιας Διοίκησης, γιατί χρειάζονται εξειδικευμένα σώματα κατά χώρο. Σε όλη την Ευρώπη και σε όλον τον κόσμο υπάρχουν τα γενικά, αλλά υπάρχουν και τα ειδικά εξειδικευμένα. Ο συνάδελφος Υπουργός Μεταφορών τώρα, καλώς έκανε ειδικό σώμα επιθεωρητών στα θέματα μεταφορών, διότι όσο προχωράμε, η εξειδίκευση ιδιαίτερα στην εποχή μας απαιτεί τη συγκρότηση τέτοιων σωμάτων. Πολύ δε περισσότερο στο χώρο της υγείας, όπου εκεί οι εξειδικεύσεις δεν μπορούν να παρακολουθούνται για άλλα θέματα, όχι μόνο για τα θέματα ελέγχου. 
Να ξεκαθαρίσουμε κάτι, γιατί αναφέρθηκε εδώ ο κ. Μακρυπίδης. Το ΣΔΟΕ δεν είναι σύστημα ελέγχου της Δημόσιας Διοίκησης, είναι σύστημα ελέγχου των πολιτών. Είναι εντελώς διαφορετικό πράγμα. Στο Υπουργείο Οικονομικών είχε συγκροτηθεί τότε και λειτουργεί Σώμα Οικονομικών Επιθεωρητών, ακριβώς για να μπορεί να ελέγχει τις διαδικασίες που έχουν σχέση με διαχειριστικά θέματα όλου του ευρύτερου δημόσιου τομέα και όχι μόνο στενά του Υπουργείου Οικονομικών. 
Επίσης, με νόμο που δεν θυμάμαι τον αριθμό του, η κα Παπανδρέου δημιούργησε ένα συντονιστικό όργανο στο Υπουργείο για το συντονισμό των επί μέρους σωμάτων επιθεώρησης κατά Υπουργείο, με εκπροσώπους από τους οικονομικούς επιθεωρητές του Υπουργείου Οικονομικών, τους Ελεγκτές Δημόσιας Διοίκησης, όταν απαιτείται ένας ομαδικός έλεγχος, να γίνεται μαζί με τους εξειδικευμένους επιθεωρητές του κάθε χώρου. 
Κύριοι συνάδελφοι, τίθενται μερικά θέματα που έχουν -επιτρέψτε μου- ένα στοιχείο μαξιμαλισμού και βολονταρισμού καλών προθέσεων, αλλά η Δημόσια Διοίκηση λειτουργεί και με βάση τις αρχές. Λέει πώς θα επιλεγούν. Ο γενικός επιθεωρητής θα επιλεγεί από το γενικό υπηρεσιακό συμβούλιο, που επιλέγει όλους τους γενικούς διευθυντές και εδρεύει στο Υπουργείο Προεδρίας και συγκροτείται από εκπροσώπους του Συμβουλίου Επικρατείας, δικαστές, καθηγητές πανεπιστημίου και άλλους. Είναι γνωστή η διαδικασία. 'Οπως επίσης και οι άλλοι θα είναι με ανοιχτή προκήρυξη και από ειδική επιτροπή. Πουθενά στην Ελλάδα και σε όλον τον κόσμο δεν επιλέγονται μέσα από διακομματικές διαδικασίες, αλλά υπάρχει η ευθύνη εκείνων οι οποίοι ορίζουν τις επιτροπές και τα κριτήρια που υπάρχουν για να ορίσουν τους καλύτερους. Θα διαλέξουμε, φυσικά, τους καλύτερους, βεβαίως αρχικά από το μικρό αριθμό που έχουμε τώρα για να συγκροτήσουμε αυτό το Σώμα. 


Και αυτό το Σώμα θα συγκροτηθεί και θα προχωρήσει με ένα σύγχρονο τρόπο και θα δημιουργήσει μια παράδοση η οποία είναι αναγκαία στις κατευθύνσεις στις οποίες αναφερθήκατε προηγουμένως.
Κύριοι συνάδελφοι, δεν θέλω να μπω σε άλλα θέματα καταγγελιών, φαινομένων κακοδιοίκησης. Είμαστε σε μια φάση δύσκολη, σε μία φάση που κάνουμε τη μετάπτωση από έναν τρόπο λειτουργίας ενός συστήματος που είχαμε μέχρι σήμερα στο καινούριο, όπως ψηφίστηκε με τον πρώτο νόμο της μεταρρύθμισης και τους άλλους οι οποίοι θα ακολουθήσουν. Ξέρουμε ότι δεν έχουμε ροδοπέταλα, έχουμε υπονομεύσεις. Θα έχουμε σημαιοφόρους οι οποίοι θα μιλούν εν ονόματι της υγείας δήθεν του ελληνικού λαού. Και οι περισσότεροι απ' αυτούς έχουν τη βαρύτατη ευθύνη, μαζί με τις ευθύνες όλων μας, ενός καταντήματος. Θα τα έχουμε αυτά. Θα έχουμε τις ανοιχτές τηλεοπτικές πληγές. Θα έχουμε εκείνους οι οποίοι θα θέλουν να διατηρηθεί το σημερινό σύστημα για να το απομυζούν όσο γίνεται. Βεβαίως μεθοδικά προχωρούμε. Ήδη διορίστηκαν οι πρόεδροι των ΠΕΣΥ, συγκροτήθηκαν τα διοικητικά συμβούλια των ΠΕΣΥ. Προχωρεί η διαδικασία της συγκρότησής τους ως επιτελική υπηρεσία για να αναλάβουν πλήρεις ευθύνες. Η ανώτατη επιτροπή στελεχών υγείας αρχίζει με τους αναπληρωτές και από 15 Ιουνίου με τους διοικητές-μάνατζερ στα νοσοκομεία. Προχωρούμε σταθερά στην υλοποίηση και ταυτόχρονα στην άλλη διαδικασία την οποία έχουμε με τη συγκρότηση και της πρωτοβάθμιας φροντίδας υγείας όπου υπάρχει ένα πρόπλασμα σχεδίου νόμου το οποίο είναι ενδοκυβερνητικής συνεννόησης με τα άλλα συναρμόδια Υπουργεία και κυρίως με το Υπουργείο Κοινωνικών Ασφαλίσεων. Και όταν ολοκληρωθεί το σχέδιο νόμου τότε θα δοθεί στη δημοσιότητα και θα αρχίσει διάλογος με όλους τους εμπλεκόμενους φορείς για να γίνει και αυτό νόμος του κράτους μαζί με τις άλλες νομοθετικές ρυθμίσεις και πρωτοβουλίες τις οποίες έχουμε εξαγγείλει. Με συνέπεια και απόλυτα πιστοί στο χρονοδιάγραμμά μας από τη στιγμή που θα ψηφίζεται ένας νόμος, θα προχωρούμε στο νέο θεσμικό πλαίσιο με όλες τις δυσκολίες.
Τέλος, επειδή βλέπω μια αναταραχή τώρα τελευταία, να πω ότι από την 1η Ιουνίου αρχίζει η εφαρμογή του νόμου που ψηφίσαμε, του ν. 2889, για να τελειώσει το απαράδεκτο καθεστώς -που είναι μοναδικό βεβαίως, σε όλον τον πολιτισμένο κόσμο δυστυχώς μόνο στην Ελλάδα υπάρχει- να υπάρχουν πανεπιστημιακοί ιατροί οι οποίοι να δουλεύουν, να απασχολούνται και να διευθύνουν κλινικές σε δημόσια νοσοκομεία και ταυτόχρονα να διευθύνουν κλινικές και στον ιδιωτικό χώρο. Αυτό το ανήθικο προνόμιο τελειώνει και τα "παιχνιδάκια" και οι νομικισμοί, μετεωρισμοί -θα ήθελα να αποφύγω να χρησιμοποιήσω βαριές εκφράσεις- ότι "άλλο το δήθεν κλινικό έργο και άλλο το εκπαιδευτικό έργο και εμείς θα μείνουμε στο εκπαιδευτικό έργο στα νοσοκομεία και δεν θα κάνουμε κλινικό έργο", δεν ισχύουν, είναι απολύτως ξεκαθαρισμένα. 
Βεβαίως η συντριπτική πλειοψηφία των πανεπιστημιακών γιατρών, που τους θέλουμε, γιατί είναι βασικό στοιχείο σε μια αναβάθμιση των υπηρεσιών υγείας στη χώρα μας, θα είναι κοντά μας ακόμη και αν κάποιοι ελάχιστοι θέλουν να ακολουθήσουν τον άμετρο πλουτισμό και χωρίς ηθικούς φραγμούς, μπορούν να πάρουν το δικό τους δρόμο. Το σύστημα υγείας θα λειτουργεί χωρίς εξαίρεση με κανόνες και αρχές. Είναι μια δύσκολη υπόθεση στην οποία θα επιμείνουμε και θα αγωνιστούμε.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Νικήτας Κακλαμάνης.
ΝΙΚΗΤΑΣ ΚΑΚΛΑΜΑΝΗΣ: Κυρία Πρόεδρε, κυρίες και κύριοι συνάδελφοι, αντιληφθήκατε όλοι ότι ο κύριος Υπουργός ήταν απόψε και άκεφος και εκνευρισμένος.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Δεν αφήνετε τους προσωπικούς χαρακτηρισμούς και να μπείτε στο θέμα;
ΝΙΚΗΤΑΣ ΚΑΚΛΑΜΑΝΗΣ: Είναι εκνευρισμένος από το ό,τι συμβαίνει στο πανεπιστήμιο. Προς ενημέρωσή σας βέβαια σας λέω ότι αυτή η θλιβερή μειοψηφία των πανεπιστημιακών που υπέγραψαν τις δηλώσεις από το Πανεπιστήμιο της Θεσσαλονίκης αγγίζουν το 80%. 
Από τους εξακόσιους περίπου της Αθήνας ήδη έχουν υπογράψει τετρακόσιοι πενήντα. Εάν έχουν δίκιο ή άδικο, αυτό είναι μια άλλη ιστορία, που θα τη συζητήσουμε την ερχόμενη εβδομάδα σε γενική επερώτηση που σας έχουμε καταθέσει. 
Τον ακούσαμε να κάνει μια διάλεξη περί Δημόσιας Διοίκησης. Στην ουσία έδινε συμβουλές στην κα Βάσω Παπανδρέου. Δικό σας θέμα. Είπε ελάχιστα πράγματα για το νομοσχέδιο. Κατήγγειλε για ναπολεόντεια σύνδρομα το Υπουργείο. Είπε ότι δεν υπήρχαν Υπουργοί πριν από αυτόν.
Εγώ διερωτώμαι τώρα πού αποβλέπει ο κύριος Υπουργός. Θέλει μέσω αυτής της τοποθέτησης να δικαιολογήσει ότι για πρώτη φορά μετά το 1983, παρ' ότι έχουν απαξιωθεί όλοι οι προκάτοχοί του Υπουργοί στις ποιοτικές δημοσκοπήσεις, στον τομέα υγείας και πρόνοιας είναι το ΠΑΣΟΚ πίσω από τη Νέα Δημοκρατία; Αυτό θέλει να δικαιολογήσει; Μας είπε δε ότι θα προχωρήσει η μεταρρύθμιση.
Κύριοι συνάδελφοι, ακούστε τώρα ένα κείμενο. Ο καθηγητής κ. Ηλίας Μόσιαλος -σας υπενθυμίζω ότι τον κ. Μόσιαλο τον είχε τιμήσει ο κύριος Υπουργός πέρσι τέτοια εποχή περίπου, όταν μας έδωσε τις διακόσιες προτάσεις με ειδική αναφορά, στην οποία έλεγε ότι τον ευχαριστεί ιδιαιτέρως, γιατί ήταν ο συντάκτης αυτών των προτάσεων και του νομοσχεδίου- μιλώντας πριν από λίγες μέρες στο "ΚΑΡΑΒΕΛ" σε πάνελ για τη δημόσια και ιδιωτική υγεία, στο οποίο μετείχε και ο κύριος Υπουργός και μίλησε και ο ίδιος, επεσήμανε ο κ. Μόσιαλος, αυτός που έφτιαξε το προηγούμενο νομοσχέδιο, την έλλειψη στρατηγικού προσανατολισμού του Υπουργείου. Τόνισε ότι οι κινήσεις του Υπουργού Υγείας κ. Αλέκου Παπαδόπουλου για τη στελέχωση των δεκαεπτά Περιφερειακών Συστημάτων Υγείας και την τοποθέτηση μάνατζερς στα νοσοκομεία, είναι μεταρρυθμίσεις που δεν θα αντέξουν πάνω από δύο χρόνια το πολύ. 
Με αφορμή δε το θέμα του συνεδρίου που ήταν "Δημόσιος και ιδιωτικός τομέας υγείας", ο κ. Μόσιαλος κατήγγειλε τη σημερινή εικόνα του δημόσιου τομέα, αλλά και την πολιτική μεταρρυθμίσεων που προωθεί ο κ. Παπαδόπουλος. Συγκεκριμένα για τους μάνατζερς των νοσοκομείων και τον επικεφαλής του ΕΣΥ ο κ. Μόσιαλος είπε ότι δημιουργούνται δύο ταχύτητες στελεχών, που στην πρώτη περίπτωση αμείβονται υπερβολικά και στη δεύτερη περίπτωση αμείβονται ελάχιστα. Συνέχισε με ένα ανηλεές μαστίγωμα, αυτόν, που ο κύριος Υπουργός, όπως ενθυμείσθε στην επιστολή που συνόδευε το κείμενο των διακοσίων θέσεων που έδωσε πριν ένα χρόνο στη δημοσιότητα, τον είχε αναγορεύσει σε πρώτο σύμβουλό του και τον ευχαριστούσε θερμότατα. 
ΚΩΝΣΤΑΝΤΙΝΟΣ ΣΠΗΛΙΩΤΟΠΟΥΛΟΣ: Πανεπιστημιακός είναι ο κ. Μόσιαλος;
ΝΙΚΗΤΑΣ ΚΑΚΛΑΜΑΝΗΣ: Ο κ. Μόσιαλος είναι στο Λονδίνο πανεπιστημιακός, κύριοι συνάδελφοι, και δεν ασχολείται με ιατρική. Τα είχαμε πει και όταν συζητάγαμε το νομοσχέδιο, αλλά τότε εμείς ήμασταν κακοί.
Θέλετε να πάμε παρακάτω τώρα στο ίδιο συνέδριο σχετικά με τους πανεπιστημιακούς; Μίλησε ο έτερος σύμβουλός του -δεν ξέρω εάν τον έχει ακόμα, τον είχε όμως- ο κ. Ιωάννης Τούντας, ο οποίος είπε ότι επειδή τα νοσοκομεία δεν είναι έτοιμα να δεχθούν απογευματινά ιδιωτικά ιατρεία εντός, προτείνει να μην εφαρμοστεί το σχετικό άρθρο του νόμου, αλλά και οι γιατροί του ΕΣΥ και οι πανεπιστημιακοί, μέχρις ότου τα νοσοκομεία αποκτήσουν τις προϋποθέσεις, να κάνουν ιδιωτικό ιατρείο εκτός.
Κύριοι συνάδελφοι, αυτά δεν τα είπαμε εμείς. Τα είπε ο έτερος των συντακτών του νομοσχεδίου, που πριν τρεις μήνες ψηφίσατε, γιατί εμείς δεν το ψηφίσαμε. 
Τώρα, πού απευθυνόταν ο κύριος Υπουργός όταν μίλαγε για υπονομευτές του έργου του, δεν το γνωρίζω. Απευθυνόταν στην Αντιπολίτευση που έχει χρέος εκ του Συντάγματος και εκ του ρόλου της μέσα στη Βουλή να λέει όχι εκεί που δεν συμφωνεί ή απευθυνόταν στους μέχρι χθες -δεν γνωρίζω εάν τους έχει ακόμα- πρωτοσύμβουλούς του, οι οποίοι δημόσια είπαν αυτά τα πράγματα; Για να μην τρελαθούμε δηλαδή και τελείως για το ποιος υπονομεύει ποιον και ποιος χρησιμοποιεί ποιον για σύμβουλο. 
Βεβαίως θέλω απλά να πω ότι προσυπογράφω όλα όσα άκουσα να λέει ο κ. Κρεμαστινός, για το παρόν σχέδιο νόμου πλην του ακροτελεύτιου της εισήγησής του για το οποίο είπε: "Παρά ταύτα σας καλώ να το ψηφίσετε". Το παρόν σχέδιο νόμου το πήρε ο κ. Κρεμαστινός και το "ξετίναξε" από το πρώτο μέχρι το τελευταίο άρθρο. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είσθε μέγας διαστρεβλωτής. 
ΝΙΚΗΤΑΣ ΚΑΚΛΑΜΑΝΗΣ: Και ούτε, κύριε Υπουργέ, ακούσατε τους συναδέλφους του κόμματός σας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, αν θέλετε το λόγο να τον ζητάτε από το Προεδρείο. 
Κύριε Κακλαμάνη, σας παρακαλώ μην απαντάτε. 
ΝΙΚΗΤΑΣ ΚΑΚΛΑΜΑΝΗΣ: Κοιτάξτε, δεν πρόκειται ούτε την ψυχραιμία μου να χάσω ούτε να σας ακολουθήσω στο παραλήρημά σας. 
Παρακαλώ πολύ, κυρία Πρόεδρε, να μην επιτρέπετε στον κύριο Υπουργό να με διακόπτει. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το βλέπετε. 
Σας παρακαλώ να μην απευθύνεστε στον Υπουργό γιατί τον προκαλείτε. Συνεχίστε. 
ΝΙΚΗΤΑΣ ΚΑΚΛΑΜΑΝΗΣ: Ως Ναπολέων μπορεί να συμπεριφέρεται στο Υπουργείο του. Εδώ δεν μπορεί. 
Είπατε, κύριε Υπουργέ, ότι παρακολουθήσατε την αγωνιώδη προσπάθεια των συναδέλφων της Νέας Δημοκρατίας να κάνουν αντιπολίτευση στο νομοσχέδιό σας. Μα, δεν τους παρακολουθήσατε. Μίλησαν πέντε. Στην ομιλία των τεσσάρων ήσασταν εκτός Αιθούσης. Πώς τους παρακολουθήσατε λοιπόν και δεν το αντιλήφθηκα. Σας πληροφόρησαν οι σύμβουλοί σας; 
Ταυτόχρονα μας κατηγορήσατε ότι δεν σας κάνουμε προτάσεις. Να σας πω αμέσως δύο που σας έκανα στην επιτροπή και μου είπατε ότι τις αποδέχεσθε, ότι θα τις συμπεριλάβετε, αλλά δεν τις έχω δει στα Πρακτικά. Σας μίλησα για την περιοδικότητα των ελεγκτών. Δηλαδή, να μην είναι σ' ένα νομό πάνω από δύο χρόνια. Δεν είδα να το έχετε συμπεριλάβει, ενώ είπατε ότι είναι πολύ σωστή πρόταση. 
Την επόμενη ημέρα που εσείς λείπατε και ήταν η κα Σπυράκη στις τριμελείς επιτροπές για τις μαγνητικές τομογραφίες σας είπα ότι πρέπει να μπει μέσα φράση που να λέει ότι κανείς απ' αυτούς που θα διοριστούν στις τριμελείς επιτροπές...
ΕΥΑΓΓΕΛΟΣ ΒΛΑΣΣΟΠΟΥΛΟΣ: Είναι μέσα. 
ΝΙΚΗΤΑΣ ΚΑΚΛΑΜΑΝΗΣ: Δεν υπάρχει πουθενά. Εδώ είναι το κείμενο όπως το πήραμε από τη Βουλή. 
ΕΥΑΓΓΕΛΟΣ ΒΛΑΣΣΟΠΟΥΛΟΣ: Είναι στη διόρθωση.
ΝΙΚΗΤΑΣ ΚΑΚΛΑΜΑΝΗΣ: Αφήστε τις διορθώσεις. Εγώ έχω το τελικό κείμενο. Αν υπήρχε διόρθωση όφειλε ο κύριος Υπουργός να την πει στην αρχή. Αν θα την πει τώρα είναι άλλη ιστορία. 
Έρχομαι στο νομοσχέδιο. Μπαίνει το ερώτημα αν χρειάζονται έλεγχοι. Κατ' αρχήν κανείς δεν διαφωνεί ότι χρειάζεται έλεγχος. Από κει και πέρα το ερώτημα είναι γιατί δεν γίνεται μέχρι τώρα έλεγχος; Δεν υπήρχαν τα πρόσωπα; Εσείς δεν φτιάχνετε όργανο με καινούρια πρόσωπα. Κάνετε αποσπάσεις από τα υπάρχοντα πρόσωπα για να στελεχώσετε την καινούρια υπηρεσία. Άρα τα πρόσωπα υπήρχαν.
Δεν υπήρχαν οι νόμοι και τα προεδρικά διατάγματα; Βεβαίως υπήρχαν αλλά δεν τα υλοποιήσατε ποτέ. Και μια που είσαστε εδώ απόψε, πέστε μου αν θα μου απαντήσετε τελικά για τα στοιχεία που σας ζήτησα για το προεδρικό διάταγμα 247 και για την τριμελή επιτροπή για τον έλεγχο των ιδιωτικών κλινικών στην Αθήνα. Οκτώ ολόκληρους μήνες σας ζητώ αυτά τα στοιχεία και με διάφορες δικαιολογίες δεν μου τα δίνετε. Μια μου λέτε ότι δεν σας τα δίνει η κα Μπεσμπέα. Την άλλη ο νομίατρος που είναι και κουμπάρος σας, μου απαντά ότι επειδή έγινε η μεταφορά από τη Λεωφόρο Αλεξάνδρας στην Κηφισίας, τα χαρτιά είναι μέσα στα κουτιά και δεν τα έχει βγάλει ακόμα.
Σημειωτέον ότι στο Σώμα αυτό βάζετε ελεγκτές και από τους ΟΤΑ, δηλαδή του νομιάτρους, οι περισσότεροι των οποίων -υπάρχουν πάντα οι φωτεινές εξαιρέσεις- όπως προκύπτει από τα άλλα στοιχεία που έχω μαζέψει από τις υπόλοιπες νομαρχίες, μόνο σωστά δεν έχουν κάνει την ελεγκτική τους δουλειά μέχρι τώρα. Αυτά θα τα ακούσετε με στοιχεία όταν συζητηθεί η επερώτησή μας. Μερικά τα έχω πει στην κα Σπυράκη σ' αυτήν την Αίθουσα.
Είπατε ότι δεν υπάρχουν καταγγελίες για να κάνει παρέμβαση η κεντρική διοίκηση και ότι αυτό το όργανο θα κάνει κυρίως αυτού του είδους τη δουλειά. Θα επισημαίνει τις δυσλειτουργίες. 
Κύριε Υπουργέ, γνωρίζετε από μένα τον ίδιο ότι σας έχω κάνει ερώτηση για το Νοσοκομείο Ζακύνθου για τον πρόεδρο εδώ και ένα μήνα για πολύ συγκεκριμένα πράγματα. Δεν μου έχετε απαντήσει ακόμα. Ας πούμε ότι δεν είχατε το χρόνο. Εδώ, κύριοι συνάδελφοι, έχω ένα πακέτο εγγράφων από το εργατοϋπαλληλικό κέντρο Ζακύνθου από την ΠΟΕΔΗΝ. Ακούστε μία φράση από ένα κείμενο και θα σας πω ποιος το υπογράφει. 
Τελειώνει, λοιπόν, αυτό το κείμενο λέγοντας "φαντασθείτε τον Υπουργό Υγείας να έρθει για εγκαίνια της μονάδας τεχνητού νεφρού" -πήγε ο κύριος Υπουργός και καλά έκανε- "έργο σημαντικό για το νησί και να τον υποδέχεται ο κ. Μοίρας ως πρόεδρος του Νοσοκομείου Ζακύνθου. Όχι σύντροφοι. Δεν αρμόζει τέτοιο ρεζίλι στο κόμμα μας. 
Παρακαλούμε για την τιμή και το καλό του κόμματος να ενεργήσετε άμεσα". Με ημερομηνία 21.11.2000, "συντροφικά για τη Γραμματεία της Επιτροπής Ανασυγκρότησης ΠΑΣΟΚ Ζακύνθου, ο υπεύθυνος Τύπου Ευάγγελος Σαρδανιτάκης". 
Ρωτάω τον κύριο Υπουργό γιατί πήγε καταγγελία από το ίδιο το κόμμα του. Εγώ δεν ξέρω. Βλέποντας όμως αυτές τις καταγγελίες έχω κάνει επίσημη ερώτηση και ζητώ από τον κύριο Υπουργό, γιατί καταγγέλλουν για πολλά πράγματα τον κύριο Πρόεδρο του Νοσοκομείου Ζακύνθου, να μου πει αν είναι αλήθεια. Και αν είναι αλήθεια, τι προτίθεται να κάνει. 
Πείτε μου, λοιπόν, χρειάζεται Σώμα Ελεγκτών για να γίνει αυτού του είδους ο έλεγχος; Θέλετε να πάμε παρακάτω; Να δεχθώ ότι ο γενικός επιθεωρητής πρέπει να είναι από αυτό το σώμα, και μεγάλος στην ηλικία και να έχει μεγάλη πείρα. Να δεχθώ ακόμα ότι και οι τρεις βοηθοί γενικοί επιθεωρητές το ίδιο για τους ίδιους λόγους. Αλήθεια πιστεύετε ότι από εκεί και κάτω που είναι τα υπόλοιπα εκατόν τριάντα άτομα μπορεί ένας υπάλληλος, γιατί εδώ μέσα δεν βλέπουμε προσόντα, εξήντα ετών π.χ. να οργώνει την επικράτεια και να κάνει ελέγχους; Κατ' αρχήν αν δεχθούμε ότι υπάρχει διαφθορά και υπάρχει σε σημαντικό βαθμό και στο χώρο των δημοσίων υπαλλήλων, το πιθανότερο είναι ότι ένας υπάλληλος με πολλά χρόνια στο δημόσιο, αυτός έχει την πιθανότητα να έχει διαφθαρεί περισσότερο. Δεν θα έπρεπε να είχε μπει αν μη τι άλλο όριο, ώστε να είναι νέος και να μπορεί να τρέχει; Δεν θα έπρεπε να έχουν ειδικά προσόντα; Υπάρχει ένα μικρό άρθρο που αναφέρεται στην εκπαίδευση. 
Τώρα επειδή υπερηφανεύεσθε για τους ΣΔΟΕ, εγώ δεν ξέρω αν είναι αλήθεια, αλλά όλοι σας έχετε διαβάσει τις εφημερίδες για το τι γίνεται με τους ελεγκτές τους ΣΔΟΕ. 'Οχι βέβαια όλους. Έχετε διαβάσει καταγγελίες ότι μια θέση ΣΔΟΕ της Μυκόνου πουλιέται τριάντα εκατομμύρια (30.000.000). Πείτε μου πούείναι οι δικλείδες εδώ μέσα, αν υποτεθεί ότι αυτά είναι αλήθεια, γιατί εγώ δεν ξέρω αν είναι αλήθεια. Βλέπω να γράφονται, να λέγονται, να ακούγονται και κανείς να μη βγαίνει από τους αρμόδιους του Υπουργείου να τα διαψεύδει. Τα ίδια δε πρόσωπα που υποτίθεται ότι θα στελεχώσουν αυτό το σώμα, πολλά από αυτά όπως οι τριμελείς επιτροπές του προεδρικού διατάγματος 247/92, για τον ιδιωτικό τομέα υγείας, θα είναι μέσα σ' αυτό το ελεγκτικό όργανο. Θα πω βέβαια και απόψε για τα πρώτα πορίσματα, που βγαίνουν από τους φακέλους που έχουν έρθει από όλες τις νομαρχίες πλην Αθηνών. Το λέω γιατί στην Αθήνα είναι το φιλέτο και δεν έχει έρθει μέχρις στιγμής καμία απάντηση, με τις αιτιολογίες που ακούσατε για οκτώ μήνες. Ξέρετε ποια είναι τα πρώτα συμπεράσματα; 'Ολα τα έγγραφα από τους νομιάτρους και νομάρχες που μου έχουν έρθει έχουν μεταγενέστερη ημερομηνία από την ημερομηνία που έχει η αίτηση εγγράφων που έκανα εγώ. Ξέρετε τι βγαίνει από τον πρώτο έλεγχο; 'Οτι είχαν να γίνουν έλεγχοι, στις ιδιωτικές κλινικές στη συντριπτική πλειοψηφία των νομών και των ιδιωτικών κλινικών από το 1994. Και πήγαν και έκαναν τώρα ελέγχους και γι' αυτό καθυστέρησαν να μου τα στείλουν γιατί ζητήσαμε εμείς αίτηση κατάθεσης εγγράφων, ενώ ο νόμος λέει ότι πρέπει να γίνεται κάθε χρόνο.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είναι αναληθές. 
ΝΙΚΗΤΑΣ ΚΑΚΛΑΜΑΝΗΣ: Αν είναι αναληθές, αυτά θα τα πούμε ότι θα γίνει η επερώτηση και θα σας καταθέσω τα έγγραφα. Υπάρχει και το εξής αμίμητο: Υπάρχει τριμελής επιτροπή σε συγκεκριμένο νομό όπου αυτή η τριμελής επιτροπή, προσέξτε, την ίδια μέρα και την ίδια ώρα -γελάει ο κ. Νασιώκας, κατάλαβε τι εννοώ- έκανε ταυτόχρονα έλεγχο σε τρεις ιδιωτικές κλινικές. 
Αυτά προκύπτουν απ' τα έγγραφα που έστειλε ο Υπουργός. Και εγώ ερωτώ: Αυτά που έστειλε σε μένα και τα επεξεργαζόμαστε τώρα ως κόμμα, για να τα δώσουμε στη δημοσιότητα και μέσω της Βουλής και μέσω των Μέσων Μαζικής Ενημέρωσης, τα ήλεγξαν οι υπηρεσίες του Υπουργείου του; Εάν τα ήλεγξαν, μπορεί να μας πει απόψε τι βρήκε; Και γιατί του χρειαζόταν να φτιάξει Σώμα Ελεγκτών για να έχει ήδη παρέμβει; Δεν το κατάλαβα! Γιατί του χρειαζόταν επιπλέον Σώμα Ελεγκτών για να παρέμβει;
Δεν ήθελα να το αναφέρω, αλλά ήταν το πρώτο πράγμα που του είπα όταν συναντηθήκαμε για να το συγχαρώ πριν από ένα χρόνο για την ανάληψη των καθηκόντων του. Του είπα "κύριε Υπουργέ, πρέπει να αποβάλετε τη νοοτροπία ότι είστε Υπουργός Οικονομικών ακόμα. Εδώ είναι Υπουργείο Υγείας. Χρειάζεται άλλη ψυχολογία, άλλη προσέγγιση και άλλο όραμα". Δεν την έχει αποβάλει αυτήν τη νοοτροπία. Τον ακούσατε και απόψε.
Πέρα από αυτά, στην ουσία αυτό το νομοσχέδιο, ενώ έχει έντεκα άρθρα, για όποιον το έχει διαβάσει, έχει έξι. Τα άλλα είναι άσχετα. Θα τα πούμε στη συζήτηση κατ' άρθρον. Είναι βεβαίως μερικά θέματα, των οποίων οι τροπολογίες είχαν υποβληθεί στο προηγούμενο νομοσχέδιο και τις υποστηρίζουμε και εμείς και τα συγκεκριμένα άρθρα προς το τέλος θα τα ψηφίσουμε. Είναι όμως για άσχετα θέματα. Είναι ευρύτερα στο χώρο της υγείας, αλλά άσχετα με το αντικείμενο που συζητάμε. Στην ουσία, λοιπόν, είναι τρία-τέσσερα άρθρα, που λένε για τη στελέχωση, για τους παραπάνω μισθούς -ίσως αυτό να είχε υπόψη του ο κ. Μόσιαλος όταν το είπε- που λένε ότι θα καθορίζονται οι επιπλέον αμοιβές με αποφάσεις του Υπουργού.
Και για να δείτε τελικώς πώς γίνεται η υπονόμευση και από ποιον -δεν ξέρω αν η Αντιπολίτευση εκτός από αντιπολίτευση κάνει και υπονόμευση- έχουμε σήμερα 29 Μαΐου: Απ' ό,τι γνωρίζω και γνωρίζετε και εσείς, πρέπει σε δύο μέρες να έχουν πάει οι προτάσεις από όλα τα Υπουργεία για το νέο προϋπολογισμό του 2002 στο Υπουργείο Οικονομικών. Ερωτώ, λοιπόν, απόψε τον Υπουργό να μας πει εάν είναι έτοιμος ο προϋπολογισμός του Υπουργείου Υγείας και αν αύριο φεύγει για να πάει στο αρμόδιο Υπουργείο.
Και αν είναι έτοιμος, θα ήθελα να μας πει ο κύριος Υπουργός πόσο είναι το νοσοκομειακό επίδομα που θα πρέπει να δώσει στους καθυβρισθέντες και απόψε πανεπιστημιακούς γιατρούς για το ότι θα μπουν σε πλήρη και αποκλειστική απασχόληση ανά βαθμίδα. Θέλω να μας πει ο κύριος Υπουργός απόψε, εφόσον είναι έτοιμος ο προϋπολογισμός -εκτός αν μας πει ότι δεν είναι έτοιμος- πόσο είναι η συνολική αυτή δαπάνη και σε ποια γραμμή του προϋπολογισμού θα μπει.
Βεβαίως, κύριε Υπουργέ, παρ' ότι έχουμε μέχρι το τέλος Δεκεμβρίου κάποιους μήνες, θα ήθελα να μου πείτε -γιατί και αυτό σας το έχω καταθέσει σε ερώτηση εδώ και ένα μήνα και απαξιοίτε να μου απαντήσετε- πόσο επιτέλους θα πληρώνει ο Έλληνας πολίτης για το απογευματινό ιδιωτικό ιατρείο μέσα στο νοσοκομείο. Πότε τελικώς θα βγάλετε αυτήν την υπουργική απόφαση -και θα καταλάβει ο Έλληνας πολίτης ότι δεν θα πηγαίνει τσάμπα και θα τα πληρώνει το ταμείο του, αλλά θα τα πληρώνει ο ίδιος- το πόσο θα πληρώνει κάθε απόγευμα μέσα στο νοσοκομείο είτε στον καθυβρισθέντα πανεπιστημιακό γιατρό ή στο γιατρό του ΕΣΥ; Αν ξεκινήσουν βέβαια τα απογεματινά ιατρεία μέσα στα νοσοκομεία.
Αυτά θα έπρεπε να μας πείτε απόψε, αντί να καταγγέλλετε πάλι υπονομευτές κατά κύριο λόγο εντός του κόμματός σας, γιατί προς τα εκεί χτύπαγε η καμπάνα στην αρχή της ομιλίας σας, και μετά ανάμεσα στους πανεπιστημιακούς γιατρούς και στους συναδέλφους της Αντιπολίτευσης, που δεν κάνουμε τίποτε παραπάνω παρά να σας ελέγχουμε.
Και θα σας ελέγχουμε συνεχώς, κύριε Υπουργέ. Σας το είχα ξαναπεί ότι δεν θα σας αφήσουμε να πάρετε ανάσα, εννοώντας τον κοινοβουλευτικό έλεγχο. Θα το κάνουμε όσο μπορούμε πιο αποτελεσματικά και πιο πειστικά, παρά τις δικές σας αντιδράσεις.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κρεμαστινός έχει ζητήσει το λόγο επί προσωπικού.
Κύριε Κρεμαστινέ, δεν αντελήφθην εγώ να είπε τίποτα ο κ. Κακλαμάνης που να σας έθιξε προσωπικά.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ας τον ακούσουμε.
ΔΗΜΗΤΡΙΟΣ ΚΡΕΜΑΣΤΙΝΟΣ: Κυρία Πρόεδρε, επειδή έκανε ερμηνεία των απόψεών μου, θα ήθελα να πω ότι είναι τελείως...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η ερμηνεία δεν είναι προσωπικό θέμα.
ΔΗΜΗΤΡΙΟΣ ΚΡΕΜΑΣΤΙΝΟΣ: Είναι τελείως διαφορετική η θέση και η ερμηνεία. Και επειδή οι θέσεις μου επιδοκιμάστηκαν και από τη Συμπολίτευση, θα ήθελα να πω ότι ήταν τελείως αντίθετη με την ανάλυση την οποία είχα κάνει εγώ.
ΝΙΚΗΤΑΣ ΚΑΚΛΑΜΑΝΗΣ: Αύριο θα σας διαβάσω τα Πρακτικά. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν ήταν αυτή η διευκρίνιση έχει καλώς.
Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος.
ΡΟΒΕΡΤΟΣ ΣΠΥΡΟΠΟΥΛΟΣ: Δεν είναι η πρώτη φορά που ο αγαπητός κοινοβουλευτικός εκπρόσωπος της Νέας Δημοκρατίας απαντώντας είτε σε διαδικασία επερωτήσεων είτε σε διαδικασία νομοθετικού έργου που αφορά το Υπουργείο Υγείας, Πρόνοιας και Κοινωνικών Ασφαλίσεων ανεξάρτητα τι περιλαμβάνουν τα σχέδια νόμου λέει ακριβώς τα ίδια πράγματα. Σήμερα δεν ανάλωσε ούτε ένα ενάμιση λεπτό από την αγόρευσή του για να μιλήσει για το συζητούμενο σχέδιο νόμου. 
Μία ακόμη επισήμανση, που αφορά τους συναδέλφους της Νέας Δημοκρατίας και κυρίως στον εισηγητή. Ο κ. Παπανικολάου και αρκετοί συνάδελφοι της Νέας Δημοκρατίας αρκετές φορές μιλούν με μια αυτοκριτική διάθεση σε σχέση με τον αείμνηστο Ανδρέα Παπανδρέου και μάλιστα συνδυάζουν αυτήν την αυτοκριτική τους διάθεση όταν μιλούν για σημερινά πολιτικά πράγματα επικαλούμενοι τον Ανδρέα Παπανδρέου ότι τότε είχε πει αυτά. Κοιτάξτε, συνάδελφοι μερικές φορές προκαλείτε και τη μνήμη μας και την πολιτική μας λογική. Και εν προκειμένω επειδή μιλούσατε για θέματα διαφάνειας, αξιοπιστίας στη διαχείριση το μόνο, που μπορούμε να κάνουμε είναι να δεχθούμε ως αυτοκριτική διάθεση ή αυτοκριτική στάση την αναφορά σ' έναν πολιτικό άνδρα που επιχειρήσατε να τον στείλετε στο ειδικό δικαστήριο ακριβώς για τέτοια θέματα. Αυτά για να μην προκαλείτε τη μνήμη μας.
Εν προκειμένω υπάρχει σε όλη τη συζήτηση νομίζω ουσιαστικά ένα κρίσιμο θέμα και αυτό ανέκυψε από τοποθέτηση συναδέλφου του ΠΑ.ΣΟ.Κ. και από την αγόρευση του Υπουργού. Το θέμα αυτό αφορά την εναγώνια προσπάθεια που καταβάλλουμε ως Κυβέρνηση και ως ΠΑΣΟΚ να διαμορφώσουμε όρους βιωσιμότητας, αξιόπιστης λειτουργίας σε δομές υγείας που εκ των πραγμάτων λειτουργούν σ' ένα ανταγωνιστικό περιβάλλον που όλο και πιο πολύ απειλεί αν θέλετε το Εθνικό Σύστημα Υγείας και τις δημόσιες δομές υγείας. Πάνω σε αυτό το κρίσιμο πολιτικό θέμα δεν έγινε κανένας διάλογος. Και δεν έγινε κανένας διάλογος όχι αν θέλετε από τη μείζονα Αντιπολίτευση, αλλά και από τα κόμματα της ελάσσονος Αντιπολίτευσης. Το κρίσιμο πολιτικό ζήτημα όταν κουβεντιάζουμε για το Εθνικό Σύστημα Υγείας είναι αυτό. Και με αυτό το κρίσιμο πολιτικό ζήτημα συνδέεται απόλυτα και το σημερινό σχέδιο νόμου. 
Ειδικότερα αν θέλετε για το συζητούμενο σχέδιο νόμου το πολιτικό θέμα που χρωματίζει το σχέδιο νόμου -και σε αυτό δεν τοποθετηθήκατε ευθέως- είναι επίσης ένα και μοναδικό. Συμφωνείτε ή διαφωνείτε με την δημιουργία κεντρικού σώματος ελέγχου; Εδώ δεν τοποθετηθήκατε. Ευθέως δεν τοποθετηθήκατε.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Για μας το λέτε, κύριε συνάδελφε;
ΡΟΒΕΡΤΟΣ ΣΠΥΡΟΠΟΥΛΟΣ: Όχι για σας. Κοιτώ προς τα αριστερά μου εννοώντας τα δεξιά μου!
Ωστόσο οι αναφορές σας ή η κριτική παράθεση, που κάνατε ουσιαστικά εμμέσως πλην σαφώς -μπορεί να κάνω λάθος- δείχνει ότι δεν συμφωνείτε με τη θέσπιση κεντρικών σωμάτων ελέγχου. 
Και πάλι μας προκαλείτε, κύριοι συνάδελφοι, όταν προσπαθείτε να οικοδομήσετε μία αντίληψη, η οποία δεν υπάρχει στην ελληνική κοινωνία, ότι όλα αυτά τα σώματα ελέγχου στελεχώνονται με κομματικά στελέχη. Και επιχειρείτε να το προωθήσετε αυτό με μία επιχειρηματολογία, που μου θυμίζει την επιχειρηματολογία του 'Εβερτ για τους πρασινοφρουρούς, λέγοντας απαξιωτικά ότι "ουσιαστικά δημιουργείτε θεσμούς για να βολέψετε την πράσινη νομενκλατούρα".
Κύριοι συνάδελφοι, ο ελληνικός λαός ξέρει πολύ καλά και έχει αναγνωρίσει και στο συγκεκριμένο Υπουργό και στο ΠΑΣΟΚ την τεράστια προσπάθεια που κάνει να απεμπλέξει τη Δημόσια Διοίκηση από τον κομματισμό και, αν θέλετε, από τις αρνητικές λειτουργίες των κομματικών εναγκαλισμών. Και είναι έργο δικό μας, είναι έργο που ταυτίζεται με την εναγώνια προσπάθειά μας να διευρύνουμε, να εμπεδώσουμε και να ολοκληρώσουμε θεσμικά την κοινοβουλευτική μας δημοκρατία. Μας αντιστοιχεί αυτό το έργο, είμαστε υπερήφανοι για αυτό. Αυτή η προοπτική είναι δικό μας δημιούργημα και βέβαια σε καμία περίπτωση δεν πρόκειται να ενδώσουμε σε λογικές μιας αντιπαράθεσης που θέλουν να ανατρέψουν αυτή την πολιτική εξέλιξη.
Δεν ειπώθηκε τίποτα που να αμφισβητεί την ορθότητα, ή, αν θέλετε, την ωφελιμότητα ή την αποτελεσματικότητα αυτού του σχεδίου νόμου. Ειπώθηκαν διάφορα, ειπώθηκαν τα πάντα, αλλά σε σχέση με το σχέδιο νόμου δεν ειπώθηκε ουσιαστικά τίποτα σημαντικό.
Θέλω να κλείσω λέγοντας ότι η Νέα Δημοκρατία κυρίως θα πρέπει να καταλάβει ότι όσο ακολουθεί τη λογική της αντιπαράθεσης στο επίπεδο της διαχείρισης -γιατί δεν τολμά να διατυπώσει από αυτό το Βήμα τις πραγματικές πολιτικές της θέσεις, αναμετράται μαζί μας από τα πράγματα σ' ένα πεδίο που ο ελληνικός λαός ξέρει ότι είμαστε και ικανότεροι και πολιτικά ευθείς απέναντί του- θα συνεχίζει να χάνει. Η πολιτική μας σε επίπεδο διακηρύξεων ταυτίζεται με την πολιτική σε επίπεδο εφαρμογής. Εσείς, συνάδελφοι, κάνετε αντιπαράθεση σε επίπεδο διαχείρισης, γιατί δεν τολμάτε να κάνετε πολιτική αντιπαράθεση σε επίπεδο θέσεων, γιατί τις θέσεις σας δεν τολμάτε να τις εμφανίσετε στον ελληνικό λαό. 'Οταν εμφανίζονται, τις αποσύρετε. Εν πάση περιπτώσει, πολιτική αντιπαράθεση πάνω σε επίπεδο θέσεων αναζητούμε, ωστόσο σε αυτήν την αντιπαράθεση δεν μπαίνετε. Αν συνεχίσετε να κάνετε αντιπαράθεση σε επίπεδο διαχείρισης και μάλιστα όταν εμείς επιχειρούμε να νομοθετήσουμε θεσμούς, που θα δίνουν διαφάνεια και θα απεμπλέξουν τη Δημόσια Διοίκηση απ' ό, τι τη συσκοτίζει, νομίζω ότι θα συνεχίζετε να χάνετε. Για μας είναι μια εύκολη αντιπαράθεση, δεν είναι όμως επιθυμητή. Πιστεύω ότι πολλά θα είχαμε όλοι μας να προσφέρουμε, αν σε όλα αυτά τα μεγάλα θέματα, που αφορούν την παιδεία, την υγεία, την κοινωνική ασφάλιση, θα λέγαμε εδώ υπεύθυνα τις πολιτικές μας θέσεις και κάναμε αντιπαράθεση πάνω στις πραγματικές πολιτικές μας θέσεις. Αποκρύπτετε από τον ελληνικό λαό τις πραγματικές πολιτικές θέσεις και ειδικότερα για το Ε.Σ.Υ. τις αποκρύπτετε επιμελώς.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εισερχόμαστε στο στάδιο των δευτερολογιών. 
Ο κ. Βλασσόπουλος έχει το λόγο.
ΕΥΑΓΓΕΛΟΣ ΒΛΑΣΣΟΠΟΥΛΟΣ: Θα είμαι σύντομος. 'Ολοι οι ομιλητές, ο εισηγητής, ο Κοινοβουλευτικός Εκπρόσωπος της Νέας Δημοκρατίας, οι αγορητές των άλλων κομμάτων παραδέχθηκαν πως το πρόβλημα είναι υπαρκτό και μεγάλο. 
Παραδέχτηκαν πως υπάρχει αδιαφάνεια, υπάρχει διαφθορά, την οποία μάλιστα κατήγγειλαν με έμφαση και με ένταση. Δεν θέλησαν όμως επί της ουσίας να προτείνουν μέτρα, να κάνουν πρόταση για το πώς θα θεραπευθεί το όντως υπαρκτό πρόβλημα. 
Το νομοσχέδιο το οποίο συζητούμε, έρχεται ακριβώς να περιορίσει και να μειώσει με προληπτικές και κατασταλτικές διαδικασίες τη διαφθορά και την αδιαφάνεια και να βελτιώσει την παραγωγικότητα και την αποτελεσματικότητα των υπηρεσιών, των οργανισμών Υγείας και Πρόνοιας και βεβαίως την ποιότητα των παρεχομένων από τους οργανισμούς αυτούς υπηρεσιών.
Εκείνο που απέφυγε η Αντιπολίτευση και κυρίως η μείζων Αντιπολίτευση να κάνει, είναι να καταθέσει πρόταση για το πώς θα αντιμετωπισθεί η κατάσταση, η πράγματι υπάρχουσα γκρίζα πραγματικότητα, η πράγματι υπάρχουσα γκρίζα κατάσταση.
Εκείνο επίσης που πρέπει να προσάψει, κατά την άποψή μου, στην Αντιπολίτευση και κυρίως στη μείζονα Αντιπολίτευση ο καθένας, είναι πως στους τομείς της υγείας και της πρόνοιας, ενώ διαπίστωσαν πως υπάρχουν όλα αυτά τα προβλήματα, αρνούνται να ψηφίσουν, τουλάχιστον επί της αρχής, το νομοσχέδιο. Πραγματικά δεν καταλαβαίνω τι σημαίνει αυτό. Σημαίνει αντιπολίτευση μόνο για την αντιπολίτευση;
Έχω, λοιπόν, τη γνώμη ότι οι συνάδελφοι της Νέας Δημοκρατίας κυρίως, αλλά και των άλλων κομμάτων, αρνήθηκαν να μπουν στην ουσία, αρνήθηκαν να καταθέσουν επιχειρήματα και δεν έκαναν τίποτε άλλο, παρά να αναμασήσουν θέσεις, τις οποίες επανειλημμένως έχουμε ακούσει. Ο λόγος τους ήταν καταγγελτικός, καταστροφολογικός, ισοπεδωτικός.
Για την ταμπακιέρα όμως δεν θέλησαν ή δεν μπόρεσαν να μας πουν τίποτε, τίποτε επίσης για τη γάτα που θα πιάσει το ποντίκι, για τον τρόπο με τον οποίο θα αντιμετωπίσουμε την κατάσταση. Έχω τη γνώμη ότι αν ακολουθηθεί αυτή η πολιτική, δεν προσφέρουν τίποτε στη λύση αυτού του υπαρκτού και μεγάλου προβλήματος. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κυρία Πρόεδρε, από τις τοποθετήσεις των συναδέλφων της Συμπολιτεύσεως βγαίνει το συμπέρασμα ότι η δόλια καινούρια επικοινωνιακή πολιτική της "Κυβέρνησης των Δολιανών" θέλει στο μέλλον να μας κάνει λογοκρισία για το τι θα λέμε σε αυτή την Αίθουσα. 
Όταν συζητάμε αυτό το νομοσχέδιο, είναι χρέος μας να αναφερθούμε σε προσπάθειες αποτυχημένες που έγιναν ή θα έλεγα σε προσπάθειες αρνητικές της Κυβερνήσεως του ΠΑΣΟΚ σε θέματα που προωθούσαν τη διαφάνεια, σε θέματα που θα μπορούσαν να πολεμήσουν τη διαφθορά. 
Σε αυτά τα θέματα δεν πάει άλλο, όπως βλέπουμε και κάθε ημέρα από τις στήλες των εφημερίδων, η διαφθορά σημειώνει ρεκόρ. Ανέφερα συγκεκριμένο παράδειγμα καθηγητού συντρόφου τους σε περυσινή δημοσιοποίηση ενός ελέγχου που είχε κάνει, κατά τον οποίο το 95% των πράξεων μεταξύ του ελληνικού δημοσίου και των Ελλήνων πολιτών γίνεται κάτω από το τραπέζι. Αυτά τα είπε δικός σας άνθρωπος, σύντροφός σας. Δεν πρέπει να τα πούμε αυτή τη στιγμή, για να νομοθετήσουμε, για να δημιουργήσουμε τους θεσμούς εκείνους που θα μπορέσουν να διασφαλίσουν τη διαφάνεια στη σύγχρονη ζωή μας; 
'Εχουν πάρει τώρα οι συνάδελφοι της Συμπολιτεύσεως, αρχής γενομένης βέβαια από τους Υπουργούς, τη γνωστή καραμέλα, δεν έχουμε προτάσεις. Είναι δε γνωστό αυτό και ιδίως στον τομέα της υγείας ότι έχουν γίνει πάμπολλες προτάσεις, πάμπολλες θέσεις, ιδίως προτάσεις νόμων, αλλά πάντα απορρίπτονται μετ' επαίνων.
Συγκεκριμένα στην εισήγησή μου ζήτησα από τον κύριο Υπουργό να τοποθετηθεί σε θέματα τα οποία είχαν δημιουργηθεί υπό μορφή ερωτημάτων κατά τη διάρκεια της επεξεργασίας του νομοσχεδίου στη Διαρκή Επιτροπή. Δυστυχώς δεν πήραμε καμία απάντηση. Δεν πρέπει πάλι να επαναλάβουμε και να έχουμε τη δυνατότητα αύριο στη συζήτηση των άρθρων σε αυτά τα ερωτήματα, σε αυτές τις θέσεις, να υπάρξει η αναγκαία εκείνη προϋπόθεση της συνθέσεως για να είμαστε όλες οι πτέρυγες εδώ βέβαιοι ότι συμβάλλουμε σε αυτό το θετικό πραγματικά στοιχείο που πρέπει να διακρίνει τις εργασίες του Κοινοβουλίου;
Αναφορικά με τον κύριο Κοινοβουλευτικό Εκπρόσωπο του ΠΑΣΟΚ, ο οποίος μπέρδεψε τα πράγματα καθότι δεν είναι ειδικός και στα θέματα αυτά έχει μία εγγενή αδυναμία, αναφέρθηκα για πρώην Πρωθυπουργό του ΠΑΣΟΚ ο οποίος -και το επαναλαμβάνω γιατί δεν το άκουσε, ίσως να ήταν εκτός της Αιθούσης- το 1993 στις προεκλογικές εκδηλώσεις έθετε ως βασικό θέμα τη δημιουργία μιας ανεξάρτητης διοικητικής αρχής, που να διασφαλίζει θέματα διαφάνειας και που να δίνεται η δυνατότητα να μπορέσουν να ελέγχονται τα μεγάλα έργα και όλες αυτές οι διαδικασίες που γίνονται μέσα από τα διάφορα Υπουργεία, των προμηθειών. 
Το νομοσχέδιο αυτό που υποτίθεται ότι θα πολεμούσε τη διαφθορά, ενώ από το ΠΑΣΟΚ κατετέθη το 1994 στη Διαρκή Επιτροπή με τις υπογραφές επιφανών στελεχών και του κ. Σημίτη ακόμη, δυστυχώς ποτέ δεν έφθασε στην Αίθουσα της Ολομέλειας. Και το ερώτημά μου είναι ποιες σκοτεινές δυνάμεις εμπόδισαν το ΠΑΣΟΚ να νομοθετήσει εναντίον της διαφθοράς. 
Σχετικά με τις θέσεις που καταλαμβάνουν άνθρωποι της πράσινης νομενκλατούρας που ανέφερε ο κ. Σπυρόπουλος, του απαντώ πάλι επί συγκεκριμένου νόμου. Ο ν. 2715/97 έχει ορισμένα παραθυράκια και πρόσφατα δημοσιεύματα έλεγαν τα εξής: "Δημιουργείται μία τάξη σήμερα δημοσιοϋπαλληλική, αριστοκρατική με παρεμβάσεις και με προστάτες πολιτικούς". Και χαρακτηριστικά ανέφερα παραδείγματα με προσόντα μαθητών γυμνασίου οι οποίοι έπαιρναν μισθό ένα εκατομμύριο (1.000.000). Υπήρχαν δημοσιεύματα, τα είχα καταθέσει στη Διαρκή Επιτροπή. Όφειλε ο κύριος Κοινοβουλευτικός Εκπρόσωπος να είναι εκεί, να έχει σημειώσει τις παρατηρήσεις μου αυτές.
Και δεν μπορούμε, όπως συγκεκριμένα ανέφερα στην εισήγησή μου, όταν μιλάμε για μία προσπάθεια να κατοχυρωθεί η διαφάνεια και να καταπολεμηθεί η διαφθορά, να κάνουμε μετατάξεις μέσα από αυτό το πνεύμα, μέσα από τέτοιες διαδικασίες, μέσα από διαδικασίες που προβλέπονται από παραθυράκια του ν. 2715 και με αυτόν τον τρόπο μίας τέτοιας φαύλης πολιτικής νομίζω ότι τορπιλίζουμε την όλη διαδικασία που πάμε να δημιουργήσουμε για σωστές διαδικασίες ελέγχων και νομίζω χωρίς κανένα αποτέλεσμα, χωρίς να μπορούμε να επιτύχουμε το ζητούμενο για τη θωράκιση της διαφάνειας και τον πόλεμο εναντίον της διαφθοράς, η οποία έχει πάρει τρομερές διαστάσεις σήμερα.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Θα ήθελα να κλείσω, κύριε Πρόεδρε, εδώ. Θα έχουμε τη δυνατότητα πάλι κατά τη συζήτηση των άρθρων αύριο, να τοποθετηθούμε και να επαναλάβουμε τις προτάσεις μας, γιατί νομίζω ότι οι συνάδελφοι της Συμπολιτεύσεως πρέπει να καταλάβουν ότι κανείς δεν έχει το αλάθητο και είναι απαραίτητη η συνεργασία και η συναίνεση όλων των δυνάμεων, προκειμένου να συνθέσουμε και να νομοθετήσουμε με σωστούς κανόνες υπέρ της διαφάνειας και εναντίον της διαφθοράς. Ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, από την όλη συζήτηση δεν προέκυψε κάτι για το οποίο να χρειάζεται μια δευτερολογία. Τώρα θα μου πείτε, γιατί μιλάω. Μιλάω γιατί, ενώ στην αρχή ξεκινάμε και λέμε "όλοι μαζί" -δεν το λέμε εμείς, το λέει κυρίως το κυβερνητικό κόμμα- άκουσα τώρα ότι όλοι μαζί συμφωνήσαμε στην κατάσταση που υπάρχει στο σύστημα παροχής περίθαλψης. Δεν είναι έτσι ακριβώς τα πράγματα. Στην καταγραφή μπορεί να συμφωνούμε σε ορισμένα πράγματα, στην αναζήτηση όμως των αιτίων δεν συμφωνούμε καθόλου. Πιστεύουμε ότι τα αίτια είναι τελείως διαφορετικά. Είναι πολιτικού και οικονομικού χαρακτήρα. Είναι και θέμα γενικότερης πολιτικής της Κυβέρνησης και του Υπουργείου. Αυτό το θέμα δεν θα το λύσουν οι αδιάφθοροι. Εμείς εμμένουμε στη θέση μας και δεν θέλουμε να παραλλάσσεται η θέση μας και αυτά που λέμε μέσα στη Βουλή. Εξάλλου τα Πρακτικά μπορούν ανά πάσα στιγμή να το αποδείξουν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, παρακολούθησα την τοποθέτηση του κυρίου Υπουργού και οφείλω να ομολογήσω ότι ο ομιλών έχει ένα πρόβλημα με τον Υπουργό Υγείας, παρακολουθώντας τις ομιλίες του, τις συνεντεύξεις του στον Τύπο.
Σ' ένα πολύ μεγάλο βαθμό διαπιστώνω ότι συμφωνούμε στην ανάλυση της υφιστάμενης κατάστασης, κυρίως σε ό,τι αφορά τη περιγραφή της. Έχουμε όμως σοβαρές διαφωνίες στην εξήγηση των αιτίων και τέλος στη σύνθεση, δηλαδή στο πρακτέο.
Έτσι, λοιπόν, με εντυπωσίασε η σημερινή δήλωση του κυρίου Υπουργού ότι ο έλεγχος οφείλει να είναι στοιχείο της λειτουργίας. Πράγματι σε όλες τις εκδηλώσεις της ζωής μας αποφεύγουμε τον έλεγχο, τον θεωρούμε ως αντίπαλο, ενώ θα έπρεπε να τον θεωρήσουμε φίλο, να τον ενσωματώσουμε στις αρχές της καθημερινής μας λειτουργίας.
Δεν αρκεί όμως αυτή η διαπίστωση, αυτή η συμφωνία για να εξεταστεί η οπτική γωνιά που το Υπουργείο εισηγείται το παρόν σχέδιο νόμου.
Το παρόν σχέδιο νόμου στο άρθρο 1 και μάλιστα στο σκοπό, αναφέρει ότι επιθυμητή είναι η βελτίωση της παραγωγικότητας και αποτελεσματικότητας, η ποιοτική αναβάθμιση των παρεχομένων υπηρεσιών και η εξάλειψη της κακοδιοίκησης.
Όλα τα άρθρα του νομοσχεδίου εξαντλούνται μόνο στην εξάλειψη της κακοδιοίκησης, πράγμα που σε κάποιο βαθμό θα αποδώσει, αν αφεθεί εν τέλει να αποδώσει.
Ο κύριος Υπουργός με τα νομοθετήματά του φαίνεται ότι αντιμετωπίζει το θέμα της υγείας σαν ένα εμπορικό αγαθό, φαίνεται να τον ενδιαφέρει μόνο η οικονομική παράμετρος και ξεχνά ότι είναι ένα κοινωνικό αγαθό. Ζήτησε και ζητήθηκε και από άλλους ομιλητές του ΠΑΣΟΚ, να ψηφίσουμε το σχέδιο νόμου επί της αρχής, ουσιαστικά επειδή περιέχει μόνο τον όρο "επιθεωρητή" ή τον όρο "έλεγχο". Αποδείξαμε κατά την τοποθέτησή μας ότι το περιεχόμενο του παρόντος νομοσχεδίου δεν ανταποκρίνεται στους στόχους ότι υπολείπεται των σημερινών συγχρόνων αναγκών.
Η συμφωνία επί της αρχής δεν μπορεί να είναι μια πολιτική θέση εντυπωσιασμού, κενή περιεχομένου. Για το Συνασπισμό η αναβάθμιση των υπηρεσιών υγείας δεν μπορεί να εξαντλείται στον οικονομικό έλεγχο. Θα πρέπει ο αρμόδιος Υπουργός να αντιληφθεί και τη δική μας απογοήτευση, όταν δεν ενστερνίζεται τις απόψεις που έχουμε καταθέσει και δεν τις ενσωματώνει στο σχέδιο νόμου, ώστε επιτέλους να θεσπιστούν αρχές μιας συνολικής ποιοτικής αναβάθμισης.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννόπουλος ζήτησε το λόγο για δευτερολογία.
Ορίστε, κύριε συνάδελφε, έχετε το λόγο.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, πραγματικά μου κάνει εντύπωση σήμερα το μένος του κυρίου Υπουργού, κατά των πανεπιστημιακών. 
Θα ευχόμουν στον κύριο Υπουργό, ποτέ να μην έχει ανάγκη από τους πανεπιστημιακούς. Κάποτε, όμως θα θέλει να τους χρησιμοποιεί τους πανεπιστημιακούς, όπως και η κυρία Υφυπουργός που είναι πανεπιστημιακός δάσκαλος. Θέλει να τους χρησιμοποιείτε όποτε θέλετε και όποτε σας ταιριάζουν για επιτροπές για να διανθίσετε αυτές τις επιτροπές που θέλετε να συνθέσετε. Την επιτροπή του αμπεπλουτισμένου ουρανίου κλπ., που βάλατε τον ακαδημαϊκό τον κ. Τριχόπουλο και γνωρίζετε πολύ καλά τι θέλετε να την κάνετε την ιατρική σχολή.
Όταν ο κύριος Υπουργός, ο οποίος -λείπει τώρα, αλλά τέλος πάντων δεν μας παρακολούθησε και στην πρωτολογία- γευμάτισε με τους τακτικούς καθηγητές στην Αίγλη, υποσχέθη διάφορα για το Χαϊδάρι. Θα μας τα πείτε στην επερώτηση πώς θα λειτουργήσει το Χαϊδάρι και τι θα γίνει στο Χαϊδάρι. 
Θα σας πω το εξής: Εάν νομίζετε εσείς ότι η κακοδαιμονία του Εθνικού Συστήματος Υγείας είναι οι πανεπιστημιακοί -σας είχα κάνει και μια δήλωση- να πάμε να αυτοπυρποληθούμε στην πλατεία Συντάγματος για να πάει μπροστά το ΕΣΥ. Αλλά το Εθνικό Σύστημα Υγείας είκοσι χρόνια διακυβερνήσεως από το ΠΑΣΟΚ έχει βρεθεί σε αυτήν την αθλιότητα, σε αυτό το αίσχος και είναι πανθομολογούμεμο, όχι μόνο από εμάς, αλλά και από όλες τις πτέρυγες. Ο συνάδελφος ο εισηγητής της Πλειοψηφίας ακούσατε τι σας είπε. Νομίζετε ότι οι πανεπιστημιακοί είναι αυτοί, οι οποίοι δημιουργούν το πρόβλημα; Και θα σας πω και το άλλο: Τουλάχιστον οι πανεπιστημιακοί -και έπρεπε να το γνωρίζετε αυτό- έντιμα προσφέρουν υπηρεσίες στον ιδιωτικό τομέα με απόδειξη της εφορίας και εμπλουτίζουμε τον ειδικό λογαριασμό του πανεπιστημίου με το 30% της παρακράτησης, όταν θα όφειλε η πολιτεία να κάνει αυτή τη χειρονομία προς τα πανεπιστήμια. Δυστυχώς, όμως, έχετε φθάσει σε τέτοιες τραγικές αθλιότητες προς την πανεπιστημιακή κοινότητα και δεν ξέρω που αλλού θα οδηγήσετε την κατάσταση. Ή μήπως έχετε αντίρρηση, κυρία Σπυράκη, για το θέμα του ειδικού λογαριασμού του πανεπιστημίου; Και εφόσον με προκαλείτε, θα σας πω να μας δηλώσετε σήμερα που ανήκει το Ευγενίδειο. Είναι πανεπιστημιακό νοσοκομείο; Είναι ανώνυμη εταιρεία; Ανήκει στο ΕΣΥ ή είναι ένα καφέ σαντάν για κάποιους απόμαχους της ιατρικής σχολής; Να δηλώσετε τι είναι το Ευγενίδειο και να μας πείτε επίσης και το ΝΜΙΤΣ τι είναι, για να μιλάμε με ειλικρίνεια και αφήστε τα πυροτεχνήματα προς τον ελληνικό λαό. Και ας αφήσει και ο Κοινοβουλευτικός Εκπρόσωπος του ΠΑΣΟΚ τα διάφορα τερτίπια στα οποία αναφέρεται, κάνοντας σχόλια προς τη Νέα Δημοκρατία. 
Για το Σώμα των Ελεγκτών και πάλι τονίζουμε ότι, ναι εμείς πιστεύουμε σ' ένα μηχανισμό, που πρέπει να ελέγχει τα πάντα. Πρέπει να ελέγχει τα δίκτυα, πρέπει να ελέγχει τις υπηρεσίες, πρέπει να ελέγχει τις διαφανείς συνθήκες διενέργειας, διαγωνισμών, αγορών και μικροπρομηθειών των νοσοκομείων. Εσείς, όμως, δεν ελέγχετε τίποτα, τα έχετε εγκαταλείψει. Υπάρχουν καταγγελίες -και επανέρχομαι στο θέμα- στις οποίες δεν δίνετε σημασία. Ποιος ευθύνεται γι' αυτό; Πείτε μας ποιος ευθύνεται; Εμείς ευθυνόμεθα; Σας έχουν καταγγείλει -και σας έχω καταθέσει τα έγγραφα- οι δικοί σας συνδικαλιστές όλες αυτές τις οικονομικές εκτροπές, δεν έχετε δώσει σημασία και θα έλθετε τώρα με το σώμα αυτό των αδιαφθόρων . Ποίοι είναι οι αδιάφθοροι; Θα χρησιμοποιήσετε τους ίδιους γνωστούς υπαλλήλους που έχουν προστρέξει προς αυτήν την κατεύθυνση για να έχουν τα ειδικά επιδόματα, για να ελέγξετε ποιους; Αυτούς που ήδη βλέπετε; Στην πατρίδα μου, κυρία Σπυράκη, ξέρετε τι λένε; Το λύκο τον βλέπω, το αχνάρι χαλεύω; Αφού τους βλέπετε, τους έχετε μπροστά σας, έχουν φθάσει σε σημεία λωποδυσίας και σεις δεν τους κάνετε τίποτε. Πήρατε μάλιστα κάποιους να σας φτιάξουν και τα γραφεία. Δώστε μας μία απάντηση. Αν λέω ψέματα, θα πω ναι, αυτά που είπα προς την Ολομέλεια σήμερα είναι λάθος. Πήρατε αυτούς που σας κατήγγειλαν, ως κοινούς απατεώνες, με απόκλιση τετρακοσίων πενήντα και σας έφτιαξαν τα γραφεία. Είναι αληθές αυτό ή δεν είναι αληθές; Επιβραβεύσατε αυτούς που σας τους κατήγγειλαν οι δικοί σας άνθρωποι; Τι μας λέτε, λοιπόν; Που είναι τα ΣΔΟΕ υγείας; Αυτούς που έχετε μπροστά σας. Ποιους θα πιάσετε; Κάποιους αφελείς; Κάποιους γιατρούς που θα πουν ότι τους έδωσαν φακελάκι ή έφθασαν σε αυτήν την ασχημία και την αθλιότητα; 
Και να τελειώσω με το θέμα "φακελάκι", επειδή πολλά ακούστηκαν. Αν δεν εναρμονιστεί το σύστημα, να κοστολογηθεί η ιατρική πράξη και να ξέρει ο ασφαλισμένος σε οποιοδήποτε ταμείο τι πληρώνει το ασφαλιστικό του ταμείο για την οποιαδήποτε παρεχομένη ιατρική πράξη, η αθλιότητα αυτή που λέγεται φακελάκι δεν πρόκειται να εκλείψει. Αφήστε τον στρουθοκαμηλισμό και ελάτε να συζητήσουμε σοβαρά. Αν δεν μπορούν οι δικοί σας σύμβουλοι να σας οδηγήσουν σε μια σωστή οδό, τότε διώξτε τους. Ο κ. Τούντας, ο κ. Μουσιάλος και όλους αυτούς, που κατά καιρούς ήλθαν και στα γραφεία τα δικά μας να μας απασχολήσουν, η κοινωνία, "η ιατρική πιάτσα" τους γνωρίζει. Αποβάλετέ τους αν θέλετε κάτι να φτιάξετε στο χώρο της υγείας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντόπουλος έχει το λόγο.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κύριοι συνάδελφοι, προηγουμένως ο Κοινοβουλευτικός μας Εκπρόσωπος εξέφρασε μια αγωνία. Σας είπε ότι κινδυνεύει το σώμα το οποίο δημιουργείτε να καταντήσει όπως το ΣΔΟΕ της Μυκόνου και μάλιστα σας ζήτησε ασφαλιστικές δικλείδες. Ασφαλιστικές δικλείδες σας ζήτησε και η ΟΚΕ με τη γνωμοδότησή της στην υπ' αριθμόν 4 σελίδα. Σας τα έδωσε στις 28-12-2000, η ΟΚΕ που λέτε ότι συμφωνεί με το νομοσχέδιο αυτό και το μόνο που λέει η ΟΚΕ είναι ότι είναι μία υπαρκτή ανάγκη του Εθνικού Συστήματος Υγείας. Λέει ότι οι εξουσίες που δίνονται στους επιθεωρητές είναι εκτεταμένες και βέβαια αυτό δικαιολογείται από την ανάγκη να είναι αποτελεσματικοί στο έργο τους. Παρά ταύτα θα πρέπει να υπάρξουν οι θεσμικές δικλείδες ασφαλείας για να αποφευχθούν ή έστω να κατασταλούν φαινόμενα κατάχρησης εξουσίας από ένα σώμα με τόσες εξουσίες. Για το λόγο αυτό προτείνεται η σύσταση εντός του σώματος αυτού αυτοτελούς τμήματος εσωτερικού ελέγχου με αρμοδιότητα τη διερεύνηση καταγγελιών κατά των επιθεωρητών. Το λάβατε υπόψη σας, κυρία Υφυπουργέ; Σας κάνει και άλλες προτάσεις, σας είπαμε προηγουμένως. Μας είπατε ότι δεν έχουμε προτάσεις. Μας είπατε ότι η ΟΚΕ συμφωνεί. Πού συμφωνεί; Εδώ σας έχει είκοσι προτάσεις, τις οποίες στο νομοσχέδιο δεν τις έχετε πάρει καθόλου υπόψη σας. Επιτέλους πέστε μας πώς θα πάρετε υπόψη τις δικές μας προτάσεις όταν αγνοείτε προκλητικά τη γνωμοδότηση της οικονομικής και κοινωνικής επιτροπής, την οποία εσείς ζητήσατε. 
Ξέρετε πολύ καλά ότι θα γίνει κατάχρηση εξουσίας και ξέρετε πολύ καλά ότι οι επιθεωρητές υγείας έχουν τεράστιο έργο μπροστά τους, τεράστιες εξουσίες και θα μπορούν να έχουν διαφορετικά μέτρα και σταθμά σε διαφορετικές κλινικές. Πρέπει να τους διασφαλίσετε. Δεν το κάνετε. Σημαίνει ότι δεν θέλετε να κάνετε έλεγχο. Σας το είπαμε και προηγουμένως, δεν μας απαντήσατε. Σας λέει και κάτι άλλο. Στο άρθρο 3, στην παράγραφο 2 μεταξύ των αρμοδιοτήτων τομέα κοινωνικού και φαρμακευτικού ελέγχου προβλέπεται και ο έλεγχος της εφαρμογής των κανόνων της ιατρικής και νοσηλευτικής επιστήμης και της αντίστοιχης δεοντολογίας.
Εμείς μεθαύριο, κυρία Υφυπουργέ, θα σας φέρουμε μία πρότασή μας για τη θέσπιση νοσηλευτικής δεοντολογίας. Πάλι μετά πολλών επαίνων θα την καταψηφίσετε. Η άποψη της ΟΚΕ, όμως, λέει θα ήταν σκόπιμο να προβλεφθεί διαδικασία κωδικοποίησης των σχετικών κανόνων, ιδιαίτερα σε θέματα δεοντολογίας για να υπάρχει κοινό σημείο αναφοράς. Κώδικας νοσηλευτικής δεοντολογίας δεν υπάρχει στη χώρα μας. Σας κάνουμε πρόταση νόμου και απευθύνομαι στους Βουλευτές του ΠΑΣΟΚ, την πρόταση νόμου της Νέας Δημοκρατίας για τον κώδικα νοσηλευτικής δεοντολογίας θα την ψηφίσετε; Σας το ζητάει με τη γνώμη της και η ΟΚΕ, για να υλοποιηθεί το παρόν νομοσχέδιο, για να γίνει πράξη. Πάλι θα πείτε ναι, καλός είναι ο κώδικας νοσηλευτικής δεοντολογίας, αλλά εμείς μετά με χρόνια, με καιρούς θα φέρουμε δική μας πρόταση; Είναι μια πρόκληση την οποία σας απευθύνω στο αίσθημα ευθύνης το οποίο ελπίζω ότι έχετε. Επιτέλους πέστε μας, τις προτάσεις μου θα τις κάνετε δεκτές; Εμείς δεν κάνουμε προτάσεις; όταν ο δικός σας Κοινοβουλευτικός Εκπρόσωπος είχε δικαίωμα να μιλήσει είκοσι λεπτά και μίλησε εξήμισυ λεπτά και δεν ακούσαμε ούτε μία αναφορά ούτε μία λέξη ούτε μία σειρά για το παρόν νομοσχέδιο, παρά ανάλωσε το χρόνο για κριτική στο δικό μας Κοινοβουλευτικό Εκπρόσωπο; Ευτυχώς υπάρχουν Πρακτικά της Βουλής όπου καταγράφονται και οι προτάσεις, όπου υπάρχουν και οι προτάσεις του κ. Κρεμαστινού που ακούσαμε προηγουμένως, τις οποίες θα σας διαβάσουμε αύριο για να δούμε πώς μπορεί κάποιος να κατακρίνει για δέκα λεπτά ένα νομοσχέδιο και εν κατακλείδι να λέει το ψηφίζω και πώς όλα αυτά μπορούν να αλλοιώνονται από τον Υπουργό Υγείας. 
Σας είπα ότι ευτυχώς υπάρχουν τα Πρακτικά της Βουλής. Θα σας τα διαβάσουμε αύριο και ελπίζω αν τις δικές μας προτάσεις, που σας καταθέτουμε, δεν τις κάνετε δεκτές, τουλάχιστον κάντε αποδεκτές τις προτάσεις της ΟΚΕ. Τις έχετε μπροστά σας και μπορείτε να τις κάνετε αποδεκτές έτσι ώστε τουλάχιστον να βελτιώσετε μερικά κακώς κείμενα του παρόντος νομοσχεδίου.
Ευχαριστώ κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κυρία Υφυπουργέ, έχετε το λόγο. Θα παρακαλέσω δε, αν έχετε κάποιες τροποποιήσεις ή διορθώσεις επί των άρθρων να τις δώσετε να κατατεθούν στα Πρακτικά και παράλληλα να διανεμηθούν στους κυρίους συναδέλφους, ώστε να μπορούν να έχουν άποψη όταν θα συζητήσουμε τα άρθρα.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, καταθέτω για τα Πρακτικά τις προσθήκες-διορθώσεις των άρθρων.
(Στο σημείο αυτό η Υφυπουργός Υγείας και Πρόνοιας κα Σπυράκη καταθέτει για τα Πρακτικά τα προαναφερθείσες προσθήκες-διορθώσεις, οι οποίες έχουν ως εξής:
"Προσθήκες - Διορθώσεις
Στο σχέδιο νόμου "Σώμα Επιθεωρητών Υπηρεσιών Υγείας και Πρόνοιας και άλλες διατάξεις".
1. Στη παράγραφο 2 του άρθρου 2, γραμμή 5η, μετά τις λέξεις ".....Σ.Ε.Υ.Υ.Π. Με ..........." προστίθεται: "την ίδια ή ".
2. το άρθρο 3 παρ. 4 στοιχείο (α), γραμμή 4η, μετά τις λέξεις "δημόσιες υπηρεσίες" τίθεται κόμμα και προστίθεται: ".... από τις υπηρεσίες Πρόνοιας των Ο.Τ.Α. Α΄ βαθμού, των Νομαρχιακών Αυτοδιοικήσεων και των Περιφερειών.....".
3. Στο άρθρο 3 παρ. 4 προστίθεται στοιχείο (ε), ως εξής:
"Ο έλεγχος και η επαλήθευση των εν γένει δηλωθέντων στοιχείων, από τους φορείς που έλαβαν ή ζητούν να λάβουν, κατά τις διατάξεις του άρθρου 5 του ν. 2646/1998, την ειδική πιστοποίηση φορέων ιδιωτικού τομέα μη κερδοσκοπικού χαρακτήρα, καθώς και η σύνταξης σχετικής έκθεσης ".
4. Στο άρθρο 4 παρ. 2 περίπτωση β (7η γραμμή), μετά τη φράση "ΠΕ νοσηλευτικής," προστίθεται: "....ΠΕ Υγιεινολόγων Μηχανικών, ΠΕ Μηχανικών, ΠΕ Μηχανικών, ΠΕ Μηχανικών Βιοϊατρικής Τεχνολογίας, ΠΕ Πληροφορικής".
5. Στο άρθρο 4 παρ. 7 στοιχείο (α), γραμμή 9η, μετά τη φράση "αποζημιώσεις της οργανικής τους θέσης, πλην" προστίθενται οι λέξεις"χρονοεπιδόματος και".
6. Στο τέλος της παρ, 2 του άρθρου 6 προστίθεται το εξής εδάφιο:
"Ουδέποτε ανατίθεται στους ίδιους Επιθεωρητές ο έλεγχος του ίδιου φορέα πριν από την πάροδο έτους από την υποβολή της έκθεσής τους, εκτός εάν συντρέχει ειδικός λόγος, που αναφέρεται στην εντολή του Γενικού Επιθεωρητή".
Στο τέλος της παρ. 1 του άρθρου 9 διαγράφεται η τελεία και τίθεται: "... και την Εθνική Σχολή Δημόσιας Υγείας".
7. Στο τέλος της παρ. 10 του άρθρου 6 προστίθεται το εξής εδάφιο: "Στην περίπτωση ελέγχου της νόμιμης λειτουργίας φαρμακείων και λοιπών φορέων του άρθρου 3 παρ. 2 στοιχείο (ε) αυτού του νόμου, η έκθεση αποστέλλεται και στον Εθνικό Οργανισμό Φαρμάκων, για την άσκηση των αρμοδιοτήτων του".
8. Στην παράγραφο 1 του άρθρου 8, γραμμή 4η, η λέξη: "κλάδου" αντικαθίσταται με τη λέξη "κλάδων".
9. Στο άρθρο 10 παρ. 3, γραμμές 1η και 2η, η φράση: "Από τη συγκρότησή του σε Σώμα και την έναρξη λειτουργίας του Σ.Ε.Υ.Υ.Π....." αντικαθίσταται με τη φράση: "Από την έναρξη της λειτουργίας του Σ.Ε.Υ.Υ.Π, που ορίζεται με απόφαση του Υπουργού Υγείας και Πρόνοιας.........".
10. Το δεύτερο εδάφιο της παρ. 3 του άρθρου 10 αναδιατυπώνεται ως εξής . "Οι καταργούμενες θέσεις, ανάλογα με την ειδικότητα των Επιθεωρητών που τις κατέχουν, προσαυξάνουν τις προβλεπόμενες θέσεις των αντίστοιχων κλάδων του Οργανισμού του Υπουργείου Υγείας και Πρόνοιας και εάν δεν υπάρχουν θέσεις αντίστοιχου κλάδου και ειδικότητας συνιστώνται με την απόφαση ένταξης του επομένου εδαφίου. Με απόφαση του Υπουργού Υγείας και Πρόνοιας, που εκδίδεται μετά από γνώμη του Υπηρεσιακού Συμβουλίου και δημοσιεύεται στην Εφημερίδα της Κυβερνήσεως, οι υπάλληλοι του καταργούμενου κλάδου Επιθεωρητών εντάσσονται στις ανωτέρω θέσεις, με βάση τα τυπικά τους προσόντα, αναδρομικά από την κατάργηση της Διεύθυνσης Επιθεώρησης".
11. Στο άρθρο 10 παρ. 4 γραμμή 7η, η φράση "με το άρθρο 2 παρ. 4" αντικαθίσταται με τη φράση "με το άρθρο 2 παρ. 2".
12. Στο άρθρο 11 παρ. 1, γραμμή 17η, μετά τη λέξη "Πρόνοιας" προστίθεται η εξής περίοδος:
"Απαγορεύεται ο διορισμός ως μέλους της Επιτροπής, προσώπου, που είναι ο ίδιος ή ο σύζυγός του ή συγγενής του εξ΄ αίματος ή εξ΄ αγχιστείας πρώτου βαθμού, εταίρος ή μέτοχος ή μέλος Διοικητικού Συμβουλίου ή διευθύνων ή εντεταλμένος σύμβουλος εταιρείας, με αντικείμενο την παραγωγή, εισαγωγή, διάθεση ή εκμετάλλευση μηχανημάτων, για τη λειτουργία των οποίων απαιτείται η σύμφωνη γνώμη της Επιτροπής.".
13. Στο τέλος της παρ. 3 του άρθρου 11 προστίθεται εδάφιο, ως εξής:
"Απαγορεύεται ο διορισμός, ως μέλους των παραπάνω Επιτροπών, προσώπου, που είναι ο ίδιος ή ο σύζυγός του ή συγγενής του εξ αίματος ή εξ αγχιστείας πρώτου βαθμού, εταίρος ή μέτοχος ή μέλος Διοικητικού Συμβουλίου ή διευθύνων ή εντεταλμένος σύμβουλος εταιρείας με αντικείμενο την παραγωγή, εισαγωγή, διάθεση ή εκμετάλλευση μηχανημάτων μαγνητικής τομογραφίας.".
14. Στην παρ. 10 του άρθρου 11, γραμμή 2η μετά τη λέξη "οργανικές" προστίθεται: "ή και προσωποπαγείς".")
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Συνεχίζοντας θέλω να πω ότι δε νομίζω ότι στις δευτερολογίες τέθηκαν διαφορετικά θέματα απ' αυτά που είχαν τεθεί κατά τη διάρκεια των πρωτολογιών, οπότε δεν έχω να προσθέσω κάτι ιδιαίτερο. Απλά θα σταθώ σε δύο σημεία λέγοντας ότι υπάρχει μια τάση διαστρέβλωσης ορισμένων προτάσεων, που εκφράζουμε και μας αποδίδονται έργα ή συμπεριφορές εκεί που δεν υπάρχουν.
Προηγουμένως ο κ. Γιαννόπουλος αναφέρθηκε στους πανεπιστημιακούς ότι υπάρχει μία αντιπανεπιστημιακή δράση στο Υπουργείο Υγείας. Δεν υπάρχει τίποτα τέτοιο. Αυτό είναι γνωστό και άλλωστε δεν είναι το θέμα των Πανεπιστημίων που αφορά το παρόν νομοσχέδιο. Αυτό αφορούσε το προηγούμενο νομοσχέδιο που ψηφίστηκε. Και το να βάζουμε πανεπιστημιακούς σε επιτροπές, νομίζω ότι είναι μία πάγια τακτική σε όλες τις χώρες. Αυτό σημαίνει ότι τους τιμούμε και δεχόμαστε τις γνώσεις τους σε ειδικά θέματα. Και θα συνεχίσουμε να το κάνουμε.
Ως προς το θέμα που έθεσε ο κ. Κωνσταντόπουλος για τη γνώμη της ΟΚΕ, το να διαβάζουμε επιλεκτικά ορισμένες φράσεις δεν νομίζω ότι μπορεί κανείς να αποδώσει το νόημα. Επί της αρχής είναι σαφές ότι η ΟΚΕ αποφαίνεται θετικά για το νομοσχέδιο. Έχει ορισμένους προβληματισμούς, δύο από τους οποίους ανέφερε ο κ. Κωνσταντόπουλος. Ο πρώτος αφορά τον εσωτερικό έλεγχο, αλλά δε νομίζω ότι ένα Σώμα Ελεγκτών έχει δικό του εσωτερικό έλεγχο. Υπάρχει ολόκληρη υπηρεσία στην οποία οι οποιεσδήποτε καταγγελίες για οποιονδήποτε πολίτη, για οποιοδήποτε διοικητικό συλλογικό όργανο, για οποιοδήποτε σώμα μπορούν να κατατεθούν και αυτή είναι ο Συνήγορος του Πολίτη. Δεν νομίζω ότι μπορεί να υπάρχει ένας εσωτερικός έλεγχος σ' αυτό το σώμα. 
Ως προς την κωδικοποίηση επίσης στην οποία αναφέρθηκε για τα θέματα της ιατρικής δεοντολογίας, μου κάνει εντύπωση.
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Νοσηλευτικής δεοντολογίας.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Συγκεκριμένα στην παράγραφο 2 στην οποία αναφερθήκατε -"της ιατρικής και νοσηλευτικής επιστήμης και της αντίστοιχης δεοντολογίας". Αυτή είναι ακριβώς η φράση που αναφέρεται.
Πράγματι δεν υπάρχει στη χώρα, αλλά δεν νομίζω ότι σε καμιά χώρα αυτά νομοθετούνται. Οι ιατρικοί σύλλογοι των διαφόρων χωρών και οι επιστημονικές εταιρείες, όπως είναι γνωστό, αν πάρουμε τουλάχιστον το παράδειγμα της Αγγλίας, είναι εκείνοι οι οποίοι κωδικοποιούν τη δεοντολογία και αναφέρονται σε ορισμένα τέτοια θέματα. 
Όσον αφορά τώρα το θέμα των προτάσεων, που αναφερθήκατε και στον εισηγητή της Πλειοψηφίας ότι δεν έκανε προτάσεις. Νομίζω ότι ο εισηγητής της Πλειοψηφίας και όσοι ομίλησαν από την Πλειοψηφία, κυρίως αναφέρθηκαν στο παρόν νομοσχέδιο. Οι ομιλήσαντες από την πλευρά της Αντιπολίτευσης δεν αναφέρθηκαν στο παρόν νομοσχέδιο και δεν άκουσα συγκεκριμένες προτάσεις, εκτός απ' αυτά που θέσατε, κύριε Κωνσταντόπουλε, ως προς το αν εμείς προβληματιστήκαμε μ' αυτά τα οποία λέγει η ΟΚΕ. Απλά αυτά τα οποία είπατε κατά τη διάρκεια της πρωτολογίας και της δευτερολογίας αναφέρονται σε διαπιστώσεις κακοδιοικήσεως, που υπάρχουν πράγματι στο σύστημα υγείας. 
Έχουν διαπιστωθεί, αναλύθηκαν και από τον Υπουργό σε πολλές ευκαιρίες, που είχε και κατά τη διάρκεια του νομοθετικού και του κοινοβουλευτικού έργου κι εγώ προσωπικά έχω αναφερθεί.
Αυτά προσπαθεί να θεραπεύσει με αυτό το νομοσχέδιο η σύσταση του Σώματος Επιθεωρητών.
Οι προσθήκες πιστεύω ότι έχουν διανεμηθεί. 
Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ναι, έχουν διανεμηθεί και έχουν περιληφθεί στα Πρακτικά.
Ορίστε, κύριε Κακλαμάνη.
ΝΙΚΗΤΑΣ ΚΑΚΛΑΜΑΝΗΣ: Μια που είναι εδώ ο Υπουργός, για να συνεννοηθούμε για τη διαδικασία. 
Κατ' αρχήν, κύριε Υπουργέ, οι προσθήκες ήταν στα άρθρα, τις είχε ο εισηγητής, δεν τις είχαμε εμείς.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Τι λέτε;
ΝΙΚΗΤΑΣ ΚΑΚΛΑΜΑΝΗΣ: Αυτό που ακούσατε. Τις παρατηρήσεις που έκανα, και έχετε δίκιο, που πράγματι μου λέγατε "μα, τις συμπεριέλαβα, κύριε Κακλαμάνη", εγώ πού θέλετε να ξέρω ότι τις συμπεριλάβατε, όταν αυτό το πήρα πριν από δύο λεπτά;
Ο κ. Βλασσόπουλος, που φώναζε βέβαια και μου έλεγε ότι τις έχει συμπεριλάβει, το ήξερε, γιατί τις είχε.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Ήρθε το πρωί στο Υπουργείο και τις πήρε.
ΝΙΚΗΤΑΣ ΚΑΚΛΑΜΑΝΗΣ: Αυτό δεν σημαίνει ότι είναι διαδικασία.
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Είναι διαδικασία, κύριε Κακλαμάνη, συγγνώμη, κύριε Πρόεδρε...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, αν θέλετε, να πάρετε το λόγο, σας παρακαλώ.
ΝΙΚΗΤΑΣ ΚΑΚΛΑΜΑΝΗΣ: Διαδικασία σημαίνει ότι τις δίνουμε ταυτόχρονα σε όλους. Εγώ δεν κατηγορώ τον κ. Βλασσόπουλο, επειδή ήρθε και τις πήρε. Το ότι δεν είναι δυνατόν να μιλάμε, εσείς να μου λέτε "τα συμπεριέλαβα" και εγώ να μην το ξέρω.
Τρίτον, κύριε Πρόεδρε, εδώ κατατέθηκαν μέχρι στιγμής, εκτός τις υπάρχουσες, που είναι καμιά εικοσαριά και όχι τρεις. Είναι τρεις τροπολογίες, τρία σώματα που διαπραγματεύεται, το ένα τουλάχιστον, δέκα θέματα. 
Λοιπόν, από απόψε ζητάμε -και αν έχει αντίθετη άποψη η Κυβέρνηση, εμείς θα το βάλουμε στην Ολομέλεια και θα πάρουμε απόφαση- τρίτη μέρα. Δεν είναι δυνατόν αυτά να τα ελέγξουμε, που αναφέρονται σε δεκάδες νόμους και προεδρικά διατάγματα. Οι συντάκτες μπορεί να ξέρουν τους νόμους. Εμείς για να δούμε σε ποιους νόμους αναφέρεται, θέλουμε μια μέρα. Και ταυτόχρονα θέλω να ξαναρωτήσω τον κύριο Υπουργό: Είναι οι τελικές; Θα έχουμε άλλες τροπολογίες αύριο; 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Οι τροπολογίες είναι τρεις. Είναι ήσσονος σημασίας θέματα, αυτές μπορούν να τελειώσουν σε πέντε λεπτά. Αυτή είναι η εκτίμησή μου και οι περισσότερες από αυτές έχουν συζητηθεί στην επιτροπή. Όπως είναι για τους γιατρούς, τους αιμορροφιλικούς κλπ. Είναι γνωστά και χωρίς συζήτηση. Συνεπώς δεν τίθεται θέμα χρόνου. Υπάρχει ενδεχόμενο, αλλά αυτό δεν μπορεί να το ξέρει το Υπουργείο Υγείας, γιατί είναι μία τροπολογία, η οποία είναι στο στάδιο επεξεργασίας από το Υπουργείο Οικονομικών, που ρυθμίζει τα χρέη των ασφαλιστικών ταμείων προς τα νοσοκομεία. Δεν είναι χρέη μόνο των νοσοκομείων προς τους προμηθευτές. Αυτό ενδεχομένως να κατατεθεί αύριο. Τίποτε άλλο. 
ΝΙΚΗΤΑΣ ΚΑΚΛΑΜΑΝΗΣ: Όπως αντιληφθήκατε, είχαμε δίκιο. Τώρα το αν είναι ήσσονος σημασίας ή όχι, είναι άλλη ιστορία. Έχει ο κύριος Υπουργός την εκτίμησή του, εμείς έχουμε τη δική μας. Αρκεί να σας πω ότι μιλάνε και για ίδρυση αεροϋγειονομείου στο "ΕΛΕΥΘΕΡΙΟΣ ΒΕΝΙΖΕΛΟΣ", το οποίο έγινε μετά από δημόσια καταγγελία του τομέα υγείας της Νέας Δημοκρατίας. 
ΠΡΟΕΔΡΕΥΩΝ (Παναγιώτης Σγουρίδης): Αυτό δεν είναι κακό, είναι καλό. 
ΝΙΚΗΤΑΣ ΚΑΚΛΑΜΑΝΗΣ: Καθόλου κακό. Κάνατε εγκαίνια, χωρίς να έχετε αεροϋγειονομείο στο "ΕΛΕΥΘΕΡΙΟΣ ΒΕΝΙΖΕΛΟΣ". Καθόλου κακό και αναγκαίο. 
Το τι υπήρχε, κύριε Υπουργέ, αφήστε το, θα τα πούμε αύριο. Το τι υπήρχε στο "ΕΛΛΗΝΙΚΟ" και πήγατε να αποσπάσετε υπαλλήλους από το "ΕΛΛΗΝΙΚΟ" στο "ΕΛΕΥΘΕΡΙΟΣ ΒΕΝΙΖΕΛΟΣ" και οι οποίοι δεν δέχθηκαν να πάνε.
Εν πάση περιπτώσει μπορείτε να μας απαντήσετε εσείς απόψε επί του αιτήματος για τρίτη μέρα ή θα περιμένουμε αύριο το πρωί να πάρουμε απάντηση; Διότι εμείς είτε με την τροπολογία για τη ρύθμιση των χρεών είτε χωρίς αυτήν -δεν συζητώ ότι με τη ρύθμιση των χρεών μην πάμε και σε τέταρτη, έχουμε ένα ολόκληρο νομοσχέδιο εκεί- αλλά για τα συγκεκριμένα μπορείτε, κύριε Πρόεδρε, να μου απαντήσετε απόψε ή θα πρέπει να περιμένουμε αύριο, για να ξέρουμε; 
ΠΡΟΕΔΡΕΥΩΝ (Παναγιώτης Σγουρίδης): Έχετε άλλο τίποτε να πείτε επί της αρχής του νομοσχεδίου; 
ΝΙΚΗΤΑΣ ΚΑΚΛΑΜΑΝΗΣ: Όχι. 
ΠΡΟΕΔΡΕΥΩΝ (Παναγιώτης Σγουρίδης): Θέλετε να δευτερολογήσετε, κύριε Υπουργέ;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Όχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κάποιος άλλος, που θέλει να ομιλήσει επί της αρχής του νομοσχεδίου; Όχι. 
Κηρύσσεται περαιωμένη η συζήτηση επί της αρχής του νομοσχεδίου του Υπουργείου Υγείας και Πρόνοιας: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π) και άλλες διατάξεις". 
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κατά πλειοψηφία. 
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Υγείας και Πρόνοιας: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π) και άλλες διατάξεις", έγινε δεκτό κατά πλειοψηφία επί της αρχής. 
(Θόρυβος στην Αίθουσα)
Μισό λεπτό, κύριοι συνάδελφοι. Έχει τελειώσει η συνεδρίαση; Δεν θα μπορούσαμε να συζητήσουμε και επί των άρθρων;
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Μακάρι. Με πολλή ευχαρίστηση από πλευράς Κυβερνήσεως.
ΠΡΟΕΔΡΕΥΩΝ (Παναγιώτης Σγουρίδης): Γιατί, κάποια στιγμή, βάζετε το θέμα μόνο των τροπολογιών, αλλά δεν βάζετε το θέμα επί των άρθρων. Η ώρα είναι 22.30' και θα μπορούσαμε μέχρι τις 24.00' να συζητήσουμε και επί της ενότητας των άρθρων.
Αυτό το λέω, κύριε Κακλαμάνη...
ΝΙΚΗΤΑΣ ΚΑΚΛΑΜΑΝΗΣ: Αυτό δεν μπορείτε να το πείτε, γιατί ο Πρόεδρος της Βουλής είπε ότι θα συζητήσουμε σήμερα μόνο επί της αρχής. 
ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Υγείας και Πρόνοιας): Η Κυβέρνηση συμφωνεί να συνεχίσουμε. 
ΠΡΟΕΔΡΕΥΩΝ (Παναγιώτης Σγουρίδης): Όπως καταλαβαίνετε, κύριε Κακλαμάνη, δεν μπορούμε να τα ζητάμε μονά-ζυγά δικά μας. 
ΝΙΚΗΤΑΣ ΚΑΚΛΑΜΑΝΗΣ: Εγώ; Καθόλου. 
ΠΡΟΕΔΡΕΥΩΝ (Παναγιώτης Σγουρίδης): Κύριε Κακλαμάνη, θα ήθελα πάρα πολύ να είμαστε μέσα σε αυτήν την Αίθουσα καλόπιστοι. Όταν υπάρχουν τροπολογίες, οι οποίες συμφωνούμε όλοι μας...
ΝΙΚΗΤΑΣ ΚΑΚΛΑΜΑΝΗΣ: Ποιος σας το είπε αυτό;
ΠΡΟΕΔΡΕΥΩΝ (Παναγιώτης Σγουρίδης):...οι οποίες δεν έχουν συζήτηση, θεωρούνται ότι είναι τροπολογίες, οι οποίες πρέπει να μας φάνε άλλη μέρα; Ο Πρόεδρος, όμως, δεσμεύτηκε αύριο το πρωί να σας απαντήσει, εάν θα υπάρξει και άλλη μέρα επί του νομοσχεδίου.
Κύριοι συνάδελφοι, έχουν διανεμηθεί τα Πρακτικά της Τετάρτης 2 Μαΐου 2001 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 2 Μαΐου 2001 επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.34', λύεται η συνεδρίαση για αύριο ημέρα Τετάρτη 30 Μαΐου 2001 και ώρα 10.30', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου "Σώμα Επιθεωρητών Υπηρεσιών Υγείας (Σ.Ε.Υ.Υ.Π) και άλλες διατάξεις", σύμφωνα με την ημερήσια διάταξη. 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 
 
 
 



