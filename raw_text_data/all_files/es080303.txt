(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ A΄ 
ΣΥΝΕΔΡΙΑΣΗ ςΗ΄
Δευτέρα 3 Μαρτίου 2008 

ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ.
2. Ανακοινώνεται ότι τη συνεδρίαση παρακολουθούν μαθητές από το Γενικό Λύκειο Πάρου και το Β΄ Γυμνάσιο Περαίας  Θεσσαλονίκης. σελ. 
3. Επί Διαδικαστικού θέματος. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Εσωτερικών, σχετικά με την επιβολή κυρώσεων για ανεύθυνες πράξεις πολιτών κ.λπ. σελ.
β) Προς τον Υπουργό Αγροτικής Ανάπτυξης και Τροφίμων, 
i) σχετικά με την κατανομή των δικαιωμάτων στους αγρότες από το Εθνικό Απόθεμα κ.λπ.. σελ.
ii) σχετικά με την προστασία του Αμβρακικού Κόλπου κ.λπ. σελ.
γ) Προς τον Υπουργό Εμπορικής Ναυτιλίας, σχετικά με το ναυάγιο του SEA DIAMOND κ.λπ. σελ.
δ) Προς τον Υπουργό Εθνικής Παιδείας και Θρησκευμάτων, σχετικά με το συνέδριο στο Πάντειο Πανεπιστήμιο για θέματα που αφορούν στους « Τσάμηδες » κ.λπ. σελ.
ε) Προς τον Υπουργό Υγείας και Κοινωνικής Αλληλεγγύης, σχετικά με τη φιλοξενία ανήλικων Κούρδων και Αφγανών μεταναστών στο Οικοτροφείο του Εθνικού Ιδρύματος Κωφών κ.λπ. σελ.
5. Συζήτηση επερωτήσεων:
α) Του Βουλευτή του ΠΑ.ΣΟ.Κ. κ. Κ. Καρτάλη προς την Υπουργό Απασχόλησης και Κοινωνικής Προστασίας, σχετικά με την επιλογή δικαιούχων προγράμματος « STAGE » σε φορείς της Μαγνησίας. σελ.
β) Είκοσι δύο (22) Βουλευτών του Κομμουνιστικού Κόμματος Ελλάδας προς τον Υπουργό Μεταφορών και Επικοινωνιών, σχετικά με την πολιτική της Κυβέρνησης στην Ολυμπιακή Αεροπορία, Ο.Τ.Ε., Ο.Σ.Ε. και Δ.Ε.Η.. σελ.

ΟΜΙΛΗΤΕΣ

Α. Επί Διαδικαστικού θέματος:
ΠΕΤΣΑΛΝΙΚΟΣ Φ. σελ.
ΣΓΟΥΡΙΔΗΣ Π. σελ.

Β. Επί των επικαίρων ερωτήσεων:
ΑΡΑΠΟΓΛΟΥ Δ. σελ.
ΓΕΩΡΓΙΑΔΗΣ Α. σελ.
ΚΑΜΜΕΝΟΣ Π. σελ.
ΚΙΛΤΙΔΗΣ Κ. σελ.
ΚΩΝΣΤΑΝΤΟΠΟΥΛΟΣ Γ. σελ.
ΜΩΡΑΪΤΗΣ Ν. σελ.
ΝΑΣΙΩΚΑΣ Ε. σελ.
ΠΑΝΤΕΛΑΚΗ Ε. σελ.
ΠΑΥΛΟΠΟΥΛΟΣ Π. σελ.
ΠΙΠΙΛΗ Φ. σελ.
ΤΑΛΙΑΔΟΥΡΟΣ Σ. σελ.

Γ. Επί των επερωτήσεων:
ΑΠΟΣΤΟΛΑΤΟΣ Β. σελ.
ΚΑΡΑΘΑΝΑΣΟΠΟΥΛΟΣ Ν. σελ.
ΚΑΛΑΝΤΖΑΚΟΥ Σ. σελ.
ΚΑΛΑΝΤΙΔΟΥ Σ. σελ.
ΚΑΡΤΑΛΗΣ Κ. σελ
ΚΟΥΜΠΟΥΡΗΣ Δ. σελ
ΛΕΒΕΝΤΗΣ Α. σελ.
ΜΑΥΡΙΚΟΣ Γ. σελ.
ΜΠΟΥΓΑΣ Ι. σελ.
ΠΑΠΟΥΤΣΗΣ Χ. σελ.
ΤΣΙΟΓΚΑΣ Δ. σελ.
ΧΑΛΒΑΤΖΗΣ Σ. σελ.
ΧΑΤΖΗΔΑΚΗΣ Κ. σελ.
 

 
     
     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ
     ΙΒ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ    Η΄
     Δευτέρα 3 Μαρτίου 2008
     
     Αθήνα, σήμερα στις 3 Μαρτίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Δ΄ Αντιπροέδρου αυτής κ. ΦΙΛΙΠΠΟΥ ΠΕΤΣΑΛΝΙΚΟΥ.
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Φωτεινή Πιπιλή, Βουλευτή Α΄ Αθηνών, τα ακόλουθα:
     A. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Β΄ Αθηνών κ. ΜΙΧΑΛΗΣ  ΧΡΥΣΟΧΟΪΔΗΣ  κατέθεσε αναφορά με την οποία  ο Σύλλογος Εργαζομένων Οργανισμού Βιομηχανικής Ιδιοκτησίας διαμαρτύρεται για τη σύναψη συμβάσεων ελεγχόμενης σκοπιμότητας, από τη Διοίκηση του Οργανισμού.
     2) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Σύνδεσμος Συνταξιούχων Γήρατος  Αναπηρίας Ι.Κ.Α. Εδέσσης και Περιφέρειας ζητεί την πρόσληψη οφθαλμιάτρων στο Υποκατάστημα του Ι.Κ.Α. της Έδεσσας.
     3) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Ένωση Αγροτικών Συνεταιρισμών Έδεσσας-Σκύδρας ζητεί τη διαγραφή των προστίμων που προέκυψαν, από εκπρόθεσμες οφειλές προς τον  ΕΛ.Γ.Α.
     4) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Δήμος Καλαμάτας ζητεί  την αξιοποίηση  παραχωρηθέντος χώρου για την κατασκευή του κεντρικού πάρκου της πόλης.
     5) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Δήμος Αετού Νομού Μεσσηνίας ζητεί την άμεση αποκατάσταση του κτηρίου του Γυμνασίου Κοπανακίου, μετά τους πρόσφατους σεισμούς.
     6) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Δήμος Μελιγαλά Νομού Μεσσηνίας ζητεί να καλυφθούν οι ελλείψεις του Κέντρου Υγείας Μελιγαλά σε ανθρώπινο δυναμικό και εξοπλισμό.
     7) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Επαγγελματιών Κτηνοτρόφων Νομού Ηρακλείου Κρήτης ζητεί την επαναφορά του προγράμματος εκτατικοποίησης για όλη την Κρήτη κ.λπ..
     8) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Δήμος Αγίου Νικολάου Κρήτης  ζητεί τη χρηματοδότηση αρδευτικού έργου.
     9) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στα επικίνδυνα σημεία του οδικού δικτύου Ιεράπερτας-Σητείας.
     10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο  αναφέρεται  στις απώλειες ζώων, από το χιονιά στο Νομό Λασιθίου.
     11) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην ανάγκη πρόσληψης μόνιμου γιατρού, στο Περιφερειακό Ιατρείο Κριτσάς Νομού Λασιθίου. 
     12) Η Βουλευτής Επικρατείας κ. ΘΑΛΕΙΑ ΔΡΑΓΩΝΑ κατέθεσε αναφορά με την οποία  Δημιουργοί του Ελληνικού Τραγουδιού καταγγέλλουν τις πρακτικές του Ο.Π.Ι.
     13) Ο Βουλευτής Β΄ Πειραιώς κ. ΠΑΝΑΓΙΩΤΗΣ ΛΑΦΑΖΑΝΗΣ κατέθεσε αναφορά με την οποία  η Συντεχνία Αρτοποιών Αθηνών και Περιχώρων ζητεί την ορθή εφαρμογή του ν.3526/07,που αφορά στον έλεγχο των αρτοποιείων.
     14) Ο Βουλευτής Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσε αναφορά με την οποία  η Ένωση Αστυνομικών Υπαλλήλων Ζακύνθου ζητεί την επαναφορά στην Αστυνομική  Διεύθυνση της Ζακύνθου,των αποσπασθέντων αστυνομικών.
     15) Οι Βουλευτές Ιωαννίνων κ. ΕΥΑΓΓΕΛΟΣ  ΑΡΓΥΡΗΣ , Δράμας κ. ΧΡΗΣΤΟΣ  ΑΗΔΟΝΗΣ , Πιερίας κ. ΙΩΑΝΝΗΣ ΑΜΟΙΡΙΔΗΣ, Φθιώτιδος κ. ΑΝΤΩΝΙΑ (ΤΟΝΙΑ) ΑΝΤΩΝΙΟΥ , Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ , Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ , Αιτωλοακαρνανίας κ. ΣΟΦΙΑ ΓΙΑΝΝΑΚΑ, Β΄ Πειραιώς κ. ΙΩΑΝΝΗΣ ΔΙΑΜΑΝΤΙΔΗΣ , Χαλκιδικής κ. ΙΩΑΝΝΗΣ  ΔΡΙΒΕΛΕΓΚΑΣ , Λαρίσης κ. ΒΑΣΙΛΕΙΟΣ  ΕΞΑΡΧΟΣ , Δωδεκανήσου κ. ΝΙΚΟΛΑΟΣ ΖΩΪΔΗΣ , Ευρυτανίας κ. ΗΛΙΑΣ ΚΑΡΑΝΙΚΑΣ, Μαγνησίας κ. ΚΩΝΣΤΑΝΤΙΝΟΣ ΚΑΡΤΑΛΗΣ, Λασιθίου κ. ΜΙΧΑΛΗΣ  ΚΑΡΧΙΜΑΚΗΣ , Ηλείας κ. ΜΙΧΑΛΗΣ ΚΑΤΡΙΝΗΣ, Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ , Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ , Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ , Σερρών κ. ΕΥΣΤΑΘΙΟΣ  ΚΟΥΤΜΕΡΙΔΗΣ , Ηλείας κ. ΓΙΑΝΝΗΣ  ΚΟΥΤΣΟΥΚΟΣ , Αργολίδος κ. ΙΩΑΝΝΗΣ  ΜΑΝΙΑΤΗΣ , Ξάνθης κ. ΤΣΕΤΙΝ ΜΑΝΤΑΤΖΗ, Τρικάλων κ. ΑΘΑΝΑΣΙΑ ΜΕΡΕΝΤΙΤΗ , Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ, Σερρών κ. ΜΑΡΚΟΣ  ΜΠΟΛΑΡΗΣ, Αιτωλοακαρνανίας κ. ΘΑΝΟΣ ΜΩΡΑΪΤΗΣ , Ιωαννίνων κ. ΜΙΧΑΛΗΣ  ΠΑΝΤΟΥΛΑΣ , Πρεβέζης κ. ΕΥΑΓΓΕΛΟΣ  ΠΑΠΑΧΡΗΣΤΟΣ,  Α΄ Αθηνών κ. ΧΡΗΣΤΟΣ  ΠΑΠΟΥΤΣΗΣ, Ροδόπης κ. ΓΕΩΡΓΙΟΣ ΠΕΤΑΛΩΤΗΣ, Επικρατείας κ. ΙΩΑΝΝΗΣ ΡΑΓΚΟΥΣΗΣ, Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ, Λαρίσης κ. ΦΙΛΙΠΠΟΣ ΣΑΧΙΝΙΔΗΣ, Λέσβου κ. ΝΙΚΟΛΑΟΣ ΣΗΦΟΥΝΑΚΗΣ, Ημαθίας κ. ΑΝΑΣΤΑΣΙΟΣ  ΣΙΔΗΡΟΠΟΥΛΟΣ, Ηρακλείου κ. ΙΩΑΝΝΗΣ ΣΚΟΥΛΑΣ, Ηρακλείου κ. ΜΑΡΙΑ ΣΚΡΑΦΝΑΚΗ, Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ, Πέλλης κ. ΘΕΟΔΩΡΑ  ΤΖΑΚΡΗ , Καβάλας κ. ΜΙΧΑΛΗΣ ΤΙΜΟΣΙΔΗΣ, Βοιωτίας κ. ΒΑΣΙΛΕΙΟΣ ΤΟΓΙΑΣ, Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ, Άρτης κ. ΔΗΜΗΤΡΙΟΣ ΤΣΙΡΩΝΗΣ, Χίου κ. ΕΛΠΙΔΑ  ΤΣΟΥΡΗ , Τρικάλων κ. ΧΡΗΣΤΟΣ  ΧΑΪΔΟΣ , Ροδόπης κ. ΑΧΜΕΤ ΧΑΤΖΗ ΟΣΜΑΝ, Β΄ Αθηνών κ. ΜΙΧΑΛΗΣ  ΧΡΥΣΟΧΟΪΔΗΣ, Ηρακλείου κ. ΕΜΜΑΝΟΥΗΛ  ΣΤΡΑΤΑΚΗΣ  κατέθεσαν αναφορά με την οποία  το Πανελλήνιο Συντονιστικό Όργανο των Κτηνοτρόφων ζητεί τη λήψη μέτρων για την ανάπτυξη  της κτηνοτροφίας.
     16) Ο Βουλευτής Λακωνίας κ. ΠΑΝΑΓΙΩΤΗΣ  ΣΚΑΝΔΑΛΑΚΗΣ  κατέθεσε αναφορά με την οποία  ο Δήμος Μυστρά Νομού Λακωνίας ζητεί τη στελέχωση του Αστυνομικού Τμήματος Μυστρά.
     17) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  η Γενική Συνομοσπονδία Επαγγελματιών Βιοτεχνών Εμπόρων Ελλάδας ζητεί τη διατήρηση του αιρετού της Διοίκησης του Ο.Α.Ε.Ε..
     18) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  η Ένωση Αστυνομικών Υπαλλήλων Νομού Κοζάνης ζητεί την επίλυση προβλημάτων που απασχολούν την Αστυνομική Διεύθυνση  Κοζάνης.
     19) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  ο Πρόεδρος της Ένωσης Εργατοτεχνιτών και Υπαλλήλων Εργοστασίου ΕΛΛΕΝΙΤ-ΑΜΙΑΝΤΟΣ ζητεί την υπαγωγή στο Πρόγραμμα Ειδικής Επιδότησης Ανέργων των απολυμένων  υπαλλήλων του πιο πάνω εργοστασίου.
     20) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο  Δήμος Λευκασίου Αχαϊας ζητεί την εγκατάσταση του Αγρονομείου στην Κλειτορία.
     21) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Αδελφότητα των Απανταχού Τορνιοτών «Η ΜΕΓΑΛΗ ΒΡΥΣΗ» ζητεί τη χορήγηση οικονομικής ενίσχυσης για την αναστήλωση του Ιερού Ναού της Αγίας Τριάδας.
     22) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  εργαζόμενοι στο Πρόγραμμα «Βοήθεια στο Σπίτι» Νομού Ηλείας ζητούν την καταβολή των δεδευλευμένων αποδοχών  τους καθώς και τη συνέχιση του πιο πάνω προγράμματος και μετά τη λήξη των συμβάσεών τους.
     23) Ο Βουλευτής Ηλείας κ. ΓΙΑΝΝΗΣ  ΚΟΥΤΣΟΥΚΟΣ  κατέθεσε αναφορά με την οποία  το Νομαρχιακό Συμβούλιο Ηλείας ζητεί την επίλυση προβλημάτων που αντιμετωπίζουν οι κτηνοτρόφοι της περιοχής του.
     24) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Εμποροβιομηχανικός  Σύλλογος της Ιεράς Πόλης Μεσολογγίου ζητεί την επαναλειτουργία Υπηρεσίας  του Ο.Δ.Δ.Υ.στο Μεσολόγγι.
     25) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Εμποροβιομηχανικός Σύλλογος της Ιεράς Πόλης του Μεσολογγίου ζητεί τον καθορισμό ζωνών προστασίας Α και Β  και χρήσεων σαν προτεινόμενη ζώνη Α του αρχαιολογικού χώρου Παλαιας και Νέας Πλευρώνας στη θέση Μεσόκαμπος του Δήμου Μεσολογγίου.
     26) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  το Εργατοϋπαλληλικό Κέντρο Μεσολογγίου ζητεί  τη διασφάλιση των θέσεων των εργαζομένων στην Εταιρεία «ΙΧΘΥΚΑ Α.Ε.»
     27) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  Ο Φορέας Διαχείρησης Υγροτόπων Αμβρακικού ζητεί τη λήψη μέτρων για τη διασφάλιση οριστικά και διαχρονικά της βιώσιμης διαχείρισης της προστατευόμενης περιοχής του Αμβρακικού Κόλπου.
     28) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  η Επιχείρηση ΙΕΡΩΝΥΜΑΚΗΣ ΓΕΩΡΓΙΟΣ Α.Β.Ε.Ε. διαμαρτύρεται για επιδρομές και κλοπές που υπέστη η Επιχείρησή του από τους τσιγγάνους ΡΟΜ.
     29) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  η Φιλαρμονική Εταιρεία Κέρκυρας ζητεί επιχορήγηση για τη δημιουργία του Μουσείου Μουσικής.
     30) Οι Βουλευτές Νομού Αττικής  κ. ΔΗΜΟΣ ΚΟΥΜΠΟΥΡΗΣ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  το Σωματείο Εργαζομένων Ηλεκτρομηχανικής Κύμης ζητεί τη λήψη μέτρων για τη διατήρηση και περαιτέρω ανάπτυξη της Εταιρείας.
     31) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  ο Αλιευτικός Σύλλογος Παλαιοκαστριτών Κέρκυρας «Ποσειδών» ζητεί αποσαφήνηση της νομοθεσίας σχετικά με τη χρήση μηχανικών μέσων από ερασιτέχνες ψαράδες.
     32) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  το Σωματείο Εργατούπαλλήλων «ΚΟΚΑ-ΚΟΛΑ 3Ε» Θεσσαλονίκης ζητεί να αρθούν τα περιοριστικά μέτρα εναντίον των συνδικαλιστικών μελών του.
     33) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ, Νομού Αττικής κ. ΔΗΜΟΣ ΚΟΥΜΠΟΥΡΗΣ κατέθεσαν αναφορά με την οποία  το Σωματείο Εργαζομένων Καζίνο - Ξενοδοχείου και Τελεφερίκ Πάρνηθας ζητεί τη διασφάλιση της εργασίας και των δικαιωμάτων των εργαζομένων, σε ένα κτήριο κατάλληλο και ασφαλές.
     34) Οι Βουλευτές Νομού Αττικής κ. ΔΗΜΟΣ ΚΟΥΜΠΟΥΡΗΣ και Β΄ Αθηνών κ. ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  το Εργατοϋπαλληλικό Κέντρο Λαυρίου ζητεί την τοποθέτηση παρασκευάστριας στο Κέντρο Υγείας Λαυρίου.
     35) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  ο Δήμος Φαρών Αχαίας ζητεί να χαρακτηρισθεί σεισμόπληκτη η περιοχή του.
     36) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  η Ομάδα Πολιτών Ενάντια στη Διαφθορά και κάτοικοι του Δ.Δ. Καρναζέικων Δήμου Ασίνης Νομού Αργολίδας καταγγέλουν τις υπερτιμολογήσεις των συμβάσεων Κ.Τ.Ε.Λ.-Νομαρχίας Αργολίδας κ.λπ..
     37) Οι Βουλευτές Α΄ Πειραιώς κ. ΕΛΠΙΔΑ  ΠΑΝΤΕΛΑΚΗ , Ευβοίας κ. ΓΕΩΡΓΙΟΣ ΜΑΡΙΝΟΣ και Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία  η Πανελλήνια ΄Ενωση Μηχανικών Εμπορικού Ναυτικού καταγγέλλει σοβαρά προβλήματα ασφάλειας στα Ε/Γ-Ο/Γ και Ε/Γ-Τ/Ρ πλοίων.
     38) Οι Βουλευτές Α΄ Πειραιώς κ. ΕΛΠΙΔΑ  ΠΑΝΤΕΛΑΚΗ , Ευβοίας κ. ΓΕΩΡΓΙΟΣ ΜΑΡΙΝΟΣ και η Ε΄ Αντιπρόεδρος της Βουλής και Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ κατέθεσαν αναφορά με την οποία  η Πανελλήνια ΄Ενωση Μηχανικών Εμπορικού Ναυτικού ζητεί τη λήψη μέτρων για την απρόσκοπτη λειτουργία του Κ.Ε.Σ.Ε.Ν., των Σχολών Μηχανικών, Πλοιάρχων και Ειδικών Σχολείων, με γνώμονα την ασφάλεια και την υγιεινή των ναυτεργατών.
     39) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  οι πληρεξούσιοι δικηγόροι του Σωματείου «ΠΑΚΙΣΤΑΝΙΚΗ ΚΟΙΝΟΤΗΤΑ ΕΛΛΑΔΟΣ-Η ΕΝΟΤΗΤΑ» καταγγέλλουν την άνιση μεταχείριση σε βάρος Πακιστανών μεταναστών.
     40) Η Ε΄ Αντιπρόεδρος της Βουλής κια Βουλευτής Β΄ Πειραιώς κ. ΒΕΡΑ ΝΙΚΟΛΑΪΔΟΥ, και η Βουλευτής Α΄ Πειραιώς κ. ΕΛΠΙΔΑ  ΠΑΝΤΕΛΑΚΗ  κατέθεσαν αναφορά με την οποία  η Πενταμελής Επιτροπή Γιατρών της Ε.Ι.Ν.Α.Π. καταγγέλλει την έλλειψη νοσηλευτικού και παραϊατρικού προσωπικού από το Γενικό Νοσοκομείο Νίκαιας Πειραιά.
     B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 333/4.10.07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β13-494/19.10.07 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Στρατάκης, με θέμα «Έξαρση των παράνομων ελληνοποιήσεων κρεάτων στο Νομό Ηρακλείου», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου- Γ. Γ. Καταναλωτή του Υπουργείου Ανάπτυξης, σας γνωστοποιούμε τα ακόλουθα:
     1. Στα πλαίσια διασφάλισης των συμφερόντων του καταναλωτικού κοινού και προστασίας της εγχώριας κτηνοτροφίας, από αθέμιτες εμπορικές πρακτικές που στοχεύουν στη διακίνηση-διάθεση κρεάτων εισαγωγής ως εγχωρίων, ισχύουν αγορανομικά μέτρα, που στοχεύουν στην πάταξη τέτοιων πρακτικών.
     2. Ειδικότερα:
     α) Κατά το άρθρο 30 (παράγρ. 7) του Ν.Δ. 136/46 «Περί Αγορανομικού Κώδικα» προβλέπεται φυλάκιση ή χρηματική ποινή ή και οι δύο ποινές για το ποινικό αδίκημα της παραπλάνησης, όπως εμπίπτει και αυτό της διάθεσης εισαγόμενων κρεάτων ως εγχωρίων.
     β) Κατά το άρθρο 35 (παράγρ. 1) του Ν.Δ. 136/46 «Περί Αγορανομικού Κώδικα», η μη τήρηση της υποχρέωσης όπως επί των τιμολογίων αγοραπωλησίας αναγράφεται η προέλευση των κρεάτων συνιστά ποινικό αδίκημα που τιμωρείται με φυλάκιση ή χρηματική ποινή.
     γ) Σύμφωνα πάλι με το άρθρο 38 (παράγρ. 2) του Ν.Δ. 136/46 «Περί Αγορανομικού Κώδικα» επιβάλλεται η υποχρέωση όπως επί των τιμοκαταλόγων και πινακίδων διάθεσης κρεάτων αναγράφεται και η προέλευση αυτών, διαφορετικά το αδίκημα αυτό τιμωρείται με διοικητικό πρόστιμο 350 ευρώ.
     δ) Επίσης, κατά το άρθρο 251 της Αγορανομικής Διάταξης 14/89 επιβάλλεται η υποχρέωση όπως επί όλων των σφαγίων κρεάτων (αιγοπροβατοειδών, χοιρινών ανεξάρτητα χώρας προέλευσης συμπεριλαμβανομένων και των βοοειδών τρίτων Χωρών), που εισάγονται ζωντανά και σφάζονται στη χώρα μας, επί των σφαγίων τίθεται σφραγίδα που υποδηλώνει τη χώρα προέλευσης, με εξαίρεση μόνο τα νωπά κρέατα βοοειδών Ευρωπαϊκής Ένωσης για τα οποία δεν τίθεται η παραπάνω σφραγίδα, επειδή ισχύουν ειδικότεροι κοινοτικοί κανονισμοί περί επισημάνσεως βοείου κρέατος, μέσω ετικετών, που καταδεικνύουν την χώρα γέννησης του ζώου. Επίσης με το ίδιο ως άνω άρθρο επιβάλλεται υποχρέωση όπως επί όλων των νωπών κρεάτων είτε αυτά εισάγονται στην χώρα μας από χώρες της Ε. Ε. είτε από Τρίτες Χώρες φέρεται υποχρεωτικά σφραγίδα, που υποδηλώνει την χώρα προέλευσης του κρέατος. Η μη τήρηση της υποχρέωσης αυτής συνιστά ποινικό αδίκημα που τιμωρείται κατά το άρθρο 30 (παράγραφος 15) του Ν. Δ. 136/46 «Περί Αγορανομικού Κώδικα» με φυλάκιση ή χρηματική ποινή ή και με τις δύο ποινές.
     3. Ανεξάρτητα των παραπάνω, τέθηκε σε ισχύ ο νόμος 3557/07 σύμφωνα με τον οποίο για τους παραβάτες των παραπάνω Αγορανομικών Διατάξεων πέραν των ποινικών κυρώσεων επιβάλλονται και χρηματικά πρόστιμα.
     4. Ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομlκούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
     5. Επιπλέον, σε σύσκεψη μεταξύ του Υπουργού Αγροτικής Ανάπτυξης και Τροφίμων κ. Αλέξανδρου Κοντού και του Υφυπουργού Ανάπτυξης κ. Γεωργίου Βλάχου, με τη συμμετοχή του Γενικού Γραμματέα Κώστα Σκιαδά και υπηρεσιακών παραγόντων, όπως ανακοινώθηκε με δελτίο τύπου στις 12/1012007, αποφασίστηκε να εντατικοποιηθούν περαιτέρω οι έλεγχοι στην αγορά, με την συνεργασία των δύο Υπουργείων, για την αποφυγή «ελληνοποιήσεων» στα προϊόντα φυτικής - ζωικής παραγωγής και την ευκρινή, για τον καταναλωτή, αναγραφή της χώρας προέλευσης των προϊόντων.
     6. Όσον αφορά τα της ερώτησης του βουλευτή «ότι οι κτηνοτρόφοι δέχονται πιέσεις από αθέμιτο ανταγωνισμό» σας γνωστοποιούμε τα εξής:
     α) Ισχύει ο Νόμος 146/14 «περί αθέμιτου ανταγωνισμού» αποκλειστικής αρμοδιότητας των διοικητικών Δικαστηρίων στα οποία μπορούν να προσφύγουν οι θιγόμενοι κατά ανταγωνιστών τους, που εφαρμόζουν αθέμιτες πρακτικές κατά την εμπορία των προϊόντων τους, δεδομένου ότι τέτοια αδικήματα διώκονται κατ' έγκλιση και όχι αυτεπάγγελτα.
     β) Ισχύει ο Νόμος 703/77 «περί προστασίας του ελεύθερου ανταγωνισμού», αρμοδιότητας της Επιτροπής Ανταγωνισμού. Με το Νόμο αυτό πέραν των άλλων προβλέπεται η επιβολή διοικητικών κυρώσεων κατά επιχειρήσεων που εφαρμόζουν πρακτικές που παραβιάζουν τον υγιή ανταγωνισμό όπως (π.χ. κατάχρηση δεσπόζουσας θέσης, εναρμονισμένη πρακτική τιμών, ολιγοπωλιακές ή μονοπωλιακές καταστάσεις κ.λ.π.).
     7. Όσον αφορά τα περί ηλεκτρονικής σήμανσης των αιγοπροβάτων Κρήτης επισημαίνουμε ότι τέτοιο θέμα δεν έχει τεθεί στην Διεύθυνση Τιμών Τροφίμων και Ποτών της Γ. Γ. Εμπορίου του Υπουργείου Ανάπτυξης, και συνεπώς τα περί σημάνσεως των προαναφερομένων αιγοπροβάτων εξακολουθούν να διέπονται από τις διατάξεις του άρθρου 251 της Α. Δ 14/89.
     8. Επίσης, σημειώνεται ότι κάθε Νομαρχιακή Αυτοδιοίκηση στα διοικητικά της όρια είναι αρμόδια να διενεργεί ελέγχους με αντικείμενο την εφαρμογή της κείμενης νομοθεσίας.
     Τέλος, σας επισυνάπτουμε το με αριθ. πρωτ. 17803/11-10-2007 έγγραφο του Ενιαίου Φορέα Ελέγχου Τροφίμων (Ε. Φ. Ε. Τ.)
     Ο Υφυπουργός
     ΓΕΩΡΓΙΟΣ ΒΛΑΧΟΣ»
     (Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
     2. Στις με αριθμό 3409/18-12-07 και 3614/20-12-07 ερωτήσεις των Βουλευτών κυρίων Μιλτιάδη Βέρρα και Ιωάννη Μαγκριώτη δόθηκε με το υπ’ αριθμ. 526/10-1-08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις με αρ. πρωτ. 3409/18-12-2007 και 3614/20-12-2007 ερωτήσεις, που κατατέθηκαν στη Βουλή από τους Βουλευτές κ. κ. Μ. Βέρρα και Γ. Μαγκριώτη, σχετικά με το ανωτέρω θέμα, σας πληροφορούμε τα εξής:
     Α. Σύμφωνα με την παρ. 1 του άρθρου 1 του Ν. 2643/1998 «Μέριμνα για την απασχόληση προσώπων ειδικών κατηγοριών και άλλες διατάξεις» (Α΄ 220), στις προστατευτικές διατάξεις του νόμου αυτού για διορισμό σε θέσεις εργασίας του δημόσιου τομέα καθώς και για τοποθέτηση σε θέσεις εργασίας του ιδιωτικού τομέα και των δημοσίων επιχειρήσεων και οργανισμών, υπάγονται, μεταξύ άλλων κατηγοριών προσώπων, τα άτομα με ποσοστό αναπηρίας 50% τουλάχιστον από οποιαδήποτε χρόνια σωματική ή πνευματική ή ψυχική πάθηση ή βλάβη.
     Ι. Στο δημόσιο τομέα (δημόσιες υπηρεσίες, Ν.Π.Δ.Δ. και Ο.ΤΑ. κάθε βαθμού):
     	Κατ' εφαρμογή της παρ. 1 του άρθρου 3 του Ν. 2643/1998, όπως ισχύει μετά την τελευταία αντικατάσταση του πρώτου εδαφίου της από την παρ. 1 του άρθρου 11 του Ν. 3051/2002 (Α'220), για τους προστατευόμενους του Ν. 2643/1998 (πλην των τριτέκνων) παρακρατείται, με απόφαση του Υπουργού Απασχόλησης και Κοινωνικής Προστασίας, ποσοστό 5% από τις θέσεις εργασίας κάθε δημόσιου φορέα των οποίων έχει εγκριθεί η πλήρωση. Για τους τρίτεκνους παρακρατείται χωριστό ποσοστό 2%.
     Με την ίδια υπουργική απόφαση καθορίζεται ο αριθμός των θέσεων που αντιστοιχεί στο ποσοστό 5% και προσδιορίζεται η κατηγορία ή οι κατηγορίες προστατευομένων από τον προαναφερόμενο νόμο προσώπων που δικαιούται ή δικαιούνται να λάβουν τη θέση ή τις θέσεις εργασίας, σύμφωνα με τη σειρά προτεραιότητας που ορίζεται στην παρ. 3 του άρθρου 31 του Ν. 2956/2001 (Α' 258).
     Η κατηγορία των Ατόμων με Αναπηρία είναι πρώτη κατά σειρά προτεραιότητας κατηγορία προστατευομένων προσώπων και λαμβάνει τα 3/8 του συνολικού ακέραιου αριθμού των θέσεων.
     Οι θέσεις αυτές περιλαμβάνονται στις προκηρύξεις δημόσιου τομέα που καταρτίζονται και δημοσιεύονται με βάση το Ν. 2643/1998 από τις υπηρεσίες του Ο.Α.Ε.Δ. που είναι αρμόδιες για την υλοποίηση των διατάξεων του νόμου αυτού.
     ΙΙ. Στον ιδιωτικό τομέα και στις δημόσιες επιχειρήσεις και οργανισμούς:
     	Από την παρ. 1 του άρθρου 2 του Ν. 2643/1998, όπως ισχύει μετά την αντικατάστασή της από την περ. β' της παρ. 4 του άρθρου 1 του Ν. 3454/2006 (Α' 75), προβλέπονται τα ακόλουθα :
     	Επιχειρήσεις ή εκμεταλλεύσεις ελληνικές ή ξένες, που λειτουργούν στην Ελλάδα με οποιαδήποτε μορφή, καθώς και οι θυγατρικές τους εταιρίες, εφόσον απασχολούν προσωπικό πάνω από πενήντα (50) άτομα, υποχρεούνται να προσλαμβάνουν προστατευόμενα από το Ν. 2643/1998 πρόσωπα σε ποσοστό 8% επί του συνόλου του Προσωπικού της επιχείρησης ή της εκμετάλλευσης. Εξαιρούνται από την υποχρέωση αυτή οι επιχειρήσεις ή εκμεταλλεύσεις που εμφανίζουν στους ισολογισμούς τους αρνητικό αποτέλεσμα (ζημία) στις δύο αμέσως προηγούμενες από το έτος προκήρυξης χρήσεις.
     Το ποσοστό αυτό οκτώ τοις εκατό (8%) κατανέμεται στις προστατευόμενες κατηγορίες προσώπων του Ν. 2643/1998, με τη σειρά προτεραιότητας που ορίζεται με τις ίδιες διατάξεις.
     Η κατηγορία των Ατόμων με Αναπηρία λαμβάνει ποσοστό 2% και είναι δεύτερη κατηγορία κατά σειρά προτεραιότητας.
     Οι θέσεις που θα προκύψουν με βάση τα προαναφερόμενα ποσοστά, θα περιληφθούν στην προκήρυξη του άρθρου 2 του Ν. 2643/1998 (ιδιωτικού τομέα και δημοσίων επιχειρήσεων και οργανισμών), που θα δημοσιεύσουν οι αρμόδιες υπηρεσίες του Ο.Α.Ε.Δ.
     Οι φορείς του δημόσιου τομέα που αναφέρονται στην παρ. 8 του άρθρου 2 του Ν. 2643/1998 (δημόσιες επιχειρήσεις και οργανισμοί), με την εξαίρεση όσων εμφανίζουν στους ισολογισμούς τους αρνητικό αποτέλεσμα (ζημία) στις δύο αμέσως προηγούμενες από το έτος προκήρυξης χρήσεις, υποχρεούνται να προσλαμβάνουν προστατευόμενα από το Ν. 2643/1998 πρόσωπα σε ποσοστό δέκα τοις εκατό (10%), το οποίο κατανέμεται στις προστατευόμενες κατηγορίες προσώπων με σειρά προτεραιότητας.
     Η κατηγορία των Ατόμων με αναπηρία λαμβάνει ποσοστό τρία τοις εκατό (3%) και είναι πρώτη κατηγορία κατά σειρά προτεραιότητας.
     Οι θέσεις που θα προκύψουν για Άτομα με Αναπηρία σε δημόσιες επιχειρήσεις και οργανισμούς με βάση τα προαναφερόμενα ποσοστά, θα περιληφθούν στην προκήρυξη του άρθρου 2 του Ν. 2643/1998 (ιδιωτικού τομέα και δημοσίων επιχειρήσεων και οργανισμών) που θα δημοσιεύσουν οι αρμόδιες υπηρεσίες του Ο.Α.Ε.Δ.
     ΙΙΙ. Με βάση την παρ.4 του άρθρου 8 του Ν. 2643/1998, επαυξάνεται κατά έξι (6) εργάσιμες ημέρες η ετήσια κανονική άδεια με αποδοχές των μισθωτών, που προβλέπεται από τις κείμενες διατάξεις, στις περιπτώσεις εργαζομένων οι οποίοι είναι Άτομα με ποσοστό αναπηρίας 50% τουλάχιστον από οποιαδήποτε χρόνια σωματική ή πνευματική ή ψυχική πάθηση ή βλάβη.
     Η επαύξηση αυτή ισχύει και για αναπήρους μονίμους υπαλλήλους του Δημοσίου, των Ο.Τ.Α. και των λοιπών Ν.Π.Δ.Δ., εφόσον συντρέχουν και γι' αυτούς οι προαναφερόμενες προϋποθέσεις.
     	Την επαύξηση αδείας δικαιούνται όλα τα παραπάνω Άτομα με Αναπηρία, ανεξάρτητα από τον τρόπο και το χρόνο της πρόσληψής τους.
     Ευνοϊκότεροι όροι που τυχόν προβλέπονται για τη χρονική διάρκεια της ετήσιας άδειας με αποδοχές από άλλες διατάξεις, συλλογικές συμβάσεις εργασίας, διαιτητικές αποφάσεις, κανονισμούς ή οργανισμούς δεν θίγονται από τις διατάξεις του Ν. 2643/1998.
     IV. Από την αρμόδια Υπηρεσία του Υπουργείου μας εκδίδονται κατ 'έτος υπουργικές αποφάσεις με τις οποίες καταρτίζονται προγράμματα για την επιχορήγηση επιχειρήσεων που προσλαμβάνουν άτομα ευπαθών κοινωνικών ομάδων, μεταξύ των οποίων και Άτομα με Αναπηρίες. Σκοπός, είναι η δημιουργία νέων θέσεων εργασίας (Ν.Θ.Ε.) για αυτές τις κατηγορίες εργαζομένων, μέσω της επιδότησης του κόστους εργασίας τους για συγκεκριμένο χρονικό διάστημα. Από τις υπουργικές αυτές αποφάσεις, προβλέπεται επίσης περίοδος μη συγχρηματοδότησης, κατά την οποία οι επιχειρήσεις είναι υποχρεωμένες να απασχολούν τους εν λόγω εργαζόμενους.
     Μέσω των προγραμμάτων αυτών, επιδιώκεται η απόκτηση εργασιακής εμπειρίας και η εξοικείωση αμφοτέρων των μερών, με απώτερο στόχο τη διατήρηση της απασχόλησης.
     Από τις ανωτέρω υπουργικές αποφάσεις, προβλέπεται και η επιχορήγηση επιχειρήσεων για εργονομική διευθέτηση του χώρου εργασίας, προκειμένου να είναι προσβάσιμος σε Άτομα με Αναπηρία.
     Τα προγράμματα είτε χρηματοδοτούνται αποκλειστικά από εθνικούς πόρους, είτε είναι συγχρηματοδοτούμενα από το Ευρωπαϊκό Κοινωνικό Ταμείο. Φορέας υλοποίησης είναι ο Ο.Α.Ε.Δ.
     Από τις ίδιες υπουργικές αποφάσεις ή από άλλες αυτοτελείς υπουργικές αποφάσεις, προβλέπεται χρηματοδότηση μέρους του κόστους έναρξης επιχειρηματικής δραστηριότητας ατόμων ευπαθών κοινωνικών ομάδων, μεταξύ των οποίων και Ατόμων με Αναπηρία, που ενδιαφέρονται να ασκήσουν ελεύθερο επάγγελμα (προγράμματα Νέων Ελεύθερων Επαγγελματιών).
     V. Επίσης σας γνωρίζουμε ότι, με το Ν. 3304/2007 (Α'16) «Εφαρμογή της αρχής της ίσης μεταχείρισης ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού» ενσωματώθηκαν στο Εθνικό μας Δίκαιο οι δύο Οδηγίες των Ευρωπαϊκών Κοινοτήτων 2000/43/ΕΚ «περί εφαρμογής της αρχής της ίσης μεταχείρισης προσώπων ασχέτως φυλετικής ή εθνικής καταγωγής» και 2000/78/ΕΚ «περί της αρχής της ίσης μεταχείρισης προσώπων ανεξαρτήτως θρησκευτικών ή άλλων πεποιθήσεων, αναπηρίας, ηλικίας, ή γενετήσιου προσανατολισμού αυτών, στον τομέα της απασχόλησης και της εργασίας» και θεσπίστηκε γενικό πλαίσιο ρύθμισης για την καταπολέμηση των διακρίσεων, για τους λόγους που προαναφέραμε.
     Σας γνωρίζουμε ταυτόχρονα ότι, στον τομέα της εργασίας και της απασχόλησης, η αρχή της ίσης μεταχείρισης, ανεξαρτήτως αναπηρίας, εφαρμόζεται σε όλα τα πρόσωπα στον δημόσιο και τον ιδιωτικό τομέα και αφορά:
     α) στους όρους πρόσβασης στην εργασία και την απασχόληση, συμπεριλαμβανομένων και των όρων επιλογής και πρόσληψης και επαγγελματικής εξέλιξης,
     β) στην πρόσβαση σε όλα τα είδη και επίπεδα επαγγελματικού προσανατολισμού, επαγγελματικής κατάρτισης, επιμόρφωσης και επαγγελματικού αναπροσανατολισμού, συμπεριλαμβανομένης της απόκτησης πρακτικής επαγγελματικής εμπειρίας,
     γ) στους όρους και τις συνθήκες εργασίας και απασχόλησης, συμπεριλαμβανομένων και αυτών που αφορούν τις απολύσεις και αμοιβές,
     δ) στην ιδιότητα του μέλους και τη συμμετοχή σε οργανώσεις εργαζομένων ή εργοδοτών ή σε οποιαδήποτε επαγγελματική οργάνωση, συμπεριλαμβανομένων των πλεονεκτημάτων που απορρέουν από τη συμμετοχή σε αυτές (παρ.1 του άρθρου 8 του Ν.3304/2005).
     Επιπλέον, ο εργοδότης είναι υποχρεωμένος να λάβει όλα τα ενδεδειγμένα, κατά περίπτωση μέτρα, προκειμένου τα άτομα με αναπηρία να έχουν δυνατότητα πρόσβασης σε θέση εργασίας, να την ασκούν και να εξελίσσονται, καθώς και δυνατότητα συμμετοχής στην επαγγελματική κατάρτιση, εφόσον αυτά τα μέτρα, δεν συνεπάγονται δυσανάλογη επιβάρυνση για τον εργοδότη. Ωστόσο, η επιβάρυνση δεν θεωρείται δυσανάλογη όταν αντισταθμίζεται από μέτρα προστασίας, που λαμβάνονται στο πλαίσιο άσκησης της πολιτικής υπέρ ατόμων με αναπηρία ( άρθρο 10, Ν.3304/2005).
     Β. Σχετικά με την υπογραφή του Προαιρετικού Πρωτοκόλλου της Διεθνούς Σύμβασης για τα Δικαιώματα των Ατόμων με Αναπηρίες, σας πληροφορούμε τα εξής:
     Το ζήτημα της υπογραφής από τη χώρα μας του Προαιρετικού Πρωτοκόλλου της Διεθνούς Σύμβασης για τα Δικαιώματα των Ατόμων με Αναπηρίες είναι υπό επεξεργασία καθώς είναι σε εξέλιξη η διεξαγωγή σχετικής αλληλογραφίας μεταξύ των αρμόδιων φορέων. Επισημαίνουμε την άμεση (παραπληρωματική) σχέση του εν λόγω Πρωτοκόλλου με την «κύρια» Σύμβαση, τη Διεθνή δηλαδή Σύμβαση του ΟΗΕ για τα Δικαιώματα των Ατόμων με Αναπηρίες, η οποία δεν έχει ακόμη τεθεί σε ισχύ (έχει επικυρωθεί από 14 κράτη ενώ απαιτούνται 20 επικυρώσεις για να τεθεί σε ισχύ).
     Θα θέλαμε επίσης να σας ενημερώσουμε ότι τα δικαιώματα των Ατόμων με Αναπηρία προστατεύονται και από άλλες Διεθνείς Συμβάσεις προστασίας των ανθρωπίνων δικαιωμάτων, τις οποίες έχει αποδεχτεί η χώρα μας. Συγκεκριμένα, η Ελλάδα με το νόμο 1426/84 (ΦΕΚ Α' 32/21-03-1984) κύρωσε τον Ευρωπαϊκό Κοινωνικό Χάρτη (ΕΚΧ) του 1961, την ευθύνη για το συντονισμό της εφαρμογής του οποίου έχει το Υπουργείο Απασχόλησης και Κοινωνικής Προστασίας. Ο ΕΚΧ στο άρθρο 15 προστατεύει το Δικαίωμα των προσώπων που μειονεκτούν σωματικά ή διανοητικά για επαγγελματική εκπαίδευση και επαγγελματική και κοινωνική επανένταξη, και προβλέπει ότι τα Συμβαλλόμενα Μέρη αναλαμβάνουν την υποχρέωση:
     1. «Να λαμβάνουν τα κατάλληλα μέτρα ανάπτυξης και παροχής μηχανισμών επαγγελματικής κατάρτισης, στους οποίους θα περιλαμβάνονται, όπου απαιτείται, ειδικευμένες δομές δημοσίου ή ιδιωτικού χαρακτήρα.
     2. Να λαμβάνουν τα κατάλληλα μέτρα για την τοποθέτηση των ατόμων με ειδικές ανάγκες σε εργασία, ιδίως μέσω ειδικευμένων υπηρεσιών απασχόλησης, τη δημιουργία δυνατοτήτων προστατευμένης απασχόλησης και την εφαρμογή μέτρων για την ενθάρρυνση των εργοδοτών να προσλαμβάνουν άτομα με ειδικές ανάγκες».
     Επίσης, σας πληροφορούμε ότι η Ελλάδα έχει κυρώσει με το νόμο 2595/1998 (ΦΕΚ Α' 64/24-03-1998) το Πρόσθετο Πρωτόκολλο Συλλογικών Καταγγελιών του Ευρωπαϊκού Κοινωνικού Χάρτη, το οποίο παρέχει επιπλέον εγγυήσεις για την αποτελεσματική προστασία των κοινωνικών δικαιωμάτων, προβλέποντας ένα σύστημα υποβολής Συλλογικών Καταγγελιών προς την Ευρωπαϊκή Επιτροπή Κοινωνικών Δικαιωμάτων για τις περιπτώσεις μη ικανοποιητικής εφαρμογής των διατάξεων του ΕΚΧ. Στο πλαίσιο του εν λόγω Πρωτοκόλλου διεθνείς μη κυβερνητικές οργανώσεις και οργανώσεις εργοδοτών και εργαζομένων μπορούν να προσφύγουν κατά του κράτους μέλους του Ευρωπαϊκού Κοινωνικού Χάρτη που έχει κυρώσει το Πρωτόκολλο Συλλογικών Καταγγελιών για παραβίαση διατάξεων του ΕΚΧ.
     Τέλος σας ενημερώνουμε ότι είναι στις προθέσεις του Υπουργείου Απασχόλησης και Κοινωνικής Προστασίας να επικυρώσει και τον Αναθεωρημένο Ευρωπαϊκό Κοινωνικό Χάρτη ο οποίος μέσω του τροποποιημένου πλέον άρθρου 15 παρέχει πληρέστερη προστασία στα άτομα με αναπηρία.
     Γ. Για τα υπόλοιπα ζητήματα, σας επισυνάπτουμε το με αρ. πρωτ. 113128/3180/27-12-2007 Έγγραφο της Γενικής Γραμματείας Διαχείρισης Κοινοτικών και άλλων πόρων του Υπουργείου μας και το με αρ. πρωτ. 1088/526/2-1-2008 Έγγραφο του Οργανισμού Απασχόλησης Εργατικού Δυναμικού (Ο.Α.Ε.Δ.).
     Η Υπουργός
     ΦΑΝΗ ΠΕΤΡΑΛΙΑ - ΠΑΛΛΗ »
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 1362/31-10-07 ερώτηση του Βουλευτή και Ιωάννου Μαγκριώτη δόθηκε με το υπ’ αριθμ. 13088/21-11-07 έγγραφο από τον Υπουργό Μακεδονίας –Θράκης η ακόλουθη απάντηση:
     «Απαντώντας στην με αριθμό 1362/31-10-2007 ερώτηση που κατέθεσε στη Βουλή ο Βουλευτής κ. Γιάννης Μαγκριώτης, σας θέτουμε υπόψη τα εξής:
     Ο έλεγχος της υπαίθριας διαφήμισης ανήκει στην αρμοδιότητα της Τοπικής Αυτοδιοίκησης. Επομένως, η όποια διαφημιστική παρουσίαση πρέπει να διαθέτει τις απαιτούμενες άδειες από τις τοπικές αρχές, οι οποίες και είναι αρμόδιες για την αποξήλωση κάθε παράνομης διαφήμισης.
     Ειδικότερα για την, αναφερόμενη ενδεικτικώς στην Ερώτηση, προβολή της Διεθνούς Εκθέσεως Τουρισμού Philoxenia, η διοργανώτρια HELEXPO, έχοντας σαν στόχο την ευαισθητοποίηση της κοινωνίας της Θεσσαλονίκης στο μεγάλο αυτό γεγονός για την τουριστική προβολή της πόλης και με την υποστήριξη της Δημοτικής Αρχής, τοποθέτησε εορταστικό διάκοσμο, δίνοντας πανηγυρικό τόνο στη μεγάλη αυτή γιορτή της τουριστικής βιομηχανίας που φιλοξενεί ετησίως η Θεσσαλονίκη, ενισχύοντας το διεθνές τουριστικό στίγμα της, ενόψει και της επίσκεψης χιλιάδων ξένων στελεχών τουριστικών επιχειρήσεων και δημοσιογράφων, όπως άλλωστε συμβαίνει στις πόλεις που φιλοξενούν τις μεγαλύτερες εκθέσεις τουρισμού που διοργανώνονται σε όλο τον κόσμο.
     Ο Υπουργός
     ΜΑΡΓΑΡΙΤΗΣ ΤΖΙΜΑΣ»
     4. Στην με αριθμό 1474/2-11-07 ερώτηση του Βουλευτή κ. Μιχάλη Παπαγιαννάκη δόθηκε με το υπ’ αριθμ. Β13-539/23-11-07 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Μ. Παπαγιαννάκης με θέμα «Παράνομη στέρηση δεδουλευμένων αποδοχών (αποζημιώσεων) σε ασφαλιστικούς υπαλλήλους», σας γνωστοποιούμε τα ακόλουθα:
     Οι διατάξεις του ΝΔ 400/70 «Περί Ιδιωτικής επιχ/σης ασφάλισης» όπως τροποποιήθηκε και ισχύει μετά το Ν. 3557/07, για το εν θέματι ζήτημα που αφορά στην αποζημίωση των υπαλλήλων ασφαλιστικών εταιριών που τέθηκαν σε ασφαλιστική εκκαθάριση, είναι σαφείς.
     Η ικανοποίηση των απαιτήσεων αυτών προηγείται των δικαιούχων ασφαλίσματος, αποτελεί δε πρώτη προτεραιότητα για τα όργανα της ασφαλιστικής εκκαθάρισης.
     Η οποιαδήποτε καθυστέρηση οφείλεται, όπως φαίνεται και στις συνημμένες αναφορές των υπευθύνων εποπτών εκκαθάρισης, στις ειδικές κατά περίπτωση, συνθήκες αυτής της ίδιας της εκκαθάρισης.
     Παραθέτουμε, εν συντομία, τα πραγματικά περιστατικά για κάθε μία ασφαλιστική σε εκκαθάριση εταιρία που αναφέρεται στην εν λόγω ερώτηση του βουλευτή του ΣΥΡΙΖΑ κ. Παπαγιαννάκη βάσει των αναφορών των υπεύθυνων οργάνων της εκκαθάρισης.
     1) ΑΣΦΑΛΙΣΤΙΚΗ ΕΤΑΙΡΙΑ «ΓΑΛΑΞΙΑΣ ΑΕΓΑ»
     Η έκδοση της σχετικής Υπουργικής Απόφασης για την αποζημίωση των εργαζομένων της εν λόγω εταιρίας υπεγράφη στις 22-11-2007 με αριθμ. πρωτ. Κ3-11277 από την πολιτική ηγεσία και απεστάλη για δημοσίευση στο ΦΕΚ.
     2) ΑΣΦΑΛ. ΕΤΑΙΡΙΑ «ΑΣΤΡΑ ΑΑΕ»
     Σύμφωνα με το σημείωμα της εκ καθαρίστριας έχουν ακολουθηθεί όλες οι νόμιμες διαδικασίες σχετικά με τους εργαζόμενους, δηλ. έχουν γίνει:
     α) Αναγγελία στον ΟΑΕΔ - Ταμείο αφερεγγυότητας (74 εργαζόμενοι).
     β) Συγκεκριμένες προσπάθειες εξασφάλισης του συνόλου της οφειλής προς αυτούς,λόγω του ότι δεν υπάρχουν περιουσιακά στοιχεία αμέσου ρευστότητας και οι οποίες προσπάθειες, δεν έχουν ακόμα ολοκληρωθεί και αποδώσει.
     3) ΑΣΦΑΛ. ΕΤΑΙΡΙΑ «ΑΡΓΟΝΑΥΤΙΚΗ ΑΑΕ»
     Έχει βρεθεί, σύμφωνα με την ενημέρωση του επόπτη, ελεύθερη ασφαλιστική περιουσία, δηλαδή δεν ανήκε σε ασφαλιστική τοποθέτηση και είναι ένα ακίνητο, που ήδη έχει εκτιμηθεί από επιτροπή του άρθρου 9 του ΚΝ 2190/20, σε 1.500.000,00 ευρώ, πρέπει να εκποιηθεί με προκήρυξη πλειοδοτικού διαγωνισμού από τα αποτελέσματα του οποίου θα πληρωθούν όλοι οι εργαζόμενοι.
     4) Τέλος για τις ασφαλιστικές σε εκκαθάριση εταιρίες ΕΓΝΑΤΙΑ & LΕ MONDE σύμφωνα με τις αναφορές των εποπτών τους, καθυστερούν οι πληρωμές λόγω του ότι η εκκαθάριση μέχρι στιγμής είναι στο αρχικό στάδιο της απογραφής, για την ΕΓΝΑΤΙΑ και δεν έχει αρχίσει ακόμα η απογραφή στη «LΕ ΜΟΝDΕ» λόγω συγκατοίκησης με την «ΕΓΝΑΤΙΑ» και δεν έχουν ακόμα καταγραφεί οι υποχρεώσεις, οι απαιτήσεις καθώς και η υφιστάμενη περιουσία αυτών.
     Ο Υπουργός
     ΓΕΩΡΓΙΟΣ ΒΛΑΧΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 1401/1-11-07 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 238/26-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Κουτσούκος, σας πληροφορούμε τα εξής:
     Οι ζημιές που προξενήθηκαν από τις πυρκαγιές που σημειώθηκαν κατά τη διάρκεια της καλοκαιρινής περιόδου 2007 σε γεωργοκτηνοτροφικές εκμεταλλεύσεις όλης της χώρας, εντάχθηκαν σε πρόγραμμα χορήγησης Κρατικών ενισχύσεων, το οποίο υποβλήθηκε προς έγκριση στην Ευρωπαϊκή Ένωση.
     Οι Κρατικές ενισχύσεις χορηγούνται σύμφωνα με τους όρους και τις προϋποθέσεις που καθορίζονται με τις Κοινοτικές Κατευθυντήριες Γραμμές για τη γεωργία (2006/C 319/ΕΚ) και οι δικαιούχοι καθορίζονται σύμφωνα με τον Κανονισμό Κρατικών Οικονομικών Ενισχύσεων.
     Με την υποβολή της αίτησης ενίσχυσης, ο παραγωγός πρέπει να προσκομίσει τα εξής δικαιολογητικά:
     1. Φωτοαντίγραφο των δύο όψεων της αστυνομικής ταυτότητας
     2. Φωτοαντίγραφο της πρώτης σελίδας του τραπεζικού βιβλιαρίου, όπου θα φαίνεται ευκρινώς ο αριθμός λογαριασμού.
     3. Φωτοαντίγραφο βιβλιαρίου ΟΓΑ, όπου θα διακρίνονται τα στοιχεία του αιτούντα και η σχετική θεώρηση. Σε περίπτωση που δεν έχει ακόμα εκδoθεί βιβλιάριο θα προσκομίζεται σχετική βεβαίωση του ΟΓΑ.
     4. Φωτοαντίγραφο του φορολογικού εντύπου Ε1 οικονομικού έτους 2007 και του αντίστοιχου εκκαθαριστικού σημειώματος.
     Σε περίπτωση που ο ενδιαφερόμενος δεν ήταν υπόχρεος υποβολής δήλωσης φορολογίας εισοδήματος για το οικονομικό έτος 2007, πρέπει να προσκομίσει σχετικό παραστατικό (υπεύθυνη δήλωση) με σφραγίδα από την αρμόδια ΔΟΥ, ότι «παρελήφθη όμοιο».
     5. Φωτοαντίγραφο της Αίτησης Ενιαίας Ενίσχυσης 2007 (Α.Ε.Ε.) ή φωτοαντίγραφα των σχετικών νόμιμων τίτλων κυριότητας, σύμφωνα με τις σχετικές διατάξεις του αστικού κώδικα.
     Επιπλέον δικαιολογητικά απαιτούνται μόνο σε περιπτώσεις μισθωμένης εκμετάλλευσης ή αγροληψίας, καθώς και σε περιπτώσεις που αφορούν ζημιές σε βοσκοτόπους, σε αμπελοκαλλιέργειες, σε κτηνοτροφικές μονάδες ή στο ζωικό κεφάλαιο, σε μελισσοσμήνη και σε αποθηκευμένες εξ αγοράς ζωοτροφές και σε όσους παραγωγούς δεν εμπίπτουν στο καθεστώς υποχρεωτικής ασφάλισης από τον ΕΛ.Γ.Α..
     Σύμφωνα με τα παραπάνω οι δικαιούχοι διακρίνονται σε δύο κατηγορίες:
     Ι. Δικαιούχοι οικονομικής ενίσχυσης για:
     -Ανασύσταση φυτικού κεφαλαίου καθώς και συμπληρωματικής ενίσχυσης λόγω της ανασύστασης του φυτικού κεφαλαίου 
     -Απώλεια Φυτικής παραγωγής
     -Απώλεια αποθηκευμένων προϊόντων και ζωοτροφών 
     -Αντικατάσταση Ζωικού κεφαλαίου
     -Αποκατάσταση ζημιών Παγίου κεφαλαίου και εξοπλισμού 
     -Απώλεια οικόσιτων ζώων 
     δύνανται να κριθούν:
     1. Φυσικά πρόσωπα που είναι:
     α) Κάτοχοι γεωργικής εκμετάλλευσης
     β) Αρχηγοί της εκμετάλλευσης (δηλώνουν γεωργικό εισόδημα στο έντυπο ΕΙ)
     γ) Γεωργοί κατά κύρια απασχόληση
     δ) Ασφαλισμένοι στον ΟΓΑ
     ε) Μόνιμοι κάτοικοι της ευρύτερης περιοχής της εκμετάλλευσης (έως 150 χλμ.).
     2. Φυσικά πρόσωπα που πληρούν τις προϋποθέσεις της παρ. 1 (α, β, δ και ε) και το συνολικό εξωγεωργικό ατομικό εισόδημά τους είναι μικρότερο από το Εισόδημα Αναφοράς (15.000 ευρώ) και είναι:
     α) Γεωργοί μη κατά κύρια απασχόληση
     β) Μικροεισοδηματίες
     γ ) Μικροεπαγγελματίες (μικροκαφεπώλες, παντοπώλες, κουρείς, κλπ).
     3. Φυσικά πρόσωπα που πληρούν τις προϋποθέσεις της παρ. 1 (α, β και ε) και το συνολικό εξωγεωργικό ατομικό εισόδημά τους δεν ξεπερνά το 1/2 του Εισοδήματος Αναφοράς (δηλ. 7.500 ευρώ) και είναι: 
     α) περιστασιακοί εργάτες
     β) μερικής απασχόλησης μισθωτοί
     γ) συνταξιούχοι οποιουδήποτε ταμείου
     4. Νέοι αγρότες (κατά τις διατάξεις του Καν.(Ε.Κ.) 1257/99, όπως ισχύει κάθε φορά).
     5. Νομικά πρόσωπα (Εταιρείες με οποιαδήποτε νομική μορφή, Ομάδες Παραγωγών, Α.Σ.Ο., ΕΑΣ, κλπ) για τα οποία συντρέχουν αθροιστικά τα παρακάτω:
     α) να είναι κάτοχοι γεωργικής εκμετάλλευσης
     β) να ασκούν γεωργική δραστηριότητα, ως κύρια δραστηριότητα και τα εισοδήματα που προέρχονται απ' αυτή να είναι ίσα ή μεγαλύτερα από τυχόν άλλα εισοδήματά τους
     γ) οι εταίροι ή τα μέλη που κατέχουν την πλειοψηφία των μετοχών να ασκούν γεωργία κατά κύρια απασχόληση, σύμφωνα με τα προαναφερόμενα.
     Δεν δύνανται να κριθούν δικαιούχοι των ανωτέρω οικονομικών ενισχύσεων, έστω και αν πληρούν τις παραπάνω προϋποθέσεις, οι εξής:
     1. Τα πρόσωπα τα οποία διαθέτουν συνολικό οικογενειακό εισόδημα (γεωργικό και εξωγεωργικό) μεγαλύτερο από το τετραπλάσιο του Εισοδήματος Αναφοράς (δηλ. μεγαλύτερο από 60.000 ευρώ), εκτός των περιπτώσεων που το Γεωργικό Οικογενειακό Εισόδημα είναι μεγαλύτερο του Εξωγεωργικού Οικογενειακού Εισοδήματος.
     2. Οι μόνιμοι ή με σύμβαση υπάλληλοι του Δημοσίου, Ο.Τ.Α., Ν.Π.Δ.Δ., οι ιδιωτικοί υπάλληλοι, οι ελεύθεροι επαγγελματίες και οι σπουδαστές.
     3. Τα πρόσωπα που έχουν ενταχθεί στο Πρόγραμμα Πρόωρης Συνταξιοδότησης Αγροτών.
     4. Όσοι δεν έχουν την Ελληνική υπηκοότητα ή υπηκοότητα άλλου Κράτους-Μέλους της Ευρωπαϊκής Ένωσης.
     ΙΙ. Δικαιούχοι οικονομικής ενίσχυσης μόνο για την ανασύσταση φυτικού κεφαλαίου δύνανται να κριθούν τα φυσικά πρόσωπα που πληρούν τις παρακάτω προϋποθέσεις:
     1. Είναι κάτοχοι γεωργικής εκμετάλλευσης.
     2. Είναι αρχηγοί της γεωργικής τους εκμετάλλευσης (δηλώνουν γεωργικό εισόδημα στο έντυπο Ε1 από τη συγκεκριμένη γεωργική δραστηριότητα).
     3. Είναι Έλληνες υπήκοοι ή άλλου Κράτους - Μέλους της Ευρωπαϊκής Ένωσης.
     4. Το συνολικό οικογενειακό τους εισόδημα (γεωργικό και εξωγεωργικό) δεν είναι μεγαλύτερο από το τετραπλάσιο του Εισοδήματος Αναφοράς (δηλ. μεγαλύτερο από 60.000 ευρώ) εκτός των περιπτώσεων που το Γεωργικό Οικογενειακό Εισόδημα είναι μεγαλύτερο του Εξωγεωργικού Οικογενειακού Εισοδήματος.
     Πρέπει να γίνει γνωστό ότι ο ΕΛ.Γ.Α. ελέγχεται για την τήρηση της Κοινοτικής νομοθεσίας επαπειλή σοβαρών κυρώσεων. Η προσκόμιση των ανωτέρω δικαιολογητικών είναι ουσιαστικό στοιχείο για τη χορήγηση των ενισχύσεων και σε καμιά περίπτωση δεν δύναται να θεωρηθεί «γραφειοκρατική και με αυθαίρετα κριτήρια η διαδικασία» του ΕΛ.Γ.Α. για την αποζημίωση των πυρόπληκτων.
     Η Πράξη Νομοθετικού Περιεχομένου, που επέτρεψε την ταμειακή διευκόλυνση των πυροπλήκτων αγροτών, συνδύασε την καταβολή με τους δικαιούχους των οικονομικών ενισχύσεων των ΠΣΕΑ, οι οποίοι μάλιστα υπέγραψαν εξουσιοδότηση στην ΑΤΕ να παρακρατήσει το ποσό της ταμειακής διευκόλυνσης από τα ποσά των αποζημιώσεων του ΕΛ.Γ.Α., των οικονομικών ενισχύσεων των ΠΣΕΑ, των επιδοτήσεων του ΟΠΕΚΕΠΕ. Ο ΕΛ.Γ.Α. δεν είχε καμία άλλη ανάμειξη στην όλη διαδικασία της ταμειακής διευκόλυνσης, πλην της συγκέντρωσης των αιτήσεων, χωρίς κανένα δικαιολογητικό και κανέναν έλεγχο του περιεχομένου τους, της εκκαθάρισης του δικαιούμενου ποσού κάθε δικαιούχου, με βάση το περιεχόμενο της δήλωσής του και της αποστολής των στοιχείων στην Α ΤΕ προς καταβολή της ταμειακής διευκόλυνσης και μάλιστα όχι από τα χρήματα του ΕΛ.Γ.Α..
     Επομένως ούτε δικαιολογητικά συγκέντρωσε ο ΕΛ.Γ.Α. στη διαδικασία αυτή, ούτε από άλλο Οργανισμό έλαβε κάποια δικαιολογητικά. Ό,τι τώρα ζητεί τα απαιτεί ο νόμος και προς τις διατάξεις του συμμορφώνεται.
     Ο Υπουργός
     Α. ΚΟΝΤΟΣ»
     6. Στην με αριθμό 3854/8.1.08 ερώτηση του Βουλευτή κ. Εμμανουήλ Σκουλάκη δόθηκε με το υπ’ αριθμ. 90022/1723/407 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην 3854/8-1-2008 ερώτηση, η οποία κατατέθηκε στη Βουλή, από τους Βουλευτές κ.κ. Η. Λαμπίρη και Ε. 	Σκουλάκη σχετικά με λειτουργικά προβλήματα της Νομαρχιακής 	Μονάδας Υγείας του Ι.Κ.Α.-ΕΤΑΜ Ρεθύμνου, σας γνωρίζουμε τα εξής:
     Στην εν λόγω Ν.Μ.Υ., οι προβλεπόμενες οργανικές θέσεις σε ιατρικό και οδοντιατρικό προσωπικό είναι δέκα οκτώ (18) και το σύνολο των υπηρετούντων ιατρών και οδοντιάτρων είναι είκοσι (20).
     Η Μονάδα είναι ενταγμένη στο Σύστημα Διαχείρισης Ζήτησης Υπηρεσιών Υγείας (184- τηλεφωνικό ραντεβού) και καταβάλλεται κάθε προσπάθεια για την εξυπηρέτηση των ασφαλισμένων της.
     Το Ίδρυμα προέβη στη σύναψη σύμβασης μίσθωσης έργου είκοσι τεσσάρων (24) μηνών με έναν καρδιολόγο και έναν παθολόγο, προκειμένου να καλύψει τις άμεσες και επιτακτικές ανάγκες της Μονάδας.
     Σύμφωνα με τις διατάξεις του άρθρου 37 του Ν. 3518/2006 και του άρθρου 25 του Ν. 3232/2004, η πλήρωση των οργανικών θέσεων μόνιμων ιατρών στο ΙΚΑ-ΕΤΑΜ γίνεται ύστερα από σχετική προκήρυξη.
     Το Υπουργείο μας, γνωρίζοντας τη γενικότερη έλλειψη σε ιατρικό προσωπικό που αντιμετωπίζουν οι μονάδες του Ιδρύματος, με σκοπό την αντιμετώπιση των σημαντικών ελλείψεων των υγειονομικών μονάδων του Ιδρύματος σε ιατρικό και οδοντιατρικό προσωπικό και την αποτελεσματικότερη κάλυψη των αναγκών περίθαλψης των ασφαλισμένων του, έχει υποβάλει αίτημα στο Υπουργείο Εσωτερικών, για την πλήρωση 2.000 κενών οργανικών θέσεων μονίμων γιατρών & οδοντιάτρων, με προκήρυξη και με αντικειμενικά κριτήρια, όπως αυτά θα καθοριστούν με το προβλεπόμενο από ης διατάξεις Προεδρικό Διάταγμα.
     Σε περίπτωση έγκρισης των προσλήψεων αυτών η Διοίκηση του Ιδρύματος θα φροντίσει για την ενίσχυση των Μονάδων εκείνων, στις οποίες παρατηρείται η μεγαλύτερη έλλειψη ιατρικού προσωπικού, λαμβάνοντας υπόψη την ιδιαιτερότητα της περιοχής, καθώς και της αιτήσεις υποψηφιότητας, προκειμένου να επιτύχει πιο άρτια στελέχωση. των μονάδων.
     Επίσης, σας γνωρίζουμε όη το Υπουργείο μας έχοντας υπόψη το πρόβλημα που θα προκύψει με την αποχώρηση των με μίσθωση έργου ιατρών, των οποίων η σύμβαση λήγει, έχει υποβάλει στο Υπουργείο Εσωτερικών πρόταση του ΙΚΑ-ΕΤΑΜ για την έγκριση σύναψης συμβάσεων μίσθωσης έργου με 621 ιατρούς διαφόρων ειδικοτήτων και οδοντιάτρων, προκειμένου, να καλυφθούν τα κενά που θα δημιουργηθούν.
     Σχετικά με τη συστέγαση των υπηρεσιών Ν.Μ.Υ. Ρεθύμνου και τη λειτουργία του ανελκυστήρα, σας γνωρίζουμε τα ακόλουθα:
     Η Νομαρχιακή Μονάδα Υγείας Ρεθύμνου του ΙΚΑ-ΕΤΑΜ στεγάζεται σε μισθωμένο κτίριο, ιδιοκτησίας του Δήμου Ρεθύμνου.
     Λόγω παλαιότητας του κτιρίου και των εγκαταστάσεών του γενικώς, δημιουργήθηκε σοβαρό πρόβλημα στον ανελκυστήρα από 3-12-2007. Μετά από συνεχείς οχλήσεις προς το Δήμο Ρεθύμνου για αποκατάσταση της βλάβης και μετά από άρνηση αυτού, η Διοίκηση του Ιδρύματος έδωσε εντολή στο Υποκατάστημα ΙΚΑ-ΕΤΑΜ Ρεθύμνου να προβεί το ίδιο στην επισκευή, παρακρατώντας τη δαπάνη από τα μισθώματα.
     Η εταιρία, η οποία ήδη από τις 11-01-2008, έχει αναλάβει την επισκευή του ανελκυστήρα καθώς και ης εργασίες, οι οποίες θα είναι σύμφωνες και με την υπ' αριθμ. Οικ.Φ.9.2/29362/1957 Κοινή Υπουργική Απόφαση (ΦΕΚ Β'1797/21-12-2005), δεσμεύτηκε να παραδώσει τον ανελκυστήρα έτοιμο για χρήση.
     Για τη συστέγαση των υπηρεσιών διενεργήθηκαν δύο διαγωνισμοί, χωρίς όμως να αποδώσουν θετικό αποτελέσματα. Ωστόσο, η Διεύθυνση Τεχνικής και Στέγασης του ΙΚΑ-ΕΤΑΜ συνεχίζει τις διαδικασίες για να αντιμετωπισθεί το ζήτημα.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     7. Στην με αριθμό 2356/23.11.07 ερώτηση των Βουλευτών κυρίων  Σοφίας Καλαντίδου και Ιωάννη Ζιώγα δόθηκε με το υπ’ αριθμ. 55833/ΕΥΣ8181/10.1.08 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού και σε ό,τι αφορά θέματα αρμοδιότητας του ΥΠ.ΟΙ.Ο. ειδικότερα αναφερόμενοι στη χρηματοδότηση έργων από Κοινοτικούς πόρους κατά την προγραμματική περίοδο 2000-2006, σας πληροφορούμε ότι όλα τα στοιχεία δημοσιεύονται στην ηλεκτρονική διεύθυνση του ΥΠΟΙΟ www.mnec.gr/ergorama καθώς και στην ηλεκτρονική διεύθυνση WWW.hellaskps.gr.
     Όσον αφορά την προγραμματική περίοδο 2007 - 2013, η χρηματοδότηση έργων αντιπλημμυρικής προστασίας στο Νομό Θεσσαλονίκης στο πλαίσιο του ΕΣΠΑ είναι δυνατό να πραγματοποιηθεί μέσω (α) του ΕΠ Περιβάλλον και Αειφόρος Ανάπτυξη και (β) του ΠΕΠ Μακεδονίας - Θράκης.
     Σημειώνεται ότι στους ειδικούς στόχους του Άξονα Προτεραιότητας 3 του ΕΠ Περιβάλλον και Αειφόρος Ανάπτυξη περιλαμβάνονται αφενός η «συμβολή στην κάλυψη αναγκών για υποδομές και έργα αντιπλημμυρικής προστασίας σε μεγάλα αστικά κέντρα και περιοχές της χώρας όπου εμφανίζονται συχνά πλημμυρικά φαινόμενα κατά τα τελευταία χρόνια (π.χ Απική, Θεσσαλονίκη)>> καθώς και η «κατασκευή αντιπλημμυρικών και άλλων έργων με στόχο την προστασία του εδάφους σε εξωαστικές περιοχές».
     Επιπλέον, έργα αντιπλημμυρικής προστασίας στο Νομό Θεσσαλονίκης είναι δυνατό να χρηματοδοτηθούν από τον Άξονα Προτεραιότητας 7 (Αειφόρος Ανάπτυξη και Ποιότητα Ζωής στην Περιφέρεια Κεντρικής Μακεδονίας) του ΠΕΠ Μακεδονίας - Θράκης. Ο προϋπολογισμός του εν λόγω Άξονα Προτεραιότητας ανέρχεται σε 1.711.000.000 ευρώ.
     Στην παρούσα φάση, είναι πρόωρη η αναφορά για ένταξη συγκεκριμένων έργων στα προγράμματα της Δ΄ Προγραμματικής Περιόδου. Κάτι τέτοιο θα είναι εφικτό μετά την έγκριση συγκεκριμένων κριτηρίων ένταξης των έργων από τις Επιτροπές Παρακολούθησης των Προγραμμάτων.
     Με βάση τις προβλεπόμενες από τις διατάξεις εφαρμογής των Ε.Π. διαδικασίες και τα εγκεκριμένα κριτήρια ένταξης, οι αρuόδιες Διαχειριστικές Αρχές των Ε.Π. - και μόνο αυτές –θα είναι δυνατόν να εντάξουν ή μη συγκεκριμένα έργα σε ένα Πρόγραμμα.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     8. Στην με αριθμό 1057/23-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 46013/16-11-07 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού, σας γνωστοποιούμε, τα εξής:
     Στην Ελλάδα, όπως και σε κάθε χώρα, υφίστανται καταστάσεις οι οποίες λειτουργούν ως αντικίνητρα στην προσέλκυση επενδύσεων. Τα αντικίνητρα αυτά μπορούν να εξουδετερωθούν μόνον με επίπονη συνεχή προσπάθεια και κοινή βούληση κράτους και παραγωγικών φορέων της οικονομίας.
     Το Υπουργείο Οικονομίας και οικονομικών, στον τομέα ευθύνης του, λαμβάνει σειρά μέτρων οικονομικής, δημοσιονομικής και αναπτυξιακής πολιτικής προκειμένου όχι μόνο να περιοριστούν οι αρνητικές επιδράσεις της κάθε μορφής αντικινήτρων, αλλά αντίθετα να δημιουργηθούν οι κατάλληλες συνθήκες για την άσκηση της επιχειρηματικής πρωτοβουλίας από Έλληνες αλλά και από ξένους επενδυτές.
     Βασικό εργαλείο στην προσπάθεια αυτή αποτελεί ο επενδυτικός νόμος 3299/2004 «Κίνητρα Ιδιωτικών Επενδύσεων για την οικονομική Ανάπτυξη και την Περιφερειακή Σύγκλιση», όπως έχει τροποποιηθεί με το άρθρο 37 του νόμου 3522/2006, που σε συνδυασμό με τα πρoγράμματα των Κοινοτικών Πλαισίων Στήριξης συνιστούν ένα ισχυρό θεσμικό πλαίσιο παροχής κρατικών ενισχύσεων για την αύξηση των ιδιωτικών επενδύσεων και κατ' επέκταση την ανάπτυξη της εθνικής οικονομίας.
     Επισημαίνεται ότι για την αποτελεσματικότερη εφαρμογή του καθεστώτος κινήτρων του Ν. 3299/2004 και πέραν των υψηλών κινήτρων που προβλέπει για ένα μεγάλο αριθμό επενδυτικών σχεδίων που καλύπτουν το σύνολο σχεδόν των τομέων της οικονομίας, εξαντλώντας τις περισσότερες φορές τα επιτρεπόμενα ανώτατα όρια της Κοινοτικής Νομοθεσίας, έχουν μεταξύ άλλων, θεσπιστεί ρυθμίσεις που διαμορφώνουν ένα διαφανές και αντικειμενικό σύστημα αξιολόγησης των υποβαλλόμενων επιχειρηματικών σχεδίων, ορίσθηκαν συγκεκριμένες χρονικές προθεσμίες εντός των οποίων η Διοίκηση θα πρέπει να ανταποκρίνεται στα αιτήματα των φορέων των ενισχυόμενων επενδύσεων (5 εργάσιμες ημέρες για την χορήγηση βεβαίωση επιλεξιμότητας, 2 μήνες για την εισαγωγή των θεμάτων στη Γνωμοδοτική Επιτροπή, 3 μήνες για τη διενέργεια ελέγχου των επενδύσεων κ.λπ.), έχει γίνει θεσμική προσαρμογή στις καθοριζόμενες υποχρεώσεις των εταιρειών με την άρση γραφειοκρατικών εμποδίων στις σύγχρονες πρακτικές του τρόπου λειτουργίας τους π.χ. απλή γνωστοποίηση της διαφοροποίησης της μετοχικής σύνθεσής τους εν αντιθέσει με την απαιτούμενη προηγούμενη έγκριση της αρμόδιας υπηρεσίας κλπ, και γενικότερα έχει δημιουργηθεί πλαίσιο κανόνων που επιτρέπουν τον επιχειρηματικό φορέα να παρακολουθεί αλλά και να ελέγχει τη διοικητική διαδικασία.
     Περαιτέρω για την ενημέρωση και διευκόλυνση του επενδυτικού κοινού διενεργούνται σε τακτά χρονικά διαστήματα ημερίδες στις οποίες λαμβάνουν μέρος θεσμικοί φορείς, πραγματοποιούνται συμμετοχές σε συναφείς εκδηλώσεις και εκθέσεις, εκδίδονται επεξηγηματικά φυλλάδια και οδηγοί επενδύσεων και γίνονται καταχωρίσεις στον ημερήσιο και περιοδικό τύπο.
     Επιπλέον, έχει δημιουργηθεί lστοσελίδα της Γενικής Γραμματείας Επενδύσεων και Ανάπτυξης του Υπουργείου Οικονομίας και Οικονομικών (www.ependyseis.gr) όπου οι υποψήφιοι επενδυτές μπορούν να ενημερωθούν άμεσα στην ελληνική και σε αρκετές περιπτώσεις και στην αγγλική γλώσσα για κάθε θέμα που αναφέρεται στα επενδυτικά προγράμματα.
     Το Ελληνικό Κέντρο Επενδύσεων (ΕΛΚΕ - www.elke.gr). ακόμη, ως εποπτευόμενος φορέας από το Υπουργείο Οικονομίας και Οικονομικών, έχει αρμοδιότητα για την προώθηση, προσέλκυση και υποστήριξη των ξένων επενδύσεων στην Ελλάδα παρέχοντας υπηρεσίες όπως η προβολή της χώρας ως τόπος επενδυτικού προορισμού, υποστήριξη των επιχειρηματιών πριν, κατά τη διάρκεια και μετά την υλοποίηση της επένδυσης, υποδοχή αιτήσεων υπαγωγής στον επενδυτικό νόμο (υπό προϋποθέσεις) και υποβολή προτάσεων για τη βελτίωση του θεσμικού πλαισίου που διέπει τις επενδύσεις στην Ελλάδα.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     9. Στην με αριθμό 3317/14-12-07 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. Δ13/Β/Φ525/25850/8-1-08 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω σχετικής ερώτησης που κατέθεσε στη Βουλή των Ελλήνων ο Βουλευτής κ. Γ. Σκουλάς, σας γνωρίζουμε τα ακόλουθα:
     Στο πλαίσιο των υφιστάμενων ρυθμίσεων της σχετικής νομοθεσίας, η ΔΕΗ Α.Ε. παρέχει ηλεκτρική ενέργεια με ειδικό μειωμένο τιμολόγιο προς τους πολύτεκνους με τέσσερα (4) τουλάχιστον παιδιά. Η χορήγηση ειδικού τιμολογίου σε τρίτεκνες οικογένειες εξετάζεται από το Υπουργείο Ανάπτυξης λαμβάνοντας υπόψη τους κανόνες λειτουργίας της ΔΕΗ Α.Ε. και στο πλαίσιο της κυβερνητικής πολιτικής για το θέμα.
     Ο Υπουργός
     ΧΡΗΣΤΟΣ ΦΩΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      									).
     
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 656/25.2.08 επίκαιρη ερώτηση της Βουλευτού της Νέας Δημοκρατίας κ. Φωτεινής Πιπιλή προς τον Υπουργό Εσωτερικών, σχετικά με την επιβολή κυρώσεων για ανεύθυνες πράξεις πολιτών κ.λπ.
     Η επίκαιρη ερώτηση της κυρίας Βουλευτού έχει ως εξής:
     «Πρόσφατα η χώρα μας αντιμετώπισε σφοδρή κακοκαιρία. Ο κρατικός μηχανισμός ανταποκρίθηκε κατά γενική ομολογία καλύτερα από κάθε άλλη φορά. Δεν μπορούμε να πούμε το ίδιο και για πολίτες, που έδειξαν εγωιστική εις βάρος των υπολοίπων συμπεριφορά.
     Παρά την παράκληση των Αρχών για την άσκοπη μετακίνηση των πολιτών και τις σαφείς οδηγίες, γίναμε μάρτυρες μέσα από τα Μ.Μ.Ε. εξοργιστικών καταστάσεων. 
     Αγνοώντας κάθε οδηγία και λογική, ορισμένοι πολίτες αποφάσισαν να εκδράμουν σε ορεινούς προορισμούς εν μέσω χιονοθύελλας, με αποτέλεσμα τον εγκλωβισμό τους. Άλλοι αδιαφορώντας για τις προειδοποιήσεις των ειδικών, μετακινήθηκαν στις εθνικές οδούς, τους δρόμους και λεωφόρους της Αθήνας, χωρίς αλυσίδες, αυξάνοντας με την συμπεριφορά τους την επικινδυνότητα της διέλευσης. Επιπλέον, πολίτες αποφάσισαν να περπατήσουν εν μέσω κακοκαιρίας στα όρη παραδείγματος χάριν Παγγαίο Όρος, ενώ μέλη ενός Κ.Α.Π.Η. αποφάσισαν να εκδράμουν με μισθωμένο λεωφορείο σε ταβέρνα της Πάρνηθας, για να φάνε κοψίδια. Σε όλες τις περιπτώσεις ο κρατικός μηχανισμός ανταποκρίθηκε με επιτυχία, απεγκλωβίζοντας οχήματα και πολίτες, με αυξημένο, όμως, λειτουργικό κόστος και κίνδυνο για τη ζωή των στελεχών των Ειδικών Σωμάτων. 
     Επειδή είναι προφανές ότι το χάος στη χώρα μας, εκτός από τις καιρικές συνθήκες, μπορεί να το φέρει και η ανεύθυνη συμπεριφορά των πολιτών και επειδή οι επιπόλαιες πράξεις ορισμένων δεν πρέπει να στερούν τη βοήθεια της κρατικής μηχανής από αυτούς που πραγματικά την έχουν ανάγκη, ερωτάται ο Υπουργός:
     1) Θα υπάρξουν στο μέλλον επιπτώσεις στους πολίτες, που με την επιπόλαια συμπεριφορά τους βάζουν σε κίνδυνο τις ζωές τρίτων;
     2) Υπάρχει πρόβλεψη για αποζημίωση του κράτους από τους ανεύθυνους πολίτες, οι οποίοι ενάντια σε κάθε οδηγία των κρατικών λειτουργών προχωρούν σε πράξεις που οδηγούν στην κατασπατάληση του υλικού και ανθρώπινου δυναμικού του;»
     Στην επίκαιρη ερώτηση της κυρίας συναδέλφου θ΄ απαντήσει ο Υπουργός Εσωτερικών κ. Προκόπης Παυλόπουλος.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
     Κυρία συνάδελφε, σε ό,τι αφορά το νομικό καθεστώς των κυρώσεων για όλους εκείνους οι οποίοι είτε προκαλούν με τη συμπεριφορά τους κίνδυνο σε άλλους είτε, γενικότερα, δημιουργούν τις προϋποθέσεις ώστε να υπάρξει ζημία στο ίδιο το κράτος, υπάρχουν συγκεκριμένες διατάξεις. Δεν χρειάζεται, λοιπόν, να προσθέσουμε άλλες διατάξεις σε αυτές που υπάρχουν. Το ζήτημα είναι όπου χρειαστεί, αν χρειαστεί, να εφαρμοστούν.
     Εδώ όμως θα ήθελα να πω και προς εσάς –και ευχαριστώ για την ευκαιρία που μου δίνετε και μέσα από την ερώτησή σας- ότι πέρα από το θέμα των κυρώσεων, υπάρχει πρωτίστως ένα ζήτημα παιδείας, το οποίο πρέπει όλοι μας και να αναπτύξουμε, αλλά και την αντίστοιχη ευαισθησία να δείξουμε.
     Βέβαια, κυρία Πιπιλή, θα σας πω -και μη νομίσετε ότι με τον τρόπο αυτό προσπαθώ να κάνω ένα είδος φιλοφρόνησης προς τους πολίτες οι οποίοι έδειξαν αυτήν τη συμπεριφορά- ότι είναι αλήθεια πως χρόνια ολόκληρα το κράτος ήταν, πρωτίστως εκείνο, ελλειμματικό απέναντι στους πολίτες του ως προς την προετοιμασία του σε αυτό που έπρεπε να κάνει.
     Ακόμα και τώρα, στην πρόσφατη κακοκαιρία, εγώ δεν θεωρώ –και το είπα άλλωστε και δημοσίως- πως το ότι τα πήγε καλά ο κρατικός μηχανισμός συνιστά κάτι το οποίο πρέπει να με κάνει να αισθάνομαι ικανοποίηση. Αλίμονο αν στην Ελλάδα του 2008 εκείνο το οποίο μας κάνει να είμαστε ικανοποιημένοι είναι ότι το κράτος ανταποκρίθηκε στις υποχρεώσεις του. Βεβαίως σε σχέση με το παρελθόν είναι πολύ καλύτερα τα πράγματα. Έχουμε όμως ένα κράτος που ήταν ελλειμματικό χρόνια απέναντι στους πολίτες του και αυτό το κράτος δεν είχε κυρώσεις.
     Έχουμε, βεβαίως, κάποιους πολίτες, οι οποίοι συμπεριφέρονται ανεύθυνα. Δεν νομίζω ότι είναι ζήτημα κυρώσεων. Το νομικό θεμέλιο υπάρχει, σας το είπα. Εκείνο που πρέπει να δείξουμε είναι το κράτος, με το παράδειγμά του, το οποίο είναι έτοιμο και πρέπει να είναι έτοιμο, αυτό να διαπαιδαγωγήσει τους πολίτες του. Και ύστερα οι ίδιοι, με τη συμπεριφορά μας και κυρίως με τις ανακοινώσεις που πρέπει να κάνουμε και την ενημέρωση του κοινού, να δώσουμε να καταλάβουν ότι όταν ο πολίτης συμπεριφέρεται ανεύθυνα, πλήττει το ίδιο το κοινωνικό σύνολο.
     Αυτό που λέτε, παραδείγματος χάριν, η συμπεριφορά ανθρώπων οι οποίοι πηγαίνουν στην εθνική οδό με κακοκαιρία, ενώ είναι γνωστό ότι θα αντιμετωπίσουν χιόνι και δεν έχουν ούτε αλυσίδες ή κι αν έχουν, δεν ξέρουν να τις βάλουν, ή επίσης, παραδείγματος χάριν παιδιά, τα οποία παίρνουν ένα αυτοκίνητο, για να ανέβουν στα χίλια οκτακόσια μέτρα, όταν γνωρίζουν τι πρόκειται να προκύψει, νομίζω πως αυτό το πράγμα, δηλαδή η πράξη ευθύνης είναι κάτι, το οποίο πρέπει όλους να μας διακατέχει. Γιατί, όπως σωστά τονίσατε, οι δυνάμεις που χρειάζονται κάποια στιγμή, πηγαίνουν μεμονωμένα και μπορεί να καταπονηθούν. Η κοινωνική αλληλεγγύη εδώ φαίνεται.
     Αλλά σας το ξαναλέω –και δεν έχω διάθεση να κολακεύσω κανέναν- αν το κράτος το ίδιο δεν επιδείξει την ευαισθησία που πρέπει απέναντι στους πολίτες του, είναι μάταιο να ζητάει το κράτος από τους πολίτες ευαισθησία απέναντι στο κοινωνικό σύνολο.
     Γι’ αυτόν το λόγο εγώ σας ευχαριστώ για την ευαισθησία που δείξατε, όμως θα προσπαθήσω όσο μπορώ στο μέλλον το κράτος να δείχνει την ίδια και καλύτερη συμπεριφορά από αυτό που έδειξε στην τελευταία κακοκαιρία.
     Και κάνω έκκληση προς όλους, όλους πραγματικά, να καταλάβουν ότι τις δύσκολες ώρες ο άνθρωπος δείχνει την αλληλεγγύη του. Όπως τη δείξαμε ως Έλληνες και ως κοινωνία σε κρίσιμες στιγμές, μακάρι να τις δείχνουμε και προληπτικά, ώστε να μη φτάνουμε στο σημείο στη συνέχεια να θέτουμε σε κίνδυνο τη ζωή των άλλων, προκειμένου να ικανοποιήσουμε τη δική μας παραξενιά.
     Σας ευχαριστώ.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ερωτώσα Βουλευτής κ. Φωτεινή Πιπιλή.
     Ορίστε, κυρία Πιπιλή.
     ΦΩΤΕΙΝΗ ΠΙΠΙΛΗ: Κύριε Υπουργέ, ως δημοσιογράφος μπορώ να σας πω ότι συμμετείχα σε επικίνδυνες αποστολές, συνοδεύοντας φυσικά τα στελέχη των Ειδικών Δυνάμεων, των Ε.Μ.Α.Κ., της Πυροσβεστικής, του Λιμενικού, μόνο και μόνο επειδή κάποιοι πολίτες –αναφέρομαι στα τα τελευταία εδώ και είκοσι χρόνια- δεν ενδιαφέρθηκαν ποτέ να σεβαστούν τις εκκλήσεις τοπικών αρχών ή του κράτους.
     Επειδή έχω ζήσει και ταξιδέψει πολύ στο εξωτερικό και έχω ρωτήσει πολύ για το ίδιο θέμα, μπορώ να σας πω ότι ιδίως οι χώρες της Kεντρικής Ευρώπης που έχουν επίσης ορεινούς όγκους, όπως έχουμε και εμείς, δηλαδή φαράγγια, βουνά, έχουν θεσπίσει πολύ αυστηρούς κανόνες ακριβώς για τις περιπτώσεις που ξαφνικά δυο ορειβάτες αποφασίζουν μόνοι τους, χωρίς να ενημερώσουν κανέναν, να ανέβουν στα όρη και στα βουνά ή ακόμα εδώ στην Ελλάδα που έχουμε τις περιπτώσεις με τις εκκλήσεις των αρχών για τα ξαφνικά μπουρίνια στο Θερμαϊκό ή σε άλλες ανοικτές θάλασσες, που κάποιοι ψαράδες πεισματικά αγνοούν αυτές τις εκκλήσεις. Σαφώς και υπάρχει το νομοθετικό πλαίσιο, όμως από τη φύση της δουλειάς μου και της εμπειρίας μου έως τώρα ξέρω ότι, όταν συζητιούνται συχνά τέτοιου είδους θέματα, ανεξαρτήτως του αν εσείς ως Υπουργός ανακοινώνετε κάτι ή απλώς το συζητάμε, βοηθά στην κοινωνική συνειδητοποίηση και κυρίως στο να καταλάβουν οι ανεύθυνοι ότι δεν πρέπει να είναι ατιμώρητοι, γιατί, όταν το κράτος ανταποκριθεί στον ύψιστο βαθμό -που όλοι το ευχόμαστε- στις δικές του υποχρεώσεις, θα πρέπει να είναι και άτεγκτο σε τέτοιου είδους επιπόλαιες συμπεριφορές.
     Ευχαριστώ.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υπουργός Εσωτερικών κ. Παυλόπουλος για δύο λεπτά, προκειμένου να δευτερολογήσει.
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
     Νομίζω πως επιτρέπεται κάποια φορά στη Βουλή η συζήτηση να είναι λίγο πιο χαλαρή. Αυτό μου δίνει τη δυνατότητα να πω στην κ. Πιπιλή, με αφορμή την επίκαιρη ερώτηση, το εξής. 
     ΠΡΟΕΔΡΕΥΩΝ (Φίλιππος Πετσάλνικος): Όμως, εγώ σας επιτρέπω, κύριε Υπουργέ, να κάνετε ακόμη πιο χαλαρή τη συζήτηση. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Σ΄ ένα από τα ωραιότερα βιβλία του πρόσφατου παρελθόντος ένας μεγάλος συγγραφέας της Αριστεράς, ο Ασημάκης Πανσέληνος, στο βιβλίο «Τότε που ζούσαμε», έγραφε ότι: «Σε ένα πραγματικά δημοκρατικό κράτος, το κράτος και οι πολίτες πρέπει να έχουν αμοιβαίο αίσθημα ενοχής». Είναι μια πολύ μεγάλη κουβέντα που δείχνει ότι ο ένας πρέπει να διαπαιδαγωγεί τον άλλον, αφού ο ένας πρέπει να προστατεύει τον άλλον και ο άλλος,  δηλαδή ο πολίτης, να ελέγχει. 
     Γι’ αυτό, λοιπόν, σας είπα: Ναι, πρέπει όλοι να είμαστε πιο προσεκτικοί, ναι, μπορεί να υπάρξουν κυρώσεις. Αυτό μπορούμε, όμως, να το κάνουμε ή να το ζητήσουμε από τον πολίτη, όταν το κράτος πρωτίστως έχει δώσει δείγματα γραφής ότι ξέρει τις υποχρεώσεις του απέναντι στον πολίτη. Δείτε τι γινόταν μέχρι πριν από λίγα χρόνια, όταν πολίτες, χωρίς να φταίνε, έμεναν στα χιόνια, γιατί δεν υπήρξε καμμία προειδοποίηση από την πλευρά του κράτους και καμμία προσπάθεια. Αυτοί διακινδύνευσαν και δεν υπήρξαν κυρώσεις κατά του κράτους. Θα ήταν δύσκολο να πει κάποιος ότι «ξεκινώ κυρώσεις κατά των πολιτών», εάν δεν δώσει δείγματα γραφής το κράτος για το μέλλον. Εάν το κράτος συνεχίσει να βελτιώνεται, τότε να δούμε και από πλευράς πολιτών. Μέχρι τότε, όμως, η έκκληση θα είναι στο όνομα και στο πλαίσιο της κοινωνικής αλληλεγγύης να σκεφθούμε όλοι τις ευθύνες μας και να τις αναλάβουμε. Ως εδώ μπορεί να φθάσει το κράτος και από εκεί και πέρα η όλη μας προσπάθεια και προτεραιότητα είναι το κράτος να δίνει το παράδειγμα. Να είστε βέβαιη ότι, όταν το κράτος δώσει το παράδειγμα πραγματικά, ο πολίτης θα αισθανθεί πολύ περισσότερο υπεύθυνος.
     Επίσης, υπάρχει και κάτι άλλο. Είναι το θέμα της παιδείας ήδη από τα μικρότερα χρόνια. «Εξ απαλών ονύχων» θα μπορούσε η ίδια η πολιτεία να δώσει να καταλάβουμε τι σημαίνει οδική συμπεριφορά, τι σημαίνει συμπεριφορά σε τέτοιες περιπτώσεις και, ιδίως, τι σημαίνει η αίσθηση της κοινωνικής αλληλεγγύης. Κανείς δεν είναι μόνος του. Όσο περισσότερο εμφυσήσουμε στην κοινωνία το αίσθημα της κοινωνικής αλληλεγγύης και της κοινωνικής δικαιοσύνης τόσο το καλύτερο για όλους μας. 
     Σας ευχαριστώ και πάλι.
     ΠΡΟΕΔΡΕΥΩΝ (Φίλιππος Πετσάλνικος): Θα συζητηθεί τώρα η δεύτερη με αριθμό 679/26.2.2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Αγροτικής Ανάπτυξης και Τροφίμων, σχετικά με την κατανομή των δικαιωμάτων στους αγρότες από το Εθνικό Απόθεμα κ.λπ..
     Η επίκαιρη ερώτηση του κ. Νασιώκα έχει ως εξής:
     «Σε αναταραχή βρίσκονται οι αγρότες μας λόγω του αδιαφανούς τρόπου με τον οποίον διαχειρίζεται το Υπουργείο Αγροτικής Ανάπτυξης τις αγροτικές επιδοτήσεις μετά την ενεργοποίηση των δικαιωμάτων. Κανείς δεν γνωρίζει τι ακριβώς δικαιούται και ποιες είναι οι κρατήσεις. 
     Εκείνο όμως που αγγίζει τα όρια του σκανδάλου, είναι η κατανομή των αγροτικών δικαιωμάτων του Εθνικού Αποθέματος. Εδώ και ένα χρόνο άρχισε η κατανομή αυτού και κανείς δεν γνωρίζει σε τι ύψος ανέρχεται και με ποια κριτήρια και ποια ακριβή διαδικασία γίνεται η κατανομή.
     Επειδή το θέμα είναι πολύ σημαντικό, ιδιαίτερα για τους νέους ανθρώπους που ασχολούνται με τη γεωργία και θέλουν να  μείνουν στον τόπο τους, ερωτάται ο κύριος Υπουργός και ζητείται η κατάθεση εγγράφων: 
     1. Ποιό είναι το ύψος των αγροτικών δικαιωμάτων του Εθνικού Αποθέματος σε ετήσια βάση;
     2. Ποια είναι τα κριτήρια και ποια η ακριβής διαδικασία κατανομής του;».
     Στην επίκαιρη ερώτηση του κ. Νασιώκα θ΄ απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης.
     Ορίστε, κύριε Υφυπουργέ, έχετε το λόγο.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε. 
     Απαντώντας στον αγαπητό συνάδελφο θέλω να του δηλώσω κατ’ αρχάς ότι το εθνικό απόθεμα δεν είναι ποτέ σταθερό σε ετήσια βάση. Καθορίζεται κάθε φορά ανάλογα με αυτό που υπολείπεται για να διατεθεί. Έτσι λοιπόν το 2006 είχαμε ποσό ύψους 118.728.417,50 ευρώ σε σαράντα πέντε χιλιάδες διακόσιους δεκαεννιά δικαιούχους αγρότες. Η δε κατανομή έχει ολοκληρωθεί οριστικά. 
     Μου προξενεί εντύπωση το ότι είναι ανάστατοι οι αγρότες γιατί ειλικρινά -χωρίς να έχω ίχνος φιλοκυβερνητικής διάθεσης ακόμα και όταν ήμουν βουλευτής όχι μόνο ως μέλος της Κυβερνήσεως- ίχνος τέτοιας αναταραχής δεν έχω διαπιστώσει στην ευρύτερη περιοχή του βορειοελλαδικού χώρου τουλάχιστον για να μην μιλήσω για την ελληνική επικράτεια. Μάλιστα δε, σήμερα έρχομαι από την ιδιαίτερή μου πατρίδα όπου εκεί μου ετέθη ένα λεπτομερές θέμα κατά πόσο οι νέοι αγρότες οι οποίοι δεν πήραν ή δεν προσέτρεξαν, γιατί δεν ήθελαν, γιατί δεν πρόλαβαν ή για οποιονδήποτε άλλο λόγο, από το εθνικό απόθεμα του 2006 αν τώρα -όταν και όποτε το Υπουργείο Αγροτικής Ανάπτυξης και Τροφίμων εκδώσει την απόφασή του πάλι για το εθνικό απόθεμα του έτους 2007- θα δικαιούνται και πόσο θα δικαιούνται. 
     Έτσι λοιπόν, σε ό,τι αφορά στο γενικό μέρος το εθνικό απόθεμα το διαχειρίζεται ο Ο.Π.Ε.Κ.Ε.Π.Ε.. Αυτός ο κατά τα άλλα πολύπαθος οργανισμός, ο οποίος σας υπενθυμίζω ότι συστάθηκε το 2002, λειτούργησε και με σταθερά δεδομένα έχει προχωρήσει στην παραχώρηση αυτού του εθνικού αποθέματος και τον επιμερισμό στους δικαιούχους. Αναλυτικά επειδή είναι μια λεπτομερής καταγραφή του πως αποδίδεται το εθνικό απόθεμα εγώ σε γενικές γραμμές μόνο για ενημέρωση του Σώματος θα ήθελα να πω ότι είναι οι τρεις φάσεις. Δηλαδή, είναι οι νέοι αγρότες οι οποίοι είτε έχουν είτε δεν έχουν δικαιώματα προσωρινά ή μόνιμα προηγούνται. Η διαδικασία είναι 7+2+1 που σημαίνει πολύ απλά: επτά δικαιώματα, 750 ευρώ. Κατόπιν αν είναι ορεινή και μειονεκτική περιοχή προστίθενται άλλα δύο. Αν, δε, ο νέος αγρότης έχει πάνω από τρία παιδιά προστίθεται ακόμα μια μονάδα δικαιώματος. Αν δε τώρα κάποιοι από αυτούς στο υπολειπόμενο ποσό έχουν δικαιώματα τότε το επτά γίνεται τριάμισι, μειώνεται κατά 50%. 
     Στην β΄ φάση συμμετέχουν οι νέοι αγρότες από αυτό που υπολείπεται και προστρέχουν οι νέοι αγρότες οι οποίοι είχαν δικαιώματα και κατόπιν εισέρχονται στην μοιρασιά –να το πω στην καθομιλουμένη- οι νέοι αγρότες κάτω των σαράντα ετών οι οποίοι και προστρέχουν να επιμεριστεί σ’ αυτούς το εθνικό απόθεμα. 
     Αυτή είναι η διαδικασία και μάλιστα βλέπω και δημοσιεύματα στον τύπο αναλυτικής ενημέρωσης από τον Ο.Π.Ε.Κ.Ε.Π.Ε. για γνώση και ενημέρωση των συμπατριωτών. 
     Αυτά και τίποτα άλλο. 
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής, κ. Έκτορας Νασιώκας.
     ΕΚΤΟΡΑΣ ΝΑΣΙΩΚΑΣ: Κύριε Υπουργέ, φαίνεται ότι δεν έρχεστε σε επαφή με τους αγρότες που έχουν πραγματικά πρόβλημα ή αυτοί που σας πλησιάζουν σας καλοπιάνουν. Προσπαθείτε να δικαιολογήσετε τα αδικαιολόγητα. Και επειδή στην πατρίδα  μου υπάρχει μια παροιμία που λέει «όποιος δεν θέλει να ζυμώσει, μπορεί να κοσκινίζει όλη μέρα», ή «τα πολλά λόγια είναι φτώχεια», και «κοντός ψαλμός αλληλούια», πρόκληση εδώ και τώρα: Δώστε τον κατάλογο για το εθνικό απόθεμα του 2006 που ολοκληρώθηκε, αναρτήστε τους καταλόγους κατά δήμο ή δημοτικό διαμέρισμα να δούμε και την διαδικασία και τα κριτήρια και τα ονόματα και τα χρήματα και ποιος τα πήρε. Και ποιος κάνει την κατανομή. Είπατε για τον Ο.Π.Ε.Κ.Ε.Π.Ε.. Αυτοί συζητάνε για το πολιτικό γραφείο του Πρωθυπουργού. 
     Να έρθω όμως σ΄ ένα δεύτερο. Το απόθεμα του 2007 που είναι το εθνικό απόθεμα, είναι το ποιοτικό παρακράτημα, είναι και η διαφοροποίηση, το σύνολο. Και αυτό με την ίδια διαδικασία, την αδιαφανή και την ρουσφετολογική θα γίνει; Να σας πω εγώ, γιατί ξέρω περιπτώσεις, κύριε Υπουργέ, που δεν πήραν νέοι αγρότες που είναι σε πρόγραμμα αγροτών. Πήραν μόνο παράγοντες της Νέας Δημοκρατίας. Πήραν νέοι άνθρωποι που σπουδάζουν στο εξωτερικό, όχι κάτι σχετικό με την γεωργία, οι γονείς τους έχουν δηλώσει και αγρότες –όχι πρόγραμμα αγροτών- και αυτοί πήραν. 
     Άρα, το ερώτημα είναι πολύ πιο σημαντικό απ’ αυτό που λέτε. Θέλετε τη διαφάνεια. Την πιστεύετε; Την έχετε σημαία; Μία είναι η λύση. Σε κάθε δημοτικό διαμέρισμα ένας κατάλογος που θα λέει ότι οι τάδε πήραν τα εξής. Μη μου μιλάτε για προσωπικά δεδομένα, γιατί προχθές μόλις δόθηκε στη δημοσιότητα, κύριε Υπουργέ, ο κατάλογος από το Πρόγραμμα Νιτρορύπανσης και με ποσά και με ονόματα. Το έχετε επικαλεστεί αυτό και λέτε ότι εμείς και η Κύπρος, δύο χώρες, δεν δημοσιοποιούμε το εθνικό απόθεμα, διότι έχουμε οδηγία από την Ευρωπαϊκή Ένωση. Όλες οι άλλες χώρες της Ευρωπαϊκής Ένωσης το δημοσιοποιούν. 
     Και γιατί θέλω να προχωρήσω λίγο σ’ αυτό; Γιατί οι αγρότες μας σήμερα, κύριε Υπουργέ, νιώθουν ότι τους εμπαίζετε. Περνούν δύσκολα. Περνούν δυσκολότερα απ’ ό,τι περνούσαν πριν από τέσσερα χρόνια. Η Κυβέρνησή σας, που συμπληρώνει αυτές τις μέρες τέσσερα χρόνια και μπαίνει στον πέμπτο χρόνο της διακυβέρνησης, έχει υποχρέωση και οι αγρότες μας έχουν την απαίτηση να έχουν μία κυβέρνηση που θα έχει τοις πράγμασι δώσει στοιχεία συγγνώμης με αλλαγή κυβερνητικής πολιτικής. 
     Γιατί σίγουρα είστε η Κυβέρνηση που εκτόξευσε το κόστος παραγωγής πάρα πολύ ψηλά. Προχθές μόνο πήγαν 105% τα λιπάσματα. Είστε η Κυβέρνηση του καρτέλ. Είστε η Κυβέρνηση που φόρτωσε και το κόστος της ενεργοποίησης των δικαιωμάτων στους ίδιους τους αγρότες, γιατί «τα κάνατε πλακάκια» και με την ΠΑ.Σ.Ε.Γ.Ε.Σ.. Είστε η Κυβέρνηση και υπάρχουν ακόμη αγρότες που και την ενιαία ενίσχυση δεν την έχουν πάρει. Γι’ αυτό, είναι πολύ πιο σημαντικά τα πράγματα από το να λέμε  ότι ο Ο.Π.Ε.Κ.Ε.Π.Ε. κάνει αυτά και όταν δεν τα κάνει καλά, όταν τα χαρτάκια πάνε από αλλού και τους λένε πως θα γίνει η κατανομή, φταίει ο Ο.Π.Ε.Κ.Ε.Π.Ε.. Άρα, έχετε μεγάλη υποχρέωση και μεγάλη ευθύνη. 
     Είναι ανάστατοι οι αγρότες. Πηγαίνουν στην τράπεζα και βλέπουν τη μία μέρα ότι μπήκαν κάποια χρήματα από τις επιδοτήσεις. Την άλλη μέρα βγαίνουν και μπαίνουν άλλα. Τα περισσότερα έχουν μπει από δάνειο. Μετά ξαναβγαίνουν. Και όταν τους λέμε «Κάνατε ένσταση;», μας απαντούν «Μα, δεν ξέρουμε τι δικαιούμαστε». Κανένας δεν ξέρει τι δικαιούται, κανένας δεν ξέρει πώς να το διεκδικήσει, κύριε Υπουργέ και έχετε ευθύνη σ’ αυτό. Τα άλλα είναι απλώς κουβέντες.
     Δεσμευτείτε, λοιπόν, ότι αύριο θα μπει σε όλους τους δήμους τι δικαιούται και τι παίρνει ο κάθε παραγωγός και θα σας πούμε «μπράβο» και εμείς από εδώ. 
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Αγροτικής Ανάπτυξης κ. Κιλτίδης για δευτερολογία. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Φαίνεται ότι χρειάζεται να θυμίσω στο συνάδελφο μια παροιμία της πατρίδος του, η οποία λέγεται παντού: «Ξύνεται στην γκλίτσα». Και αφού «ξύνεται στην γκλίτσα», δεν ευθύνεται κανένας για τις ξυλιές. 
     ΕΚΤΟΡΑΣ ΝΑΣΙΩΚΑΣ: Αν έχει γκλίτσα. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ακούστε, κύριε συνάδελφε. «Γκλίτσα» είναι η αλήθεια και μόνο η αλήθεια και η ηθική της ευθύνης. Και κατά την ηθική της ευθύνης στην πολιτική, σας λέω ότι η πολιτική ηγεσία του Υπουργείου Αγροτικής Ανάπτυξης και Τροφίμων είναι κάθε μέρα στην επικράτεια, κάθε μέρα κοντά στον αγρότη και στον κτηνοτρόφο και δεν ενθυμούμαι πόσα χιλιόμετρα έχουμε κάνει. Γιατί φτάσαμε και σ’ αυτό το σημείο, να μη μας δικαιολογούνται οι βενζίνες από τα χιλιόμετρα που έχουμε κάνει, για να βρισκόμαστε κοντά στον αγρότη και στον κτηνοτρόφο. 
     Επειδή μιλάτε σε κάποιους που τους βλέπουν κατάματα, θα σας θυμίσω ότι ουδέποτε στην ιστορία αυτής της χώρας από υπάρξεως νεοελληνικού κράτους έγινε πληρωμή…
     ΕΚΤΟΡΑΣ ΝΑΣΙΩΚΑΣ: Δώστε στη δημοσιότητα τα ονόματα. Μπορείτε; 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, διέκοψα κανέναν; Αν δεν απατώμαι, δεν διέκοψα. Εγώ τον αφήνω να εκτονωθεί, γιατί, απ’ ό,τι φαίνεται, το ΠΑ.ΣΟ.Κ. χρειάζεται εκτόνωση. Του αφήνω αυτό το δικαίωμα. 
     ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Κιλτίδη. 
     Κύριε Νασιώκα, ο κύριος Υφυπουργός δεν επιτρέπει διακοπές. Θα σας παρακαλούσα…
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Όχι «δεν επιτρέπω». Το διάλογο τον επιδιώκω, αλλά διακοπές που να μην ακούγεται κανένας δεν ωφελούν κανέναν και δεν ωφελούν προπάντων, αν θέλετε, αυτήν την Αίθουσα. 
     ΕΚΤΟΡΑΣ ΝΑΣΙΩΚΑΣ: Τα στοιχεία τα δίνει; 
     ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, ολοκληρώστε.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Έγινε η μεγαλύτερη πληρωμή όλων των εποχών του νεοελληνικού κράτους, όχι μόνο στον αγροτικό τομέα. Σε μία εβδομάδα δόθηκαν 600.000.000.000 δραχμές για πρώτη φορά συνολικά στον αγροτικό κόσμο. 
     Και βεβαίως κάποια λάθη του παρελθόντος ερχόμαστε να τα διορθώσουμε. Δώσαμε την εξισωτική στους κτηνοτρόφους ένα χρόνο πιο μπροστά, κάτι που δεν έγινε ποτέ από υπάρξεως Ευρωπαϊκής Ενώσεως και εντάξεως της χώρας. 
     Τώρα, όσον αφορά το εθνικό απόθεμα, στο δια ταύτα. Δεν υπάρχει ούτε μία καταγγελία ότι εδόθη σε δικαιούχο που δεν εδικαιούτο εθνικό απόθεμα, ούτε ότι εδόθη σε κάποιον που δεν εδικαιούτο. Εδώ και τώρα η διαφάνεια και η αλήθεια θέλουν την υλοποίησή τους. Προκαλείστε να το πράξετε. Εμείς ως πολιτική ηγεσία του Υπουργείου Αγροτικής Ανάπτυξης δεν έχουμε ούτε ένα παράπονο ενός αγρότη και κτηνοτρόφου. Εάν εσείς έχετε, καλείστε να το πράξετε. 
     ΕΚΤΟΡΑΣ ΝΑΣΙΩΚΑΣ: Δώστε κατάλογο στη δημοσιότητα, ποιος τα πήρε. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Και το τελευταίο, αν το θέλετε, «ξύσιμό σας» και χτύπημα ανταποδοτικό έχει να κάνει με το ότι  η διαδικασία έγινε από τον Ο.Π.Ε.Κ.Ε.Π.Ε.. 
     Κύριε Νασιώκα, ξέρετε ότι απ’ όταν συστάθηκε ο Ο.Π.Ε.Κ.Ε.Π.Ε. κανένας προϊστάμενος δεν άλλαξε  μέχρι σήμερα. Επομένως δεν θέλω σε αυτήν την Αίθουσα να πιστέψουμε ποτέ ότι κάποιοι άνθρωποι τιμώρησαν ή αδίκησαν συμπολίτες μας από μία διαδικασία που ξεκίνησε από το 2002 και εμείς την αφήσαμε να συνεχίσει,  κατά την συνέχεια του κράτους και όλα εδόθησαν με συνευθύνη των ενώσεων γεωργικών συνεταιρισμών του ΚΕ.Π.Υ.Ο.. Επομένως υπάρχει ο τοπικός έλεγχος, υπάρχουν οι ενώσεις, ας προστρέξουν οι αγρότες και τότε, εδώ είμαστε, να έρθουμε πάλι ξανά και να το συζητήσουμε. 
     Σας ευχαριστώ. 
     ΕΚΤΟΡΑΣ ΝΑΣΙΩΚΑΣ: Γιατί δεν δίνετε τον κατάλογο στη δημοσιότητα; Σας τον ζητάμε. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Εδώ δεν το ζητάτε. 
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχει ολοκληρωθεί ο χρόνος της συζήτησης της σχετικής ερώτησης. Αν θέλετε μπορείτε, εκτός Αιθούσης βέβαια, να συνεχίσετε τη συζήτηση και να δοθούν και τα στοιχεία, εάν υπάρχουν. 
     Θα ήθελα να σας παρακαλέσω, κυρίες και κύριοι συνάδελφοι, να προχωρήσουμε τώρα στη συζήτηση της δεύτερης επίκαιρης ερώτησης από τον Β’ κύκλο, που απευθύνεται προς το Υπουργείο Αγροτικής Ανάπτυξης, προκειμένου να δοθεί η δυνατότητα στον κύριο Υφυπουργό να απαντήσει και αυτήν, για να μην αναμένει, μετά από πολλές ερωτήσεις να ξαναέρθει η σειρά του Υπουργείου Αγροτικής Ανάπτυξης. 
     Συμφωνείτε; 
     Το Σώμα συμφωνεί. 
     Προχωρούμε, λοιπόν, στη συζήτηση της δεύτερης με αριθμό 689/26-2-2008 επίκαιρης ερώτησης δευτέρου κύκλου του Βουλευτή του Κομμουνιστικού Κόμματος Ελλάδας, κ. Νικολάου Μωραϊτη, προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την προστασία του Αμβρακικού Κόλπου κ.λπ..
     Η επίκαιρη ερώτηση του κυρίου συναδέλφου, έχει ως εξής:
     «Η κατάσταση στον Αμβρακικό Κόλπο έχει φθάσει σε οριακό επίπεδο εξαιτίας της πολιτικής που ακολούθησαν οι κυβερνήσεις της Νέας Δημοκρατίας και του ΠΑ.ΣΟ.Κ. Σε αυτήν την κατεύθυνση η πλειοψηφούσα νομαρχιακή παράταξη στη Νομαρχία Αιτωλοακαρνανίας άναψε το «πράσινο φως» για την επέκταση δεξαμενών υγρών καυσίμων της «SHELL».
     Η παραπάνω απόφαση έρχεται να διαψεύσει κατηγορηματικά τα λεγόμενα από το Υ.ΠΕ.ΧΩ.Δ.Ε. για μη επέκταση αποθηκευτικών χώρων καυσίμων και σταδιακή απομάκρυνσή τους.  Ο Υφυπουργός ΠΕ.ΧΩ.Δ.Ε., με έγγραφό του στις 27-11-2007 επί της 1578/6-11-2007 ερώτησης, δήλωνε κατηγορηματικά πως «δεν επιτρέπονται εγκαταστάσεις» υγρών καυσίμων στη λεκάνη απορροής του Αμβρακικού.
     Η παραπάνω εξέλιξη, μαζί με μία σειρά άλλες ελλείψεις και ανεπάρκειες (βιολογικοί καθαρισμοί, εμπλουτισμός των νερών του κόλπου, μόλυνση από απόβλητα που πέφτουν στον κόλπο και από τις ιχθυοκαλλιέργειες που χωρίς χωροθέτηση εγκαθίστανται κ.ά.), διαταράσσουν την όλη λειτουργία του υδροβιότοπου, τόσο όσον αφορά στο ζωϊκό, όσο και στο φυτικό κεφάλαιο.
     Μάλιστα με την πρόσφατη κακοκαιρία και την καταστροφή μεγάλου μέρους του ιχθυαποθέματος, αναδεικνύονται ξανά, το ζήτημα της προστασίας των μικρών παραγωγών και αυτό της προστασίας και αναβάθμισης του οικοσυστήματος. 
     Ερωτώνται οι κύριοι Υπουργοί:
     Τι προτίθεται να κάνει η Κυβέρνηση για την εφαρμογή των δεσμεύσεών της για απομάκρυνση των δεξαμενών καυσίμων και μη εγκατάσταση νέων;
     Τι μέτρα θα παρθούν για την προστασία του κόλπου από τη  μόλυνση και την αναβάθμιση του φυσικού περιβάλλοντος και ταυτόχρονα την προστασία των μικρών παραγωγών;».
     Κύριε Υφυπουργέ, πριν σας δώσω το λόγο, θα μου επιτρέψετε να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, σαράντα επτά μαθήτριες και μαθητές και δύο συνοδοί καθηγητές από το Γενικό Λύκειο Πάρου.
     Η Βουλή τους καλωσορίζει.
     (Χειροκροτήματα απ΄όλες τις πτέρυγες της Βουλής)
     Στην επίκαιρη ερώτηση του κ. Μωραΐτη θα απαντήσει ο Υφυπουργός Αγροτικής Ανάπτυξης και Τροφίμων κ. Κιλτίδης. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Όχι, κατά τη συνήθη διαδικασία των φιλοφρονήσεων, αλλά ειλικρινά ευχαριστώ, για την ερώτηση σε ό,τι αφορά το Υπουργείο Αγροτικής Ανάπτυξης και Τροφίμων. Βεβαίως, είμαι υποχρεωμένος, εν τω συνόλω της Κυβερνήσεως, να δοθεί μια απάντηση, εφόσον δεν μπόρεσε να παρευρεθεί εκπρόσωπος της πολιτικής ηγεσίας του Υ.ΠΕ.ΧΩ.Δ.Ε.. 
     Νομίζω ότι ο Αμβρακικός Κόλπος -και μάλιστα και άνθρωποι που βρισκόμαστε, όχι τόσο κοντά στην περιοχή, το γνωρίζουμε- συνιστά μία ιδιαιτερότητα, η οποία έχει να κάνει με γνωρίσματα, μεταξύ κλειστού κόλπου θαλάσσης και λίμνης. 
     Ειλικρινά, με αφορμή και την ερώτηση αυτή, θέλησα να εντρυφήσω και είδα, ότι στην κυριολεξία υπάρχουν ιδιαιτερότητες που ομολογώ ότι δεν τις γνώριζα. Ότι υπάρχει τέτοια διάταξη υδάτων, τέτοια ρεύματα τα οποία είναι πρωτοφανή για συγκεκριμένο κόλπο, ομολογώ, ότι δεν το γνώριζα και πιστεύω ότι δεν το γνωρίζουμε, όχι μόνο σε αυτήν την Αίθουσα, αλλά δεν το γνωρίζουν, ίσως και οι ειδήμονες. 
     Όσον αφορά τώρα τον Αμβρακικό Κόλπο, αυτή η ιδιαιτερότητα έχει αναγκάσει την πολιτεία να δει το συγκεκριμένο κόλπο ως μία κλειστή λίμνη -ας την πούμε λιμνοθάλασσα- και την έχει εντάξει μέσα στις είκοσι επτά περιοχές όπου υπάρχει και έχει συσταθεί διαχειριστικός φορέας της περιοχής ως προστατευομένης. Αυτό όμως, εναπόκειται στη διαδικασία να υλοποιηθεί εντός των προσεχών εβδομάδων, μηνών, με την κοινή υπουργική απόφαση που θα υπογραφεί. 
     Από κει και ύστερα ο Αμβρακικός Κόλπος είναι δεδομένο ότι προστατεύεται με συγκεκριμένες διατάξεις και με συγκεκριμένους φορείς. Ο έλεγχος τώρα αυτών των φορέων, οι οποίοι δεν είναι όλοι υπό την εποπτεία του Υπουργείου ΠΕ.ΧΩ.Δ.Ε., ούτε και του Υπουργείου Αγροτικής Ανάπτυξης και Τροφίμων και βεβαίως αγγίζει και τη Νομαρχιακή Αυτοδιοίκηση και την Τοπική Αυτοδιοίκηση, η οποία και εγκρίνει εγκαταστάσεις όσον αφορά κτηνοτροφικές, ιχθυοκαλλιέργειες και οτιδήποτε έχει να κάνει με την ανάπτυξη στην περιοχή. 
     Πιστεύω ότι πολύ εύστοχα μιλάτε για άναμμα φωτός, για πράσινο φως. Δεν υπάρχει κάτι συγκεκριμένο που έχει ζητηθεί με έγγραφο, να έχει κατατεθεί και να έχει περιέλθει σε γνώση μας. Είναι δεδομένη η καταστροφή που έγινε, είναι δεδομένη, αν το θέλετε, και από την άποψη των καιρικών φαινομένων που επεκράτησαν. Βεβαίως αυτό μας καθιστά ακόμη περισσότερο υπεύθυνους, να είμαστε ακόμη περισσότερο πιο προσεκτικοί και πιο αυστηροί και όλοι να αναλάβουν τις ευθύνες τους.
     Αναγνωρίζοντας αυτήν τη διάσταση, όπως πριν από λίγο στον αγαπητό συνάδελφο τόνισα, την ηθική της ευθύνης της πολιτικής έναντι τέτοιων φαινομένων περιβάλλοντος, θα πρέπει όλοι, μα όλοι στην κυριολεξία, να αναλάβουν την ευθύνη, διότι εδώ μιλούμε για συγκεκριμένες δράσεις που επιτρέπονται. Επιτρέπονται αποθήκες μέχρι τριακόσια κυβικά μέτρα και επίκειται η μετεγκατάστασή τους μέσα σε πέντε χρόνια και άλλα σε τρία χρόνια. Αυτά αφορούν βεβαίως τη συνεργασία που έχουν να κάνουν με την Τοπική Αυτοδιοίκηση, τη Νομαρχιακή Αυτοδιοίκηση και όλους εκείνους τους φορείς που προβλέπεται να ελέγχουν και να εποπτεύουν το περιβάλλον στη συγκεκριμένη περιοχή. 
     Αυτό πρέπει να συμβεί εάν θέλουμε πράγματι να είμαστε αντικειμενικότεροι και χρησιμότεροι για τους πολίτες εκείνης της περιοχής και προπάντων για το περιβάλλον και τη σχέση που έχει το περιβάλλον με τον Αμβρακικό Κόλπο.
     Ευχαριστώ.
     ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο επερωτών Βουλευτής κ. Νικόλαος Μωραϊτης. 
     ΝΙΚΟΛΑΟΣ ΜΩΡΑΪΤΗΣ: Κύριε Υπουργέ, δεν απαντήσατε στην επερώτηση. Αναγκαστήκαμε να επανέλθουμε με την επίκαιρη ερώτηση, για την προστασία του Αμβρακικού Κόλπου, μεταφέροντας την έντονη αγανάκτηση, την οργή πραγματικά των κατοίκων των Νομών Αιτωλοακαρνανίας, Άρτας και Πρέβεζας. Πάνω απ’ όλα όμως, σας μεταφέρουμε την απόγνωση των φτωχών ψαράδων του Αμβρακικού Κόλπου. 
     Εξαιτίας της πολιτικής σας, που καθοδηγείται από την αντίληψη που παραδίδει τις ακτές, τις θάλασσες στην κερδοφορία των μεγάλων επιχειρήσεων, σε αυτήν την κατεύθυνση πάρθηκε μία ακόμη απόφαση, ένας κρίκος στην αλυσίδα της επιβάρυνσης του σπάνιου υδροβιότοπου, όπως είπατε, του Αμβρακικού. Είναι απόφαση του Νομαρχιακού Συμβουλίου Αιτωλοακαρνανίας που με τη σύμφωνη γνώμη της Διεύθυνσης Αλιείας δημιουργεί μία δεξαμενή όχι τριακοσίων κυβικών, αλλά πεντέμισι χιλιάδων κυβικών στην Αμφιλοχία. 
     Εδώ θέλουμε να καταγγείλουμε ότι και ο κ. Καλογιάννης και ο κ. Κοντός σε ερωτήσεις του Κομμουνιστικού Κόμματος, διαβεβαίωσαν ρητά πως όχι μόνο δεν πρόκειται να γίνουν νέες εγκαταστάσεις, στον Αμβρακικό Κόλπο, πετρελαιοδεξαμενών, αλλά και οι ίδιες μέσα σε μία διάρκεια πέντε ετών θα φύγουν. Βέβαια δεν στέγνωσε ακόμα η μελάνη -αυτά λέγονταν στις 27.11.2007- και ήλθε το Νομαρχιακό Συμβούλιο Αιτωλοακαρνανίας, όπως είπα, με τη σύμφωνη γνώμη όλων των συναρμόδιων υπηρεσιών και αποφάσισαν για την ίδρυση της δεξαμενής αυτής. Εάν αυτό, κύριε Υπουργέ, δεν είναι υποκρισία, δεν είναι εμπαιγμός, αναρωτιόμαστε στα αλήθεια τι είναι.
     Βέβαια η μόλυνση του Αμβρακικού Κόλπου είναι, μαζί με όλα αυτά, και από την ανεπάρκεια των βιολογικών καθαρισμών, από τα απόβλητα ζωοτροφικών και βιομηχανικών μονάδων που είναι στην περιοχή. Το χειρότερο όμως απ’ όλα –και σας καλώ να απαντήσετε στη δευτερολογία σας- είναι αυτό το έγκλημα εκ προμελέτης που έχει δημιουργηθεί στο πιο στενό σημείο, στο στόμιο του Αμβρακικού, στην επικοινωνία με το Ιόνιο Πέλαγος.
     Είναι εκεί που έχει γίνει κατάληψη δεκαπέντε χιλιάδων τετραγωνικών μέτρων από την εταιρεία «ΤΕΦΑ» με άδεια που πραγματικά έδωσε το ΠΑ.ΣΟ.Κ και συνεχίζετε εσείς σήμερα να ανέχεστε. Σήμερα διερωτώνται οι κάτοικοι της περιοχής γιατί δεν τολμάει η Κυβέρνηση της Νέας Δημοκρατίας και η χθεσινή του ΠΑ.ΣΟ.Κ να βάλει χέρι στον κ. Τέφα. Από πού αντλεί τη δύναμή του ο κ. Τέφας και ποια συμφέροντα πραγματικά εξυπηρετεί; Σας καλώ να απαντήσετε στη δευτερολογία σας. 
     Κύριε Υπουργέ, πράγματι επειδή επισκεφτήκατε την Ήπειρο τις τελευταίες μέρες με την κακοκαιρία, από τα μέτρα που δεν πάρθηκαν χρόνια τώρα εισήλθαν στις τέσσερις λιμνοθάλασσες του Αμβρακικού Κόλπου γλυκά παγωμένα νερά με αποτέλεσμα να υπάρχει σοβαρή ζημιά στα αποθέματα ψαριών που υπάρχουν στην περιοχή και εδώ σας καλούμε να πάρετε μέτρα προστασίας του εισοδήματος των φτωχών ψαράδων. Εμείς καλούμε τους κατοίκους της περιοχής να καταδικάσουν αυτήν την πολιτική που παραδίδει γη και ύδωρ στα επιχειρηματικά συμφέροντα, να παλέψουν για μια πολιτική με την οποία ο Αμβρακικός θα είναι πραγματικά λαϊκή περιουσία που θα είναι προς όφελος των φτωχομεσαίων ψαράδων και των κατοίκων της περιοχής. 
     Σας ευχαριστώ. 
     ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Ανάπτυξης κ. Κιλτίδης έχει δύο λεπτά για τη δευτερολογία του. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Για να μην αδικούμε την αλήθεια και την καταγραφή της καταστάσεως, κύριε συνάδελφε, πρέπει να πούμε κατ’ αρχάς ότι και μόνο η ένταξη της περιοχής, μιας ανοικτής κατά τα λοιπά θαλάσσιας περιοχής, κόλπου, ενταγμένης στις προστατευόμενες περιοχές που ξέρουμε καλά ότι είναι ορεινοί  όγκοι και λίμνες και μόνο αυτό αναδεικνύει και καταδεικνύει ότι η Κυβέρνηση έχει την ευαισθησία να εντάξει αυτήν την περιοχή στις προστατευόμενες περιοχές. 
     ΝΙΚΟΛΑΟΣ ΜΩΡΑΪΤΗΣ: Δεν έχει καμμία νομική υπόσταση.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Συμφωνώ. Έχουμε ζήσει και το δράμα της Κορώνειας, έχουμε ζήσει όλες αυτές τις πικρές καταστάσεις του περιβάλλοντος. Επομένως, αυτή η ευαισθησία έκανε το συγκεκριμένο Υπουργείο που έχει την αρμοδιότητα, το Υ.ΠΕ.ΧΩ.Δ.Ε. να πάρει αυτήν την απόφαση. 
     Όσον αφορά τη συγκεκριμένη πράξη του Νομαρχιακού Συμβουλίου, υπάρχει η διαβεβαίωση από τον Υφυπουργό ΠΕ.ΧΩ.Δ.Ε., τον κ. Καλογιάννη, ότι παραβρέθηκαν οι εντεταλμένοι φορείς, οι εποπτικοί και ελεγκτικοί, ζήτησαν αναστολή λήψης απόφασης από το Νομαρχιακό Συμβούλιο για να ελεγχθεί η μελέτη περιβαλλοντικών επιπτώσεων και κατόπιν να ληφθεί οποιαδήποτε απόφαση. Αυτό έτσι καταγράφεται, έτσι δίδεται υπεύθυνα από έναν άνθρωπο που δεν μπορεί κανένας να αμφισβητήσει την ειλικρίνεια του και την αληθή κατάθεσή του. 
     Τώρα, εις ό,τι αφορά το Υπουργείο μας, εμείς έχουμε κάνει τη μελέτη νιτρορύπανσης Άρτας - Πρεβέζης, της λεκάνης απορροής, πράγματι έχει διαπιστωθεί μέγιστο πρόβλημα και σε αυτήν την περιοχή και εις ό,τι αφορά τις ζημίες, που κατά ένα τραγικό τρόπο έγιναν με φυσικά φαινόμενα και δυστυχώς και οι επιστήμονες -απ’ ό,τι διαβάζω και ενημερώνομαι από εφημερίδες και την ιστοσελίδα την αντίστοιχη- μένουν έκπληκτοι έναντι αυτού του φαινομένου που παρατηρείται στον Αμβρακικό, εμείς προστρέξαμε, ο ΕΛ.Γ.Α. έχει κάνει τη δέουσα καταγραφή εκεί που μπορεί, οι υπηρεσίες μας για τη διαδικασία Π.Σ.Ε.Α. και αυτές προσέτρεξαν άμεσα, μάλιστα ο ίδιος ο Υπουργός, ο κ. Κοντός, επισκέφτηκε την περιοχή και είμαστε έτοιμοι να δώσουμε εκείνες τις λύσεις, είτε παρηγορητικές είτε -αν το θέλετε- αντικατάστασης αυτών των καλλιεργειών στο μέγεθος που επιτρέπει ο θεσμός, η διαδικασία και η Ευρωπαϊκή Ένωση κατά τη διαδικασία των Π.Σ.Ε.Α. και το πρόγραμμα απονιτροποίησης είμαστε έτοιμοι στην περιοχή να το υλοποιήσουμε. Και επειδή είναι ένα πρόγραμμα για το οποίο έχω και την προσωπική αρμοδιότητα και την προσωπική ευθύνη, σε ανύποπτο χρόνο από την ανάληψη των καθηκόντων μου τόνισα ότι στα φιλοπεριβαλλοντικά προγράμματα θα προταθούν οι παραλίμνιες περιοχές όπως και αυτή που είναι προστατευόμενη του Αμβρακικού και αν πράγματι υπάρχει περίσσευμα, να εντάξουμε παραποτάμιες. Επομένως και σε αυτήν την περιοχή εις ό,τι αφορά την Άρτα και την Πρέβεζα για την απονιτροποίηση, να είστε βέβαιοι ότι θα αναληφθεί αυτή η πρωτοβουλία από εμένα προσωπικά, θα ενταχθεί και θα υλοποιηθεί. 
     Σας ευχαριστώ. 
     ΝΙΚΟΛΑΟΣ ΜΩΡΑΪΤΗΣ: Για τον κ. Τέφα κουβέντα! 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Μα δεν το γράφετε πουθενά, δεν το είδα! 
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, επανερχόμαστε τώρα στη συζήτηση των επίκαιρων ερωτήσεων πρώτου κύκλου. 
     Θα συζητηθεί η τρίτη με αριθμό 688/26-2-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τον ναυάγιο του «SEA DIAMOND» κ.λπ..
     Η επίκαιρη ερώτηση της κυρίας συναδέλφου έχει ως εξής: 
     «Δέκα μήνες πέρασαν από την ημέρα του ναυαγίου του «Sea Diamond» στην Σαντορίνη και παρά τις μεγάλες εξαγγελίες του Υπουργείου, για άντληση καυσίμων, ανέλκυση του σκάφους και μια σειρά άλλα μέτρα, τίποτα δεν έχει γίνει μέχρι σήμερα, γεγονός που επιβεβαιώνεται ουσιαστικά και από πρόσφατο δελτίο Τύπου του Υπουργείου. Επιπλέον μετά από ερώτηση που καταθέσαν οι εκπρόσωποι μας στο Ευρωπαϊκό Κοινοβούλιο και αφού λάβαμε σχετική απάντηση από την αρμόδια επιτροπή με αριθμό Η-0509/07, πληροφορηθήκαμε ότι, παρόλο που υφίσταται κοινοτικός μηχανισμός πολιτικής προστασίας που διαθέτει βοήθεια σε περίπτωση που ένα κράτος-μέλος της Ευρωπαϊκής Ένωσης δεν διαθέτει επαρκές δυναμικό να αντιμετωπίσει μια καταστροφή, η Κυβέρνηση δεν ζήτησε τη βοήθεια του εν λόγω μηχανισμού.
     Είναι γνωστό ότι οι ρυπογόνες ουσίες που υπάρχουν μέσα στο βυθισμένο βαπόρι (τηλεοράσεις, ηλεκτρονικοί υπολογιστές, ψυγεία, μπογιές, λιπαντικά), το έχουν μετατρέψει σε μια τεράστια οικολογική βόμβα έτοιμη να καταστρέψει ολόκληρο το οικοσύστημα της ευρύτερης περιοχής και μεγαλώνουν καθημερινά την ανησυχία των νησιωτών για το μέλλον.
     Ερωτάται ο κύριος Υπουργός:
     Γιατί μέχρι σήμερα δεν έχουν υλοποιηθεί οι δεσμεύσεις του Υπουργείου για το ναυάγιο και για ποιο λόγο δεν ζητήθηκε βοήθεια από τον κοινοτικό μηχανισμό πολιτικής προστασίας. Ποιο είναι το χρονοδιάγραμμα για την άντληση των υγρών καυσίμων, που έχει μέσα του το βυθισμένο καράβι και πότε θα γίνει η ανέλκυσή του.
     Τι μέτρα έχουν παρθεί μέχρι στιγμής σε βάρος της εταιρείας και τι πρόστιμα έχουν εισπραχθεί;».
     Το λόγο έχει ο Υφυπουργός Εμπορικής Ναυτιλίας, Αιγαίου και Νησιωτικής Πολιτικής κ. Καμμένος. 
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ για την ερώτηση. Θα ήθελα να ξεκαθαρίσω ότι η θέση του Υπουργείου είναι πάγια. Θα πρέπει να γίνει απάντληση όλων των καυσίμων από το «SEA DIAMOND» που είναι πολλά. Επίσης, θα πρέπει να δοθεί «πράσινο διαβατήριο» για το πλοίο. Αυτό σημαίνει ανέλκυση ή αδρανοποίηση των ρυπογόνων ουσιών που πράγματι υπάρχουν και αποτελούν οικολογική βόμβα στο βυθό της Σαντορίνης. Με αυτήν τη λογική ευχαριστώ την κυρία Παντελάκη, για την ερώτηση, για να απαντήσουμε συγκεκριμένα, επειδή ειπώθηκε, πολλές φορές, στους φορείς της Σαντορίνης περί της ευρωπαϊκής βοήθειας ή κατά πόσο θα μπορούσε να ζητήσει η Ελληνική Κυβέρνηση τη συνδρομή της Ευρωπαϊκής Ένωσης. 
     Η επιχείρηση της απορρύπανσης της περιοχής της Καλντέρας άρχισε αμέσως μετά το ναυάγιο με το συντονισμό και την εποπτεία του διευθυντή της αρμόδιας υπηρεσίας του Υπουργείου μας. Η απορρύπανση των προσβληθεισών ακτογραμμών της περιοχής της Καλντέρας ολοκληρώθηκε στις 20 Ιουλίου 2007. Οι παραλίες αποδόθηκαν για χρήση στο κοινό και συντάχθηκε σχετικό πρακτικό επιθεώρησης το οποίο συνυπογράφηκε από την Τοπική Αυτοδιοίκηση, από τη Λιμενική Αρχή, από την ανάδοχο εταιρεία της απορρύπανσης και από την πλοιοκτήτρια εταιρεία. Αυτό όσον αφορά την ακτογραμμή. Είναι ένα σημαντικό στοιχείο, που σημαίνει ότι οι ακτές της Σαντορίνης δεν έχουν καμμία ρύπανση αυτήν τη στιγμή.
     Αυτό όμως δεν σημαίνει ότι δεν έχουμε απελευθέρωση ρυπογόνων ουσιών από το πλοίο. Γι’ αυτό υποχρεούται και βρίσκεται εκεί η απορρυπαντική εταιρεία. Η εταιρεία απειλείται με επιβολή αστικών και ποινικών κυρώσεων, οι οποίες επιβάλλονται κιόλας, και διατηρεί εκεί την εταιρεία απορρυπάνσεως που είχε πει ότι την αποσύρει.
     Τι σημαίνει όμως ευρωπαϊκή βοήθεια; Για να υπάρξει ενίσχυση από την Ευρωπαϊκή Ένωση θα πρέπει να ενεργοποιηθεί το εθνικό σχέδιο καταπολέμησης περιστατικών ρύπανσης από πετρέλαιο, πράγμα που δεν θεωρήθηκε ότι ήταν αναγκαίο και δεν ζητήθηκε συνδρομή επιπρόσθετων μέσων εμψύχου δυναμικού ή εξοπλισμού από κράτη-μέλη της Ευρωπαϊκής Ένωσης μέσω υποβολής εθνικού αιτήματος για την ενεργοποίηση του κοινοτικού μηχανισμού που προβλέπεται από το κοινοτικό πλαίσιο συνεργασίας στον τομέα ακούσιας ή εκούσιας θαλάσσιας ρύπανσης. 
     Για να γίνει αυτό θα πρέπει να ενεργοποιηθεί η απόφαση 792/2001 της «CELATROM». Αυτό περιορίζεται στις περιπτώσεις μεγάλων φυσικών καταστροφών και μπορεί να ενεργοποιηθεί μόνον κατόπιν αιτήματος του ενδιαφερόμενου κράτους-μέλους, εφόσον οι ζημιές υπερβαίνουν ένα κατώτατο όριο που για την Ελλάδα έχει καθοριστεί στο 0,6% του Ακαθάριστου Εθνικού Εισοδήματος. Δηλαδή, θα πρέπει να αποδείξουμε ότι έχουμε ζημιά πάνω από 1,66 δισεκατομμύρια ευρώ. Δεν είναι δυνατόν, λοιπόν, να καταβληθεί αποζημίωση όταν υπάρχει ασφαλιστική κάλυψη για ευθύνη τρίτου για τις ζημιές. Ούτε η ζημιά ήταν τόσο μεγάλη. Όμως, η ασφαλιστική κάλυψη υπάρχει και υποχρεούνται η πλοιοκτήτρια εταιρεία και οι ασφαλιστές να κάνουν την απάντληση και να απελευθερώσουν το βυθό της Σαντορίνης.
     Για την επιβολή των διοικητικών προστίμων, κατά των υπευθύνων του «SEA DIAMOND» η Λιμενική Αρχή Θήρας μέχρι σήμερα έχει βεβαιώσει 294 παραβάσεις και έχει εκδώσει 234 αποφάσεις επιβολής προστίμου, από τις οποίες έχει ολοκληρωθεί η σχετική διαδικασία 157 αποφάσεων ύψους 1.382.000 ευρώ στην αρμόδια Δ.Ο.Υ.. Πέραν αυτού, έχει ολοκληρωθεί η διαδικασία της απόφασης επιβολής προστίμου του Υπουργείου Εμπορικής Ναυτιλίας Αιγαίου και Νησιωτικής Πολιτικής ύψους 1.200.000 ευρώ. 
     Για την είσπραξη αυτή των δημοσίων εσόδων προβλέπεται η απόδοση αντιστοίχων ποσών στο Ειδικό Ταμείο Εφαρμογής Ρυθμιστικών Πολεοδομικών Σχεδίων με την προηγούμενη διαδικασία. Επιβάλλουμε δε κάθε μέρα πρόστιμο της τάξης των 8.800 ευρώ και σήμερα από τη στιγμή που θα συνεχίσουν οι υπαίτιοι να μην καταθέτουν σχέδιο απάντλησης, αυτό από δω και πέρα διπλασιάζεται. 
     Τι έχει γίνει σήμερα όσον αφορά την απάντληση; Πέρα από τις εισαγγελικές παραγγελίες που έχει εκδώσει ο Αντιεισαγγελέας Νάξου, κατόπιν αιτήσεως του Υπουργείου, πέρα από την προφορική εντολή του εισαγγελέα του Αρείου Πάγου, το Υπουργείο σύστησε στο Δημοτικό Λιμενικό Ταμείο της Θήρας, που είναι κατά νόμο υπεύθυνο και έκανε διαγωνισμό –έκανε πρόσκληση- το Νοέμβριο του 2007 για εξειδικευμένες εταιρείες, προκειμένου να ληφθούν προσφορές για την ανέλκυση του πλοίου. 
     Αυτή η διαδικασία δεν έδωσε ικανοποιητικά αποτελέσματα. Επειδή όμως, με δική μας έρευνα από το Υπουργείο βρήκαμε εταιρείες, οι οποίες αναλαμβάνουν την απάντληση και την απενεργοποίηση του ναυαγίου, στείλαμε τα αποτελέσματα των δικών μας ερευνών στο Λιμενικό Ταμείο και αυτό έκανε ξανά στις 6 Φεβρουαρίου διεθνή διαγωνισμό, με δημοσίευση στην εφημερίδα της Ευρωπαϊκής Ένωσης, προκειμένου να βρεθούν ενδιαφερόμενοι. 
     Υπάρχουν εταιρείες που προτίθενται. Αυτός ο διαγωνισμός λήγει σε είκοσι πέντε μέρες από τις 6 Φεβρουαρίου. Δεν έχει, λοιπόν, καμμία δικαιολογία η πλοιοκτήτρια εταιρεία ούτε οι ασφαλιστές να μην πληρώσουν την απάντληση και την απενεργοποίηση των ρύπων του πλοίου αυτού. 
     Κυρία Παντελάκη, σας διαβεβαιώ ότι αυτή εδώ η Κυβέρνηση και ο ίδιος ο Υπουργός, ο κ. Βουλγαράκης και εγώ και το Λιμενικό Σώμα είμαστε καθημερινώς πάνω απ’ αυτήν την υπόθεση. Θέλουν δεν θέλουν, θα κάνουν το καθήκον τους απέναντι στην Ελλάδα, απέναντι στο λαό της Σαντορίνης. Θα γίνει απάντληση των ρυπογόνων ουσιών και απενεργοποίηση των ρύπων του πλοίου. 
     Ευχαριστώ πολύ. 
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ερωτώσα Βουλευτής κ. Παντελάκη. 
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
     Κύριε Υφυπουργέ, καταλαβαίνετε ότι είστε υποχρεωμένος να απαντήσετε σε συγκεκριμένα ερωτήματα, τα οποία κάνουν ένα και ένα δύο. Εδώ, δεν βρισκόμαστε σε ημερίδα. Βρισκόμαστε δέκα μήνες μετά το ναυάγιο του «SEA DIAMOND». Η προηγούμενη Κυβέρνηση, η δική σας, είπε ότι: «μέσα σε δεκαπέντε μέρες θα σας παρουσιάσουμε σχέδιο απάντλησης και ανέλκυσης». Ο Γενικός Γραμματέας του Υπουργείου Εμπορικής Ναυτιλίας είπε: «και λεφτά να μη δώσει η εταιρεία και να μην καθαρίσει, καθαρίζουμε εμείς για πάρτη σας από το πράσινο ταμείο». 
     Γίνονται οι εκλογές και έρχεστε εσείς –ο οποίος προσωπικά κάνατε περιοδεία, αν και η αιχμή δεν στρέφεται ακριβώς στο πρόσωπό σας μόνο, αλλά είναι ευθύνη συνολικά της Κυβέρνησης- και λέτε σε συγκέντρωση των κατοίκων –και σας ακούνε στη δευτερολογία, κύριε Υφυπουργέ, απ’ ευθείας τώρα, από τη Σαντορίνη- ότι «η μελέτη της εταιρείας θα έρθει από εμένα σε εσάς σε τριάντα δύο  μέρες», ούτε σε τριάντα μία ούτε σε τριάντα τρεις, σε τριάντα δύο μέρες. Είναι 3 Μαρτίου, κύριε Υφυπουργέ. Θυμάστε πότε το είπατε. Παραδώστε μας τη μελέτη. 
     Το θέμα είναι το εξής. Ένα και ένα κάνουν δύο. Εσείς είχατε την ευθύνη να ζητήσετε κοινοτική βοήθεια. Δεν το κάνατε. Δεν προλαβαίνω να επιχειρηματολογήσω στα δύο λεπτά. Καταθέσαμε ερώτηση, του Ευρωβουλευτή μας κ. Γεωργίου Τούσα, την οποία θα καταθέσω στα Πρακτικά, όπως και την απάντηση που μας έδωσαν φαρδιά-πλατιά, ότι η Κυβέρνηση στη συγκεκριμένη περίπτωση δεν ζήτησε τη βοήθεια του εν λόγω μηχανισμού. Όλα τα άλλα που λέτε είναι λόγια και θα σας το αποδείξουμε. Όλη αυτή την επιχειρηματολογία θα την καταθέσουμε αύριο στην Ευρωβουλή και θα σας ξαναφέρουμε εδώ την απάντηση. 
     Δεύτερο ζήτημα. Συμφωνούμε για ένα γεγονός, ότι όντως όποιος θέλει να πάει στην πανέμορφη Σαντορίνη, μπορεί να πάει. Υπάρχουν οι παραλίες, οι ακτές είναι καθαρές και είναι μακριά από το πρόβλημα. Όντως κάνει πολύ καλή δουλειά αυτή η εταιρεία, η οποία είναι σήμερα απλήρωτη. Δεν πληρώνεται. Έχω καλές πληροφορίες. 
     Τρίτο ζήτημα. Εδώ μπαίνει το θέμα απάντλησης των υγρών καυσίμων, των λιπαντικών και ανέλκυση. Το να λέτε αυτούς τους λεονταρισμούς εδώ στη Βουλή δέκα μήνες μετά το ναυάγιο εμάς δεν μας λέει τίποτε. Εδώ έχετε συγκεκριμένη την ευθύνη. Υπάρχει συμπαιγνία ανάμεσα στην Κυβέρνηση και στην εταιρεία, ανάμεσα στο Υπουργείο Εμπορικής Ναυτιλίας Αιγαίου και Νησιωτικής Πολιτικής και στην εταιρεία και ο ένας κρύβεται πίσω από τον άλλο. Ποιος έχει την πολιτική ευθύνη να καθαρίσει το θέμα; Την έχει η Κυβέρνηση η οποία πρέπει να αναλάβει την ευθύνη της απάντλησης των καυσίμων –δεν μας νοιάζει πως θα γίνει, το αποτέλεσμα μας ενδιαφέρει- και της ανέλκυσης του ναυαγίου. Και βεβαίως, γι’ αυτό ακριβώς το λόγο, στεκόμαστε σ’ αυτό το δίκαιο αίτημα που έχουν οι κάτοικοι, οι πάντες. Είναι σύσσωμο το νησί και ζητάει απάντληση και ανέλκυση του ναυαγίου. Τέρμα και τελείωσε! 
     Εμάς θα μας βρίσκετε μπροστά σας σ’ αυτό το ζήτημα και δεν θα σταματήσουμε λεπτό! 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Να πω το τελευταίο, κύριε Πρόεδρε, και τελειώνω.
     ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, όμως, κυρία Παντελάκη.
     ΕΛΠΙΔΑ ΠΑΝΤΕΛΑΚΗ: Κύριε Υφυπουργέ, είπατε για τα πρόστιμα και είναι ντροπή. Σκοπίμως σας κάνουμε αυτή την ερώτηση για το τι χρήματα έχετε πάρει από τα πρόστιμα. Και εμείς λέμε στον ελληνικό λαό που ακούει, ότι όλα αυτά τα πρόστιμα που βάζει η Κυβέρνηση είναι πομφόλυγες. Η ίδια η εταιρεία έχει προσφύγει δικαστικά –το γνωρίζετε και δεν το λέτε- έχουν ανασταλεί όλα τα πρόστιμα και την ίδια στιγμή που έκανε αυτή την αίτηση αναίρεσης των προστίμων δεν υπήρχε εκπρόσωπος του Υπουργείου να υποστηρίξει το δημόσιο. Τι λέτε στον ελληνικό λαό για ένα εκατομμύριο πρόστιμα; Είναι ντροπή πιστεύω! 
     ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Εμπορικής Ναυτιλίας Αιγαίου και Νησιωτικής Πολιτικής έχει το λόγο.
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας Αιγαίου και Νησιωτικής Πολιτικής):  Κυρία Παντελάκη, ένα και ένα κάνει δυο! Η μελέτη της εταιρείας «ΜΙΤ» βρίσκεται στα χέρια του Λιμενικού Ταμείου Θήρας και βάσει αυτής της μελέτης, όχι σε τριάντα δυο μέρες αλλά σε έξι μέρες που την είχαν στα χέρια τους, προχώρησαν στον διεθνή διαγωνισμό και επικαλέστηκαν έναντι της εταιρείας αυτή την μελέτη που καταθέσαμε. 
     ΕΛΠΙΔΑ ΠΑΝΤΕΛΑΚΗ: Σήμερα μίλησα με το Δήμαρχο και δεν υπάρχει τίποτα.
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας Αιγαίου και Νησιωτικής Πολιτικής):  Ακούστε με προσεκτικά γιατί σας άκουσα.
     Λοιπόν, ψεύδεστε διότι την πήραν και οι κομματικοί σας παράγοντες…
     ΕΛΠΙΔΑ ΠΑΝΤΕΛΑΚΗ: Σήμερα μίλησα με τον κ. Ρούσο, δεν υπάρχει τίποτα.
     ΠΡΟΕΔΡΕΥΩΝ (Φίλιππος Πετσάλνικος): Κυρία Παντελάκη, μην φωνάζετε και εσείς γιατί δεν ακούγεται κανείς από τους δυο.
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας Αιγαίου και Νησιωτικής Πολιτικής):  … αλλά αποδεικνύεται ο ρόλος ο δικός σας σήμερα!
     Έρχεται το Κομμουνιστικό Κόμμα Ελλάδας και λέει προς την Κυβέρνηση να πληρώσει ο ελληνικός λαός, ο Έλληνας πολίτης την ιδιωτική εταιρεία που υποχρεούται να κάνει αυτή τη στιγμή την περιβαλλοντική προστασία και οι ασφαλιστές. 
     ΕΛΠΙΔΑ ΠΑΝΤΕΛΑΚΗ: Να τα πάρετε πίσω από την ιδιωτική εταιρεία εσείς.
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας Αιγαίου και Νησιωτικής Πολιτικής): Θα έπρεπε τουλάχιστον  ως εκπρόσωπος του Κομμουνιστικού Κόμματος να διασφαλίζετε τα συμφέροντα του Έλληνα πολίτη και όχι να κάνετε διαφήμιση…
     ΕΛΠΙΔΑ ΠΑΝΤΕΛΑΚΗ: Μην  τα λέτε αυτά τα προβοκατόρικα από το Βήμα του Υπουργού!
     ΠΡΟΕΔΡΕΥΩΝ (Φίλιππος Πετσάλνικος): Κυρία Παντελάκη, σας έδωσα άνεση χρόνου για να αναπτύξετε την ερώτησή σας. 
     Σας παρακαλώ! 
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας Αιγαίου και Νησιωτικής Πολιτικής): …της ιδιωτικής εταιρείας που κάνει την απορρύπανση.
     Όσον αφορά την ευρωπαϊκή αποζημίωση, σας εξήγησα. Θα πρέπει να είναι το 0,6% του Α.Ε.Π. για να πάρουμε αποζημίωση από την Ευρωπαϊκή Ένωση. Κυρία Παντελάκη, μας συστήνετε πολύ καλή την εταιρεία η οποία κάνει αυτή τη στιγμή τη περιφρούρηση. Δεν θα την πληρώσει το ελληνικό δημόσιο, θα την πληρώσουν οι πλοιοκτήτες –θέλουν, δεν θέλουν- και οι ασφαλιστές. Αυτό να το καταλάβετε. Θα κάνουν την απάντληση.  Και όσον αφορά τις μελέτες, επειδή θέλετε να σας δώσω και άλλες μελέτες αύριο το πρωί καταθέστε μια ερώτηση με αίτηση καταθέσεως στοιχείων και θα σας δώσουμε και μελέτες ελληνικών εταιρειών που κάνουν απάντληση. Όχι όμως, κάποια συμφέροντα στη Σαντορίνη που μας ακούν και που έχουν συγκεκριμένη κομματική προέλευση να θέλουν να κάνουν δουλειές εις βάρος του περιβάλλοντος και εις βάρος του χρήματος του ελληνικού λαού!
     Θα γίνει ο διαγωνισμός, θα συμμετέχουν οι εταιρείες, θα γίνει η απάντληση, θα γίνει η απορρύπανση και δεν θα ακούσουμε τις συστάσεις περί καλής ή κακής εταιρείας από το Κομμουνιστικό Κόμμα της Ελλάδος μέσα στη Βουλή των Ελλήνων. Φθάνουν οι διαφημίσεις!
     ΕΛΠΙΔΑ ΠΑΝΤΕΛΑΚΗ: Δέκα μήνες μετά τα λέτε αυτά τα πράγματα! 
     ΠΡΟΕΔΡΕΥΩΝ (Φίλιππος Πετσάλνικος): Η επόμενη τέταρτη με αριθμό 678/26-2-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τους Υπουργούς Περιβάλλοντος, Χωροταξίας και Δημοσίων Έργων και Πολιτισμού, σχετικά με την απόφαση του Συμβουλίου της Επικρατείας για την περιοχή Ρωμανού Μεσσηνίας όπου εκτελούνται εργασίες κατασκευής ξενοδοχείων κ.λπ., δεν θα συζητηθεί σήμερα λόγω κωλύματος του Υπουργού. 
     Επόμενη είναι η πέμπτη με αριθμό 673/26-2-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Εθνικής Παιδείας και Θρησκευμάτων, σχετικά με το συνέδριο στο Πάντειο Πανεπιστήμιο για θέματα του αφορούν στους «Τσάμηδες» κ.λπ.. 
     Η επίκαιρη ερώτηση του κ. Γεωργιάδη έχει ως εξής: 
     «Την Πέμπτη 21 Φεβρουαρίου του τρέχοντος έτους διοργανώθηκε στο Πάντειο Πανεπιστήμιο (Αμφιθέατρο «Σάκης Καράγιωργας»), Συνέδριο που αφορούσε θέματα όπως την οργάνωση των Τσάμηδων ως Μειονότητα και Κοινότητα και τις Περιουσίες τους, προβάλλοντας αποκλειστικά και μόνο τις διεκδικήσεις τους εναντίον της Ελλάδος σε μια ιδιαίτερα ευαίσθητη χρονική περίοδο, τέσσερις (4) ημέρες μετά την ανακήρυξη της ανεξαρτησίας του Κοσόβου. Ήδη το Συνέδριο αυτό χρησιμοποιείται ευρύτατα από τα Ξένα Μ.Μ.Ε. εναντίον της χώρας μας.
     Συνεπώς ερωτάται ο αρμόδιος Υπουργός:
     1. Τι μέτρα προτίθεται να λάβουν τα αρμόδια κλιμάκια του Υπουργείου Παιδείας ώστε τα Ελληνικά Πανεπιστήμια να μην γίνονται φορείς ανθελληνικής προπαγάνδας;».
     Κύριε Γεωργιάδη, έχετε δακτυλογραφήσει την ερώτησή σας, αν δεν κάνω λάθος, με το παλαιό πολυτονικό σύστημα. Χρησιμοποιείτε τη δημοτική, αλλά χρησιμοποιείτε το πολυτονικό.
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Μάλιστα, κύριε Πρόεδρε.
     ΠΡΟΕΔΡΕΥΩΝ (Φίλιππος Πετσάλνικος): Έχετε κάνει ένα μικρό λάθος, όμως, όχι σε σχέση με τη δακτυλογράφηση και το πολυτονικό, αλλά σε σχέση με τον τίτλο του Υπουργείο προς το οποίο απευθύνετε την ερώτηση.
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Μπορεί, κύριε Πρόεδρε.
     ΠΡΟΕΔΡΕΥΩΝ (Φίλιππος Πετσάλνικος): Δεν είναι απλά: «Υπουργείο Παιδείας». Είναι «Υπουργείο Εθνικής Παιδείας και Θρησκευμάτων».
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Έχετε δίκιο. Κακώς.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εθνικής Παιδείας και Θρησκευμάτων, ο κ. Σπυρίδων Ταλιαδούρος.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
     Θα ήθελα, σε ό,τι αφορά την ερώτηση, να πω τα εξής. Μέσα στο πλαίσιο των αρχών της ακαδημαϊκής ελευθερίας και της πλήρους αυτοδιοίκησης των Ανωτάτων Εκπαιδευτικών Ιδρυμάτων, όπως κατοχυρώνονται στη διάταξη του άρθρου 16 του Συντάγματος, τα Πανεπιστήμια και τα Τ.Ε.Ι. της πατρίδας μας αποτελούν χώρους αδέσμευτης επιστημονικής σκέψης, έρευνας και διδασκαλίας.
     Εξάλλου, σύμφωνα με το άρθρο 14, παράγραφος 1 του Συντάγματος, κάθε Έλληνας πολίτης μπορεί να εκφράζει και να διαδίδει προφορικά, γραπτά και δια του τύπου τους στοχασμούς του, τηρώντας τους νόμους του κράτους.
     Το Υπουργείο Εθνικής Παιδείας και Θρησκευμάτων, ακολουθώντας πιστά τις επιταγές του Συντάγματος, σε καμμία περίπτωση δεν μπορεί να επέμβει στο ακαδημαϊκό έργο πανεπιστημιακών διδασκάλων και ερευνητών ούτε και να περιορίσει με οποιοδήποτε τρόπο την ελευθερία της διακίνησης των ιδεών και της έρευνας.
     Όπως μας ενημέρωσε ο Πρύτανης του Παντείου Πανεπιστημίου, την Πέμπτη 21 Φεβρουαρίου, πραγματοποιήθηκε στο Πάντειο Πανεπιστήμιο, με πρωτοβουλία του λέκτορα του Τμήματος Πολιτικής Επιστήμης και Ιστορίας κ. Χριστόπουλου, διάλεξη με θέμα: «Ιστορία και Επικαιρότητα του ζητήματος των Τσάμηδων στις ελληνοαλβανικές σχέσεις», στο πλαίσιο των διδασκομένων μαθημάτων: «Μειονότητες στην Ευρώπη» και «Ιστορία και Πολιτισμός της Νεωτέρας Αλβανίας».
     Η εκδήλωση αυτή δεν διοργανώθηκε από την Πρυτανεία του Πανεπιστημίου, αλλά από το Τμήμα Πολιτικής Επιστήμης και Ιστορίας. Το Πάντειο Πανεπιστήμιο διαθέτει τα αμφιθέατρα και τους χώρους διδασκαλίας για την πραγματοποίηση σεμιναριακών μαθημάτων σε όλα τα μέλη Δ.Ε.Π. του Ιδρύματος.
     Οι απόψεις οι οποίες εκφράστηκαν σ’ αυτήν την εκδήλωση αποτελούν απόψεις των εισηγητών, τις οποίες η Πρυτανεία ούτε μπορούσε να τις γνωρίζει εκ των προτέρων και φυσικά, ούτε να τις λογοκρίνει, με βάση την κατοχυρωμένη από το Σύνταγμα ακαδημαϊκή ελευθερία. Το ότι δεν υιοθετούνται αυτές οι απόψεις από τις Πρυτανικές Αρχές είναι άλλο θέμα.
     Επομένως, κλείνω, κύριε Πρόεδρε, λέγοντας ότι στην προκειμένη περίπτωση, ούτε οι Πρυτανικές Αρχές του Παντείου Πανεπιστημίου, ούτε και το Υπουργείο Εθνικής Παιδείας και Θρησκευμάτων θα μπορούσαν να παρέμβουν με οποιοδήποτε τρόπο στη διοργάνωση της διάλεξης αυτής, καθώς κάτι τέτοιο θα συνιστούσε ωμή προσβολή της ακαδημαϊκής ελευθερίας και της αρχής της αυτοδιοίκησης των πανεπιστημιακών ιδρυμάτων.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο ερωτών Βουλευτής, κ. Σπυρίδων-Άδωνις Γεωργιάδης.
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, κατ’ αρχάς, ευχαριστώ για την παρατήρηση. Προφανώς, ο συνεργάτης μου που διαμόρφωσε την ερώτηση, είχε μπροστά του το βιβλίο της κ. Ρεπούση. Όπως θυμάστε, στο εξώφυλλο, είχε απαλείψει το: «Εθνικής» και γι’ αυτό, μπερδεύτηκε. Θα τον ψέξω, όμως, γι’ αυτό.
     Κύριε Υπουργέ, σκέφτηκα πολύ πριν σας κάνω αυτή την ερώτηση. Ήμουν βέβαιος, φυσικά, ότι θα επικαλεστείτε την ακαδημαϊκή ελευθερία, την οποία και εγώ ο ίδιος τη σέβομαι ιδιαίτερα και αντιλαμβάνομαι τη σπουδαιότητά της. Όμως, πιστεύω ότι και εσείς μπορείτε να καταλάβετε ότι η ελευθερία, η κάθε ελευθερία, έχει μία δίδυμη αδελφή, την ευθύνη.
     Φανταστείτε, φερ’ ειπείν, εάν αύριο, κάποιοι από το Πάντειο Πανεπιστήμιο ήθελαν να κάνουν ένα συνέδριο για να διαφημίσουν την ηρωίνη. Θα τους αφήναμε να τη διαφημίσουν εις το όνομα της ακαδημαϊκής ελευθερίας; Εάν ήθελαν να δείξουν και τις σύριγγες και πώς μπορεί κάποιος να τρυπιέται, θα τους αφήναμε να το κάνουν εις το όνομα της ακαδημαϊκής ελευθερίας;
     Άρα, προφανώς, η ακαδημαϊκή ελευθερία είναι απόλυτα σεβαστή, αλλά θεωρούμε και ως κράτος και ως πολιτεία δεδομένο ότι και οι πρυτανικές αρχές στα πανεπιστήμιά μας έχουν τουλάχιστον την κοινή λογική.
     Έρχομαι λίγο στο προκείμενο ζήτημα. Το συγκεκριμένο συνέδριο έγινε την ημερομηνία της επετείου της Απελευθερώσεως της πόλεως των Ιωαννίνων            -πρώτη φοβερή πρόκληση και σύμπτωση- έγινε τέσσερις ημέρες μετά την ανεξαρτητοποίηση του Κοσόβου. Χρησιμοποιήθηκε ως συνέδριο από τα διεθνή Μέσα Μαζικής Επικοινωνίας και το CNN, για να προβληθεί η άποψη ότι και στην Ελλάδα, κερδίζει έδαφος η ιδέα ότι πρέπει να επιστρέψουν οι Τσάμηδες.
     Σας υπενθυμίζω το επεισόδιο που είχαμε με τον Πρόεδρο της Ελληνικής Δημοκρατίας, κ. Κάρολο Παπούλια, πριν από περίπου ενάμισι χρόνο. 
     Και για να μη φανεί ότι αυτές είναι μόνο δικές μου απόψεις, γιατί σκέφθηκα πολύ πριν σας κάνω αυτήν την ερώτηση, σας διαβάζω από την εφημερίδα «ΕΛΕΥΘΕΡΟΤΥΠΙΑ», στις 28 Φεβρουαρίου 2008. 
     Γράφει ο κ. Γιάννης Τζώρτζης: «Αν, όμως, οι πανεπιστημιακοί της πρώην και νυν του Παντείου πέτυχαν να προκαλέσουν πολλούς με τη διοργάνωση της τετραήμερης αυτής συνάντησής τους, τούτο δεν οφείλεται μόνο στο γεγονός ότι η έναρξη των εργασιών συνέπεσε με την 95η επέτειο της Απελευθερώσεως των Ιωαννίνων. Το αίσθημα τούτο έλαβε και μια ευρύτερη διάσταση, καθότι υπήρξε και η σύμπτωση(;) –είναι με ερωτηματικό- της μονομερούς ανακήρυξης της ανεξαρτησίας των Αλβανοκοσοβάρων. Εκείνο ασφαλώς που προκάλεσε ιδιαίτερα» -και εδώ θέλω απάντηση- «υπήρξε η συνδιοργάνωση της επιστημονικής συνάντησης με το Κέντρο Ερευνών Μειονοτικών Ομάδων, όταν μάλιστα το θέμα αυτό ουδέποτε είχε αποτελέσει μειονοτικό ζήτημα. Γιατί το Πάντειο έδωσε στο Κέντρο Μελέτης Μειονοτικών Ομάδων το δικαίωμα να ασχοληθεί με τους Τσάμηδες ως μειονότητα; Από πότε η Ελλάς δέχεται τέτοιες απόψεις; Ακόμη και από επίσημης αλβανικής πλευράς» -γράφει η «ΕΛΕΥΘΕΡΟΤΥΠΙΑ»- «δεν είχε τεθεί ποτέ σε μια τέτοια βάση το ζήτημα. Επειδή δε ακούστηκαν και ερωτήματα» -ερωτάται ο συντάκτης της εφημερίδας- «και ως προ τη χρηματοδότηση τέτοιων ερευνών και συναντήσεων, καλό θα ήταν να υπήρχε μια ανάλογη απάντηση για τη χρηματοδότηση, ώστε να μην αιωρούνται φήμες υπεράνω του Παντείου και δη την ώρα που δεν έκλεισε ο κύκλος του πρυτανικού της σκανδάλου, το οποίο άφησε τους πάντες άφωνους».
     Άρα, αυτά είναι ερωτήματα που υπάρχουν γενικώς στην κοινωνία, κύριε Υφυπουργέ, και δεν μας καλύπτει η απάντηση περί ακαδημαϊκής ελευθερίας της Παντείου που μας είπατε. Θέλω να μας πείτε, ποιοι το πλήρωσαν, πόσα χρήματα κόστισε στον ελληνικό λαό.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
     Και ένα τελευταίο ερώτημα για να κλείσω. Η χώρα κάνει μια μεγάλη προσπάθεια για το Σκοπιανό. Θα ήθελα να μου πείτε, αν ξέρετε, όλα αυτά τα χρόνια, πόσες ημερίδες διοργάνωσαν τα ελληνικά πανεπιστήμια, το Πάντειο εν προκειμένω, για να υποστηρίξουμε τα δίκαια της Ελλάδος στο Σκοπιανό, πόσες ημερίδες διοργάνωσε το Πάντειο ή η Φιλοσοφική Σχολή Αθηνών για την ελληνικότητα της Μακεδονίας, για το έργο του Μεγάλου Αλεξάνδρου; Απάντηση, καμμία. Δεν σας ανησυχεί αυτό; 
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Υφυπουργός Εθνικής Παιδείας και Θρησκευμάτων, κ. Ταλιαδούρος, για να δευτερολογήσει.
     ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
     Στο πλαίσιο της ακαδημαϊκής ελευθερίας, οι ακαδημαϊκοί δάσκαλοι δικαιούνται να εκφράζουν και να διακινούν ελεύθερα τις όποιες τους ιδέες, είτε συμφωνούμε, είτε διαφωνούμε. ‘Όπως είπε και ο Βολταίρος: «Διαφωνώ με αυτό που λες, αλλά θα υπερασπίζομαι μέχρι θανάτου το δικαίωμά σου να το λες». Αυτή είναι και η πεμπτουσία της ακαδημαϊκής ελευθερίας και είναι η πεμπτουσία, αν θέλετε, της ουσίας της ελευθερίας του λόγου και της διακίνησης των ιδεών.
     Από εκεί και πέρα, η Πρυτανεία του Παντείου Πανεπιστημίου, το είπα και στην πρωτολογία μου, δεν μπορεί να λογοκρίνει τις όποιες απόψεις των ακαδημαϊκών δασκάλων ή ερευνητών. Βεβαίως, ο κάθε εκφραστής της άποψης, ο κάθε ακαδημαϊκός δάσκαλος, φέρει και την ευθύνη της δικής του άποψης και της δικής του πρότασης και κρίνεται, όπως κρινόμαστε όλοι. ‘Άλλο όμως το ένα, η ευθύνη, και άλλο το άλλο, η λογοκρισία, χάριν κάποιας σκέψης ή κάποιας άποψης. Υπάρχει ακαδημαϊκή ελευθερία και τη σεβόμαστε απολύτως. 
     ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε στη συζήτηση των επικαίρων ερωτήσεων δευτέρου κύκλου:
     Η πρώτη με αριθμό 658/25.2.2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη, προς τον Υπουργό Οικονομίας και Οικονομικών, σχετικά με τη λήψη μέτρων για τον έλεγχο της ροής μεγάλων χρηματικών ποσών, κ.λπ. δεν θα συζητηθεί λόγω κωλύματος του κυρίου Υπουργού.
     ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θα ήθελα το λόγο επί της διαδικασίας.
     ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κύριε Σγουρίδη.
     ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
     Θα ήθελα να πω κάτι επί της διαδικασίας. Γνωρίζω, κύριε Πρόεδρε, ότι δεν έχω το δικαίωμα στη φάση αυτή να πάρω το λόγο, αλλά διαδικαστικά ήθελα να θέσω ένα ζήτημα, για να αναδείξω το έλλειμμα που υπάρχει στον τρόπο της συζήτησης των επικαίρων ερωτήσεων.
     Ξέρουμε, πάρα πολύ καλά, όλοι μας ότι ο Βουλευτής συνθλίβεται ανάμεσα στις υποχρεώσεις της Κυβέρνησης και στην επιλογή των επικαίρων ερωτήσεων από τα κόμματα. Σε περίπτωση που δεν επιλεγεί η επίκαιρη ερώτηση, οι επίκαιρες ερωτήσεις κληρώνονται.  Εάν δεν κληρωθεί μια, δύο φορές, επαναλαμβάνεται και επαναλαμβάνεται και όταν κληρωθεί, τυχαίνει να έχει υποχρέωση ο Υπουργός.
     Θα ήθελα, λοιπόν, στη διαδικασία αυτή, να προτείνω -δεν έγινε επί δικών μας Προεδριών, προτείνετέ το, αν θέλετε, στη Διάσκεψη των Προέδρων ή στην αλλαγή του Κανονισμού της Βουλής- τουλάχιστον αυτές που εξ υπαιτιότητας των υποχρεώσεων των Υπουργών δεν συζητούνται, να προτάσσονται σε σχέση με τις υπόλοιπες.
     Διότι, εν τοιαύτη περιπτώσει, χάνουν και την επικαιρότητά τους και ο Βουλευτής δεν μπορεί να εκφράσει την άποψή του. Αυτό ήθελα να πω επί της διαδικασίας. 
     Όσο δε για την ειδοποίηση, θέλω να σας πω, κύριε Πρόεδρε, ότι αν με ειδοποιούσαν πιο νωρίς, σήμερα θα ήμουν στην Αλεξανδρούπολη. Θα ήμουν στην περιφερειακή συνδιάσκεψη που είχαμε πάνω στη Θράκη, δεν θα ήμουν εδώ.
     Σας ευχαριστώ πάρα πολύ.
     ΠΡΟΕΔΡΕΥΩΝ (Φίλιππος Πετσάλνικος): Σε ό,τι αφορά την πρώτη σας παρατήρηση και πρόταση, εκτιμώ ότι είναι μία ενδιαφέρουσα πρόταση να χαρακτηρίζονται ως προτασσόμενες, θα έλεγα, επίκαιρες ερωτήσεις, αλλά αυτό δεν είναι θέμα της Διασκέψεως των Προέδρων, όπως γνωρίζετε. Αυτό είναι θέμα αλλαγής του Κανονισμού της Βουλής. Άρα, η αρμόδια επιτροπή που επιμελείται των αναγκαίων αλλαγών του Κανονισμού, θα πρέπει να λάβει υπ’ όψιν της και αυτήν την πρόταση.
     Σε ό,τι αφορά την ειδοποίησή σας, οι Υπηρεσίες της Βουλής μου λένε ότι υπήρξε ενημέρωσή σας, ειδοποίησή σας από την Παρασκευή για την ύπαρξη κωλύματος εκ μέρους του αρμοδίου Υπουργού.
     ΠΑΝΑΓΙΩΤΗΣ ΣΓΟΥΡΙΔΗΣ: Όχι ακριβώς. Υπήρξε ειδοποίηση τη Δευτέρα το πρωί από το κόμμα.
     ΠΡΟΕΔΡΕΥΩΝ (Φίλιππος Πετσάλνικος): Θα ελέγξουμε το πότε έγινε ειδοποίηση. 
     Όμως, εν πάση περιπτώσει, δεν είναι τόσο το θέμα της ειδοποίησης, όσο η απώλεια του επικαίρου, όπως λέτε, όταν ο Υπουργός δεν μπορεί να απαντήσει στην υποβληθείσα ερώτηση τη συγκεκριμένη ημέρα και ώρα.
     Πριν εισέλθουμε στη συζήτηση της τελευταίας ερώτησης, θα ήθελα να γνωστοποιήσω στο Σώμα ότι και η Τρίτη με αριθμό 676/26-2-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την παραίτηση των μελών του Διοικητικού Συμβουλίου των Φορέων Διαχείρισης Κοτυχίου –Στροφυλιάς και του Χελμού – Βουραϊκού κ.λπ., δεν συζητείται σήμερα λόγω  κωλύματος του κυρίου Υπουργού.
     Και θα κλείσουμε τον κύκλο των επικαίρων ερωτήσεων που συζητούνται σήμερα με τη συζήτηση της υπ’ αριθμόν 674/26-2-2008 τέταρτης επίκαιρης ερώτησης της Βουλευτού του Λαϊκού Ορθοδόξου Συναγερμού κ. Δήμητρας Αράπογλου προς τον Υπουργό Υγείας και Κοινωνικής Αλληλεγγύης, σχετικά με τη φιλοξενία ανήλικων Κούρδων και Αφγανών μεταναστών στο Οικοτροφείο του Εθνικού Ιδρύματος Κωφών κ.λπ.
     Η επίκαιρη ερώτηση της κ. Αράπογλου έχει ως εξής:
     «Κύριε Υπουργέ, όπως γνωρίζετε η Σχολική Εφορεία του Εθνικού Ιδρύματος Κωφών (Ε.Ι.Κ.), Παράρτημα Πάτρας, χτίστηκε με χρηματοδότηση της Ευρωπαϊκής Ένωσης με συγκεκριμένο σκοπό, να εξυπηρετήσει τις ανάγκες των Κωφών ατόμων σε εκπαίδευση, επαγγελματική κατάρτιση και κοινωνική στήριξη.
     Και ενώ στο χώρο αυτό φοιτούν ενενήντα παιδιά με αναπηρία δόθηκε εντολή από το Υπουργείο σας να φιλοξενηθούν ανήλικοι Κούρδοι και Αφγανοί μετανάστες στο Οικοτροφείο του Εθνικού Ιδρύματος Κωφών (Ε.Ι.Κ.) προκαλώντας αναστάτωση στα άτομα με αναπηρία και τις οικογένειές τους σε όλη την Πάτρα.
     Αυτή η πράξη της Πολιτείας μπορεί να ληφθεί μόνο ως προσπάθεια υποβάθμισης και απαξίωσης του Εθνικού Ιδρύματος Κωφών (Ε.Ι.Κ.) και προς την αντίθετη κατεύθυνση για τη στήριξη και την αναβάθμισή του, όταν μάλιστα βάσει του Συντάγματος και της Νομοθεσίας η πολιτεία οφείλει να μεριμνά και να λαμβάνει ουσιαστικά μέτρα για την εξασφάλιση της αυτονομίας, της επαγγελματικής ένταξης και συμμετοχής των Α.με.Α. σε όλους τους τομείς της κοινωνικής ζωής. Η εφαρμογή αποσπασματικών λύσεων σαν και αυτή λόγω της προβληματικής μεταναστευτικής πολιτικής και η απουσία ολοκληρωμένων λύσεων σε αυτό το θέμα θα επιβαρύνει την ποιότητα ζωής των ατόμων με αναπηρία.
     Σύμφωνα με τα παραπάνω, ερωτάται ο κύριος Υπουργός τα εξής:
     1. Το Υπουργείο προτίθεται να αναβαθμίσει άμεσα το Ε.Ι.Κ. με την κατάθεση σχεδίου νόμου προς ψήφιση που αφορά την ανασύσταση του Ιδρύματος και τη δημιουργία νέου οργανισμού διαχείρισης;
     2. Σκοπεύετε να ακυρώσετε την τηλεφωνική σας εντολή για τη φιλοξενία ανήλικων μεταναστών στο Εθνικό Ίδρυμα Κωφών Πάτρας που θέτει σε κίνδυνο τη δημόσια υγεία και ιδιαίτερα αυτή των Κωφών ατόμων και των ατόμων με αναπηρία από μεταδοτικά νοσήματα των εν λόγω μεταναστών;»
     Ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος έχει το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, δεν νομίζω ότι είναι από τις ευτυχέστερες στιγμές του Κοινοβουλίου να απαντάει εν προκειμένω ο Υφυπουργός Υγείας και Κοινωνικής Αλληλεγγύης για ένα θέμα όπως και αυτό. 
     Ερωτάται το Υπουργείο γιατί πριν από λίγες ημέρες, λόγω των άσχημων καιρικών συνθηκών, λόγω του χιονιά που ενέσκηψε στη χώρα μας, μετά από παρατηρήσεις και έγγραφα, υπομνήματα του Ελληνικού Ερυθρού Σταυρού, του Συνηγόρου του Πολίτη και του κοινού περί δικαίου αισθήματος και της φιλοξενίας που πρέπει να διέπει τον ελληνικό λαό, φροντίσαμε να δώσουμε προσωρινή στέγη σε Αφγανούς συμπολίτες μας, ανήλικους, όταν είχαμε κάνει εμείς δραματικές εκκλήσεις στην Εισαγγελία της Αχαΐας να μας δώσει την επιτροπεία, ώστε να μπορέσουμε –εδώ και μέρες το κάναμε αυτό αγωνιωδώς μέσω του Ερυθρού Σταυρού- να δούμε πού θα πάμε τους ανήλικους Αφγανούς.
     Και διαβάζουμε εδώ ότι φοιτούν ενενήντα παιδιά. Στο Οικοτροφείο της Πάτρας μένουν τέσσερα παιδιά σε τέσσερις χιλιάδες οκτακόσια τετραγωνικά. «Αναστάτωση…», λέει, «…στο Νομό Αχαΐας». Πιο κάτω, λέει ότι κινδυνεύουν και τα τέσσερα αυτά παιδιά από μεταδοτικά νοσήματα και δεν ξέρω και εγώ από τι άλλο. 
     Δυστυχώς, αυτοί οι ανήλικοι οι οποίοι βρέθηκαν στην Πάτρα κακήν κακώς, δεν ήταν από τη Γαλλία ούτε από την Ιταλία ούτε από κανένα άλλο ανεξάρτητο κράτος, αλλά από το Αφγανιστάν. 
     Είχαμε φροντίσει με μονάδα του Κ.Ε.Λ.Π.ΝΟ., του Κέντρου Ελέγχου Λοιμώξεων και Πρόληψης Νοσημάτων, και να τους ελέγξουμε όλους και σε γιατρούς να τους στείλουμε και στα νοσοκομεία να τους πάμε και να είναι σε άριστη κατάσταση υγείας. Αυτό δεν μπόρεσε να το πληροφορηθεί η εκλεκτή συνάδελφος; 
     Και φυσικά, δεν τους πήγαμε εκεί. Εγώ τουλάχιστον, δεν δεχόμουν να ακούω τις φωνές, τις διαμαρτυρίες και Βουλευτών του Ελληνικού Κοινοβουλίου γιατί θα φιλοξενήσουμε τα παιδιά σε μια δική μας δομή. 
     Πολύ πριν καταθέσει την ερώτηση η συνάδελφος και χωρίς να χρειαστούν οι παραινέσεις της και για να μην έρθουμε σε σύγκρουση έστω και με έναν από εκεί, τους πήγαμε σε ξενοδοχεία της περιοχής και των Αθηνών καθώς και σε δικούς μας ξενώνες εδώ στην Αθήνα και στο Βόλο –επαναλαμβάνω- για προσωρινή φιλοξενία και συγκεκριμένα μέχρι 31 Μαΐου, για ένα συγκεκριμένο χρονικό διάστημα, δηλαδή. Γι’ αυτό –επαναλαμβάνω- δεν είναι από τις ευτυχέστερες στιγμές του Ελληνικού Κοινοβουλίου, να ερωτούμαστε γιατί φιλοξενήσαμε και γιατί δράσαμε για Αφγανούς ανήλικους, οι οποίοι ήταν στοιβαγμένοι σε μια αποθήκη της Πάτρας επί ημέρες. 
     Και ζητούσαμε εμείς, επί ημέρες, από τον εισαγγελέα να πάρουμε την επιτροπεία τους -την οποία και πήραμε- για να τους φροντίσουμε. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Θα απαντήσω και στη δευτερολογία μου για ό,τι άλλο διευκρινιστικό ζητήσει η κυρία συνάδελφος. 
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ερωτώσα Βουλευτής κ. Αράπογλου. 
     ΔΗΜΗΤΡΑ ΑΡΑΠΟΓΛΟΥ: Πρώτα απ’ όλα, κύριε Υφυπουργέ, θα ήθελα να σας πω ότι η Ομοσπονδία Κωφών Ελλάδας κάνοντας ένα διάβημα, απέστειλε και σε μένα προσωπικά και στο Υπουργείο σας, ένα έγγραφο σχετικά με το Ίδρυμα Κωφών στην Πάτρα όσον αφορά στο θέμα των μεταναστών. Πιστεύω ότι θα το έχετε αυτό το έγγραφο, το οποίο έχω και εγώ μπροστά μου. Η Ομοσπονδία Κωφών Ελλάδος, λοιπόν, περίμενε απάντηση, αλλά εσείς, ως Υπουργείο, δεν απαντήσατε. Γι’ αυτό, λοιπόν, δημιουργήθηκε μια αναστάτωση. 
     Και δεν είναι μόνο τέσσερα τα παιδιά, όπως είπατε. Είναι δεκαπέντε κωφά παιδιά και επιπλέον ενενήντα παιδιά συνολικά που έχουν άλλες αναπηρίες. Και όλα αυτά τα παιδιά, με όλες αυτές τις κατηγορίες αναπηρίας, διαμένουν στο ίδιο κτήριο, στο Ίδρυμα Κωφών στην Πάτρα.
     Για ποιο λόγο ανησυχούν οι οικογένειές τους και οι ίδιοι; Γιατί φοβήθηκαν. Και έλαβα πολλά μηνύματα και πολλά φαξ. Ανησυχούσαν γι’ αυτόν, ακριβώς, το λόγο. 
     Το Υπουργείο σας θα μπορούσε να πάρει από την Ευρωπαϊκή Ένωση ή από κάποια διεθνή οργάνωση -τη Διεθνή Αμνησία, για παράδειγμα- μια χρηματοδότηση, ένα κονδύλιο και να προστατεύσει στη συγκεκριμένη περίπτωση αυτά τα άτομα, τους Αφγανούς και να μην υπάρχει αντιπαράθεση. Θα μπορούσε, δηλαδή, να γίνει κάτι ανάλογο μ’ αυτό που έγινε στο Ίδρυμα στο οποίο διαμένουν αυτιστικά παιδιά στο Βόλο, όπου και εκεί προσπαθήσατε να μεταφέρετε κάποιους μετανάστες για να φιλοξενηθούν προσωρινά. Πιστεύω ότι μ’ αυτό το κονδύλιο θα μπορούσατε να βρείτε στους μετανάστες δική τους στέγη και όχι να φιλοξενούνται ενίοτε στα ιδρύματα. 
     Όσον αφορά το θέμα της αναβάθμισης του Ιδρύματος Κωφών, δεν απαντήσατε. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Όπως ξέρετε, έχει αποδοθεί 1,5 δισεκατομμύριο δραχμές –νομίζω το 1996- από την Ευρωπαϊκή Ένωση για να χτιστεί αυτό το κτήριο και να είναι για τους κωφούς.
     Το αποτέλεσμα είναι να έχουν ενταχθεί εκεί και άλλες κατηγορίες αναπηριών. Ο στόχος, λοιπόν, της αναβάθμισης των κωφών ατόμων πως θα γίνει; Αυτή τη στιγμή μοιάζει ότι υποβαθμίζεται ο ρόλος του ιδρύματος. Τι θα γίνει για την αναβάθμιση; Δηλαδή τα παιδιά σταματάνε στο δημοτικό και δεν θα συνεχίσουν στο γυμνάσιο ή περαιτέρω τις σπουδές τους;
     Πρέπει να είναι αυτόνομος ο οργανισμός και να δοθεί προτεραιότητα στην αναβάθμιση του Ιδρύματος Κωφών. Τα χρήματα αυτά ήταν για το Ίδρυμα Κωφών και δεν θα πρέπει να αποδίδονται κάθε φορά ή σε άλλη κατηγορία αναπηρίας ή σε μετανάστες για να μη δημιουργείται αυτή η σύγχυση.
     Πρέπει, λοιπόν, να βρεθεί μια στέγη για τους μετανάστες. Να φροντίσετε να πάρετε ένα κονδύλι από την Ευρωπαϊκή Ένωση ή από τη Διεθνή Αμνηστία ή από κάποια άλλη διεθνή οργάνωση. Νομίζω ότι αν προσπαθήσετε, μπορείτε να το πετύχετε. Και θα σας βοηθήσουμε όλοι.
     Εγώ δεν είπα ότι δεν πρέπει να βοηθήσουμε τους ανθρώπους, δεν πρέπει όμως να προκαλούμε και τέτοιου είδους διαμαρτυρίες. Γιατί οι κωφοί έχουν δίκιο. Φυσικά πρέπει να υπάρχει μία ίση μεταχείριση και στους μετανάστες. Δεν είπα εγώ το αντίθετο.
     Ευχαριστώ πολύ.
     ΠΡΟΕΔΡΕΥΩΝ (Φίλιππος Πετσάλνικος): Ο Υφυπουργός Υγείας και Κοινωνικής Αλληλεγγύης κ. Κωνσταντόπουλος, έχει το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το μόνο ελαφρυντικό που σας δίνω είναι πως είστε νέα Βουλευτής και δεν γνωρίζετε τι κάνουμε για τους πρόσφυγες, τι πολιτική έχουμε γι’ αυτούς σ’ αυτή τη χώρα, πόσους εκατοντάδες πρόσφυγες περιθάλπουμε. Και δεν είναι τυχαίο το γεγονός ότι Βουλευτής από ένα συγκεκριμένο κόμμα θέτει τέτοιο θέμα, τέτοιο ρατσιστικό θέμα εδώ στο Ελληνικό Κοινοβούλιο -κι αυτό δεν τιμάει καθόλου το Ελληνικό Κοινοβούλιο- ενώ καθημερινά διεκπεραιώνουμε τέτοιες υποθέσεις, θέλοντας να προστατεύσουμε αφγανούς ανηλίκους. 
     Επαναλαμβάνω ότι προσωρινά τους φιλοξενήσαμε. Ως σκέψη ήταν μόνο να τους φιλοξενήσουμε στον συγκεκριμένο χώρο. Μόνο σα σκέψη πέρασε από το μυαλό μας. Και δεν τους φιλοξενήσαμε τελικά. Ήταν μόνο μια σκέψη.
     ΔΗΜΗΤΡΑ ΑΡΑΠΟΓΛΟΥ: Αλλά μέσα στο χώρο των αναπήρων δεν γίνεται κάτι τέτοιο…
     ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Υφυπουργέ. Οι άλλοι συνάδελφοι έχουν την ευχέρεια να διαμαρτύρονται καμμιά φορά. Τι ήταν εκείνο που ενόχλησε τον Υπουργό και διαμαρτυρήθηκε η κυρία Αράπογλου;
     ΔΗΜΗΤΡΑ ΑΡΑΠΟΓΛΟΥ: Εγώ δεν είπα να μη βοηθήσουμε τους μετανάστες. Το τονίζω για να μην παρεξηγηθώ. Όχι, όμως, σε χώρο κωφών ή σε χώρο αναπήρων, γιατί θα δημιουργηθεί πρόβλημα, θα δημιουργηθεί σύγχυση. Γι’ αυτό θα πρέπει να βάλουμε, ως στόχο μας, να βρεθεί μια στέγη. Δεν ξεκινώ από ρατσιστική αντίληψη, ούτε από ξενοφοβία. Δεν θέλω να δημιουργήσω τέτοιο αίσθημα. 
     ΠΡΟΕΔΡΕΥΩΝ (Φίλιππος Πετσάλνικος): Είναι κατανοητή η άποψή σας.
     Έχω την αίσθηση, κύριε Υφυπουργέ, ότι η αναφορά σας σε ρατσιστικό θέμα κ.λπ. είναι εκείνο που προκάλεσε την αντίδραση της κ. Αράπογλου.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επιμένω σ’ αυτό, κύριε Πρόεδρε και θα επιμένω συνέχεια. Τέσσερις χιλιάδες οκτακόσια τετραγωνικά είναι οι εγκαταστάσεις κωφών στην Πάτρα. Φιλοξενούνται τέσσερα μόνο παιδιά και επιμένω σ’ αυτό και καλώ την κ. Αράπογλου να πάμε αύριο κιόλας…
     ΠΡΟΕΔΡΕΥΩΝ (Φίλιππος Πετσάλνικος): Πάντως η κ. Αράπογλου διευκρίνισε για μία ακόμη φορά ότι δεν θέτει το θέμα από πλευράς φυλετικής διάκρισης, ρατσιστικής κ.λπ.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το δέχομαι. Αλλά τέσσερα παιδιά μένουν μόνο στο οικοτροφείο αυτή την εποχή.
     ΔΗΜΗΤΡΑ ΑΡΑΠΟΓΛΟΥ: Σας περιμένω με χαρά να πάμε αύριο το πρωί…
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μας απαντάει μάλιστα ο Διοικητής του Ιδρύματος ότι έχει τριάντα επτά κλίνες κενές και μπορούμε να πάμε εκεί ελάχιστα παιδιά. Δεν τα πήγαμε τελικά. 
     Εδώ σ’ αυτό το θέμα έγιναν απίστευτα πράγματα. Ζητήσαμε πρώτα από το Δήμαρχο του Πύργου να μας δώσει το παλιό νοσοκομείο. Μας το είχε δώσει για τους πυρόπληκτους. Μας απαντά και θα σας το καταθέσω αυτό, γιατί είναι «μνημείο», ότι δεν το δίνει γιατί έχει άλλους σκοπούς και φοβάται μήπως το κρατήσουμε για πάντα. Κι αυτό όταν του λέμε ότι το θέλουμε μόνο για δύο μήνες. Και τη λύση μας τη δίνει μετά το Ίδρυμα Κωφών, όπου ο διοικητής μάς λέει ότι έχει τριάντα επτά κενά κρεβάτια. Τα θέλουμε για λίγες μέρες. Και αναγκαζόμαστε μετά και πάμε τα παιδιά αυτά σε ξενοδοχεία για να φύγουν, μετά στο κατασκηνωτικό μας πρόγραμμα και σε άλλα ιδρύματα της χώρας.
     Δεν μπορώ να καταλάβω όταν έχουμε ιδρύματα τα οποία είναι κενά, όπως το Ίδρυμα Κωφών, όπου το οικοτροφείο έχει τριάντα επτά κενές κλίνες και να υπάρχουν Βουλευτές του ελληνικού Κοινοβουλίου που να καταθέτουν τέτοιες απόψεις. Σαν σκέψη πέρασε από το μυαλό να τα πάμε εκεί.
     Αναζητούσαμε λύσεις, γιατί είχαμε το χιονιά, επαναλαμβάνω, και κινδύνευαν τα παιδιά αυτά να μείνουν στο δρόμο.
     Όσο για το τμήμα κωφών, ξέρετε πολύ καλά, κυρία Αράπογλου, ότι ξεκίνησε μία μεγάλη αναδιοργάνωση για τους κωφούς με νέο οργανισμό, ώστε να μπορέσουμε να έχουμε πρώιμα προγράμματα, γιατί δεν μένει κανένας μέσα. Ξέρετε ότι στα Χανιά είχαμε ένα παιδί  και πέντε υπαλλήλους; Ξέρετε ότι στην Πάτρα έχουμε τέσσερα παιδιά στο οικοτροφείο σε τέσσερις χιλιάδες τριακόσια τετραγωνικά μέτρα  και φοιτούν ελάχιστα παιδιά; Δώδεκα παιδιά είναι ουσιαστικά στο πρόγραμμα. Τα ενενήντα που λέτε απασχολούνται σε κάποια προγράμματα μόνο. Ξέρετε πολύ καλά ότι έχουμε τεράστιο πρόβλημα -τα διαβήματά μας σε αυτήν την κατηγορία εξυπηρετούσαν άλλες ανάγκες, άλλους κοινωνικούς κινδύνους, άλλες κοινωνικές ανάγκες άλλων εποχών- και σήμερα προσπαθούμε να δώσουμε ένα νέο ρόλο σε αυτά τα ιδρύματα. Αλλά όχι και να εγκαλούμαστε επειδή θέλαμε -και ήταν στις προθέσεις μας- να φιλοξενήσουμε αυτά τα παιδιά, τους μικρούς Αφγανούς, τους οποίους είχαμε εξετάσει, τους οποίους είχαμε πάει στην κλινική, χωρίς να έχουν κανένα μεταδοτικό νόσημα και να ενσπείρετε και αμφιβολίες και να λέτε μέσα ότι κινδύνευαν οι κωφοί από μεταδοτικά νοσήματα των Αφγανών! Σας ζητώ συγγνώμη που δεν ήταν Γάλλοι  και ήταν  Αφγανοί!
     ΠΡΟΕΔΡΕΥΩΝ (Φίλιππος  Πετσάλνικος): Κηρύσσεται περαιωμένη η συζήτηση των επικαίρων ερωτήσεων.
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η πρώτη εκ των δύο επερωτήσεων, η υπ’ αριθμόν 48/12.2.2008 επερώτηση, σύμφωνα με το άρθρο 134 παράγραφος 2 του Κανονισμού της Βουλής, του Βουλευτή του ΠΑ.ΣΟ.Κ. κ. Κωνσταντίνου Καρτάλη προς την Υπουργό Απασχόλησης και Κοινωνικής Προστασίας, σχετικά με την επιλογή δικαιούχων προγράμματος «STAGE» σε φορείς της Μαγνησίας.
     Πριν δώσω το λόγο στον επερωτώντα Βουλευτή κ. Καρτάλη, θα ήθελα να σας γνωστοποιήσω ότι για τη συζήτηση της επερώτησης  Κοινοβουλευτικός Εκπρόσωπος από το Γραμματέα της Κοινοβουλευτικής Ομάδας της Νέας  Δημοκρατίας ορίζεται ο Βουλευτής κ. Ιωάννης Μπούγας. Από τον Κοινοβουλευτικό Εκπρόσωπο του Λαϊκού Ορθόδοξου Συναγερμού κ. Αϊβαλιώτη Κωσταντίνο κατά τη σημερινή συζήτηση ορίζεται ως Κοινοβουλευτικός Εκπρόσωπος ο Βουλευτής κ. Βαϊτσης Αποστολάτος.
     Ο κ. Καρτάλης έχει το λόγο.
     ΚΩΝΣΤΑΝΤΙΝΟΣ ΚΑΡΤΑΛΗΣ:  Ευχαριστώ, κύριε Πρόεδρε.
     Γιατί αυτή η επερώτηση; Γιατί σε προηγούμενη ερώτηση, η οποία κατατέθηκε στις 9.1.2008 προς την Υπουργό Απασχόλησης και Κοινωνικής Προστασίας  κ. Φάνη Πετραλιά - Πάλλη για το Πρόγραμμα «STAGE» στο Νομό Μαγνησίας, το Υπουργείο Απασχόλησης και Κοινωνικής Προστασίας δεν απάντησε στα ερωτήματα, αντιθέτως μας απέστειλε μία επιστολή του κ. Βεναρδάκη, του Προέδρου του Ο.Α.Ε.Δ., με την οποία μας περιγράφεται με έναν εξαιρετικά λιτό, αφαιρετικό τρόπο τι είναι το Πρόγραμμα «STAGE», λες και κάνουμε μία ερώτηση για να κάνουμε μία διπλωματική εργασία, και με ποιον τρόπο επιλέγονται δήθεν οι υποψήφιοι, ή αυτοί που θα εμπλακούν στο Πρόγραμμα «STAGE». Άρα, εδώ τίθενται διάφορα ζητήματα, κυρία Υφυπουργέ: 
     Το πρώτο είναι ότι πρόκειται για έναν ευτελισμό του κοινοβουλευτικού ελέγχου  -εγώ είμαι νέος Βουλευτής, όμως δεν παύεις να διαπιστώνεις ότι μέσα από αυτήν τη διαδικασία δεν προκύπτουν απαντήσεις- υπάρχει μία σαφής παραβίαση και του άρθρο 65 παράγραφος 1 του Συντάγματος και του άρθρου 70 παράγραφος  6 και του άρθρου 126 του Κανονισμού της Βουλής, αλλά κυριότερα υπάρχει μία παραβίαση των αρχών της δημοκρατικής λειτουργίας, που λέει η Αντιπολίτευση έχει το δικαίωμα να λαμβάνει γνώση επί των ενεργειών της διοίκησης και πάνω σε αυτήν τη γνώση να καταστρώνει τον τρόπο με τον οποίο θα ελέγξει την Κυβέρνηση, εν πάση περιπτώσει, την κυβερνητική πολιτική, και πάνω από όλα υπάρχει ένας ευτελισμός του δικαιώματος ενός πολίτη μέσω του Βουλευτή της περιοχής του να απευθύνει με έναν άμεσο τρόπο προς τη διοίκηση ερωτήματα, τα οποία αφορούν τα ζητήματα της τοπικής κοινωνίας και με άλλο τρόπο ο συγκεκριμένος πολίτης ή οι πολίτες δεν θα μπορούσαν να πάρουν τις απαντήσει αυτές.
     Το δεύτερο σημείο είναι ότι πρόκειται για έναν ευτελισμό του Προγράμματος «STAGE» αυτού καθ’ εαυτού. 
     Εγώ πιστεύω στο Πρόγραμμα «STAGE», γιατί είναι ένα πρόγραμμα το οποίο προσφέρει εργασιακή εμπειρία στους πολίτες, στους  νέους ανθρώπους. Τους δίνει τη δυνατότητα να αποκτήσουν δεξιότητες, οι οποίες αποκαθιστούν τις γέφυρες ενσωμάτωσής τους στις ανάγκες της κοινωνίας. Είναι ένα πρόγραμμα το οποίο τους συμφιλιώνει με το δημόσιο και τον ιδιωτικό τομέα, δίνει κάποιες δεξιότητες. 
     Όμως, ο ευτελισμός του Προγράμματος «STAGE» από τη μεριά της Κυβέρνησης έγκειται στο γεγονός ότι πρακτικά το πρόγραμμα, έχει γίνει μια δημόσια εταιρεία ενοικίασης εργαζομένων. Τακτικές ανάγκες της Δημόσιας Διοίκησης καλύπτονται από ανθρώπους που εμπλέκονται στο Πρόγραμμα «STAGE» με έναν τρόπο, ο οποίος είναι εξαιρετικά παράδοξος και πολλαπλασιαστικός. Η αρχική μέριμνα να υπάρχει μία εκπαιδευτική εμπειρία όλων αυτών των ανθρώπων σε περιορισμένο αριθμό έχει πολλαπλασιαστεί και σήμερα πάρα πολλές οργανικές θέσεις σε όλη τη χώρα και στο Νομό Μαγνησίας καλύπτονται από ανθρώπους οι οποίοι προσλαμβάνονται με διαδικασία «STAGE», παρά το γεγονός ότι υπάρχουν πολλές κενές οργανικές θέσεις.
     	Έχετε καταφέρει με άλλα λόγια να δημιουργήσετε μία δημόσια εταιρεία ενοικίασης εργαζομένων, έχετε φτάσει στο σημείο να υπάρχουν εργαζόμενοι με τη μορφή «STAGE» ακόμα και στο Ι.Κ.Α.. Kαι το λέω αυτό γιατί οι άνθρωποι που είναι με «STAGE» δεν έχουν ασφάλιση. Πρόκειται, λοιπόν, για ένα πρωτοφανές οξύμωρο στον ίδιο τον ασφαλιστικό οργανισμό, τον κορυφαίο της χώρας, να υπάρχουν ασφαλιζόμενοι, να υπάρχουν άνθρωποι που δουλεύουν με «STAGE», δηλαδή χωρίς ασφαλιστικές εισφορές.
     	Η τρίτη διάσταση είναι ότι έχουμε έναν καθαρό ευτελισμό των νέων ανθρώπων. Οι νέοι σήμερα αντιμετωπίζουν σοβαρότατο πρόβλημα με την ανεργία, αντιμετωπίζουν σοβαρότατο πρόβλημα αποκατάστασης της σχέσης τους με την κοινωνία. Από τις ογδόντα χιλιάδες νέους ανθρώπους που αποφοιτούν κάθε χρόνο από τα λύκεια της χώρας σαράντα χιλιάδες καταφέρνουν και μπαίνουν στα πανεπιστήμια και στα Τ.Ε.Ι. και οι υπόλοιποι σαράντα χιλιάδες βγαίνουν στην αγορά εργασίας και αναζητούν. Αναζητούν ενεργητικές πολιτικές απασχόλησης από το Υπουργείο Εργασίας, αναζητούν δυνατότητες να εμπλακούν στο δημόσιο και στον ιδιωτικό τομέα, αναζητούν κίνητρα για να μπορέσουν να εμπλακούν στην παραγωγική διαδικασία, κίνητρα σαν και αυτά για παράδειγμα που το πρόγραμμα του ΠΑ.ΣΟ.Κ. έλεγε, ότι όταν θα προσλαμβάνεται ένας νέος από μία ιδιωτική εταιρεία, θα απαλλάσσεται ο εργοδότης για τέσσερα χρόνια από τις ασφαλιστικές εισφορές προς το Ι.Κ.Α.. Αναζητούν διάφορους τρόπους διεξόδου για να μπορέσουν να ενταχθούν σε μία κοινωνία στην οποία θέλουν να ενταχθούν και να είναι παραγωγικοί σε ένα εξαιρετικά παραγωγικό πλαίσιο της ζωής τους. 
     Κι όμως αντί γι’ αυτό αντιμετωπίζουμε το παράδοξο να δημιουργείται καθημερινά μία μεγαλύτερη γενιά ανέργων νέων ανθρώπων. Εγώ δεν πιστεύω ότι  υπάρχει η γενιά των 700 ευρώ, είναι υπερβολικό να το λέμε. Υπάρχει η γενιά των 400 ευρώ. Είναι ακόμα χειρότερη η κατάσταση. Υπάρχει μία μεγάλη κατηγορία νέων ανθρώπων, οι οποίοι έχουν πολλές ικανότητες, πολύ περισσότερες από τις προηγούμενες γενιές, που δεν μπορούν όμως να μπουν σήμερα στην παραγωγική διαδικασία, αντιθέτως έχουν μερική απασχόληση, συνήθως ανασφάλιστη, δεν δηλώνονται, μέσα από προγράμματα τα οποία δεν αντιπροσωπεύουν αυτό το οποίο μπορούν να προσφέρουν στην κοινωνία. Μία γενιά των 400 ευρώ που αντιμετωπίζει το κράτος με μία  πολύ μεγάλη δυσπιστία.
      Και αν σήμερα, κύριοι της Κυβέρνησης, αναρωτιέστε γιατί υπάρχει δυσπιστία των πολιτών προς το κράτος, είναι γιατί το ίδιο το κράτος δεν προστατεύει τον πολίτη, δεν του μιλά με έναν τρόπο εμπιστοσύνης για να μπορέσει να αποκαταστήσει μία σχέση εμπιστοσύνης για τα επόμενα χρόνια. 
     Δυστυχώς, όλες οι πολιτικές απασχόλησης που σήμερα εφαρμόζετε για τους ανθρώπους που είναι νέοι, είναι πολιτικές απασχόλησης που είναι πρόσκαιρες, επιδερμικές, που δεν έχουν βάθος στο χρόνο. 
     Το τέταρτο σημείο είναι ότι πρόκειται για έναν ευτελισμό της διαφάνειας. Επικαλούμαι και ερωτήσεις άλλων Βουλευτών του ΠΑ.ΣΟ.Κ., του κ. Κεγκέρογλου, Βουλευτή Ηρακλείου, της κ. Μερεντίτη, του κ. Στρατάκη, που όλοι ερωτούν το ίδιο πράγμα, πώς γίνεται η επιλογή των δικαιούχων, γιατί υπάρχουν διαρκώς καταγγελίες από τους οικείους δήμους της κάθε περιοχής, ότι πηγαίνουν κατευθείαν τα ονόματα από τον κεντρικό Ο.Α.Ε.Δ., γιατί αγνοείται ο τοπικός Ο.Α.Ε.Δ., η περίφημη τριμελής επιτροπή, γιατί με άλλα λόγια υπάρχει αυτή η αδιαφάνεια που έρχεται να προσβάλει όλους αυτούς τους νέους ανθρώπους που διεκδικούν να έχουν μία σχέση εργασίας με τον δημόσιο και τον ιδιωτικό τομέα. 
     Πρόκειται για μία προσπάθεια με την οποία χειραγωγούνται οι νέοι κάθε περιοχής, μία προσπάθεια να τεθούν σε μία πολιτική ομηρία, από την οποία δεν βγαίνουν εύκολα εάν δεν είναι συνυφασμένοι και συγχρωτισμένοι με το κυβερνών κόμμα. Γιατί αυτή είναι η πραγματικότητα. 
     Η πραγματικότητα που δεν απαντάτε στις ερωτήσεις, κύριε Υπουργέ, είναι το γεγονός ότι δεν έχετε να μας δώσετε πρακτικά στοιχεία.
      Εγώ δεν καταλαβαίνω γιατί ήταν τόσο δύσκολο να μας απαντήσετε ποια ήταν τα στοιχεία για τη Μαγνησία το 2006, ποια ήταν τα στοιχεία του 2007, σε ποιον δήμο της Μαγνησίας, σε ποιον δημόσιο φορέα, σε ποια ιδιωτική εταιρεία, με ποιον τρόπο εμπλοκής και πρόσληψης, με ποια εμπλοκή τοπικού Ο.Α.Ε.Δ.! Δεν καταλαβαίνω γιατί ενώ εσείς πιστεύετε ότι τα κάνετε όλα σωστά, έχετε δυσκολία να μας δώσετε στοιχεία με τα οποία να αποδεικνύετε ότι τα κάνετε όλα σωστά.
      Άρα δεν είναι λογικό να πιστέψουμε ότι υπάρχει αδιαφάνεια στο σύστημα; Δεν είναι λογικό να πιστέψουμε ότι τα ονόματα βγαίνουν κατευθείαν από τα κεντρικά γραφεία, χωρίς καν να υπάρχει μία ανακοίνωσή τους στην τοπική κοινωνία;
      Οι διαμαρτυρίες οι οποίες υπάρχουν από πολίτες της περιοχής είναι συχνές, είναι καθημερινές και δεν μπορούν να δικαιολογούνται παρά μόνο από το γεγονός ότι υπάρχει ένα κομματικό πέπλο αδιαφάνειας. 
     Φοβάμαι μάλιστα ότι ο κ. Βερναρδάκης στη λιτή απάντηση που μου έδωσε στην ερώτηση προς την κ. Πετραλιά, παραδέχεται ακριβώς αυτό το πράγμα. 
     Λέει ότι δεν υπάρχει ανακοίνωση-αίτηση των ενδιαφερομένων, ότι υπάρχει η διαδικασία της εξατομικευμένης προσέγγισης μέσα από την οποία διαμορφώνεται το προφίλ του ενδιαφερόμενου και στη συνέχεια ο Ο.Α.Ε.Δ. έρχεται και «παντρεύει» αυτό το προφίλ με τις διαθέσιμες θέσεις, όμως αυτό δεν βοηθά. Αν αυτό είναι ένα κριτήριο, δεν είναι επαρκές. Πρέπει να βρείτε νέα κριτήρια για να μπορέσει η διαδικασία να είναι διαφανής, να ξέρει ο νέος άνθρωπος ότι όλα είναι στο φως, ότι έχει τα ίδια δικαιώματα με οποιονδήποτε άλλο νέο άνθρωπο στην ίδια περιοχή και ότι δεν είναι κριτήριο η κομματική «απόχρωση», ότι δεν είναι κριτήριο τα κομματικά γραφεία και σίγουρα δεν είναι κριτήριο το γεγονός ότι μαθαίνει κάποιος νωρίτερα από κάποιον άλλο τι είναι διαθέσιμο στην ελληνική διοίκηση για να μπορέσει να εμπλακεί για δώδεκα ή δεκαοκτώ μήνες, ακόμα και για τριάντα μήνες γιατί το Πρόγραμμα «STAGE» με δική σας πρωτοβουλία έχει πια ανανεώσεις συμβάσεων, γι’ αυτό και είπα προηγουμένως ότι έχει ανατραπεί η αρχική του πρόνοια να είναι πρόγραμμα εργασιακής εμπειρίας. Τώρα είναι πρόγραμμα μερικής απασχόλησης στην πορεία εξυπηρέτησης κάποιων ανθρώπων που διεκδικούν εργασία. 
     	Ερχόμενος, λοιπόν, και πάλι στην επερώτηση, θα ήθελα να μας ενημερώσετε γιατί δεν έχουμε τα στοιχεία που χρειαζόμαστε για να ενημερώσουμε κι εμείς με τη σειρά μας τους πολίτες και γιατί υπάρχει αυτή η αδιαφάνεια στην παροχή των στοιχείων από το Υπουργείο Απασχόλησης και Κοινωνικής Προστασίας ενώ θα έπρεπε όλα αυτά να είναι ανοιχτά, τη στιγμή μάλιστα που αφορούν νέους ανθρώπους που ξεκινούν την πορεία τους μέσα στην κοινωνία και θέλουν να αποκαταστήσουν –κι εμείς οι πολιτικοί το θέλουμε περισσότερο- μία «γέφυρα» εμπιστοσύνης με το κράτος. Γιατί δεν μας δίνετε την κατανομή των θέσεων αυτών στους δήμους της Μαγνησίας; Γιατί τα κριτήρια είναι αδιαφανή και γιατί υπάρχει αυτή η περιορισμένη συμμετοχή του τοπικού Ο.Α.Ε.Δ. και υπάρχουν τα ονόματα κατευθείαν με καταλόγους που φεύγουν από το κέντρο και πηγαίνουν στους οικείους κατά περίπτωση δήμους; 
     	Με αυτές τις διαδικασίες το πρόγραμμα έχει χάσει το δυναμικό του, έχει γίνει μία εταιρεία ενοικίασης εργαζομένων του δημοσίου, μία δημόσια εταιρεία ενοικίασης εργαζομένων, μόνο που φοβάμαι ότι με αυτόν τον τρόπο ευτελίζετε και τις διαδικασίες και τους νέους ανθρώπους, τους σταματάτε στην εμπλοκή τους με τα κοινά και με το κοινό καλό, τους δημιουργείτε μία πεποίθηση ότι το κράτος δεν είναι εκεί για να τους προστατεύει, αλλά είναι για να τους τακτοποιεί ανάλογα με το κατά πόσο είναι φίλα προσκείμενοι ή όχι. 
     Εγώ θέλω να πιστέψω ότι αυτά δεν είναι αληθή, ότι η Κυβέρνησή σας κάνει τα πράγματα διαφανή και ότι δεν χρησιμοποιεί το χρώμα ως κριτήριο. Φοβάμαι όμως ότι τα στοιχεία που υπάρχουν, τουλάχιστον σ’ ό,τι αφορά στη Μαγνησία για την οποία μπορώ να μιλήσω με πολύ πιο πλήρη τρόπο, δεν πείθουν περί αυτού, αλλά πείθουν περί του αντιθέτου.
     	Σας καλούμε, λοιπόν, να μας καταθέσετε τα στοιχεία για να κρίνουμε κι εμείς με αναλυτικά στοιχεία, με αριθμούς και με διαχρονικές αποτυπώσεις τι ακριβώς έγινε, πώς έγινε και γιατί έγινε. Επίσης, σας παρακαλούμε την επόμενη φορά που θα υπάρχει επερώτηση προς το Υπουργείο Απασχόλησης και Κοινωνικής Προστασίας για θέματα που αφορούν νέους ανθρώπους ή για εργαζόμενους στο σύνολό τους, να μας απαντάτε με πλήρη στοιχεία και όχι με γενικές αναφορές του διοικητή του Ο.Α.Ε.Δ. που προσβάλλουν το ελληνικό Κοινοβούλιο και τη διαδικασία του κοινοβουλευτικού ελέγχου.
     	Σας ευχαριστώ.
     	ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπυρίδων Χαλβατζής ορίζει για τη συζήτηση αυτής της επερώτησης ως Κοινοβουλευτικό Εκπρόσωπο το Βουλευτή του Κομμουνιστικού Κόμματος Ελλάδας κ. Δημήτριο Τσιόγκα.
     	Το λόγο έχει η Υφυπουργός Απασχόλησης και Κοινωνικής Προστασίας κ. Καλαντζάκου.
     	ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
     Κύριε Καρτάλη, με χαμηλό τόνο φωνής εκφράσατε πολύ βαριές κατηγορίες και όχι μόνο για τα συγκεκριμένα ερωτήματα που έχετε θέσει. Αμφισβητήσατε την προσπάθεια που καταβάλλει αυτή η Κυβέρνηση πραγματικά να πετύχει μία σωστή σύζευξη των εργαζομένων με τις θέσεις εργασίας. Χαίρομαι που θέτετε το θέμα σε μία ευρύτερη βάση, γιατί κι εγώ είχα σκοπό να μιλήσουμε λίγο γενικότερα, διότι δημιουργούνται πάρα πολλές κακές εντυπώσεις γύρω από το ποιες τελικά είναι αυτές οι πολιτικές που ακολουθούμε στη χώρα μας και όχι μόνο, γιατί δεν είμαστε μόνοι. 
     Εμείς ακολουθούμε τις κατευθυντήριες γραμμές της Ευρωπαϊκής Ένωσης με τις οποίες συμπλέουμε, τις οποίες συνδιαμορφώνουμε και πιστεύουμε ότι είναι αυτές οι οποίες αποδεικνύουν καθημερινά και στην Ευρώπη ότι έτσι θα καταπολεμηθεί το πρόβλημα της ανεργίας, θα αυξηθεί η απασχόληση και θα υπάρξει μεγαλύτερη κοινωνική συνοχή. 
     Εσείς πήγατε και «δαιμονοποιήσατε» όλα τα «εργαλεία» -διότι περί αυτού πρόκειται- με πολύ χαμηλούς τόνους, πολύ κομψά, ώστε να μην μπορεί κάποιος να σηκώσει τους τόνους εδώ, αλλά «δαιμονοποιήσατε» όλα τα «εργαλεία».
     Θα έρθω, λοιπόν, να σας δώσω και μερικά στοιχεία. Έχουμε και δευτερολογία και θα γίνουμε όσο το δυνατόν και γενικοί και συγκεκριμένοι και απ’ όλα. 
     Στην Ευρωπαϊκή Ένωση η αύξηση της απασχόλησης αποτελεί έναν από τους κεντρικότερους πολιτικούς στόχους. Την Παρασκευή που μας πέρασε εκπροσώπησα τη χώρα μας στο Συμβούλιο Υπουργών Απασχόλησης στης Βρυξέλλες, όπου κεντρικό θέμα συζήτησης ήταν η έναρξη του νέου τριετούς κύκλου της Λισαβόνας. 
     Όλες οι χώρες της Ένωσης αναζητούν το καλύτερο δυνατό μείγμα –και υπογραμμίζω τη λέξη αυτή- πολιτικών που θα δώσουν νέες και ποιοτικότερες θέσεις εργασίες σε όλους τους πολίτες της Ευρώπης. Στόχος των πολιτικών αυτών δεν είναι να ευημερούν οι αριθμοί αλλά και να ενισχυθεί η κοινωνική συνοχή στην ήπειρο, διότι ο κατακερματισμός αγοράς εργασίας ή ο αποκλεισμός από την δουλειά ευάλωτων κοινωνικών ομάδων δημιουργεί σοβαρά προβλήματα στις ευρωπαϊκές κοινωνίες. 
     Όλοι μας αναγνωρίζουμε τις νέες συνθήκες οικονομικού ανταγωνισμού. Παλιές δουλειές χάνονται αλλά νέες θέσεις εργασίας δημιουργούνται και θέλουμε αυτές οι καινούργιες θέσεις να είναι εφάμιλλες ή καλύτερες από τις προηγούμενες. Όμως οι ραγδαίες αυτές αλλαγές δημιουργούν διαρθρωτικά προβλήματα και  εργαζόμενοι και οι επιχειρήσεις χρειάζεται να εξοικειωθούν και να προετοιμαστούν για να μπορέσουν να λειτουργήσουν κάτω από τις καινούργιες συνθήκες. Γι’ αυτό και οι παρεμβάσεις αποκτούν ολοένα και πιο στοχευμένο χαρακτήρα και ιδιαίτερη έμφαση δίνεται στην κατάρτιση και επανακατάρτιση του ανθρώπινου δυναμικού. 
     Στην Ελλάδα τα τελευταία τέσσερα χρόνια σημειώνονται στη χώρα μας αύξηση του ποσοστού απασχόλησης και σημαντική αποκλιμάκωση του ποσοστού ανεργίας. Αυτό είναι αποτέλεσμα του αναπτυξιακού δυναμισμού που επιδεικνύει αυτή την περίοδο η ελληνική οικονομία. Είναι όμως και συνέπεια των πολιτικών του Υπουργείου Απασχόλησης που με τα ενεργητικά και στοχευμένα προγράμματα του Ο.Α.Ε.Δ. έχει χαράξει και υλοποιεί μια σειρά αποτελεσματικών παρεμβάσεων στην αγορά εργασίας. 
     Συγκεκριμένα από το Μάρτιο 2000-2004 ο Ο.Α.Ε.Δ. με μια συστηματική εντατική αξιοποίηση κοινοτικών και εθνικών πόρων δημιούργησε περισσότερες από διακόσιες χιλιάδες ευκαιρίες απασχόλησης και αυταπασχόλησης. Με κριτήριο την ποιότητα και αποτελεσματικότητα των παρεμβάσεών του για τη δημιουργία βιώσιμων και διατηρήσιμων θέσεων εργασίας προέβει σε ευρύτατο και στοχευμένο επανασχεδιασμό των ενεργητικών πολιτικών απασχόλησης. 
     Είναι χαρακτηριστικό ότι μέχρι το 2004 προκηρύσσονταν κάθε χρόνο από τον Ο.Α.Ε.Δ. δύο γενικά προγράμματα, που είχαν μοναδικό στόχο την ευκαιριακή και ως εκ τούτου προσωρινή διαγραφή ανέργων από τα μητρώα του. 
     Όμως από το 2004  και μετά σχεδιάστηκαν εξ αρχής υλοποιήθηκαν και υλοποιούνται εβδομήντα διαφορετικά προγράμματα. Προγράμματα στοχευμένα με έμφαση στην ποιοτική διάσταση της κάθε παρέμβασης στην αγορά εργασίας. Προγράμματα που  υλοποιούνται με απλοποιημένες διαδικασίες αλλά και με υψηλές επιχορηγήσεις. Ειδικά προγράμματα για γυναίκες, για νέους, για απολυμένους μεγαλύτερης ηλικίας που αντιμετωπίζουν εντονότερο πρόβλημα στην ένταξη ή επανένταξη στην απασχόληση. Προγράμματα για άτομα με αναπηρίες, για αποφυλακισμένους, για ανέργους που ανήκουν σε άλλες ευπαθείς ομάδες. Ειδικά προγράμματα για πολύ μικρές επιχειρήσεις, ακόμα και για αυταπασχολούμενους, που προσφέρουν κίνητρα για την πρόσληψη του πρώτου τους υπαλλήλου, συνεισφέροντας ταυτόχρονα στην ανάπτυξη του ιστού των μικρών και μικρομεσαίων επιχειρήσεων και κατ’ επέκταση στην ανάπτυξη της εθνικής οικονομίας όπως και των τοπικών αγορών. Προγράμματα που κατευθύνονται κυρίως σε κλάδους με αναπτυξιακή δυναμική, όπου ανοίγονται ευνοϊκές προοπτικές για την απασχόληση, όπως είναι ο πολιτισμός, το περιβάλλον, οι νέες τεχνολογίες, πληροφορική, αγροτική μεταποίηση. 
     Τουλάχιστον τριάντα απ’ αυτά τα προγράμματα μάλιστα έχουν χαρακτήρα τοπικό. Δηλαδή, σχεδιάστηκαν ειδικά για περιοχές της χώρας με αυξημένα προβλήματα ανεργίας όπως για παράδειγμα στο Νομό Μαγνησίας όπου έγινε μια παρέμβαση χιλίων ατόμων με έμφαση στην ανάπτυξη του τουρισμού και τη μεταποίηση των αγροτικών προϊόντων. Από φέτος μάλιστα στο πλαίσιο της ολοκλήρωσης της ηλεκτρονικής διακυβέρνησης του Ο.Α.Ε.Δ., οι αιτήσεις των επιχειρήσεων και των ανέργων θα υποβάλλονται και ηλεκτρονικά, έτσι ώστε οι χρονοβόρες γραφειοκρατικές διαδικασίες να διεκπεραιώνονται ταχύτερα, αποτελεσματικότερα και καλύτερα οργανωμένα μέσω του διαδικτύου. 
     Ταυτόχρονα έχει αναπτυχθεί σύστημα ελέγχου των προγραμμάτων του οργανισμού με στόχο την αδιάβλητη υλοποίηση των ελέγχων και τη διασφάλιση της διάθεσης των πόρων που προορίζονται για την προώθηση της απασχόλησης σ’ αυτούς που έχουν πραγματικά ανάγκη. Ένα σύστημα που βασίζεται στην ηλεκτρονική κλήρωση τόσο των ελεγκτών όσο και των σημείων ελέγχου. 
     Το σύνολο των ενεργητικών παρεμβάσεών μας για την αύξηση της απασχόλησης κινούνται γύρω από έναν ενιαίο άξονα. Ακολουθούμε με συνέπεια, όπως είπα και πριν, τις κατευθυντήριες που χαράσσονται στο πλαίσιο της ευρωπαϊκής στρατηγικής για την απασχόληση, ενώ παράλληλα συνεκτιμούμε πάντα τις ιδιαιτερότητες που παρουσιάζει η ελληνική αγορά εργασίας. Παράλληλα ο Ο.Α.Ε.Δ. γίνεται πιο εξωστρεφής και ενημερώνει τις επιχειρήσεις για τα εξαιρετικά εργαλεία που διαθέτει. 
     Προσφάτως ήμουν στη Θεσσαλονίκη όπου είχαμε μία εξαιρετική συνεργασία με τους φορείς, με το Εργατικό Κέντρο αλλά και με τους επιχειρηματίες, για να τους πούμε ότι ο Ο.Α.Ε.Δ. είναι εξωστρεφής, έχει όλα τα εργαλεία και μπορεί πραγματικά να αποτελεί τον πρώτο σταθμό και για τον άνθρωπο που περνάει –ελπίζουμε παροδικά- στην ανεργία, γιατί βλέπουμε τον πολίτη ως εργαζόμενο με μικρή παρένθεση ανεργίας, όχι την ανεργία σαν μόνιμη κατάσταση, αλλά και για τον εργοδότη ο οποίος προσπαθεί να πετύχει αυτή τη σύζευξη, να βρει το κατάλληλο προσωπικό.
     Η καταπολέμηση της ανεργίας των νέων για την οποία εσείς μιλάτε και η τόνωση της συμμετοχής τους στην απασχόληση είναι μία από τις κορυφαίες προτεραιότητες της πολιτικής απασχόλησης και στην Ελλάδα όπως και σε άλλες ευρωπαϊκές χώρες. Εξάλλου στην πατρίδα μας αλλά και αλλού είναι μία από τις ειδικές ομάδες που λαμβάνουν και χρειάζονται την ενεργό στήριξη για να ξεκινήσουν τον εργασιακό τους βίο.
     Τα προγράμματα απόκτησης εργασιακής εμπειρίας, “STAGE” τώρα, για τα οποία ρωτάτε, αποτελούν μονοψήφιο ποσοστό των συνολικών θέσεων που παρέχονται μέσω των ενεργητικών πολιτικών απασχόλησης και αυταπασχόλησης. Έχουν δε σκοπό την παροχή ευκαιριών απόκτησης εργασιακής εμπειρίας σε άνεργους νέους, κάτι το οποίο θεωρούμε ότι είναι εξαιρετικά σημαντικό. Είναι εκπαιδευτικά προγράμματα για την πρακτική άσκηση πτυχιούχων τριτοβάθμιας εκπαίδευσης και αποφοίτων λυκείου και αποτελούν μία δοκιμασμένη και επιτυχημένη πρακτική σε ευρωπαϊκό επίπεδο.
     Στην Ελλάδα θεσμοθετήθηκαν και εφαρμόστηκαν για πρώτη φορά το 1998 με το ν. 2639/1998 ο οποίος ισχύει και σήμερα. Απευθύνονται στους νεοεισερχόμενους στην αγορά εργασίας, οι οποίοι κυρίως λόγω έλλειψης εμπειρίας και προϋπηρεσίας αντιμετωπίζουν συχνά προβλήματα εισόδου στην απασχόληση. Οι άνεργοι νέοι στο πλαίσιο της βραχείας διάρκειας παραμονής τους σε επιχειρήσεις και φορείς του ιδιωτικού ή ευρύτερου δημόσιου τομέα, εκπαιδεύονται. Στόχος είναι να αποκτήσουν μέσα από την έστω και βραχυχρόνια εργασιακή τους εμπειρία τις επαγγελματικές και κοινωνικές δεξιότητες που είναι χρήσιμες για την ένταξή τους στην αγορά εργασίας και τη γενικότερη επαγγελματική ενδυνάμωσή τους.
     Κατά την εφαρμογή των προγραμμάτων “STAGE” ακολουθούνται πάντα οι κατευθυντήριες της ευρωπαϊκής στρατηγικής για την απασχόληση. Ακολουθούνται επίσης στην κατανομή των θέσεων και των τομέων απασχόλησης ποσοστώσεις, που συνδέονται με τα διαρθρωτικά χαρακτηριστικά της ελληνικής αγοράς εργασίας. Για παράδειγμα, σε όλα τα προγράμματα ορίζεται ότι πάνω από το 60% των ανέργων που τοποθετούνται σε θέσεις απόκτησης εργασιακής εμπειρίας, θα πρέπει να είναι γυναίκες, ενώ τουλάχιστον το 67% των θέσεων θα πρέπει να καταλαμβάνεται από ανέργους, στο πλαίσιο της πρόληψης της μακροχρόνιας ανεργίας, δηλαδή ανέργους που δεν έχουν συμπληρώσει έξι μήνες ανεργίας …
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
     Λίγο υπομονή, κύριε Πρόεδρε, αν έχετε την καλοσύνη, γιατί είναι πολύ μεγάλο αυτό το θέμα.
     ΠΡΟΕΔΡΕΥΩΝ (Φίλιππος Πετσάλνικος): Ναι, κυρία Υφυπουργέ, έχετε ένα δίλεπτο ακόμα.
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Και συνεχίζω, ανέργους που δεν έχουν συμπληρώσει έξι μήνες ανεργίας αν είναι κάτω των είκοσι πέντε ετών ή δώδεκα μήνες ανεργίας εάν είναι πάνω από είκοσι πέντε ετών.
     Αντίστοιχα κριτήρια, που προσδιορίζονται από τον εθνικό σχεδιασμό των ενεργητικών πολιτικών απασχόλησης στο μακροπρόθεσμο προγραμματισμό μας για την αντιμετώπιση της ανεργίας, εφαρμόζονται στην κατανομή των θέσεων ανά γεωγραφική περιφέρεια, τομέα απασχόλησης κ.λπ.. 
     Σε κάθε περίπτωση η διαδικασία υλοποίησης αυτών των προγραμμάτων περιγράφεται αναλυτικά στις αντίστοιχες υπουργικές αποφάσεις, όπως και στις αποφάσεις του Διοικητικού Συμβουλίου του Ο.Α.Ε.Δ. που εξειδικεύουν την εφαρμογή τους. Περισσότερα όμως, για να μην καταστρατηγήσω το χρόνο, για το Νομό Μαγνησίας, θα προσθέσω στη δευτερολογία μου.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς, κ. Αλαβάνος ορίζει κατά τη συζήτηση της συγκεκριμένης επερώτησης ως Κοινοβουλευτικό Εκπρόσωπο του Συνασπισμού Ριζοσπαστικής Αριστεράς το Βουλευτή κ. Αθανάσιο Λεβέντη.
     Επίσης, σας γνωστοποιώ ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, σαράντα μαθητές και μαθήτριες και τρεις συνοδοί καθηγητές από το 2ο Γυμνάσιο Περαίας της Θεσσαλονίκης. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής για οκτώ λεπτά.
     ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε. 
     Κυρίες και κύριοι συνάδελφοι, ακούσαμε προηγουμένως την κυρία Υφυπουργό να παρουσιάζει μια εξαιρετική έκθεση ιδεών, αλλά δυστυχώς δεν απάντησε στην ερώτηση. Ο λόγος για τον οποίο γίνεται η επερώτηση σήμερα και βρισκόμαστε στην Αίθουσα και έχετε και εσείς, κυρία Υφυπουργέ, κάνει τον κόπο να έρθετε εδώ, είναι γιατί δεν απαντήσατε στη γραπτή ερώτηση του συναδέλφου κ. Καρτάλη, που έθετε σε συγκεκριμένα ερωτήματα, τα οποία επανέλαβε από το Βήμα της Βουλής κατά την πρωτολογία του. Και πάλι δεν απαντήσατε. 
     Τα θέτω, λοιπόν, ξανά. Σ’ αυτά τα ερωτήματα χρειαζόμαστε απαντήσεις και μάλιστα συγκεκριμένες. Ποιος είναι ο αριθμός των ατόμων που προσελήφθησαν μέσω του Προγράμματος «STAGE» σε δημόσιους φορείς της Μαγνησίας τα έτη 2006 και 2007; Ποια είναι η αναλυτική κατανομή των θέσεων αυτών ανά δημόσιο φορέα στη Μαγνησία, συμπεριλαμβανομένων των φορέων της Τοπικής Αυτοδιοίκησης; Ποια ήταν η εμπλοκή του τοπικού Ο.Α.Ε.Δ. Βόλου στην επιλογή των ατόμων που αναφέρονται στα προηγούμενα ερωτήματα;  Αυτά είναι τα ερωτήματα, στα οποία οφείλετε να απαντήσετε. 
     Λέγοντας στο τέλος της ομιλίας σας ότι θα απαντήσετε στη δευτερολογία σας, στερείτε τη δυνατότητα από το συνάδελφο κ. Καρτάλη, που είναι ο επερωτών Βουλευτής, να αξιολογήσει τις απαντήσεις σας και να αντικρούσει ενδεχομένως τα επιχειρήματά σας. Ως εκ τούτου, αφ’ ενός παραβιάσατε το πνεύμα και το γράμμα του Συντάγματος όσον αφορά την υποχρέωση της Κυβέρνησης για τον κοινοβουλευτικό έλεγχο, μη απαντώντας στην γραπτή ερώτηση του συναδέλφου, αφ’ ετέρου παραβιάζετε τον Κανονισμό της Βουλής σήμερα με τη στάση σας, αποφεύγοντας να απαντήσετε επί του συγκεκριμένου ερωτήματος, παρουσιάζοντας μια γενική έκθεση ιδεών και στερώντας τη δυνατότητα από το συνάδελφο να αξιολογήσει τις απαντήσεις σας.
     (Στο σημείο αυτό την Προεδρική Έδρα  καταλαμβάνει η Ε’ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
     Επί της ουσίας τώρα, κυρία Υφυπουργέ, θέλω να πω ότι είναι εξαιρετικά ανορθόδοξη η πολιτική του Υπουργείου Απασχόλησης και του Ο.Α.Ε.Δ.. Στην πραγματικότητα εμπαίζετε χιλιάδες ανέργους και οδηγείτε σε συνολική απαξίωση το Πρόγραμμα «STAGE», ένα πρόγραμμα το οποίο σε ευρωπαϊκό επίπεδο είχε σημαντικά αποτελέσματα όταν και όπου εφαρμόστηκε. Γιατί το Πρόγραμμα «STAGE» είναι ένα πρόγραμμα εργασιακής εμπειρίας που απευθύνεται σε ανέργους και έχει σκοπό να παράσχει εμπειρία από την αγορά και να τους δώσει ευκαιρίες, ούτως ώστε να μπορέσουν με νέες δεξιότητες να αξιοποιήσουν αυτές τις δυνατότητες και να βρουν μια δουλειά στο μέλλον,  είτε στο δημόσιο είτε στον ιδιωτικό τομέα. 
     Σε αυτή ακριβώς την κατεύθυνση ο ν. 3227/04 τον οποίο η προηγούμενη κυβέρνηση, η κυβέρνηση του ΠΑ.ΣΟ.Κ., ψήφισε, αλλά δεν πρόλαβε να εφαρμόσει, έδινε πραγματικά κίνητρα στους εργοδότες για την πρόσληψη αυτών των κατηγοριών ανέργων. 
     Στην πραγματικότητα, εσείς τι κάνετε; Η Νέα Δημοκρατία όχι μόνο τον καταψήφισε εκείνη την εποχή, αλλά τώρα πάγωσε την εφαρμογή του. Και επιπλέον έκοψε και έραψε την εφαρμογή στην παρούσα φάση κατά το δοκούν και κυρίως κατά το κομματικό συμφέρον. Αυτό, όμως, αποδεικνύει την αναξιοπιστία, αλλά και την έλλειψη κοινωνικής ευαισθησίας μιας Κυβέρνησης, που προεκλογικά δήλωνε ότι το πρόβλημα της ανεργίας ήταν η πρώτη προτεραιότητα των επιλογών της.
     Σήμερα, όπως πολύ χαρακτηριστικά ο κ. Καρτάλης σας ανέφερε στην αρχή, χρησιμοποιείτε το Πρόγραμμα «STAGE» σαν ένα εργαλείο, σαν ένα μηχανισμό εξυπηρέτησης των υμετέρων και των οικογενειών τους. Κυρίως των παιδιών των κομματικών σας φίλων. Στη φιλοσοφία του Προγράμματος «STAGE» προεξέχοντα ρόλο έχει ο ιδιωτικός τομέας. Εσείς τι κάνετε; Διοχετεύετε το μεγαλύτερο αριθμό νέων εργαζομένων στο δημόσιο τομέα, στα Υπουργεία, στα νομικά πρόσωπα δημοσίου δικαίου, στους Οργανισμούς Τοπικής Αυτοδιοίκησης, περιορίζετε τη δυνατότητα χιλιάδων νέων να μπουν μέσα από το αντικειμενικό σύστημα αξιολόγησης στον ιδιωτικό τομέα και στην πραγματικότητα διευρύνετε τη δυνατότητα εκείνων που επιλεκτικά αξιολογείτε και επιλεκτικά προσλαμβάνετε με «STAGE», λέγοντας μάλιστα ότι είναι σύμφωνο με τις επιταγές της Ευρωπαϊκής Ένωσης. 
     Πού βρήκατε γραμμένο, κυρία Υφυπουργέ, ότι η Ευρωπαϊκή Ένωση επιτρέπει «STAGE» με δεκαοκτώ μήνες; Το πολύ έντεκα στο δημόσιο.
     Και εσείς τι κάνετε; Δεκαοκτώ μήνες στον δημόσιο τομέα. Στην πραγματικότητα τους τοποθετείτε, σε προγράμματα “STAGE” καλύπτοντας πραγματικές ανάγκες του δημοσίου, σε οργανικές θέσεις, τις οποίες αρνείστε να καλύψετε και να δώσετε πραγματική δουλειά σε χιλιάδες εργαζόμενους και άξιους νέους επιστήμονες, οι οποίοι περιμένουν να μπουν στο δημόσιο.
     Εκμεταλλεύεστε την αγωνία και τον πόνο των οικογενειών τους και κυρίως κάνετε εμπόριο ελπίδας σε νέους ανθρώπους. Αρνούμενοι στην ουσία το δικαίωμά τους στην εργασία. Γιατί το δικαίωμα στην εργασία είναι αναφαίρετο και ιερό δικαίωμα για κάθε ελληνική οικογένεια και για κάθε νέο άνθρωπο.
     Κι εσείς τι κάνετε; Κάνετε τη χειρότερη προσέγγιση σε ένα άκρως ευαίσθητο θέμα. Θέτετε κομματικά κριτήρια, θέτετε κριτήρια τα οποία δεν έχουν καμμία σχέση με την αξιοκρατία και επιπλέον σε τοπικό επίπεδο δίνετε τη δυνατότητα για να γίνεται τοπικό αλισβερίσι.
     Γι’ αυτόν το λόγο δεν δίνετε τα στοιχεία στη δημοσιότητα. Και δεν είναι μόνο τα στοιχεία τα οποία αφορούν στη Μαγνησία, τα οποία σας ζητά με τόσο επίμονο τρόπο ο κ. Καρτάλης στην παρούσα κοινοβουλευτική περίοδο. Αν ανατρέξετε τα Πρακτικά της Βουλής στην παρελθούσα κοινοβουλευτική περίοδο, θα δείτε πλήθος επερωτήσεων και ερωτήσεων των συναδέλφων Βουλευτών του ΠΑ.ΣΟ.Κ., αλλά και των άλλων κομμάτων της Αντιπολίτευσης, όπου και πάλι αρνείται το Υπουργείο το δικό σας –στη θέση της ευθύνης του οποίου βρίσκεστε εσείς σήμερα- να δώσει συγκεκριμένα στοιχεία.
     Μάλιστα, η κ. Χριστοφιλοπούλου, η οποία παρευρίσκεται εδώ, είχε κάνει πληθώρα ερωτήσεων επί των συγκεκριμένων θεμάτων, με γενικά θέματα. Αναφέρθηκε ο κ. Καρτάλης και σε ερωτήσεις άλλων συναδέλφων του ΠΑ.ΣΟ.Κ. από την Κρήτη, του κ. Στρατάκη, της κ. Σχοιναράκη στο παρελθόν, του κ. Κεγκέρογλου σήμερα, όπου πάλι αρνείστε να δώσετε στοιχεία. 
     Ποιος είναι ο λόγος για τον οποίον αρνείστε να δώσετε τα στοιχεία; Τι είναι; Μυστικά του κράτους; Αφού είναι προφανές ότι πιάνουν δουλειά οι άνθρωποι, και μάλιστα ανασφάλιστη δουλειά, στις δημόσιες υπηρεσίες. Δηλαδή, βρίσκονται σε καθημερινή επαφή και συναλλαγή με τους πολίτες. Για ποιο λόγο, λοιπόν, δεν δίνετε τα στοιχεία;
     Η αλήθεια είναι μία, ότι αρνείστε να δώσετε τα στοιχεία, γιατί τότε θα φανεί στο σύνολό της και το μέγεθος που πραγματικά έχει το σκάνδαλο το οποίο έχετε διαπράξει μέσα από τη χρήση του Προγράμματος «STAGE». Αυτή είναι η αλήθεια. Γιατί θα έχουμε όλοι τη δυνατότητα να κρίνουμε ονόματα, διευθύνσεις και πραγματικό αντικείμενο απασχόλησης.
     Και επιπλέον θα έχουν τη δυνατότητα και τα συνδικάτα των εργαζομένων σε κάθε χώρο δουλειάς να μπορούν να αξιολογήσουν την πραγματική εργασία, η οποία προσφέρεται από τους νέους αυτούς ανθρώπους. Γι’ αυτό το λόγο δεν δίνετε τα στοιχεία.
     Και επιπλέον, συνεχίζετε να μιλάτε και να λέτε ωραία λόγια για την δήθεν εξαιρετική πολιτική της Νέας Δημοκρατίας για την αντιμετώπιση της ανεργίας, λες και στην Αίθουσα αυτή υπάρχουν πολλοί από τους συναδέλφους, οι οποίοι δεν αντιλαμβάνονται ότι σήμερα η ανεργία είναι ένα μεγάλο πρόβλημα για την ελληνική κοινωνία, είναι ένα διαρκές πλήγμα με πολλές συνέπειες σε εκατοντάδες ελληνικές οικογένειες.
     Όλους μας απασχολεί, και ενδιαφέρει η καλύτερη δυνατή αντιμετώπιση, με τη διαφορά όμως ότι έχουμε διαφορετικό βαθμό κοινωνικής ευαισθησίας. Γι’ αυτόν το λόγο μας βλέπετε εδώ να χρησιμοποιούμε το συγκεκριμένο άρθρο του Κανονισμού της Βουλής, που ο κ. Καρτάλης επέλεξε να αξιοποιήσει φέρνοντας την επερώτησή του. Στην πραγματικότητα επερωτώντας την Κυβέρνηση για την άρνηση να απαντήσει και να δώσει συγκεκριμένα στοιχεία, για την πολιτική της ανεργίας.
     Η πολιτική της ανεργίας και της ακρίβειας η πολιτική σας για την εργασία, την απασχόληση, την ανάπτυξη, τη συνοχή της κοινωνίας και την κοινωνική αλληλεγγύη ο λαός την βλέπει καθημερινώς σε όλα τα μέτωπα, σε όλους τους τόπους και την κατακρίνει.
     Γνωρίζει ο λαός τι σημαίνει πολιτική της Νέας Δημοκρατίας για την απασχόληση σήμερα στην Ελλάδα. Σημαίνει ρουσφέτι και σημαίνει συνεχώς διευρυνόμενη πραγματική ανεργία, πέρα και έξω από τις αλχημείες τις οποίες επιχειρείτε, παίζοντας με τα νούμερα και τη Στατιστική Υπηρεσία.
     Σας ευχαριστώ πολύ, κυρία Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
     Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μπούγας.
     Κύριε Μπούγα, έχετε το λόγο για τέσσερα λεπτά.
     ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε.
     Νομίζω ότι πλέον είναι περισσότερο από εμφανές ότι ο λόγος για τον οποίον υπεβλήθη αυτή η επερώτηση είναι η εξυπηρέτηση μιας επικοινωνιακής τακτικής του ΠΑ.ΣΟ.Κ. Διότι ενώ θα ανέμενε κανείς στο πλαίσιο επερωτήσεως και άσκησης κοινοβουλευτικού ελέγχου για την Κυβέρνηση να αναφερθούν συγκεκριμένα στοιχεία από τα οποία να προκύπτει παράβαση των υφιστάμενων νόμων, η επερώτηση περιορίστηκε σε γενικότερες αιτιάσεις εκ μέρους του επερωτώντα Βουλευτή.
     Όμως, κυρίες και κύριοι συνάδελφοι, η επιστράτευση εκ μέρους του ΠΑ.ΣΟ.Κ. τακτικών εντυπωσιασμού σαν τη σημερινή, είναι σίγουρο ότι δεν πείθει τους πολίτες ότι οι Βουλευτές του ΠΑ.ΣΟ.Κ. εκκινούν από κοινωνική ευαισθησία, από ευαισθησία προς το πρόβλημα, το οποίο αντιμετωπίζουν χιλιάδες νέοι και από προσήλωση στην αρχή της διαφάνειας. Και αυτό διότι εξακολουθεί να υπάρχει και να είναι νωπή ακόμη, η μνήμη της κυβερνητικής πρακτικής του ΠΑ.ΣΟ.Κ. σε θέματα διαφάνειας. Υπενθυμίζω τις στρατιές των συμβασιούχων, υπενθυμίζω κάτι, στο οποίο έκανε το λάθος να αναφερθεί ο επερωτών Βουλευτής, τις εταιρείες προσωρινής απασχόλησης που εισήχθησαν, με το ν.2956/2001, τους αναξιοκρατικούς διορισμούς, τις αντισυνταγματικές διατάξεις των άρθρων 25 και επόμενα του ν.2190/1994. Υπενθυμίζω, ακόμα, την απόλυτη αδιαφάνεια που διείπε την επιλογή των προσωρινώς απασχολουμένων σε όλα τα προγράμματα μερικής απασχόλησης και απόκτησης εργασιακής εμπειρίας.
     Όλα αυτά είναι πρόσφατες μνήμες, είναι τακτικές τις οποίες σεις ακολουθήσατε,  κύριοι συνάδελφοι του ΠΑ.ΣΟ.Κ., και αυτά δείχνουν την αντίληψη την οποία είχατε για τη Δημόσια Διοίκηση και το κράτος. Το χρησιμοποιούσατε ως εργαλείο ρουσφετιών, ως εργαλείο εξυπηρέτησης της πελατειακής σας λογικής. Αυτό ακριβώς σήμερα είναι που συντελεί στην ολοένα και αυξανόμενη φυλλόρροια των ψηφοφόρων σας. 
     Και ενώ θα ανέμενε κανείς να έχετε αλλάξει στάση απέναντι στους ανθρώπους, οι οποίοι σήμερα προστρέχουν σε εσάς, σεις τι κάνετε; Εξακολουθείτε να τους υπόσχεσθε όχι ότι θα αλλάξετε τα πράγματα, όχι ότι θα εφαρμόσετε τη διαφάνεια, αν ποτέ και όταν έρθετε στην Κυβέρνηση, αλλά ότι θα επιστρέψετε, για να μετέλθετε των ίδιων τακτικών, τις οποίες είχατε ακολουθήσει και κατά το παρελθόν.
     Κυρίες και κύριοι συνάδελφοι, η Κυβέρνηση της Νέας Δημοκρατίας, με πρακτικά μέτρα και όχι ανέξοδες επαγγελίες, μερίμνησε για την εμπέδωση της διαφάνειας και της αξιοκρατικής επιλογής σε όλες τις κρίσιμες διαδικασίες, όπως είναι η πρόσληψη προσωπικού στο δημόσιο και τον ευρύτερο δημόσιο τομέα, αλλά και στην μερική απασχόληση. 
     Δεν θα μιλήσω για το νόμο περί μερικής απασχόλησης -και αναφέρομαι στο ν.3250/2004- αλλά θα αναφερθώ μόνο στο θέμα τη σημερινής επερώτησης. Γνωρίζετε ότι ενεργοποιήσαμε το ν.3227/2004 για τις ενεργητικές πολιτικές απασχόλησης και τα μέτρα για τους επιδοτούμενους ανέργους, ώστε να μετατραπεί το επίδομα ανεργίας σε επιδότηση απασχόλησης. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Του ΠΑ.ΣΟ.Κ. νόμο λέτε. Εφαρμόστε τον.
     ΙΩΑΝΝΗΣ ΜΠΟΥΓΑΣ: Με αυτό το υπόβαθρο, κυρία συνάδελφε, που διαμαρτύρεσθε για τους νέους οι οποίοι συμμετέχουν σε προγράμματα απόκτησης εργασιακής εμπειρίας, όπως και σε κάθε άλλο ενεργητικό πρόγραμμα απασχόλησης, έχουν συνταχθεί από τοα οικεία Κέντρα Προώθησης Απασχόλησης Ατομικά Σχέδια Δράσης ώστε η επανένταξή τους στην αγορά εργασίας να είναι εξατομικευμένη.
     (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
     	ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
     ΙΩΑΝΝΗΣ ΜΠΟΥΓΑΣ: Τελειώνω, κυρία Πρόεδρε.
     Με αυτές τις μεθόδους, με αυτά τα μέτρα, τα οποία λάβαμε, καταφέραμε και μειώσαμε την ανεργία από 11,3% που ήταν το 2004 σε 7,9% το τρίτο τρίμηνο του 2007. Η καταπολέμηση της ανεργίας είναι η πρώτη και βασική προτεραιότητα της Κυβέρνησης. Σεις, κύριοι συνάδελφοι του ΠΑ.ΣΟ.Κ., αντί να οργανώνετε τακτικές εντυπωσιασμού, οφείλετε να βοηθήσετε σε αυτήν την προσπάθεια, διότι δεν είναι προσπάθεια της Κυβέρνησης ή ενός κόμματος, αλλά προσπάθεια συλλογική. Οι νέοι περιμένουν από εσάς προτάσεις και λύσεις και όχι ανέξοδες τακτικές, οι οποίες σας εκθέτουν, διότι, επαναλαμβάνω, θυμίζουν το φαύλο τρόπο που ασκήσατε την εξουσία στον τομέα της απασχόλησης.
     Ευχαριστώ, κυρία Πρόεδρε.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας.
     ΔΗΜΗΤΡΙΟΣ ΤΣΙΟΓΚΑΣ: Επειδή δεν θέλουμε να αδικήσουμε κανέναν και θέλουμε να λέμε τα πράγματα με το όνομά τους, τα Προγράμματα «STAGE» ξεκίνησαν το 2000 από την κυβέρνηση του ΠΑ.ΣΟ.Κ.. Βεβαίως, το 2000 το ΠΑ.ΣΟ.Κ. τα ξεκίνησε εννιάμηνα και η Νέα Δημοκρατία τώρα τα έκανε δεκαοκτάμηνα. 
     Ο χαρακτήρας, όμως, αυτών των προγραμμάτων δεν άλλαξε. Ο χαρακτήρας τους είναι χαρακτήρας εκμαυλισμού των συνειδήσεων των ανέργων, είναι αυτό που είπατε και εσείς και το ΠΑ.ΣΟ.Κ. και η Νέα Δημοκρατία στο όνομα της απόκτησης εργασιακής εμπειρίας, χρησιμοποιείτε αυτά τα προγράμματα ως ρουσφετολογικό μηχανισμό για τη νεολαία. Και μάλιστα για την απόκτηση εργασιακής εμπειρίας πού το έχετε φτάσει τώρα; Στα τριάντα πέντε; Στα σαράντα; Να αποκτήσει εμπειρία ο άνεργος όταν είναι σαράντα χρονών! 
     Θα σας θυμίσω ότι αυτά τα προγράμματα είναι ανασφάλιστη εργασία, έχουν μόνο ιατροφαρμακευτική περίθαλψη, δεν έχει ένσημα ο εργαζόμενος, κάνει την ίδια δουλειά που κάνει και ένας άλλος που είναι αορίστου χρόνου ή συμβασιούχος, είτε είναι στον ιδιωτικό τομέα είτε είναι στο δημόσιο είτε στις πρώην Δ.Ε.Κ.Ο.. Και βέβαια θα πρέπει να σας πω ότι γι’ αυτούς τους εργαζόμενους οι εργοδότες είτε είναι ιδιώτες είτε είναι δημόσιο είτε είναι υπηρεσίες και οργανισμοί, δεν πληρώνουν τσακιστή δεκάρα, δεν πληρώνουν ούτε 1 ευρώ. Ποιος πληρώνει τα λεφτά; Αυτοί οι εργαζόμενοι παίρνουν εξευτελιστικούς μισθούς πολύ πιο χαμηλούς απ’ αυτούς που προβλέπει ακόμη και αυτή η άθλια εθνική συλλογική σύμβαση εργασίας και βέβαια έχουν και κάποιες κλίμακες. Αυτός δηλαδή που είναι Π.Ε. κάτι παραπάνω, ΤΕ λίγο λιγότερο, Δ.Ε. ακόμη λιγότερα, ψίχουλα στην ουσία σ’ αυτούς τους εργαζόμενους. 
     Οι βιομήχανοι, λοιπόν, δεν πληρώνουν ούτε 1 ευρώ. Τι έχουν οι βιομήχανοι; Έχουν τσάμπα εργατικό δυναμικό. Πάει, δηλαδή, ένας εργάτης ή πολλοί εργάτες, δουλεύουν σε μια βιομηχανία, σε μια υπηρεσία, σε έναν οργανισμό και φεύγουν. Και ο βιομήχανος, ο εργοδότης, ο εργολάβος δεν πληρώνει ούτε 1 ευρώ. Πάνε, λοιπόν, αυτοί και πληρώνονται από τον Ο.Α.Ε.Δ. αυτά τα εξευτελιστικά ποσά που ανέφερα πριν από λίγο. 
     Σας θυμίζω ότι το 2004 ο κ. Παπανδρέου από το Λαύριο στην προεκλογική περίοδο είχε εξαγγείλει το πρόγραμμα ανασφάλιστης εργασίας για τέσσερα χρόνια. Το ξανακούσαμε σήμερα πάλι από το ΠΑ.ΣΟ.Κ. τέσσερα χρόνια ανασφάλιστοι να δουλεύουν οι εργαζόμενοι και να μη βγουν ποτέ στη σύνταξη. 
     ΚΩΝΣΤΑΝΤΙΝΟΣ ΚΑΡΤΑΛΗΣ: Δεν είπα αυτό και το ξέρετε. 
     ΔΗΜΗΤΡΙΟΣ ΤΣΙΟΓΚΑΣ: Να δουλεύουν, δηλαδή, δυο ζωές για να μπορέσουν να πάρουν σύνταξη και να πάρουν σύνταξη εξευτελιστική.
     Επίσης, πρέπει να πω το εξής: Εμείς ζητάμε να καταργηθούν τα Προγράμματα «STAGE», να γίνονται προσλήψεις μόνιμου προσωπικού με όλα τα εργασιακά και ασφαλιστικά δικαιώματα, με μισθούς με βάση αυτά που προτείνουμε εμείς, κατώτερο μισθό 1.400 ευρώ, κατώτερο μεροκάματο 56 ευρώ. Κανένας νέος άνεργος είτε στα «STAGE» είτε οπουδήποτε να μην είναι ανασφάλιστος και βεβαίως, εμείς πολλές φορές και εδώ μέσα αλλά και έξω, κυρίως έξω, έχουμε τονίσει ότι αυτές οι ενεργητικές μορφές απασχόλησης, οι οποίες ξεκίνησαν από το ΠΑ.ΣΟ.Κ. και συνεχίζονται από τη Νέα Δημοκρατία, είναι μορφές απασχόλησης για να εξυπηρετούν τα κέρδη των βιομηχάνων. Ενεργητική μορφή απασχόλησης, ξέρετε τι σημαίνει; Είναι ένας άνεργος και παίρνει επίδομα ανεργίας από τον Ο.Α.Ε.Δ.. Του λένε, πήγαινε για δουλειά στον τάδε βιομήχανο. Το επίδομα ανεργίας το παίρνει ο βιομήχανος και εάν είναι μερική απασχόληση, δεν βάζει τίποτε από την τσέπη του, εάν είναι οκτάωρο, βάζει το υπόλοιπο, το συμπλήρωμα.
     ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
     ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κυρία Πρόεδρε.
     Υπάρχουν και άλλες ενεργητικές μορφές με τις οποίες επιδοτούν τους βιομήχανους με 20 ευρώ την ημέρα, 25 ευρώ την ημέρα, 30 ευρώ την ημέρα. Παλιότερα θυμάμαι επί ΠΑ.ΣΟ.Κ. ο Υφυπουργός Εργασίας ο κ. Πρωτόπαπας είχε φτιάξει ειδικά προγράμματα επιδότησης των εργοδοτών όπου έδινε 175.000 δραχμές επιδότηση το μήνα για κάθε θέση εργασίας. Και απ’ αυτά τα προγράμματα δεν δημιουργήθηκε ούτε μια σταθερή θέση εργασίας για τους εργαζόμενους. 
     Εμείς, λοιπόν, καταγγέλλουμε αυτές τις μορφές απασχόλησης. Θέλουμε οι προσλήψεις, όπου και αν είναι αυτές, δημόσιος ή ιδιωτικός τομέας, να είναι προσλήψεις μόνιμου προσωπικού, με πλήρη εργασιακά και ασφαλιστικά δικαιώματα. Και, τέλος, αυτό που είπατε ότι μειώνετε την ανεργία και το ΠΑ.ΣΟ.Κ. και η Νέα Δημοκρατία ….
     ΠΡΟΕΔΡΕΥΟΥΣΑ (Βέρα Νικολαΐδου): Ο χρόνος σας έχει τελειώσει. 
     ΔΗΜΗΤΡΙΟΣ ΤΣΙΟΓΚΑΣ: Μοιράζετε τη μία θέση εργασίας σε δύο και τρία άτομα, μειώνετε την ανεργία και αυξάνεται η φτώχεια. 
     ΠΡΟΕΔΡΕΥΟΥΣΑ (Βέρα Νικολαΐδου):  Σας ευχαριστώ.
     Το λόγο έχει τώρα ο Κοινοβουλευτικός Εκπρόσωπος του ΣΥ.ΡΙΖ.Α. κ. Λεβέντης.
     ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, θα ήθελα και εγώ να εκφράσω την έντονη διαμαρτυρία μου, για τον τρόπο με τον οποίο απαντούν οι Υπουργοί και τα διάφορα Υπουργεία. Υπάρχουν Υπουργεία που δεν απαντούν καθόλου. Απαντούν σε ένα μέρος των ερωτήσεων και απαντούν άλλα αντί άλλων. Αυτός είναι ένας συνηθισμένος κανόνας και βλέπω, με αφορμή και τη σημερινή συζήτηση που γίνεται, ότι ξεκινάει από αυτό, ότι δεν υπάρχουν οι απαντήσεις. Και έχω και προσωπικά πάρα πολλές τέτοιες περιπτώσεις και τις έχω αναφέρει και από το Βήμα και άλλες φορές.
     Τώρα, η ανεργία είναι ένα δύσκολο και δισεπίλυτο πρόβλημα και πλήττει όλο τον ελληνικό λαό, ιδιαίτερα όμως, πλήττει τους νέους, όπου τα ποσοστά ανεργίας είναι πολύ υψηλά. Και βέβαια οι λύσεις που προτείνονται δεν είναι οι καλύτερες δυνατές. Κατ’ αρχάς, η Νέα Δημοκρατία άλλαξε τους όρους εργασίας, τα εργασιακά δικαιώματα τα περιόρισε, το ωράριο κ.λπ.. Κατοχύρωσε ακόμη περισσότερο τις ελαστικές μορφές απασχόλησης, ανασφάλιστη εργασία, χαμηλότερες αμοιβές στους νέους, απόλυση όποτε το επιθυμεί και το αποφασίζει ο εργοδότης ο οποίος και βέβαια κατά κανόνα έχει ανέξοδα τους εργαζόμενους αυτών των κατηγοριών. Αναφέρθηκε προηγουμένως και ο συνάδελφος ο κ. Τσιόγκας σ’ αυτά τα περιστατικά. Έχουμε χαμηλούς μισθούς, 400 έως 700 ευρώ κατά κανόνα και βέβαια είπατε, κυρία Υφυπουργέ, ότι περιορίσατε την ανεργία. Πώς, όμως; Κόβετε τη μία δουλειά στα δύο και δίνετε το μισό μισθό. Εύκολος τρόπος για να περιορίσεις την ανεργία, αλλά δεν είναι αυτή η λύση. Ανεργία σημαίνει να βρει μόνιμη σταθερή απασχόληση ο εργαζόμενος και να εργαστεί, έχοντας πλήρη τα δικαιώματά του τα εργασιακά, τα ασφαλιστικά του δικαιώματα. Αυτή η ιστορία με τα «STAGE» ξεκίνησε βέβαια από το ΠΑ.ΣΟ.Κ., το οποίο διαμαρτύρεται τώρα για τα «STAGE», πλην, όμως αυτό τα καθιέρωσε και τα επεξέτεινε. Και βέβαια η Νέα Δημοκρατία αξιοποίησε αυτή την ιστορία και την επεξέτεινε πολύ περισσότερο.
     Εγώ θα ήθελα βέβαια, εκτός από τα άλλα προβλήματα που υπάρχουν με τα «STAGE» σε όλους τους εργαζόμενους και τις πολύ δύσκολες συνθήκες εργασίας που τους δημιουργούν, να αναφερθώ ειδικότερα στον τομέα της υγείας, όπου έχει καθιερωθεί η μέθοδος των «STAGE» και των επικουρικών γιατρών ή νοσηλευτών. Κυρία Υφυπουργέ, ξέρετε τι σημαίνει να μπει μία νοσηλεύτρια σε ένα χειρουργείο νευροχειρουργικό, καρδιοχειρουργικό και να κάτσει να μάθει τη δουλειά της εκεί; Μέχρι να προλάβει να μάθει και να αρχίσει να αποδίδει, πρέπει να σηκωθεί να φύγει. Και μπορεί να εξαφανιστεί. Δεν αξιοποιείται αυτή η εμπειρία μετά να πείτε ότι θα μεταφερθεί κάπου αλλού. Θα μπορούσε και αυτό ενδεχομένως να δικαιολογηθεί. Δεν επιτρέπεται για μας, δεν πρέπει να επιτρέπεται. Γιατί είναι μία εμπειρία, η οποία χάνεται και είναι εις βάρος της κοινωνίας, εις βάρος της οικονομίας και εις βάρος πρώτα και κύρια του εργαζομένου. Το ίδιο συμβαίνει και με τους γιατρούς. Μέχρι να μάθει ένας γιατρός και να αρχίσει να προσαρμόζεται στα πράγματα σε μία κλινική, πρέπει να σηκωθεί να φύγει και μπορεί να βρεθεί κάπου αλλού και αυτό είναι κάτι που προχωράει σε βάθος χρόνου, χωρίς να ξέρει κανείς και πόσο θα κρατήσει. Επομένως, η ανεργία δεν μπορεί να αντιμετωπιστεί με αυτόν τον τρόπο. Δεν ξέρουμε τι προσφέρει, εκτός από μία ψευδαίσθηση και ίσως και μία προσωρινή επί μέρους μικρή ανακούφιση των εργαζομένων, αλλά δεν είναι η λύση του προβλήματος της ανεργίας. 
     Θα ήθελα, λοιπόν, αυτό να το μελετήσετε και να δείτε τις συνέπειες που έχει για τον εργαζόμενο. Πρώτα, πρώτα, με τι κουράγιο μπορεί να δουλέψει ένας εργαζόμενος που ξέρει ότι αύριο το πρωί θα φύγει από αυτήν τη δουλειά και θα βρεθεί πάλι στους δρόμους. Δεύτερον, να αξιοποιηθεί αυτή η εμπειρία, την οποία αποκτούν και να υπάρξει σταθερή και μόνιμη εργασία, με όλα τα ασφαλιστικά και εργασιακά δικαιώματα και βέβαια με την κατάργηση αυτών των αντεργατικών νόμων που θέσπισε η Κυβέρνηση και που έχει  επιδεινώσει τις συνθήκες εργασίας για όλους τους εργαζομένους.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
     σαράντα δύο μαθητές και μαθήτριες και τρεις συνοδοί καθηγητές από το 2ο Γυμνάσιο Περαίας Θεσσαλονίκης. Προφανώς είναι το δεύτερο τμήμα.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του ΛΑ.Ο.Σ., κ. Αποστολάτος. 
     ΒΑΪΤΣΗΣ ΑΠΟΣΤΟΛΑΤΟΣ: Κυρία Πρόεδρε, κύριοι συνάδελφοι, γνωρίζουμε όλοι ότι το Πρόγραμμα «STAGE», χρηματοδοτούμενο από την Ευρωπαϊκή Ένωση, υιοθετήθηκε από τον Ο.Α.Ε.Δ. με όλους αυτούς τους τρόπους που ακούσαμε πριν λίγο και με τη λογική ότι θα μπορούσε να συμβάλει στην καταπολέμηση του προβλήματος της ανεργίας. Και με μισό τρόπο, όπως ακούσαμε πολύ ξεκάθαρα, αυτό γίνεται. 
     Βάσει της Κυβέρνησης και του αρμόδιου φορέα, λοιπόν, του Ο.Α.Ε.Δ., τα προγράμματα αυτά αποσκοπούν στην εκπαίδευση ανέργων πτυχιούχων πανεπιστημίου και μη, προκειμένου να προσαρμοστούν στις ανάγκες της αγοράς εργασίας και στη συνέχεια να βρουν, υποτίθεται, δουλειά με μεγαλύτερη ευχέρεια, πράγμα το οποίο δεν γίνεται και το ξέρουμε όλοι. 
     Το θεωρητικό, λοιπόν, αυτό πλαίσιο, εμφανίζεται ως πολλά υποσχόμενο και ικανό να θεραπεύσει -σε ένα βαθμό το πετυχαίνει- το πρόβλημα της ανεργίας και να συμβάλει έμπρακτα στην εργασιακή επιμόρφωση των νέων, που όμως καταντάει να είναι άχρηστη μετά, ώστε η ένταξή τους στον επαγγελματικό χώρο επαγγέλλεται ότι θα καταστεί όσο το δυνατόν πιο ομαλή, αν γίνεται. Όλα αυτά τα αν, αν, αν, στην ουσία μας λένε και στην πράξη ότι τα πράγματα είναι αλλιώς. 
     Το ερώτημα, λοιπόν, που θα έπρεπε να τίθεται και να μας απασχολεί σήμερα εδώ, αφορά τη δυνατότητα ή μη  αυτού του προγράμματος να επιλύσει όντως το πρόβλημα της ανεργίας. Δεδομένου ότι η δουλειά που προσφέρεται είναι ανασφάλιστη –το ακούσαμε πάρα πολύ καλά- και οι αποδοχές είναι αρκετά περιορισμένες, καθίσταται απολύτως αμφίβολη η πραγματική νομιμότητα και η ορθότητα του προγράμματος τούτου και δεν χρειάζεται να επικαλούμεθα πάντοτε ότι αυτό γίνεται σε άλλες χώρες στην Ευρώπη που ανήκουμε, καθώς όμως και η δυνατότητα προσέλκυσης των νέων, οι οποίοι αντιλαμβάνονται ότι δεν τίθεται θέμα μονιμοποίησής τους από τη στιγμή που κάθε άλλο μάλιστα προωθείται η ιδέα της προσωρινότητας στον επαγγελματικό τομέα. 
     Ανασφάλιστη, λοιπόν, δουλειά σημαίνει καταπάτηση των βασικών δικαιωμάτων αυτών που δουλεύουν και μόνο αυτό δεν θα μπορούσε και θα έπρεπε να αποτελεί αντικείμενο αμφισβήτησης των πραγματικών προθέσεων του Προγράμματος «STAGE». Το πρόγραμμα αυτό προσφέρεται και εννοείται από την Ευρωπαϊκή Ένωση ως πρόγραμμα εκπαιδευτικό και όχι ανεργίας, που λέμε όλοι. Σαν τέτοιο πρέπει να αξιοποιείται και από την Κυβέρνηση, με στόχο την επιμόρφωση όσο γίνεται περισσοτέρων νέων.
     Αντιλαμβανόμαστε όλοι τη σοβαρότητα του θέματος και αν αναλογιστούμε ότι συνδέεται τόσο πολύ με το πρόβλημα της ανεργίας, που στο τέλος όλοι λένε, που εμμένει και αυξάνεται με ταχύτατους ρυθμούς, σύμφωνα με τα νούμερα πάντα, και που κανείς δεν μπορεί να τα διαψεύσει. Κάθε οικογένεια σήμερα διαθέτει τουλάχιστον δύο ανέργους, οι οποίοι θα μπορούσαν κάτω από άλλες συνθήκες να προσφέρουν πολλά στην οικογένεια, στη χώρα, στην οικονομία μας παντού.
     Θα ήθελα να πω πολλά, δεδομένης όμως της σοβαρότητας και της κρισιμότητας του θέματος, επαναλαμβάνω απλώς και σαφώς πως πρέπει να δοθούν απαντήσεις σχετικά με τη διαφάνεια που χαρακτηρίζει τη λειτουργία του Προγράμματος «STAGE». Αποτελεί δε μεγαλύτερη και επιτακτικότερη ανάγκη να προβληματιστούμε σχετικά με τη συνολική χρησιμότητα και τις αληθινές προθέσεις ενός τέτοιου προγράμματος που, κατά τη γνώμη μας, δεν διαφαίνεται αποτελεσματικό, τουλάχιστον ως τώρα. Θα μου επιτρέψετε να πω ότι φαίνεται έντονα κυβερνητικά χρωματισμένο. 
     Οφείλουμε να θέσουμε τους πραγματικούς όρους δουλειάς, ασφαλισμένης πάντα, αν θέλουμε να μιλάμε για ένα πρόγραμμα αποδοτικό, απόκτησης εργασιακής εμπειρίας. 
     Οφείλουμε, λοιπόν, να αναζητούμε λύσεις υλοποιήσιμες για την ανεργία και μάλιστα να το κάνουμε πάραυτα, αν θέλουμε να βοηθήσουμε το παραγωγικό μας μέλλον και μένει να τους δώσουμε την ευκαιρία και το κίνητρο για να το κάνουν.
     Ομολογώ δε και κλείνω, κυρία Πρόεδρε, ότι προτιμώ το ύφος και το στυλ της κυρίας Υφυπουργού, η οποία τουλάχιστον είναι ειλικρινής σ’ αυτό που ακούμε σαν έκθεση, γιατί ενοχλήθηκα ιδιαιτέρως και πάρα πολύ από την απαράδεκτη υποκριτική στη συνάδελφο σε ρόλο λύκου για τη Σάρα «Τα παιδιά ενός κατώτερου Θεού» που είδα πριν μισή ώρα στην Αίθουσα τούτη. 
     Σας ευχαριστώ. 
     (Χειροκροτήματα από την πτέρυγα του Λαϊκού Ορθόδοξου Συναγερμού)
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο τώρα έχει ο επερωτών Βουλευτής κ. Κωνσταντίνος Καρτάλης. 
     ΚΩΝΣΤΑΝΤΙΝΟΣ ΚΑΡΤΑΛΗΣ: Κυρία Πρόεδρε, θα ήθελα και εγώ να πω ότι η αντιμετώπιση προς Βουλευτή του ΛΑ.Ο.Σ. σε σχέση με το Κέντρο Κωφών δεν τιμά το Κοινοβούλιο. Εγώ δεν πιστεύω ότι είχε πρόθεση να εκφράσει ρατσιστικά συναισθήματα. Αντιθέτως, εξέφρασε την αγωνία της για την ταυτόχρονη αποκατάσταση παιδιών μεταναστών και τη διατήρηση της δυναμικής ενός Κέντρου για κωφά παιδιά, που είναι μία μείζων ιστορία στην ελληνική κοινωνία. Και νομίζω ότι είναι άδικο να δαιμονοποιούμε πράγματα. Όπως, επίσης, κυρία Υφυπουργέ, με εντυπωσιάζει που δαιμονοποιείτε την αμφισβήτησή μου. 
     Σας υπόσχομαι την άλλη φορά να καταθέσω μία ερώτηση η οποία δεν θα προκαλέσει κανέναν κλονισμό ούτε στο Κοινοβούλιο ούτε στην Κυβέρνηση. Θα ρωτήσω, για παράδειγμα, σε ποια διεύθυνση είναι το Υπουργείο Απασχόλησης ή πόσους υπαλλήλους απασχολεί ή πόσους τομείς έχει, για να μην αμφισβητεί κανένας τους σκοπούς μας και τους στόχους μας. 
     Με εντυπωσιάζει επίσης που ο Κοινοβουλευτικός Εκπρόσωπος της Νέας Δημοκρατίας λέει ότι το κάνουμε για επικοινωνιακούς στόχους. Γιατί; Βλέπετε να σείονται τα πρωτοσέλιδα των εφημερίδων της χώρας μας από την ερώτησή μου; Αγωνία γονέων και νέων προκαλεί την ερώτηση. Και αν υπήρχε εξ’ αρχής απάντηση, κυρία Υφυπουργέ, και στους αριθμούς τους οποίους με αγωνία ακόμα περιμένουμε να ακούσουμε και να εξετάσουμε, δεν θα υπήρχε καν αυτή η συζήτηση. Δώστε, λοιπόν, σεβασμό στην κοινοβουλευτική διαδικασία, δώστε σεβασμό στον τρόπο που αγωνιά ένας νέος και ένας γονιός και δεν θα υπάρχουν όλα αυτά τα οποία λέτε. 
     Για να αποσαφηνίσω και για να μην υπάρχουν παρεξηγήσεις και με το Κομμουνιστικό Κόμμα Ελλάδος. Ουδέποτε ο Γιώργος Παπανδρέου, Πρόεδρος του ΠΑ.ΣΟ.Κ., και εγώ είπαμε ότι θα υπάρχει τετραετής ανασφάλιστη εργασία. Είπαμε ότι θα μπορεί να προσλαμβάνεται ένας νέος για τέσσερα χρόνια σε μια ιδιωτική εταιρεία και τότε οι ασφαλιστικές εισφορές θα καλύπτονται κλιμακωτά από το ελληνικό δημόσιο. Είναι τόσο καθαρό που μου κάνει εντύπωση που το διαστρεβλώνετε. 
     Αλλά, μια και μιλάτε, κύριοι συνάδελφοι του Κομμουνιστικού Κόμματος Ελλάδος, για ζητήματα αγοράς εργασίας και παραγωγής, σας λέει τίποτα το όνομα του καθηγητή Θάνου Βερέμη, που υποστηρίζει ότι θα πρέπει τα προγράμματα σπουδών των πανεπιστημίων και ο τρόπος με τον οποίο καταστρώνεται το εκπαιδευτικό σύστημα να παρακολουθεί τους κανόνες της αγοράς; Μήπως, θα πρέπει να σας θυμίσω με ποιον τρόπο εξελέγη ο κ. Βερέμης Πρόεδρος του Εθνικού Συμβουλίου Παιδείας μετά την πρόσφατη ακρόασή του στην Επιτροπή Μορφωτικών Υποθέσεων, δια της εμμέσου δηλαδή ψηφοφορίας από εσάς, διότι απείχατε από την ψηφοφορία και έτσι, η πλειοψηφία των τεσσάρων κομμάτων δεν κατάφερε παρά να γίνει μειοψηφία; Σας το θυμίζω για να είμαστε συνεπείς σ’ αυτά που λέμε. Γιατί είναι καλό να κατηγορείτε τα κόμματα, αλλά να κοιτάξετε και εσείς τους εαυτούς σας. 
     ΔΗΜΗΤΡΙΟΣ ΤΣΙΟΓΚΑΣ: Σας θυμίζουμε και εμείς ότι συμφωνείτε απόλυτα με την πολιτική της Νέας Δημοκρατίας στα θέματα της παιδείας. 
     ΚΩΝΣΤΑΝΤΙΝΟΣ ΚΑΡΤΑΛΗΣ: Εγώ σας λέγω ότι δεν συμφωνώ καθόλου με τις πολιτικές που εξέφρασε ο κ. Βερέμης. Δεν πιστεύω ότι τα προγράμματα σπουδών πρέπει να καθορίζονται με βάση τους κανόνες της αγοράς, αλλά με τις ανάγκες της κοινωνίας. Εσείς, λοιπόν, που διαφωνείτε έπρεπε να ήσαστε παρόντες στην Επιτροπή Μορφωτικών Υποθέσεων και να συμβάλετε δια της ψηφοφορίας στον αποκλεισμό του κ. Βερέμη από Προέδρου του Εθνικού Συμβουλίου Παιδείας. Όμως, ήσασταν απόντες. 
     ΠΡΟΕΔΡΕΥΟΥΣΑ (Βέρα Νικολαΐδου): Κύριε συνάδελφε, υπάρχουν και τα Πρακτικά. 
     ΔΗΜΗΤΡΙΟΣ ΤΣΙΟΓΚΑΣ: Και εσείς τον ψηφίσατε. 
     ΚΩΝΣΤΑΝΤΙΝΟΣ ΚΑΡΤΑΛΗΣ: Δεν τον ψηφίσαμε. 
     ΔΗΜΗΤΡΙΟΣ ΤΣΙΟΓΚΑΣ: Την προηγούμενη φορά. Δηλαδή, τι κάνατε; 
     ΚΩΝΣΤΑΝΤΙΝΟΣ ΚΑΡΤΑΛΗΣ: Τον ελέγξαμε, τον αξιολογήσαμε και αποφασίσαμε αυτή η φορά να μην είναι. Εσείς; 
     ΔΗΜΗΤΡΙΟΣ ΤΣΙΟΓΚΑΣ: Τον επαινέσατε, όμως. 
     ΚΩΝΣΤΑΝΤΙΝΟΣ ΚΑΡΤΑΛΗΣ: Ακούστε, κύριε συνάδελφε. 
     ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, όχι διάλογο. Υπενθυμίζω, κύριε Καρτάλη, ότι υπάρχουν τα Πρακτικά και είναι καταγεγραμμένη η θέση του κάθε κόμματος.
     Παρακαλώ, προχωρήστε. 
     ΚΩΝΣΤΑΝΤΙΝΟΣ ΚΑΡΤΑΛΗΣ: Είναι καταγεγραμμένο, κυρία Πρόεδρε, ποιοι ψήφισαν και ποιοι δεν ψήφισαν. 
     Μιας και μιλάμε, τώρα κυρία Υφυπουργέ, για τους νέους ανθρώπους -και αυτό αφορά η συζήτηση- αυτό που πρέπει να υπάρχει σαν πολιτική της ελληνικής πολιτείας είναι να υπάρχει ισονομία και ισοτιμία στον τρόπο πρόσβασης στην εργασία. Θα πρέπει να υπάρχει διαφάνεια και δημοσιότητα πλήρης, όταν προκύπτουν θέσεις εργασίας, όταν προκύπτουν δυνατότητες εργασιακής εμπειρίας, διότι ορθώς του είπε ο συνάδελφος του ΛΑ.Ο.Σ., άλλο είναι το Πρόγραμμα «STAGE» για παροχή εργασιακής εμπειρίας και άλλο ως παροχή μιας προσωρινής θέσης εργασίας τριάντα μηνών με καθήκοντα τακτικού υπαλλήλου μη καλύπτοντας τα οργανικά κενά της ελληνικής διοίκησης. 
     Και αν θέλετε να κάνετε καλό στους νέους της χώρας, καταργήστε το θεσμό του ωρομισθίου εκπαιδευτικού στα σχολεία, για να μην υπάρχει η ταπείνωση νέων ανθρώπων που πηγαίνουν με 8 ευρώ την ώρα και διδάσκουν στα σχολεία, δώστε επαγγελματικά δικαιώματα σε 34 Τ.Ε.Ι. της χώρας που δεν έχουν επαγγελματικά δικαιώματα και σε Α.Ε.Ι. της χώρας που δεν έχουν επαγγελματικά δικαιώματα, δώστε τη δυνατότητα στο νέο αγρότη να μην είναι άνεργος και να μένει στην περιοχή του, δώστε τη δυνατότητα στη γυναίκα που πρέπει ταυτόχρονα να δουλέψει και να εξασφαλίσει τη μητρότητα, δώστε όλα αυτά τα κίνητρα, για να εξασφαλίσετε τους νέους ανθρώπους, αντί να ακούμε αριθμούς, στατιστικές, ποσοστά, που πολύ ωραία είναι αλλά στην πράξη ξέρετε ότι η κοινωνία μας τα διαψεύδει. Γιατί, αν δεν ήταν έτσι, κυρία Υφυπουργέ, τότε όλοι αυτοί οι νέοι άνθρωποι που στις δημοσκοπήσεις και στις έρευνες αγοράς, στις έρευνες της κοινωνίας  μάς καταδικάζουν ως πολιτειακό σύστημα σε σχέση με το πώς το κράτος τούς σέβεται, θα ήταν όλοι ευτυχείς. 
     Και κλείνω λέγοντας το εξής: Κύριε Κοινοβουλευτικέ Εκπρόσωπε της Νέας Δημοκρατίας, το ν. 3227/2004 τον ψήφισε το ΠΑ.ΣΟ.Κ. και τον καταψήφισε η Νέα Δημοκρατία.
     ΙΩΑΝΝΗΣ ΜΠΟΥΓΑΣ: Ενεργοποιήθηκε από τη Νέα Δημοκρατία.
     ΚΩΝΣΤΑΝΤΙΝΟΣ ΚΑΡΤΑΛΗΣ: Απλώς το λέω για την τάξη, επειδή νομίζω ότι στην τοποθέτησή σας είπατε ότι τον ψήφισε η  Νέα Δημοκρατία. Νομίζω ότι κάνατε ένα σφάλμα και απλώς για την τάξη το επαναφέρω. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η Υφυπουργός Απασχόλησης και Κοινωνικής Προστασίας κ. Καλαντζάκου.
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ειλικρινά, κύριε Καρτάλη, μαζί και με την αμφισβήτηση όλων των εργαλείων και της δαιμονοποίησής τους, έχουμε και τη βαθιά ειρωνεία επίσης για τις πολιτικές που επιδιώκουμε και το γεγονός ότι υπερασπιζόμαστε μια πολιτική που αποδίδει καρπούς. 
     ΚΩΝΣΤΑΝΤΙΝΟΣ ΚΑΡΤΑΛΗΣ: Κυρία Υφυπουργέ, …
     ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Αποδίδει καρπούς, κύριε Καρτάλη. Και η αμφισβήτηση των νέων νομίζω ότι αφορά περισσότερο το δικό σας κόμμα, παρά τις δικές μας πολιτικές αυτήν την ώρα.
     Η Κυβέρνηση μείωσε την ανεργία από το 11,3% στο 7,6%. Αυτό λέει κάτι. Οι ρυθμοί της ανάπτυξης στην ελληνική οικονομία, παρ’ όλα αυτά που λέγονταν για την περίοδο μετά τους Ολυμπιακούς Αγώνες, έμειναν σε πάρα πολύ υψηλά επίπεδα. Η μείωση της ανεργίας δεν επιτυγχάνεται με τα «STAGE». Επιτυγχάνεται με αναπτυξιακές πολιτικές. Γι’ αυτό και μιλώ και ξαναμιλώ πολύ καλοπροαίρετα και ειλικρινά για το γεγονός ότι χρειάζεται ένα μίγμα πολιτικής για την αντιμετώπιση του φαινομένου της ανεργίας.
     Εσείς ήλθατε εδώ και μου λέτε ότι κάνω έκθεση ιδεών. Θεωρώ ότι ήμουν ιδιαιτέρως συγκεκριμένη για το μείγμα των πολιτικών που θέλουμε να ακολουθήσουμε ή μάλλον -θα διορθώσω τον εαυτό μου- που ακολουθούμε ήδη και αποδίδει καρπούς. 
     Ο Ο.Α.Ε.Δ. σήμερα δεν έχει καμμία σχέση με τον Ο.Α.Ε.Δ. που παραδώσατε ούτε σε φιλοσοφία ούτε σε επιτυχία, θα μου επιτρέψετε. Διότι όχι απλώς έχει αναβαθμιστεί, αλλά η εξατομικευμένη προσέγγιση απέναντι στον κάθε άνεργο σημαίνει ότι εμείς είμαστε έτοιμοι να μπορούμε να παρακολουθήσουμε τον εργαζόμενο Έλληνα, τον κάθε Έλληνα πολίτη σε όλη τη διάρκεια της καριέρας του, να φροντίσουμε έγκαιρα, ώστε να καταρτιστεί και να επανακαταρτιστεί. Διότι ξέρετε πολύ καλά ότι δεν ζούμε στο ’50. Οι εποχές αλλάζουν. Υπάρχουν νέες προκλήσεις. Οι τεχνολογίες μάς ξεπερνούν. Οι ανάγκες της αγοράς είναι τέτοιες, που ακόμα και εμείς, που θεωρούμε ότι έχουμε τις πιο επίκαιρες γνώσεις και φρεσκάρουμε και οι ίδιοι τις γνώσεις μας για να αντεπεξέλθουμε, βλέπουμε ότι οι εξελίξεις τρέχουν και χρειαζόμαστε, ακόμα και οι ίδιοι που είμαστε πολιτικοί, να βελτιωνόμαστε καθημερινά. 
     Εγώ συναντώ ανθρώπους κάθε μέρα. Έρχονται άνθρωποι στο Υπουργείο. Είναι δυνατόν να δεχθούμε για έναν άνθρωπο πενήντα χρονών ότι έχει τελειώσει η εργασιακή ζωή του; Είναι σαράντα πέντε χρονών και έχει τελειώσει η εργασιακή ζωή του;
     Θα πω μόνο μια κουβέντα γι’ αυτό που είπε ο κ. Τσιόγκας, ότι δεν είναι πρωτοεισερχόμενος στην αγορά εργασίας ένας νέος που φτάνει τα σαράντα. Θέλω να σας υπενθυμίσω ότι εμείς οι γυναίκες παίζουμε τόσους πολλούς και διαφορετικούς ρόλους και καταβάλλεται μια τεράστια προσπάθεια να αλλάξει αυτό το ποσοστό της συμμετοχής μας στην αγορά εργασίας, να μπορέσει να αυξηθεί. Αυτά τα προγράμματα έχουν δώσει τη δυνατότητα σε πάρα πολλές γυναίκες, που δεν μπόρεσαν να αποκτήσουν μια εμπειρία και δεν μπόρεσαν να λειτουργήσουν μέσα στην αγορά εργασίας, να μπορούν να ενταχθούν. Γιατί δεν έχουμε όλοι στη ζωή ούτε τις ίδιες δυνατότητες ούτε τις ίδιες ευκαιρίες. Και εκεί είναι που έρχεται η πολιτεία να βοηθήσει, ώστε να υπάρχει μια ισορροπία.
     Θα πω όμως ότι ο κ. Παπουτσής ήρθε, έριξε τη λάσπη και έφυγε. Απλώς προσπαθεί να ταυτίσει την Κυβέρνηση τη δική μας, της Νέας Δημοκρατίας, με τις πρακτικές που ακολούθησε η προηγούμενη κυβέρνηση και απλώς θα σας πω έτσι επειδή με έχετε προκαλέσει ότι λίγους μήνες πριν από τις εκλογές του 2000 έγινε πρόγραμμα στο οποίο τοποθετήθηκαν οκτώ χιλιάδες νέοι. Ένα μήνα πριν από τις εκλογές προκηρύχθηκε νέο Πρόγραμμα «STAGE» για είκοσι χιλιάδες άτομα και αμέσως μετά τις εκλογές τοποθετήθηκαν τριάντα τέσσερις άτομα τελικά, δηλαδή σαράντα δύο χιλιάδες τοποθετήθηκαν με το Πρόγραμμα «STAGE». 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Υπουργού)
     Λίγο υπομονή, γιατί πραγματικά θέλω να απαντήσω. 
     Οι άνεργοι, λοιπόν, που εκπαιδεύονται μέσω του προγράμματος απόκτησης εργασιακής εμπειρίας επιλέγονται, όπως και σε όλα τα ενεργητικά προγράμματα απασχόλησης, βάσει του ατομικού σχεδίου δράσης που έχει καταρτιστεί για κάθε άνεργο από τους εργασιακούς συμβούλους του Ο.Α.Ε.Δ. σε όλη την Ελλάδα. Το ατομικό σχέδιο δράσης αποτυπώνει τις εξατομικευμένες ενέργειες υποστήριξης που απαιτούνται για την ένταξη - επανένταξη του συγκεκριμένου ατόμου στην αγορά εργασίας. Τηρούνται επιπλέον οι ποσοστώσεις σε ομάδες-στόχους που επιβάλλουν οι κατευθυντήριες γραμμές της ευρωπαϊκής στρατηγικής για την απασχόληση, στις οποίες αναφέρθηκα πριν. Στο πλαίσιο αυτό, οι τοποθετήσεις ατόμων σε φορείς γίνονται από τον Ο.Α.Ε.Δ. με συνεκτίμηση τόσο της διαθεσιμότητας των φορέων σε θέσεις απόκτησης εργασιακής εμπειρίας, την οποία σαφώς δηλώνουν οι ίδιοι οι φορείς, όσο και της διαθεσιμότητας ανέργων συγκεκριμένου επαγγελματικού προφίλ, όπως αυτό αποτυπώνεται στην εξατομικευμένη προσέγγιση του ανέργου ανά περιοχή, στην οποία αναφέρθηκα προηγουμένως. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
     Όλες οι διαδικασίες προβλέπονται από τις σχετικές κοινές υπουργικές αποφάσεις οι οποίες και εφαρμόζονται πλήρως. Έτσι, στο Νομό Μαγνησίας οι θέσεις απόκτησης εργασιακής εμπειρίας που δόθηκαν σε τοπικούς φορείς είναι εκατόν οκτώ, μέσω των τοπικών πρωτοβουλιών απασχόλησης και των ολοκληρωμένων παρεμβάσεων αστικής ανάπτυξης. Οι ωφελούμενοι με βάση την αντίστοιχή υπουργική απόφαση επιλέγονται από τριμελείς επιτροπές στελεχών της Τοπικής Αυτοδιοίκησης και άλλους εκπροσώπους τοπικών φορέων. Οι θέσεις αυτές συμπληρώθηκαν με άλλα εκατόν τριάντα πέντε άτομα με πρόγραμμα του Ο.Α.Ε.Δ. για δημόσιους φορείς και φορείς Τοπικής Αυτοδιοίκησης. Και στις δύο παραπάνω περιπτώσεις οι επιλογές των ωφελουμένων έγιναν με βάση τα ατομικά σχέδια δράσης για κάθε άνεργο που είχαν καταρτίσει οι κατά τόπους εργασιακοί σύμβουλοι του Ο.Α.Ε.Δ.. Να επαναλάβω ότι το «STAGE» δεν επιλύει το πρόβλημα της ανεργίας γενικότερα. Προετοιμάζει, εκπαιδεύει και δίνει μία πρώτη ευκαιρία. Σε σχέση με αυτά τα τελικώς τριακόσια εξήντα πέντε άτομα, στα ασφαλιστικά ταμεία ο αριθμός των ασκουμένων είναι τριάντα τέσσερις, στα ΠΕΠ, δημόσιοι και ιδιωτικοί φορείς, εκατόν οκτώ, δημοσίου ογδόντα τρία, Ο.Τ.Α. εκατόν σαράντα. 
     Η πολιτική μας για την ενίσχυση της απασχόλησης στηρίζεται σε αρχές, κανόνες και διαφανείς διαδικασίες. Σήμερα τα Προγράμματα «STAGE» υλοποιούνται με εξαιρετικά ευνοϊκούς όρους και προϋποθέσεις για άνεργους νέους με διπλάσια αποζημίωση και με στόχευση τις πραγματικές ανάγκες της αγοράς εργασίας. Συνεπώς σήμερα, σε πλήρη συμφωνία με την ευρωπαϊκή στρατηγική για την απασχόληση, τα προγράμματα αυτά δεν αντιμετωπίζονται ως προσλήψεις -ας μην αναφερθώ στην προηγούμενη κυβέρνηση- αλλά ως ουσιαστικές ευκαιρίες βελτίωσης των προσόντων και δεξιοτήτων των ανέργων με στόχο την επιτυχημένη ένταξή τους στην αγορά εργασίας. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Κυρίες και κύριοι συνάδελφοι, ολοκληρώθηκε η συζήτηση επί της με αριθμό 48/12-2-2008 επερωτήσεως του Βουλευτή του Πανελληνίου Σοσιαλιστικού Κινήματος κ. Κωνσταντίνου Καρτάλη προς την Υπουργό Απασχόλησης και Κοινωνικής Προστασίας, σχετικά με την επιλογή δικαιούχων προγράμματος «STAGE» σε φορείς της Μαγνησίας. 
     Εισερχόμαστε στη συζήτησης της με αριθμό 52/22-2-2008 επερωτήσεως 22 Βουλευτών του Κομμουνιστικού Κόμματος Ελλάδας κ.κ. Αλέκας Παπαρήγα, Σπυρίδωνος Χαλβατζή, Αχιλλέα Κανταρτζή, Κωνσταντίνου Αλυσανδράκη, Νικολάου Γκατζή, Ιωάννη Ζιώγα, Κωνσταντίνου Καζάκου, Σοφίας Καλαντίδου, Γαρυφαλλιάς (Λιάνας) Κανέλλη, Νικολάου Καραθανασόπουλου, Δήμου Καμπούρη, Ευθαλίας (Λίλας) Καφαντάρη, Γεωργίου Μαρίνου, Γεωργίου Μαυρίκου, Παναγιώτας (Εύας) Μελά, Νικολάου Μωραΐτη, Βαρβάρας (Βέρας Νικολαΐδου, Ελπίδας Παντελάκη, Ιωάννη Πρωτούλη, Σταύρου Σκοπελίτη, Δημητρίου Τσιόγκα και Χαράλαμπου Χαραλάμπους προς τους Υπουργούς Μεταφορών και Επικοινωνιών και Ανάπτυξης, σχετικά με την πολιτική της Κυβέρνησης στην Ολυμπιακή Αεροπορία, Ο.Τ.Ε., Ο.Σ.Ε. και Δ.Ε.Η.. 
     Για τη συζήτηση της επερώτησης έχουν οριστεί Κοινοβουλευτικοί Εκπρόσωποι για τη Νέα Δημοκρατία από το Γενικό Γραμματέα της Κοινοβουλευτικής Ομάδας κ. Ιωάννη Τραγάκη ο Βουλευτής Φωκίδας κ. Ιωάννης Μπούγας, για το Συνασπισμό Ριζοσπαστικής Αριστεράς από τον Πρόεδρο της Κοινοβουλευτικής Ομάδας κ. Αλέξανδρο Αλαβάνο ο Βουλευτής κ. Αθανάσιος Λεβέντης και για το ΛΑ.Ο.Σ. από τον Κοινοβουλευτικό Εκπρόσωπο κ. Κωνσταντίνο Αϊβαλιώτη ο Βουλευτής κ. Βαΐτσης Αποστολάτος.  
     Το λόγο έχει τώρα ο πρώτος επερωτών κ. Δήμος Κουμπούρης. 
     ΔΗΜΟΣ ΚΟΥΜΠΟΥΡΗΣ: Κυρίες και κύριοι Βουλευτές, οι πρώην Δ.Ε.Κ.Ο. καθώς και άλλες επιχειρήσεις αυτού του παραγωγικού επιπέδου που ανήκουν αμιγώς στους ιδιώτες είναι επιχειρήσεις στρατηγικής σημασίας για την ανάπτυξη της οικονομίας, για το Κ.Κ.Ε..  Η ένταξη των πρώην Δ.Ε.Κ.Ο. εδώ και πολλά χρόνια στο κράτος έγινε από τις κυβερνήσεις που κυβέρνησαν όλα αυτά τα χρόνια και διαχειρίστηκαν το σύστημα από τη θέση του συλλογικού καπιταλιστή. Στόχος τους ήταν να υπηρετήσουν τις ανάγκες του κεφαλαίου, τις επενδύσεις που ήταν μεγάλες και αναγκαίες για την παραπέρα ανάπτυξή του. Χρησιμοποίησαν αυτές τις επιχειρήσεις για να δώσουν φθηνές παροχές το ιδιωτικό κεφάλαιο, για να σπείρουν αυταπάτες στα πλαίσια της πολιτικής τους ότι τάχα αυτές οι επιχειρήσεις ή μέσα από αυτές τις επιχειρήσεις μπορούμε να έχουμε νησίδες σοσιαλιστικής ανάπτυξης στα πλαίσια του καπιταλισμού. 
     Όλοι θυμούνται τις φωνές περί σοσιαλμανίας την περίοδο της πρώτης διακυβέρνησης της Νέας Δημοκρατίας, αλλά και την οικοδόμηση του τρίτου δρόμου προς το σοσιαλισμό τη δεκαετία του 1980 της διακυβέρνησης του ΠΑ.ΣΟ.Κ. Βέβαια δεν  μπορεί κανείς να ξεχάσει την υποστήριξη σε αυτές τις πομφόλυγες των διάφορων οπορτουνιστών ότι τάχα πρόκειται περί σπουδαίων μεταρρυθμίσεων που θα άνοιγαν το δρόμο για τον σοσιαλισμό. 
     Πέρα των παραπάνω δεν μπορεί κανείς να μην επισημάνει ότι αυτές οι επιχειρήσεις χρησιμοποιήθηκαν για την εξυπηρέτηση από αυτά τα κόμματα του κομματικού μηχανισμού, των κομμάτων της εξουσίας και φυσικά για το ρουσφέτι, για τις κομματικές εξυπηρετήσεις, για το βόλεμα των «ημετέρων» που όλα αυτά τα χρόνια έγινε αξίωμα. Δεν είναι τυχαίο ότι η συντριπτική πλειοψηφία των κυβερνητικών συνδικαλιστών εκλέγεται από αυτές ακριβώς τις επιχειρήσεις. Δεν είναι επίσης τυχαίο ότι οι κυβερνητικές πλειοψηφίες και του Συνασπισμού στα συνδικάτα έχουν στηρίξει ενεργά αυτές τις πολιτικές, τα αντιασφαλιστικά μέτρα, τις οικειοθελείς αποχωρήσεις, τις αλλαγές στις εργασιακές σχέσεις, τις ιδιωτικοποιήσεις και ότι άλλο αντεργατικό και αντιλαϊκό επιλέχθηκε όλα αυτά τα χρόνια. 
     Οι όποιες κινητοποιήσεις γίνονται κατά καιρούς –και το τελευταίο διάστημα γίνονται κινητοποιήσεις- γίνονται με αιτήματα στα πλαίσια των καπιταλιστικών αναδιαρθρώσεων και της ανταγωνιστικότητας του κεφαλαίου χωρίς να θίγουν την ουσία αυτής της πολιτικής. Εδώ πρέπει να θυμηθούμε ότι χρησιμοποιήθηκαν οι κάπως καλύτερες σε αυτές τις επιχειρήσεις κατακτήσεις των εργαζομένων από τις πολιτικοσυνδικαλιστικές δυνάμεις του κυβερνητικού συνδικαλισμού για το χτύπημα συνολικά των όποιων  κατακτήσεων της εργατικής τάξης. Δεν ξεχνάμε τα ρετιρέ, τα υπόγεια και την αντιπαράθεση που γινόταν ανάμεσα στην εργατική τάξη. 
     Το Κ.Κ.Ε. ποτέ στην ιστορία του δεν αποδέχθηκε, ούτε υιοθέτησε αυτές τις ιστορίες και πρακτικές. Αντίθετα αντιπάλεψε σταθερά με  όρους ιδεολογικούς και πολιτικούς και μέσα στη μαζική πάλη, αυτές τις αυταπάτες που καλλιέργησε η αστική τάξη και οι πολιτικοσυνδικαλιστικοί εκπρόσωποί της καθώς και οι διάφοροι οπορτουνιστές. Το κόμμα μας στην πράξη απέδειξε ότι αυτές οι επιχειρήσεις στα πλαίσια του αστικού κράτους, που αποτελεί τον συλλογικό καπιταλιστή, δεν μπορεί παρά σταθερά να υπηρετούν τις ανάγκες και μόνο τις ανάγκες του κεφαλαίου ανεξάρτητα από το ποσοστό που το ίδιο το κράτος κατέχει σε αυτές τις επιχειρήσεις. Σε καμμία περίπτωση σε αυτά τα πλαίσια δεν μπορούν να υπηρετήσουν φιλολαϊκές ανάγκες και πολιτικές. 
     Κυρίες και κύριοι Βουλευτές, δεν μπορεί να μη σημειώσει κανείς τις μεγάλες αρνητικές αλλαγές που έχουμε σε αυτές τις επιχειρήσεις και  όχι μόνο από την  ένταξη της χώρας μας στην Ευρωπαϊκή Ένωση. Από το τέλος της δεκαετίας του 1980 και τις αρχές του 1990 οι κυβερνήσεις  της Νέας Δημοκρατίας και του ΠΑ.ΣΟ.Κ ανοίγουν το δρόμο για την είσοδο αυτών των επιχειρήσεων του ιδιωτικού κεφαλαίου στις Δ.Ε.Κ.Ο.. Από πού ωθήθηκαν οι κυβερνήσεις γι’ αυτήν την απόφαση; Από τις ανάγκες της εργατικής τάξης και του λαού ή από τις ανάγκες του κεφαλαίου;
     Ποιος μπορεί στα σοβαρά να υποστηρίξει  ότι οι ιδιωτικοποιήσεις των πρώην Δ.Ε.Κ.Ο. δεν υπαγορεύονται από τις ανάγκες του κεφαλαίου και αποτελούν συστατικό μέρος της στρατηγικής του, γνωστή και ως στρατηγική των καπιταλιστικών αναδιαρθρώσεων; Ποιος να υποστηρίξει ότι οι αναδιαρθρώσεις δεν θα οδηγήσουν στην ακόμα μεγαλύτερη αύξηση των κερδών του; Πιστεύουμε πως ό,τι αντίθετο λέγεται, είναι δικαιολογίες και υπηρετεί προπαγανδιστικούς, αποπροσανατολιστικούς σκοπούς με στόχο την εργατική τάξη και τα λαϊκά στρώματα.
     Κυρίες και κύριοι Βουλευτές, οι ιδιωτικοποιήσεις που πραγματοποιούνται, ανεξάρτητα από τα ποσοστά που το κράτος μπορεί να κατέχει, το χαρακτήρα και το μέγεθος της επιχειρήσεις, φέρνουν τη σφραγίδα της Ευρωπαϊκής Ένωσης και του μεγάλου κεφαλαίου, φέρνουν τη σφραγίδα των τεσσάρων ελευθεριών της Συνθήκης του Μάαστριχτ, την ελεύθερη κίνηση κεφαλαίου, εμπορευμάτων, εργατικού δυναμικού, των κατοπινών αποφάσεων και κυρίως των αποφάσεων της Λισαβόνας. Όλα αυτά δεν στοχεύουν, παρά στην πιο γρήγορη συγκέντρωση, συγκεντροποίηση και την αναπαραγωγή του. Εξάλλου, το καπιταλιστικό κράτος από τη σύστασή του μέχρι σήμερα, αποτελεί βασικό εργαλείο της τάξης που βρίσκεται στην εξουσία για να καθορίζει και να ελέγχει όλο το εύρος των οικονομικών, παραγωγικών σχέσεων σε όφελος του κεφαλαίου. Οι εργαζόμενοι και οι λαοί της Ευρωπαϊκής Ένωσης απέναντί τους έχουν μια ολοκληρωμένη παρέμβαση κρατικομονοπωλιακού χαρακτήρα, διακρατικού, με στόχο την αναπαραγωγή και την προσαρμογή του συνόλου των οικονομικών, παραγωγικών, κοινωνικών σχέσεων στις χώρες-μέλη στις σημερινές ανάγκες του καπιταλιστικού συστήματος. Αυτό εκφράζεται από τη Συνθήκη του Μάαστριχτ που είναι ανοικτή μορφή παρέμβασης στην οικονομία σε όφελος του μεγάλου κεφαλαίου!
     Με βάση τα παραπάνω εμάς δεν μας προκαλούν καμμιά εντύπωση οι πρόσφατες εξελίξεις με την κρίση στις στεγαστικές τράπεζες των Ηνωμένων Πολιτειών της Αμερικής και της Ευρωπαϊκής Ένωσης και αλλού, που προκάλεσε την απόφαση της κυβέρνησης των Η.Π.Α. να ρίξει 200.000.000.000 δολάρια στην αγορά με στόχο να αποφευχθεί η κατάρρευση των τιμών στα διάφορα χρεόγραφα, μετοχές και λοιπά και βέβαια η απόφαση της κυβέρνησης της Βρετανίας να επανακρατικοποιήσει την τράπεζα «NORTHING ROCK» για να τη σώσει από κάποια ανταγωνίστρια που ήθελε να την απορροφήσει κοψοχρονιά. Στα πλαίσια βεβαίως αυτών των αποφάσεων οι κυβερνήσεις της Νέας Δημοκρατίας και του ΠΑ.ΣΟ.Κ. με τις πολιτικές τους υπηρέτησαν και υπηρετούν αυτήν ακριβώς την στρατηγική.
     Ψήφισαν για τη χώρα μας το ανάλογο νομοθετικό πλαίσιο και έχουν φέρει βαριά πλήγματα σε όλα τα δικαιώματα όλων των εργαζομένων, αλλά και τεράστιες αρνητικές επιπτώσεις στην οικονομική κατάσταση και γενικότερα στη ζωή των λαϊκών στρωμάτων, συγκεκριμένα, στην Ολυμπιακή Αεροπορία, με την απαξίωση του δημόσιου αερομεταφορέα, στη συρρίκνωσή του και στην ιδιωτικοποίηση μιας σειράς λειτουργιών του, με τη μείωση του πτητικού της έργου, με τη συρρίκνωση, το κλείσιμο και τελικά την ιδιωτικοποίηση της Ολυμπιακής Αεροπορίας, με βάση την επιλογή της Ευρωπαϊκής Ένωσης για απελευθέρωση της αγοράς και τη συγκέντρωση των αερομεταφορών σε δύο ή τρεις εταιρείες, πράγμα που το έχουν αποδεχθεί οι ελληνικές κυβερνήσεις.
     Στη λογική αυτή, προωθήθηκαν οι ιδιωτικοποιήσεις των αεροδρομίων και η κατάργηση των εναέριων συνόρων. Είναι ψέμα ότι η Ολυμπιακή Αεροπορία ιδιωτικοποιείται για τα χρήματα του ελληνικού λαού, όπως υποστηρίζει η Κυβέρνηση. Ο λαός θα πληρώσει πολλαπλάσια και στην ασφάλεια των πτήσεων και στα φθηνά εισιτήρια και στη σύνδεση με τα νησιά και τις άγονες γραμμές. Η ιδιωτικοποίηση με κλείσιμο και επαναλειτουργία μιας μικρής εταιρείας, η ιδιωτικοποίηση με κάποια συμμετοχή του κράτους, είναι ακριβώς το ίδιο πράγμα. Όλα τα δικαιώματα των εργαζομένων θυσιάστηκαν στο όνομα της εξυγίανσής της αυτά τα χρόνια.
     Η απόφαση του Ευρωπαϊκού Δικαστηρίου για την καταβολή στο ελληνικό κράτος από την εταιρεία 500.000.000 ευρώ ενισχύει και υπηρετεί τη γραμμή της ιδιωτικοποίησης.
     Αναφορικά με τον Ο.Τ.Ε., από τις αρχές της δεκαετίας του ’80 άρχισαν οι προσαρμογές του Ο.Τ.Ε. στη λειτουργία και τη λογική της ελεύθερης αγοράς, με τον ν.2257 του ΄94 που ψήφισε το ΠΑ.ΣΟ.Κ. και άρχισε η σταδιακή μετοχοποίηση για να φθάσουμε στο 51% το 2000. Από το 1996 άρχισαν οι αλλαγές στο γενικό κανονισμό προσωπικού για να ανατραπούν οι εργασιακές σχέσεις και εφαρμόστηκαν τα προγράμματα οικειοθελών αποχωρήσεων. 
     Αποτέλεσμα αυτών, αλλά και των κατοπινών αλλαγών από τις κυβερνήσεις του ΠΑ.ΣΟ.Κ. και της Νέας Δημοκρατίας, ήταν να μειωθούν οι εργαζόμενοι από είκοσι δύο χιλιάδες μόνιμοι το 1996 σε έντεκα χιλιάδες συνολικά αορίστου χρόνου και επινοικιαζόμενοι. 
     Οι πρώτες θυγατρικές που δημιουργήθηκαν με αποσπάσεις κομματιών του Ο.Τ.Ε. και άλλες με απόσπαση έργου, εφάρμοσαν ελαστικές μορφές απασχόλησης, με αθρόα χρησιμοποίηση εργολάβων και εργαζομένων με επινοικίαση. Εδώ σημειώνουμε ότι σήμερα εργάζονται τεσσερισήμισι χιλιάδες επινοικιάζομενοι στον Ο.Τ.Ε..
     Οι επιπτώσεις στα λαϊκά στρώματα είναι μεγάλες, αφού κατά το 1996 εφαρμόζεται η χρονοχρέωση, με αποτέλεσμα τη φαινομενική μείωση του μέσου όρου της χρέωσης. Στην πραγματικότητα το μέσο νοικοκυριό έχει επιβαρυνθεί έξι φορές περισσότερο.
     Οι χειρισμοί της Επιτροπής Τηλεπικοινωνιών, με τη μείωση της αστικής μονάδας και την αύξηση του παγίου, διευκόλυναν τα κέρδη των παρόχων που είναι πάρα πολύ μεγάλα. Η τροπολογία βέβαια που ήλθε το τελευταίο διάστημα Αλογοσκούφη, όπως τη λένε, για το 20% των μετοχών, δεν αλλάζει τους σχεδιασμούς της Κυβέρνησης. Απλώς η Κυβέρνηση θέλει να κρατήσει κάποιον έλεγχο στον Ο.Τ.Ε. προετοιμάζοντας ταυτόχρονα το έδαφος για το στρατηγικό επενδυτή. 
     Αναφορικά με τον Ο.Σ.Ε., στην ίδια λογική της απελευθέρωσης των σιδηροδρόμων της Ευρωπαϊκής Ένωσης οι κυβερνήσεις του ΠΑ.ΣΟ.Κ. και της Νέας Δημοκρατίας από τις αρχές του 1990 δούλεψαν με συνέπεια για την ιδιωτικοποίηση του Ο.Σ.Ε.. 
     Είναι χαρακτηριστικό –το σημειώνουμε στην επερώτηση- ότι το π.δ. 41 του 2004, που είχε συνταχθεί από τους Υπουργούς του ΠΑ.ΣΟ.Κ. κυρίους Χριστοδουλάκη και Βερελή, υπογράφτηκε από τους κυρίους Αλογοσκούφη και Λιάπη και έρχεται να ενσωματώσει στην ελληνική νομοθεσία την κοινοτική οδηγία  440/91 για την απελευθέρωση των αγορών. 
     Συνοδεύεται από το επιχειρησιακό σχέδιο του ΟΣΕ για τα έτη 2005-2007, που προβλέπει τη διάσπαση του Οργανισμού στη θυγατρική της υποδομής και τη θυγατρική της εκμετάλλευσης. Αυτός ο διαχωρισμός υπηρετεί την πολιτική της ιδιωτικοποίησης και παράλληλα χειροτερεύει τη θέση των εργαζομένων και οδηγεί σε αύξηση των τιμολογίων και μείωση της ασφάλειας των σιδηροδρόμων.
     Για τη Δ.Ε.Η., το ΠΑ.ΣΟ.Κ. και η Νέα Δημοκρατία ψήφισαν τους νόμους 2244/94, 2773/99 του ΠΑ.ΣΟ.Κ. και το π.δ. 333. Προωθείται η μετοχοποίηση, η μετατροπή της Δ.Ε.Η. σε ιδιωτική επιχείρηση. Ανοίγει έτσι ο δρόμος στο ιδιωτικό κεφάλαιο για την είσοδό του στην ηλεκτρική ενέργεια. Το 2005 η κυβέρνηση της Νέας Δημοκρατίας, με την ψήφιση του ν.3426, προχωρεί στο πλήρες άνοιγμα της αγοράς της ηλεκτρικής ενέργειας για όλους τους φιλόδοξους επενδυτές. 
     Λέμε αρκετά πράγματα στην επερώτησή μας, αλλά θέλουμε να σημειώσουμε εδώ ότι αποτέλεσμα όλων αυτών των αποφάσεων είναι οι δραματικές συνέπειες και οι αλλαγές που έγιναν στις εργασιακές σχέσεις, στους εργαζόμενους, σε όλα τους τα δικαιώματα, τα ασφαλιστικά και τα εργασιακά, στα χαμηλά μεροκάματα, στην έλλειψη μέτρων υγιεινής και ασφάλειας στα μεγάλα θανατηφόρα ατυχήματα που έχουμε στη Δ.Ε.Η. και πάει λέγοντας.
     Βέβαια αυτές οι αρνητικές εξελίξεις θα ενισχυθούν ακόμη περισσότερο από την αύξηση των τιμολογίων για το λαό, ώστε να υπηρετηθούν τα κέρδη των μεγάλων μονοπωλίων που μπαίνουν τώρα στη Δ.Ε.Η., Χαλυβουργική, γερμανικές εταιρείες. Είναι τα δώρα στους ιδιώτες και η απαλλαγή τους από τα ασφαλιστικά τους βάρη μαζί με το ταμείο, που όπως ξέρουμε χαρίστηκαν 3,3 τρισεκατομμύρια δραχμές, 9.000.000.000 ευρώ χαράτσι στους ιδιώτες που θα επενδύσουν. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα τελειώσω, κυρία Πρόεδρε. Θα πάρω και λίγο χρόνο από τη δευτερολογία μου.
     ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε, κύριε Κουμπούρη.
     ΔΗΜΟΣ ΚΟΥΜΠΟΥΡΗΣ: Θέλω να διορθώσω ένα στοιχείο, γιατί γράφτηκε από παραδρομή. Αποτέλεσμα αυτών των πολιτικών είναι η μείωση του προσωπικού της Δ.Ε.Η. -διορθώνω το στοιχείο- από τριάντα έξι χιλιάδες σε είκοσι τέσσερις χιλιάδες εργαζόμενους. Σήμερα, πέντε με έξι χιλιάδες από αυτούς εργάζονται συμβασιούχοι με εργολάβους -κυριολεκτικά σκλαβοπάζαρο- και ο Διοικητής της Δ.Ε.Η. είπε ότι η επιχείρηση έχει ανάγκη ακόμη παραπέρα από τη μείωση επτά χιλιάδων εργαζομένων με μόνιμη σχέση εργασίας, που εργάζονται σε αυτές τις επιχειρήσεις.
     ΔΗΜΗΤΡΙΟΣ ΤΣΙΡΩΝΗΣ: Κάντε και άλλη μια διόρθωση για τα κέρδη μέχρι το 2004 και τις ζημιές.
     ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ, όχι διακοπές. Θα τοποθετηθεί προσεχώς.
     ΔΗΜΟΣ ΚΟΥΜΠΟΥΡΗΣ: Θα τις κάνετε εσείς, κύριε συνάδελφε, τις διορθώσεις. Πάντως, τα κέρδη σταθερά είναι για τους ιδιώτες και επί ΠΑ.ΣΟ.Κ. και επί Νέας Δημοκρατίας.
     ΔΗΜΗΤΡΙΟΣ ΤΣΙΡΩΝΗΣ: Αυτήν τη διόρθωση, κάντε την.
     ΔΗΜΟΣ ΚΟΥΜΠΟΥΡΗΣ: Και δεν ακούμε κανέναν από τους μεγαλοϊδιώτες και από το μεγάλο κεφάλαιο να διαμαρτύρονται για κέρδη. Απλώς, θέλουν περισσότερα και επί ΠΑ.ΣΟ.Κ. και επί Νέας Δημοκρατίας.
     ΔΗΜΗΤΡΙΟΣ ΤΣΙΡΩΝΗΣ: Μην αποκρύβετε την αλήθεια, κύριε Κουμπούρη.
     ΔΗΜΟΣ ΚΟΥΜΠΟΥΡΗΣ: Συμπέρασμα, δικαιολογημένα το Κ.Κ.Ε. αντιτάχθηκε όλα αυτά τα χρόνια στις πολιτικές της Νέας Δημοκρατίας και του ΠΑ.ΣΟ.Κ., στην Ευρωπαϊκή Ένωση και τις επιταγές του μεγάλου κεφαλαίου, στις απελευθερώσεις και τις ιδιωτικοποιήσεις και από την αρχή υποστήριξε σταθερά «ούτε μια μετοχή στους ιδιώτες».
     Για εμάς και το συμφέρον του λαού και των εργαζομένων, οι επιχειρήσεις αυτές και άλλες επιχειρήσεις στρατηγικής σημασίας που είναι στα χέρια ιδιωτών, πρέπει να ανήκουν στο κράτος, όχι για να υπηρετούν, όπως πριν, τα μεγάλα ιδιωτικά συμφέροντα, αλλά τα συμφέροντα των εργαζομένων και του λαού. Αυτό προϋποθέτει άλλους συσχετισμούς σε πολιτικό επίπεδο, άλλη οικονομία, με κεντρικό σχεδιασμό. Προϋποθέτει λαϊκή εξουσία.
     Στα πλαίσια αυτά, το Κ.Κ.Ε. υποστηρίζει την ίδρυση και τη λειτουργία ενιαίων κρατικών φορέων αποκλειστικά στις τηλεπικοινωνίες, στην ενέργεια, στις μεταφορές, στις συγκοινωνίες και άλλους φορείς στρατηγικής σημασίας. Έτσι μόνον μπορούν να υπηρετηθούν τα εργατικά, λαϊκά συμφέροντα.
     Από το Βήμα αυτό, καλούμε την εργατική τάξη, τους εργαζόμενους και τον λαό να παλέψει για μια τέτοια προοπτική.
     Σας ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει τώρα ο κ. Γεώργιος Μαυρίκος.
     ΓΕΩΡΓΙΟΣ ΜΑΥΡΙΚΟΣ: Για το Κομμουνιστικό Κόμμα Ελλάδας, κύριοι Βουλευτές, δεν ήταν «κεραυνός εν αιθρία» ούτε είναι «κεραυνός εν αιθρία» όλες αυτές οι εξελίξεις που παρακολουθούμε και σημειώνονται στον τομέα των πρώην Δ.Ε.Κ.Ο.
     Για εμάς, για το Κομμουνιστικό Κόμμα Ελλάδας, στην ουσία, όλες αυτές οι εξελίξεις, οι στρατηγικές και οι τακτικές που ακολουθούνται είναι μια πολιτική που έχει τύχει από κοινού επεξεργασίας στην Ευρωπαϊκή Ένωση, με την συμμετοχή και των νεοφιλελεύθερων, αλλά και των σοσιαλδημοκρατικών κυβερνήσεων, μαζί με τους εργοδότες, μαζί με τα μονοπώλια και τις πολυεθνικές. Δηλαδή, είναι μία ενιαία, κοινή στρατηγική που αφετηριακό σημείο στη νέα της φάση έχει τη Συνθήκη του Μάαστριχ και τις «απελευθερώσεις» που αυτή διαμόρφωσε.
     Στόχος αυτής της πολιτικής είναι η συγκέντρωση και η συγκεντροποίηση του κεφαλαίου σε μονοπωλιακά συμφέροντα και μέσα από αυτήν τη συγκέντρωση και τη συγκεντροποίηση, υπάρχει η ένταση του βαθμού εκμετάλλευσης και ο πολλαπλασιασμός των κερδών, που συσσωρεύονται στα χέρια των λίγων. Κυρίαρχο εργαλείο είναι η απαξίωση των πρώην Δ.Ε.Κ.Ο., η επιτάχυνση και η εμβάθυνση αυτής της απαξίωσης, που είναι μία μεθοδευμένη και σχεδιασμένη διαδικασία.
     Στα πλαίσια αυτά, εμείς εντάσσουμε και την κομματική ομηρία, που για χρόνια, πότε οι μεν και πότε οι δε, επιβάλλετε σε αυτές τις επιχειρήσεις, με τον ημετερισμό, τη ρουσφετολογία, τον προσανατολισμό και τον χαρακτήρα της δραστηριότητας αυτών των επιχειρήσεων. Γιατί, πώς αλλιώς μπορεί να προσεγγίσει κάποιος και να ερμηνεύσει την κατάσταση;
     Να πάρουμε σαν παράδειγμα τον Ο.Σ.Ε.. Ποιος μπορεί να μας απαντήσει, είτε από τη Νέα Δημοκρατία, είτε από το ΠΑ.ΣΟ.Κ., γιατί από την εποχή του Τρικούπη, το δίκτυο από το Κιάτο στην Καλαμάτα και από την Κόρινθο σε Τρίπολη – Καλαμάτα, έχει να δεχθεί οποιαδήποτε εκσυγχρονιστική επέμβαση σε τεχνολογικό επίπεδο;
     Ποιος μπορεί να μας απαντήσει από τη Νέα Δημοκρατία και κυρίως από το ΠΑ.ΣΟ.Κ. για το συγκεκριμένο ζήτημα, γιατί στη ζεύξη Ρίου-Αντιρρίου εξαιρέθηκε, παρά τη διαφορετική αρχική διαμόρφωση της κατάστασης, η δυνατότητα να υπάρξουν σιδηροδρομικές γραμμές, αποκόβοντας τη μισή Ελλάδα; 
     Ποιος μπορεί να δώσει πειστική απάντηση είτε από το ένα κόμμα είτε από το άλλο, γιατί οι υποδομές διατηρούνται κρατικές, την ίδια στιγμή που η εκμετάλλευση ιδιωτικοποιείται με τον έναν ή με τον άλλον τρόπο; Όσο για τη διαδικασία της «ΤΡΑΙΝΟΣΕ», είναι γνωστή η κατάληξη. 
     Ποιος μπορεί να μας πει, γιατί στη Δ.Ε.Η., για παράδειγμα, υπάρχει αυτή η απαξίωση; Τέσσερα χρόνια, κύριε Υπουργέ, στο εργοστάσιο Αλιβερίου εξαγγέλλετε και ξανά εξαγγέλλετε, κάνετε εγκαίνια και ξανακάνετε εγκαίνια για νέα μονάδα, η οποία υποτίθεται ότι θα αντικαταστήσει τις δύο προηγούμενες, τις πετρελαϊκές. Τέσσερα χρόνια υποκρισία! 
     Ποιος είναι ο λόγος, για το ότι εδώ και επτά χρόνια έχει να γίνει οποιαδήποτε επένδυση σε οποιοδήποτε εργοστάσιο της Δ.Ε.Η.; Η τελευταία ήταν στη πέμπτη μονάδα του Λαυρίου και μετά από αυτήν μηδέν, τίποτα. Καμμιά επέκταση, καμμιά επένδυση στα δίκτυα διανομής. Έχουμε φτάσει στο επίπεδο της ενέργειας σε ενεργειακό όριο, όπως λένε οι ειδικοί. 
     Αποτέλεσμα; Εισαγωγές ενέργειας από τη Βουλγαρία και την Ουκρανία, εισαγωγή από την Ιταλία, όπου η κιλοβατώρα κοστίζει δεκαπέντε φορές πάνω από το κόστος που δίνει η Δ.Ε.Η. Αποτέλεσμα; Από την 1η Σεπτέμβρη 2006 μέχρι το Δεκέμβρη του 2007, αυξήθηκαν τα τιμολόγια της Δ.Ε.Η. κατά 16,4%. Τη «νύφη» την πληρώνει ο λαός και οι εργαζόμενοι. Αυτά είναι τα αποτελέσματα της πολιτικής σας. Θα απολογηθείτε γι’ αυτά; 
     Ας πάρουμε την Ολυμπιακή Αεροπορία, την οποία έχετε αναλάβει και είστε σε διατεταγμένη υπηρεσία. Από το 1994, κύριε Υπουργέ, ξέρετε ότι έχουν γίνει τέσσερα προγράμματα εξυγίανσης. Αποτέλεσμα των τεσσάρων φάσεων του ενιαίου προγράμματος που έχουν εφαρμόσει και οι δικές σας κυβερνήσεις και οι προηγούμενες; Από οκτώ εκατομμύρια οκτακόσιες χιλιάδες επιβάτες έχουν φθάσει στα έξι εκατομμύρια. Από πενήντα τέσσερα αεροπλάνα ιδιοκτησίας της Ολυμπιακής έχουν φτάσει στα σαράντα δυο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα πάρω και το χρόνο της δευτερολογίας μου, κυρία Πρόεδρε.
     Το προσωπικό, από δέκα χιλιάδες που ήταν, σήμερα είναι τρεις χιλιάδες μόνιμοι και τεσσερισήμισι χιλιάδες εποχικοί. Οι εργασιακές σχέσεις; Το 50% των εργαζομένων είναι εποχικοί. Η αγοραστική δύναμη των μισθών των εργαζομένων; Γνωρίζετε ότι δυο φορές είχαμε απόλυτη μείωση, με συμφωνία και των συνδικάτων που ελέγχονται από συγκεκριμένες δυνάμεις. Έχουμε 40% μείωση της αγοραστικής δύναμης. Αυτή είναι η κατάσταση. 
     Και έχουν έρθει εδώ στη Βουλή -για να γνωρίζει ο ελληνικός λαός το έγκλημα που διαπράττεται κατ’ επανάληψη- και έχουν ψηφιστεί τρεις φορές νομοθετικές ρυθμίσεις, με τις οποίες απαλλάσσονται οι διοικήσεις της Ολυμπιακής από οποιεσδήποτε οικονομικές ευθύνες. Αυτό είναι μεθοδευμένο σχέδιο; Είναι σενάριο; Τι είναι αυτά τα πράγματα; Πού συμβαίνουν αυτά;
     Τα αποτελέσματα αυτών των πολιτικών είναι χειροπιαστά. Ιδιωτικοποίηση, κέρδη, ασυδοσία και εργοδοτική τρομοκρατία, βάρη στη λαϊκή οικογένεια. Οι νησιώτες, οι κάτοικοι των ορεινών όγκων, οι άνθρωποι που ασχολούνται με την  αγροτική παραγωγή κ.λπ., δυσκολεύονται και πολλαπλασιάζονται τα προβλήματά τους. Η ποιότητα και η ασφάλεια στις μεταφορές υπονομεύονται. Όσο για την υγιεινή και η ασφάλεια στους χώρους εργασίας, έχουμε ένα θανατηφόρο κάθε χρόνο στη Μεγαλόπολη και πάνω από είκοσι πέντε σοβαρά εργατικά ατυχήματα. Από παρθενογένεση προκύπτουν όλα αυτά; Δεν υπάρχουν ευθύνες; Δεν υπάρχουν πολιτικές που γεννούν και αναπαράγουν αυτήν την κατάσταση; Ποιοι εφαρμόζουν αυτές τις πολιτικές;
     Εντατικοποίηση της δουλειάς, μισθολογικά, εργασιακά και ασφαλιστικά χτυπήματα και πάνω και κάτω από τη ζώνη στους εργαζόμενους, χτύπημα των ίδιων των συνδικαλιστικών δικαιωμάτων κ.λπ. και τη «νύφη» την πληρώνει ο λαός και οι εργαζόμενοι. 
     Για μας, για το Κομμουνιστικό Κόμμα Ελλάδος, έχει αξία να αντιληφθεί ο ελληνικός λαός ότι υπάρχει άλλη διέξοδος, ότι υπάρχει ανάγκη, θα λέγαμε εμείς, για να εγκαταλειφτεί αυτή η κατάσταση που χρόνια βιώνει ο κόσμος, πότε να κυβερνά το ένα κόμμα, πότε να κυβερνά το άλλο και οι πολιτικές να κινούνται στην ίδια κατεύθυνση με τις παράλληλες στρατηγικές και τις ενιαίες τακτικές.
     Θεωρούμε ότι ρεαλιστική διέξοδος είναι ο ελληνικός λαός να γυρίσει την πλάτη στο δικομματισμό. Οι πολιτικοί εκπρόσωποι του κεφαλαίου έχουν κυβερνήσει δεκαετίες και πιστεύουμε ότι είναι καιρός ο λαός να δοκιμάσει μία διαφορετική λύση. 
     Εμείς πιστεύουμε στην προοπτική της λαϊκής εξουσίας, που θα εφαρμόσει μία οικονομία με λαϊκά χαρακτηριστικά, όπου στο συγκεκριμένο χώρο των πρώην Δ.Ε.Κ.Ο. θα επιδιώξουμε φθηνές και καλές υπηρεσίες, αναπτυξιακή πορεία αυτών των επιχειρήσεων σε όφελος του λαού, καθώς θα αποτελούν λαϊκή ιδιοκτησία.
     Γι’ αυτό υποστηρίζουμε ότι όλες αυτές οι επιχειρήσεις –είτε των τηλεπικοινωνιών, είτε της ενέργειας, είτε των μεταφορών και των συγκοινωνιών- πρέπει να ανήκουν σε ενιαίους κρατικούς φορείς και σ’ αυτήν την κατεύθυνση καλούμε τον ελληνικό λαό να δώσει το δικό του αγώνα. Έχουμε μπροστά μας σοβαρούς αγώνες, με αφορμή την επίθεση που ήδη βρίσκεται σε εξέλιξη πρώτα απ’ όλα σε βάρος της κοινωνικής ασφάλισης. Καλούμε την εργατική τάξη, τα λαϊκά στρώματα, μαζί με το Π.Α.Μ.Ε., μαζί με τις ταξικές δυνάμεις του εργατικού συνδικαλιστικού κινήματος να χαλάσουν τα σχέδια της Κυβέρνησης, της Ευρωπαϊκής Ένωσης και των βιομηχάνων.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει η κα Σοφία Καλαντίδου.
     ΣΟΦΙΑ ΚΑΛΑΝΤΙΔΟΥ: Ευχαριστώ, κυρία Πρόεδρε.
     Κυρίες και κύριοι Βουλευτές, το Κομμουνιστικό Κόμμα Ελλάδας δεν είναι όψιμος πολέμιος των ιδιωτικοποιήσεων και της ανατροπής των εργασιακών σχέσεων. Με όλες του τις δυνάμεις και την πολιτική του στάση ήδη από το 1990 ενημέρωνε και το συνδικαλιστικό κίνημα και την κοινωνία, για το τι θα ακολουθήσει. 
     Το Κ.Κ.Ε. δεν ζαλίστηκε από την καπιταλιστική ενοποίηση της Ευρωπαϊκής Ένωσης. Το Κομμουνιστικό Κόμμα Ελλάδας δεν φοβήθηκε να πάει κόντρα στο ρεύμα που διαμόρφωναν στην Ευρωπαϊκή Ένωση και στη χώρα μας η Νέα Δημοκρατία και το ΠΑ.ΣΟ.Κ. Την περίοδο δε που ο Συνασπισμός έψαχνε για το ποιες και πόσες μετοχές των Δ.Ε.Κ.Ο. θα πάνε στο ιδιωτικό κεφάλαιο, το Κ.Κ.Ε. έβγαινε με σύνθημα «ούτε μία μετοχή στους ιδιώτες».
     Όλα αυτά τα αναφέρω, γιατί οι εργαζόμενοι εκτός του ότι πρέπει να απορρίψουν τα κόμματα του δικομματισμού, γιατί μας οδήγησαν όλους στο χείλος του γκρεμού, πρέπει να κρίνουν όλα τα κόμματα, αλλά και τις συνδικαλιστικές ηγεσίες για τη στάση που κράτησαν και στην περίπτωση των Δ.Ε.Κ.Ο. 
     Σήμερα, οι εργαζόμενοι μπορούν από την πείρα τους να βγάλουν συγκεκριμένα πολιτικά συμπεράσματα, γιατί βιώνουν καθημερινά τα αποτελέσματα της πολιτικής της ανταγωνιστικότητας, της πολιτικής του Μάαστριχτ και των αποφάσεων της Λισαβόνας. Ας πάρουμε για παράδειγμα τον Ο.Τ.Ε. Άλλωστε, η ιδιωτικοποίησή του, η μετοχοποίησή του, ήταν η πρόβα τζενεράλε για τις σαρωτικές αντεργατικές ρυθμίσεις που ακολούθησαν και ακολουθούν. 
     Τα αποτελέσματα της ιδιωτικοποίησης τα ζούμε. Τα ζουν οι εργαζόμενοι στον Ο.Τ.Ε., τα ζει, τα βιώνει και όλος ο λαός.
     Και θα ξεκινήσω πρώτα απ’ αυτό το θέμα, που αφορά αυτούς τους οικολόγους, που θεωρούν τα περιβαλλοντικά ζητήματα, ζητήματα –δεν ξέρω πώς να το πω- ανθρωπιστικής διάθεσης. Προσβάλλεται ή όχι η υγεία των εργαζομένων από τη συνύπαρξη πολλών κεραιών ανταγωνιστικών ομίλων σε κάθε γειτονιά; Πάντως, αναμφισβήτητα, σε χειρότερη θέση είναι η ασφάλεια των τηλεπικοινωνιών στη χώρα μας με την παράδοσή τους σε ιδιώτες. Δεν συζητάμε, βέβαια, για το δυσβάσταχτο λογαριασμό του Ο.Τ.Ε. που έρχεται στα σπίτια μας, με τις συνεχείς ανατιμήσεις στα τιμολόγια και την αύξηση του παγίου.
     Τα λαϊκά στρώματα δεν έχουν ωφέλεια από το δήθεν ανταγωνισμό. Πληρώνουν όλο και ακριβότερα τις υπηρεσίες. Όσο για τους εργαζόμενους, ενδεικτική είναι η μείωση αυτών στον Ο.Τ.Ε. –περίπου μιλάμε για το 50%- και έχουμε βέβαια και εφαρμογή ελαστικών μορφών απασχόλησης. Ωρομίσθιο, δίμηνες συμβάσεις, εξάμηνες συμβάσεις, νοικιαζόμενοι εργαζόμενοι με το κομμάτιασμα του Ο.Τ.Ε. σε θυγατρικές, με τη χρησιμοποίηση των εργολάβων για να έχουμε εργαζόμενους με μειωμένους μισθούς, μειωμένα ασφαλιστικά δικαιώματα και φυσικά, δυσμενέστερες εργασιακές σχέσεις.
     Από το κακό στο χειρότερο, οι εργαζόμενοι. Κάποιοι είναι κερδισμένοι, αλλά δεν θα αναφερθώ ιδιαίτερα. Μεγάλοι όμιλοι, τεράστια κέρδη, διεισδύουν εδώ, στην άλλη αγορά, στην παραπέρα, στα Βαλκάνια. Η ιδιωτικοποίηση πέρασε και τα αποτελέσματα είναι αυτά που ανέφερα παραπάνω και αυτά που ζούμε καθημερινά. Και πέρασε η ιδιωτικοποίηση, γιατί στηρίχθηκε σε συγκεκριμένα, κατά την άποψή μου, ζητήματα. 
     Κατ’ αρχάς, στηρίχθηκε στη δικομματική συναίνεση, στην ουσία της πολιτικής τους, γιατί υπάρχει ταύτιση της πολιτικής της Νέας Δημοκρατίας και του ΠΑ.ΣΟ.Κ. Άλλωστε, είναι «ευρωενωσιακής» έμπνευσης η πολιτική της ανταγωνιστικότητας. Στηρίχθηκε, βέβαια, και στο σχεδιασμό και στη σταδιακή υλοποίηση αυτής της πολιτικής. Σιγά-σιγά με σχέδιο εξελίχθηκε η κατάσταση για πολλά χρόνια, στη συνέχεια. Μετοχοποίηση πρώτα, εργολάβοι, θυγατρικές, αλλαγή κανονισμών εργασίας και τόσα άλλα. 
     Στηρίχθηκε κυρίως –και ήταν ένα δυνατό όπλο- στην πλειοψηφία, στο συνδικαλιστικό κίνημα. Στην ΟΜ.Ε.-Ο.Τ.Ε., στη Δ.Α.Κ.Ε., στην Π.Α.Σ.Κ.Ε. και στους συνδιαλεγόμενους μαζί της, που εκτός των άλλων, έβαλαν την υπογραφή τους στην επαίσχυντη σύμβαση για την κατάργηση της μονιμότητας. 
     Στηρίχθηκε στον εκβιασμό και στην τρομοκράτηση των εργαζόμενων. Διαίρεσαν τους εργαζόμενους σε ρετιρέ και υπόγεια και πέτυχαν τη διάσπασή τους, μια διάσπαση που βασίστηκε στην εθελούσια συνταξιοδότηση του 40% περίπου του προσωπικού. 
     Αυτή η κατάσταση στον Ο.Τ.Ε. δεν είναι υπόθεση μόνο των εργαζομένων σ’ αυτόν, αλλά αφορά όλο το λαό. Και μέσα από τον Ο.Τ.Ε., η ζωή έδειξε ότι στη «ζούγκλα» της ελεύθερης αγοράς, δεν υπάρχει υγιής ανταγωνισμός. Με την ιδιωτικοποίηση υπάρχει ανάπτυξη, αλλά ανάπτυξη των κερδών του κεφαλαίου και όχι ανάπτυξη υπέρ του κοινωνικού συνόλου. 
     Άρα, τα λεγόμενα για έλεγχο της αγοράς, υγιή ανταγωνισμό, ανθρώπινο καπιταλισμό, όχι απλώς είναι αυταπάτες, αλλά σοβαρά επικίνδυνα ιδεολογήματα, που αφοπλίζουν την εργατική τάξη απέναντι στο αδίστακτο κεφάλαιο.
     Η κατάσταση είναι ανατρέψιμη, αν ο λαός εμπιστευθεί πραγματικά τη δύναμή του. 
     Ευχαριστώ. 
     ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε.
     Το λόγο έχει ο κ. Δημήτριος Τσιόγκας. 
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κυρία Πρόεδρε. 
     Οι εξελίξεις στον Ο.Σ.Ε. είχαν προετοιμαστεί από καιρό. Είχαν «δουλευτεί» όλα τα προηγούμενα χρόνια. Άλλωστε, η πολιτική της Νέας Δημοκρατίας ήταν γνωστή. Κινούνταν και κινείται στην ίδια αντιλαϊκή κατεύθυνση μ’ αυτήν του ΠΑ.ΣΟ.Κ. Η ιδιωτικοποίηση του Ο.Σ.Ε. επιδιώχθηκε και από τα δύο κόμματα. 
     Το Προεδρικό Διάταγμα 41 που φτιάχτηκε από τους Υπουργούς Χριστοδουλάκη, Βερελή, υπογράφτηκε στη συνέχεια από τους Αλογοσκούφη, Λιάπη και έρχεται να ενσωματώσει στην ελληνική νομοθεσία την κοινοτική οδηγία 1991/440 και συνοδεύεται από επιχειρησιακό σχέδιο του Ο.Σ.Ε. για τα έτη 2005-2007, που μεταξύ άλλων προβλέπει τη διάσπαση του Οργανισμού στη «θυγατρική της υποδομής» και τη «θυγατρική της εκμετάλλευσης». 
     Το Προεδρικό Διάταγμα και το επιχειρησιακό σχέδιο είναι αποτέλεσμα πολύχρονων διαδικασιών, που ξεκίνησαν οι κυβερνήσεις του ΠΑ.ΣΟ.Κ. και ολοκληρώνει σήμερα η Κυβέρνηση της Νέας Δημοκρατίας για να εξυπηρετήσει τα συμφέροντα του μεγάλου κεφαλαίου.
     Αποτέλεσμα αυτής της πολιτικής είναι η ανατροπή των εργασιακών σχέσεων στον Ο.Σ.Ε., η επιβάρυνση του λαού με την αύξηση των εισιτηρίων, το κλείσιμο γραμμών που δεν θεωρούνται κερδοφόρες, ακόμα και η μείωση της ασφάλειας των μεταφορών, η οποία θα περνά σε τελευταία μοίρα μπροστά στην αύξηση των κερδών. 
     Το Κομμουνιστικό Κόμμα Ελλάδας όλα αυτά τα χρόνια ανέδειξε τα προβλήματα και τις εξελίξεις. Ενημέρωσε τους εργαζόμενους στον Ο.Σ.Ε., καθώς και το επιβατικό κοινό. Το Κομμουνιστικό Κόμμα Ελλάδας αγωνίζεται για ένα Σιδηρόδρομο κρατικό 100% και αποκλείουμε κάθε επιχειρηματική δραστηριότητα στους επιχειρηματίες. 
     Αντίθετα, οι κυβερνήσεις της Νέας Δημοκρατίας και του ΠΑ.ΣΟ.Κ. εφαρμόζουν φιλομονοπωλιακές επιλογές, στηρίζουν και εφαρμόζουν τις επιλογές της Ευρωπαϊκής Ένωσης για απελευθέρωση των μεταφορών, την είσοδο των ιδιωτών στον Ο.Σ.Ε. και την παράδοση των κερδοφόρων τμημάτων του στους επιχειρηματίες. 
     Το Κομμουνιστικό Κόμμα Ελλάδας υποστηρίζει ότι αυτές οι επιλογές της Νέας Δημοκρατίας και του ΠΑ.ΣΟ.Κ. δεν έχουν προοπτική ανάπτυξης του Ο.Σ.Ε.. Όμως, είμαστε σίγουροι ότι ο Ο.Σ.Ε. θα απαξιωθεί με οδυνηρές συνέπειες για τους εργαζόμενους και τους επιβάτες. 
     Εξάλλου, υπάρχει και η διεθνής εμπειρία από χώρες οι οποίες προχώρησαν στην ιδιωτικοποίηση των σιδηροδρόμων με απαξίωση, με λιγότερη ασφάλεια, με περισσότερα τροχαία συμβάντα, με ελλιπή συντήρηση του δικτύου και του τροχαίου υλικού.
     Το Κομμουνιστικό Κόμμα Ελλάδας για άλλη μία φορά καταθέτει την  πρόταση για σιδηρόδρομο 100% στο δημόσιο. Είμαστε αντίθετοι στο διαχωρισμό της υποδομής από την εκμετάλλευση και ζητάμε την κατάργηση του προεδρικού διατάγματος 41. 
     Ζητάμε την κατάργηση όλων των θυγατρικών και την ένταξή τους στον Ο.Σ.Ε.. Απορρόφηση όλων των εργαζομένων των θυγατρικών στον ενιαίο σιδηρόδρομο και λειτουργία του σιδηρόδρομου με προτεραιότητα στην ασφάλεια, με φθηνό εισιτήριο για τους επιβάτες εργαζόμενους και τα λαϊκά στρώματα. Άσκηση κοινωνικής πολιτικής με φθηνό εισιτήριο για ειδικές κατηγορίες ατόμων, όπως άνεργοι, φαντάροι, φοιτητές κ.λπ. 
     Καμμία ανατροπή των εργασιακών σχέσεων και των ασφαλιστικών δικαιωμάτων των εργαζομένων. Επιμένουμε στην διατήρηση των θέσεων εργασίας στον Ο.Σ.Ε.. Είμαστε αντίθετοι με τις μετατάξεις, τις απολύσεις, τη μορφή της εθελούσιας εξόδου. Ζητάμε να προσληφθεί μόνιμο προσωπικό μέσα από τις διαδικασίες του Α.Σ.Ε.Π.. Ζητάμε εκσυγχρονισμό όλου του δικτύου και ανάπτυξη με επέκταση στη Δυτική Ελλάδα. 
     Το σιδηροδρομικό δίκτυο στο μεγαλύτερο τμήμα του βρίσκεται ακόμα στην εποχή του Τρικούπη. Ακόμα και στον κεντρικό άξονα Αθήνας-Θεσσαλονίκης το τμήμα Τιθορέα έως Δομοκό λειτουργεί με μία μόνο γραμμή. Εδώ ισχύει και εφαρμόζεται το «σταμάτα να περάσω». Η μονή γραμμή Οινόης-Χαλκίδας, για πρώτη φορά στο σιδηρόδρομο σταμάτησαν τα δρομολόγια, για να επισκευαστεί η γραμμή, για να εξυπηρετήσουν τους εργολάβους.
     Εδώ και πολλά χρόνια περιμένουμε να τελειώσει η σήραγγα του Καλλίδρομου, για την οποία έχουν δαπανηθεί τεράστια ποσά, έχουν αναμορφωθεί προϋπολογισμοί, έχουν φάει το καταπέτασμα και η σήραγγα ακόμα να τελειώσει.
     Η ίδια απαράδεκτη κατάσταση υπάρχει και στο θεσσαλικό σιδηρόδρομο, όπου Βόλος-Παλαιοφάρσαλα, η παλιά μετρική γραμμή έχει εγκαταλειφθεί. Ζητάμε να ξηλωθεί η παλιά γραμμή και να μπει διπλή στο ίδιο δρομολόγιο. Και βεβαίως ζητάμε το ίδιο να γίνει και στην γραμμή Βόλος-Λάρισα, όπου πρέπει να ισχύσει προαστιακός. Η μοναδική διαδρομή δηλαδή που γίνεται σε πενήντα λεπτά και εδώ ισχύει το σύστημα, «σταμάτα να περάσω». Η γραμμή Παλαιοφάρσαλα-Καλαμπάκα είναι η μόνη γραμμή και εμείς ζητάμε να γίνει διπλή και να συνδεθεί με Κοζάνη και Ηγουμενίτσα. 
     Επίσης, προτείνουμε να γίνει νέα γραμμή απευθείας Λάρισα-Τρίκαλα και να λειτουργεί ως προαστιακός. Το ίδιο ισχύει και για όλο το δίκτυο από τη Θεσσαλονίκη και πάνω, όπου η γραμμή είναι μονή, μέχρι το Ορμένιο. Και για τις γραμμές Θεσσαλονίκη-Φλώρινα, ή Θεσσαλονίκη-Ειδομένη εμείς ζητάμε να γίνει διπλή γραμμή.
     Βεβαίως, πρέπει να πούμε ότι έγιναν ζημιές στη γραμμή Αλεξανδρούπολης-Ορμένιου από τις πλημμύρες. Και όμως, η Κυβέρνηση αντί να ξεκινήσει να φτιάχνει τη γραμμή, έχει φτιάξει σύμβαση με τουριστικά λεωφορεία για τη μεταφορά των επιβατών που στοιχίζουν 200.000 ευρώ το μήνα. Αυτό είναι σκάνδαλο και γίνεται για πρώτη φορά στο σιδηροδρομικό δίκτυο, χωρίς να υπάρχει χρονοδιάγραμμα πότε θα ξαναγίνει η γραμμή. Και βέβαια, αυτή η ιστορία εκεί πάνω έχει σχέση και με την ασφάλεια της χώρας για τη μεταφορά των αρμάτων μάχης, η οποία δεν μπορεί να γίνει με άλλο τρόπο.
     Πρέπει να πούμε επίσης ότι το υπόλοιπο δίκτυο της Πελοποννήσου, εάν αφαιρέσουμε το κομμάτι Αθήνα-Κιάτο, ανήκει στον προηγούμενο αιώνα. Η γραμμή Κιάτο-Καλαμάτας μέσω Πάτρας-Πύργου-Κορίνθου και Καλαμάτας μέσω Τρίπολης είναι έργο του Τρικούπη από τον προπερασμένο αιώνα, το 1890. Για όλο αυτό το δίκτυο πρέπει να γίνουν διπλές γραμμές. 
     Επανειλημμένα το Κομμουνιστικό Κόμμα Ελλάδας έχει προτείνει την κατασκευή του δυτικού άξονα Καλαμάτα-Ηγουμενίτσα και μάλιστα είχαμε κάνει και συγκεκριμένες προτάσεις στη σιδηροδρομική ζεύξη Ρίου-Αντιρρίου οι οποίες απορρίφθηκαν «μετ’ επαίνων». Προτείνουμε όλο το δίκτυο να είναι με διπλή γραμμή, με ηλεκτροκίνηση και τότε θα μιλάμε για σιδηροδρομικό δίκτυο. Σήμερα υπάρχει μόνο ένας οδικός άξονας. 
     Τα υπόλοιπα θα τα πω στη δευτερολογία μου.
     ΠΡΟΕΔΡΕΥΟΥΣΑ (Βέρα Νικολαϊδου): Σας έχουν μείνει πολύ λίγα λεπτά για την δευτερολογία, κύριε συνάδελφε.
     Συνεχίζουμε με τον κ. Νικόλαο Καραθανασόπουλο.
     Ορίστε, έχετε το λόγο.
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κυρίες και κύριοι συνάδελφοι, έγινε πιστεύω φανερή και από τις προηγούμενες παρεμβάσεις των εισηγητών του Κομμουνιστικού Κόμματος Ελλάδας, η κατάσταση η οποία επικρατεί σήμερα στις λεγόμενες Δ.Ε.Κ.Ο. Και βεβαίως από εδώ θα πρέπει κατά τη γνώμη μου να εξαχθούν ορισμένα βασικά συμπεράσματα.
     Πρώτο βασικό συμπέρασμα. Η επιχειρηματική δραστηριότητα του κράτους στον καπιταλισμό δεν έγινε για να ικανοποιηθούν οι λαϊκές ανάγκες. Αξιοποίησαν τις λαϊκές ανάγκες στη μεγαλύτερη εμπορευματοποίησή τους. Έγιναν για να διασφαλιστούν οι απαραίτητες και αναγκαίες υποδομές για τη διευρυμένη αναπαραγωγή του κεφαλαίου. Για παράδειγμα, για την κάλυψη της ανάγκης στην ενέργεια, στις τηλεπικοινωνίες ή στη μαζική μεταφορά, όταν η δημιουργία αυτών των υποδομών απαιτούσε ιδιαίτερα μεγάλα κεφάλαια.
     Δεύτερον, συνέβαλαν στη μεγέθυνση και στην κερδοφορία του κεφαλαίου και των επιχειρήσεων. Πώς; Μέσα από την πολιτική των προμηθειών ή μέσα από την πολιτική των διαφοροποιήσεων των τιμών. Για παράδειγμα οι σκανδαλώδεις συμβάσεις της Δ.Ε.Η. με την «ΠΕΣΙΝΕ».
     Τρίτον, προσπάθησαν να διαχειριστούν τις λαϊκές ανάγκες από τη σκοπιά των στρατηγικών συμφερόντων της αστικής τάξης και γι’ αυτό καθόρισαν και συγκεκριμένες προτεραιότητες, όσον αφορά την ανάπτυξη. Αυτές οι προτεραιότητες καθορίζονταν από τις ανάγκες του κεφαλαίου. Δεν υπήρχε ενδιαφέρον από το κεφάλαιο για αναβαθμισμένο σιδηροδρομικό δίκτυο. Το κάλυπτε μέσα από τις οδικές και θαλάσσιες μαζικές μεταφορές, τη μεταφορά εμπορευμάτων. Γι’ αυτό, το σιδηροδρομικό δίκτυο στην Ελλάδα παρέμεινε στην εποχή του Τρικούπη. 
     Αυτός ήταν και ο λόγος για τον οποίο όχι μόνο δεν προβλέφθηκε -δεν ήταν αφέλεια ή αβλεψία- η σιδηροδρομική σύνδεση στη Γέφυρα, αλλά και δεν έγινε, γιατί ακριβώς δεν εξυπηρετούσε την κερδοφορία της κοινοπραξίας. Γιατί κατ’ αρχάς δεν υπήρχε σιδηροδρομικό δίκτυο που θα συνδεθεί και δεύτερον, γιατί εκτιμούσε ότι ο μεταφερόμενος όγκος θα ήταν πάρα πολύ μικρός. Άρα, δεν θα υπήρχε κέρδος για την κοινοπραξία που διαχειρίζεται τη Γέφυρα. Αυτή άλλωστε ήταν η δήλωση καθαρή και ξάστερη του Γάλλου διευθύνοντος συμβούλου της κοινοπραξίας.
     Επίσης, γιατί σήμερα έχουμε μία αλλαγή, την τελευταία δεκαπενταετία, αυτής της στρατηγικής επιλογής; Γιατί επιβλήθηκε η πολιτική της απελευθέρωσης; Χωρίς βεβαίως αυτή η πολιτική της απελευθέρωσης να αποκλείει άμεσες κρατικές παρεμβάσεις σε τομείς που κινδυνεύουν, όπως για παράδειγμα η χρεοκοπία της βρετανικής τράπεζας, που ανέφερε και ο εισηγητής μας και την παρέμβαση της Γκρατς(;) την επανεθνικοποίησή της και την κρατικοποίησή της. Γιατί σήμερα έχουμε μεγέθυνση των κεφαλαίων και επάρκεια και οι δύο βασικοί λόγοι είναι οι εξής: Πρώτον, διότι με αυτόν τον τρόπο της απελευθέρωσης απαντά στις δυσκολίες που έχει το κεφάλαιο όσον αφορά την αναπαραγωγή. Δίνει δηλαδή διέξοδο στα υπερσυσσωρευμένα κεφάλαια. Και δεύτερον, αποκαθιστά τον ανταγωνισμό στους αντίστοιχους τομείς, ο οποίος αποτελεί τη ζωογόνο δύναμη, τον τροφοδότη λογαριασμό του εκμεταλλευτικού χαρακτήρα του καπιταλιστικού συστήματος. Πως προωθείται αυτό; Το είπαν καθαρά: Μετοχοποίηση, ιδιωτικοποίηση, μερική ή ολική. Συμμετοχή στις Δ.Ε.Κ.Ο. των ιδιωτικών κεφαλαίων. 
     Αλήθεια, για ποιο λόγο οι ιδιώτες να επενδύσουν και να αγοράσουν μετοχές των Δ.Ε.Κ.Ο., αν δεν είχαν διασφαλισμένη την κερδοφορία τους; Αυτό τι σημαίνει; Σημαίνει χτύπημα των εργατικών κατακτήσεων και δικαιωμάτων, κατεδάφιση της πλήρους απασχόλησης και με νόμο, δραματική μείωση του αριθμού των εργαζομένων σε όλες τις Δ.Ε.Κ.Ο., μηδεμιάς εξαιρουμένης, εργολαβίες και ενοικιαζόμενοι εργαζόμενοι. Μέτρα τα οποία ιδιαίτερα πλήττουν τους εργαζομένους. Και αυτό αν το συντάξουμε με την αύξηση της παραγωγικότητας της εργασίας που είχαμε σε όλες αυτές τις Δ.Ε.Κ.Ο., τι έχουμε; Έχουμε ένα βάθεμα της εκμετάλλευσης των εργαζομένων, εντατικοποίηση των εργαζομένων.
     Έτσι, λοιπόν, δεύτερο ζήτημα είναι ότι λειτουργούν οι Δ.Ε.Κ.Ο. με ιδιωτικοοικονομικά κριτήρια. Στόχος τους δεν είναι η ικανοποίηση των λαϊκών αναγκών, αλλά η κερδοφορία. Γι’ αυτό ακριβώς κι εμείς λέμε ότι η κερδοφορία δεν συνάδει, δεν συμβαδίζει με τις λαϊκές ανάγκες. Είμαστε αντίθετοι στη λογική που προβάλλεται από άλλες δυνάμεις, να υπερασπιστούμε τον κερδοφόρο χαρακτήρα των Δ.Ε.Κ.Ο..
     Απ’ αυτήν την άποψη, λοιπόν, έχουμε τιμολογιακή πολιτική που οδηγεί στην επιβάρυνση της λαϊκής κατανάλωσης, της λαϊκής οικογένειας. Και βεβαίως, διευκόλυνση της εισόδου των ανταγωνιστικών ιδιωτικών ομίλων στους αντίστοιχους τομείς με νομοθετικές ρυθμίσεις, με κίνητρα φορολογικά και αναπτυξιακά, επενδυτικά. Με διασφάλιση των τιμών πώλησης, για παράδειγμα -σκανδαλώδεις συμβάσεις- για την πώληση του ρεύματος από ανανεώσιμες πηγές ενέργειας. Αξιοποίηση των δικτύων και των υποδομών, χωρίς να πληρώνουν τίποτα. Με την κατάργηση της καθετοποιημένης τους δομής και για να διευκολύνουμε την είσοδο των ιδιωτών, αλλά και από την άλλη μεριά για να μπορέσουν πολύ πιο εύκολα τα φιλέτα να ιδιωτικοποιηθούν, όπως έγινε για παράδειγμα με τον όμιλο της Ολυμπιακής Αεροπορίας.
     Έτσι βάζουμε συγκεκριμένες προτεραιότητες στην ιδιωτικοποίηση. Βεβαίως, αποτελούν μυθεύματα ότι αυτή η διαδικασία συμφέρει και βοηθάει τους εργαζομένους.
     Έτσι, λοιπόν, η πολιτική αυτή αποτελεί έναν από τους σημαντικούς στρατηγικούς άξονες της στρατηγικής της Λισσαβόνας. Ουσιαστικά δηλαδή, προσπαθεί να υλοποιήσει τις τέσσερις ελευθερίες της Συνθήκης του Μάαστριχτ και ταυτόχρονα επιβαρύνει ακόμη περισσότερο τη λαϊκή οικογένεια και τους εργαζόμενους. Σ’ αυτήν, λοιπόν, τη στρατηγική υπάρχει μία ταυτότητα, μία σύγκλιση στη στρατηγική επιλογή και γι’ αυτό ακριβώς και το ΠΑ.ΣΟ.Κ. στο πρόγραμμά του τονίζει ότι στο δημόσιο τομέα θα παραμείνουν μόνο τα δίκτυα και οι υποδομές. 
     Αντιτιθέμεθα, λοιπόν, στην ιδιωτικοποίηση, όχι γιατί κοιτάζουμε στο παρελθόν, όχι γιατί έχουμε αυταπάτες, όπως καλλιεργούν τα κόμματα του ευρωμονόδρομου που εκστασιάζονται και βαυκαλίζονται σε ψευδεπίγραφες λογικές για ένα κερδοφόρο δημόσιο τομέα, που δήθεν θα εξυπηρετεί τις λαϊκές ανάγκες. Κι εδώ βεβαίως σ’ αυτήν τη λογική δεν αμφισβητούν το ευρύτερο πλαίσιο της απελευθέρωσης. Εμείς προκαλούμε τους εργαζόμενους να δημιουργήσουν ένα σταθερό μέτωπο πάλης, το οποίο θα αντιτίθεται στην ιδιωτικοποίηση, στην απελευθέρωση της Ευρωπαϊκής Ένωσης, θα παλεύει για ενιαίους κρατικούς φορείς με κατάργηση ταυτόχρονα της επιχειρηματικής δράσης στους αντίστοιχους τομείς, στα πλαίσια βεβαίως της ανατροπής των συσχετισμών δυνάμεων για μια άλλη εξουσία, τη λαϊκή εξουσία και οικονομία, όπου τα βασικά και συγκεντρωμένα μέσα παραγωγής θα είναι λαϊκή, κοινωνική περιουσία. Θα λειτουργούν δηλαδή για την ικανοποίηση των λαϊκών αναγκών και όχι των αναγκών κερδοφορίας. 
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
     Ο Υπουργός Μεταφορών και Επικοινωνιών, κ. Κωνσταντίνος Χατζηδάκης, έχει το λόγο.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, κυρίες και κύριοι συνάδελφοι, χωρίς καμμία αμφιβολία η επερώτηση του Κομμουνιστικού Κόμματος, έχει ένα ξεκάθαρο πολιτικό στίγμα. Μέσα από την επερώτησή του το Κ.Κ.Ε. επιβεβαιώνει την πίστη του και επαναλαμβάνει την πρότασή του για μία άλλη, όπως τη χαρακτηρίζει οικονομία, με κεντρικό σχεδιασμό και απόλυτο κρατικό έλεγχο. Επιτίθεται το Κομμουνιστικό Κόμμα στην Ευρωπαϊκή Ένωση χαρακτηρίζοντας την πολιτική της ως μέσο συγκέντρωσης και αναπαραγωγής του κεφαλαίου με επαχθείς δήθεν όρους για τους εργαζομένους. 
     Είναι από τη μία θετικό το ότι σε μία εποχή αποϊδεολογικοποίησης μέσω τέτοιων επερωτήσεων, επιστρέφουμε σε μία γνήσια πολιτική συζήτηση με διακριτές πολιτικοϊδεολογικές γραμμές. Από την άλλη όμως είναι ανησυχητικό, ένα σημαντικό Κόμμα όπως το Κ.Κ.Ε. να βρίσκεται κατά τη γνώμη μου τόσο μακριά από τις σύγχρονες εξελίξεις και να επιμένει να αναλύει την πραγματικότητα με ένα τρόπο ξεπερασμένο σε όλον τον ανεπτυγμένο κόσμο.
     Η πολιτική του κεντρικού σχεδιασμού και του ασφυκτικού κρατικού ελέγχου έχει αποτύχει παγκοσμίως και έχει ξεπεραστεί σε όλον τον κόσμο. Απέτυχε παταγωδώς στα πρώην κομμουνιστικά κράτη που εφαρμόστηκε σε απόλυτο βαθμό, με τα γνωστά αποτελέσματα, αλλά απέτυχε και στις υπόλοιπες κοινωνίες οι οποίες, εδώ και δεκαετίες, υιοθετούν πιο ευέλικτες αντιλήψεις για την οικονομία.
     Η πολιτική αυτή όμως του κρατισμού θέλω να πω ότι έχει αποτύχει και στη χώρα μας. Το κρατικό μονοπώλιο ήταν αυτό που δημιούργησε τα χρέη στην Ολυμπιακή και στον Ο.Σ.Ε.. Το κρατικό μονοπώλιο στον Ο.Τ.Ε. ήταν εκείνο που μέχρι πριν μία δεκαετία ανάγκαζε τους πολίτες σε πέντε χρόνια αναμονής για μία τηλεφωνική γραμμή. Το κρατικό μονοπώλιο στη Δ.Ε.Η. δημιούργησε το ενεργειακό έλλειμμα στη χώρα μας. 
     Η πολιτική αυτή δοκιμάστηκε και απέτυχε. Και είναι θετικό ότι σήμερα η μεγάλη πλειοψηφία του πολιτικού κόσμου και των Ελλήνων πολιτών, όπως αποδεικνύεται στις εκλογές, αποστρέφεται πλέον τις κρατικίστικες, συγκεντρωτικές, γραφειοκρατικές και ξεπερασμένες αντιλήψεις για την οικονομία και την κοινωνία.
     Συνεπώς, δεν νιώθουμε ως Κυβέρνηση ότι πρέπει να απολογηθούμε επειδή ακολουθούμε μία πολιτική που εφαρμόζεται παγκοσμίως και μάλιστα έχει καταφέρει να δημιουργήσει μεγαλύτερους ρυθμούς ανάπτυξης και καλύτερες υπηρεσίες για τους καταναλωτές, διεθνώς. Αντίστοιχα, ισχύουν και για τις πολιτικές της Ευρωπαϊκής Ένωσης που επίσης αντιμάχεται το Κομμουνιστικό Κόμμα.
     Κατ’ αρχάς, επιτρέψτε μου να επισημάνω ότι η Ελλάδα δεν είναι απέναντι από την Ευρωπαϊκή Ένωση, ούτε εξαναγκάζεται σε πολιτικές από την Ευρωπαϊκή Ένωση. Είναι μέλος της Ευρωπαϊκής Ένωσης εδώ και είκοσι έξι – είκοσι επτά χρόνια. Είναι πια στον πυρήνα της Ευρωπαϊκής Ένωσης πολιτικά και οικονομικά και είναι συνδιαμορφωτής αυτών των πολιτικών εξελίξεων. 
     Για μας, η συμμετοχή μας στον πυρήνα της Ευρωπαϊκής Ένωσης είναι εθνική κατάκτηση, είναι εγγύηση ασφάλειας και ευημερίας, είναι στρατηγική επιλογή για τη χώρα μας.
     Ξεκίνησα από αυτές τις απαραίτητες πολιτικές διευκρινίσεις, διότι η επερώτηση του Κ.Κ.Ε.  στηρίζεται  περισσότερο  -επιτρέψτε μου  να πω- σε ιδεοληψίες και πολιτικούς αφορισμούς, παρά σε στοιχεία.
     Από εκεί και πέρα, θέλω να αναφερθώ στα ζητήματα που αναφέρθηκαν στην επερώτησή σας.
     Ολυμπιακή Αεροπορία: στο ζήτημα της Ολυμπιακής, όποιος δεν βλέπει ότι δεν υπάρχει πρόβλημα, εθελοτυφλεί. Αν δεχθούμε την άποψη ότι δεν υπάρχει πρόβλημα στην Ολυμπιακή και ότι το δημιουργούν οι κατά καιρούς κυβερνήσεις, είναι σαν να θέλουμε να πιστέψουμε ότι ο ήλιος δεν βγαίνει από την ανατολή, ή ότι η γη δεν είναι στρογγυλή. 
     Το δικό μας χρέος ως Κυβέρνηση δεν είναι να ασχοληθούμε με όλα αυτά που, εν πάση περιπτώσει, δεν έγιναν στο παρελθόν. Δεν είμαστε εδώ για να κατηγορήσουμε κανέναν, αλλά για να δώσουμε λύση σε ένα πρόβλημα που ταλαιπωρεί τη χώρα, τους πολίτες, αλλά και τους ίδιους τους εργαζόμενους στην Ολυμπιακή. Ευθύνη μας είναι να βρεθεί λύση στην πράξη και όχι στα λόγια. Να σταματήσει η εταιρεία να λειτουργεί ως χοάνη, στην οποία πετάμε τα χρήματα των φορολογούμενων, για να μπορέσει  να αντέξει στο σύγχρονο ανταγωνισμό. 
     Το πρόστιμο, στο οποίο αναφερθήκατε, αποδεικνύει ότι όσα έλεγε η Κυβέρνηση δεν ήταν θεωρίες του αέρα. Οι κίνδυνοι που είχαμε επισημάνει, ήταν και παραμένουν ορατοί και  θα μεγαλώνουν όσο δεν λύνουμε το πρόβλημα. Θέλω να επαναλάβω ότι, παρά τη διαγραφή όλων των χρεών της Ολυμπιακής Αεροπορίας το 1994, τα χρέη της εταιρείας σήμερα ανέρχονται στα 2,4 δισεκατομμύρια ευρώ. Η δε ετήσια ζημιά των δύο εταιρειών όλα τα τελευταία χρόνια είναι γύρω στα 240.000.000 – 250.000.000 ευρώ, πράγμα που δείχνει το δομικό πρόβλημα της εταιρείας. Εσείς που ισχυρίζεστε ότι κόπτεστε για τα συμφέροντα των απλών πολιτών, ειλικρινά, κατά την άποψή μου, θα έπρεπε να εξεγερθείτε ως Αντιπολίτευση μπροστά στα χρήματα αυτά που χάνονται κάθε χρόνο. Αυτή είναι η κατάσταση με την Ολυμπιακή κι εμείς θεωρήσαμε χρέος μας αυτό να το πούμε τον ελληνικό λαό και να δώσουμε λύσεις. 
     Η λύση που προωθούμε είναι ξεκάθαρη. Στόχος μας είναι ένα σημαντικό μέρος των χρεών της Ολυμπιακής να συμψηφιστεί με τις διαιτησίες  -και κάνουμε γι’ αυτό σκληρή διαπραγμάτευση με την Ευρωπαϊκή  Ένωση- με τα ποσά που επιδίκασε  υπέρ της Ολυμπιακής το Διαιτητικό  Δικαστήριο στην Ελλάδα. Έτσι, ένα μέρος της εταιρείας θα μπορεί να μείνει χωρίς χρέη, για να μπορέσει στη συνέχεια, σύμφωνα με την πολιτική μας, να αποκρατικοποιηθεί. Άλλωστε, η πολιτική μας δεν είναι πολιτική που ασκεί μόνο η ελληνική Κυβέρνηση, καθώς σήμερα σε ολόκληρη την Ευρωπαϊκή  Ένωση δεν υπάρχει καμμία άλλη αεροπορική εταιρεία, η οποία να είναι 100% κρατική. Αυτή είναι η προσπάθεια που κάνουμε και την προσπάθεια αυτή θα τη συνεχίσουμε, παρά τις δυσκολίες, με στόχο να έχουμε ένα συγκεκριμένο αποτέλεσμα μέχρι το τέλος του 2008. Και αυτό το λέω, τόσο γι’ αυτούς που επιθυμούν να παραμείνει το status quo, όσο και γι’ αυτούς που ανυπομονούν να δοθεί λύση. Δουλεύουμε με σχέδιο και με πρόγραμμα, έχοντας πάντοτε ως σταθερό στόχο να βρεθεί μία βιώσιμη και δίκαιη λύση μέχρι το τέλος αυτού του έτους. Όμως, στην προσπάθεια αυτή που κάνουμε στην Ευρωπαϊκή  Ένωση δεν είμαστε μόνοι μας, έχουμε και αντιπάλους, έχουμε και ανταγωνιστές. Υπάρχει και μία κοινοτική νομοθεσία που είμαστε υποχρεωμένοι να εφαρμόζουμε. Βαδίζουμε πάνω σε ένα τεντωμένο σχοινί  και προσπαθούμε να ισορροπήσουμε ανάμεσα σε δύσκολες επιλογές. Μάχη δίνουμε και θα συνεχίσουμε να δίνουμε.
     Στην επερώτησή σας προεξοφλείτε κάποιες αρνητικές εξελίξεις. Ε, δεν είναι έτσι, κυρίες και κύριοι συνάδελφοι. Η Κυβέρνησή μας έχει δεσμευτεί με συγκεκριμένες δεσμεύσεις και επαναλαμβάνω σήμερα αυτές τις δεσμεύσεις: 
     Θέλουμε να διατηρηθεί το όνομα και το σήμα της Ολυμπιακής. 
     Θέλουμε να κρατήσουμε τους κύκλους, δεν θέλουμε να κρατήσουμε τα χρέη. 
     Κανένας εργαζόμενος δεν θα μείνει χωρίς δουλειά. 
     Τα νησιά μας θα συνεχίσουν να έχουν αεροπορική σύνδεση. 
     Θα αποτρέψουμε μονοπωλιακές καταστάσεις στο εσωτερικό της χώρας. 
     Θέλουμε να καταλήξουμε σε μία λύση που θα οδηγεί σε μία άλλη υγιή Ολυμπιακή, που δεν θα είναι πιστό αντίγραφο της σημερινής Ολυμπιακής με τα προβλήματα και τα ελλείμματα, μία εταιρεία που θα πετάει και στην Ελλάδα και στο εξωτερικό και που θα μπορέσει να αποκρατικοποιηθεί, γιατί το σχήμα της, το καινούργιο σχήμα θα είναι, σε αντίθεση με το σημερινό, ελκυστικό σε ιδιώτες επενδυτές. 
     Διερωτώμαι, λοιπόν: γιατί να διαφωνούμε με μία τέτοια λύση, μία λύση που είναι σε αρμονία με όλα όσα συμβαίνουν σε όλες τις ανεπτυγμένες χώρες του κόσμου; Γιατί να θέλουμε την Ολυμπιακή στο νοσοκομείο, ενώ μπορούμε να έχουμε μία νέα υγιή Ολυμπιακή, που πραγματικά να ανοίξει τα φτερά της και να έχει αναπτυξιακές προοπτικές;
     Εμείς έχουμε ξεκάθαρη επιλογή κι εσείς έχετε ξεκάθαρη επιλογή. Η διαφορά είναι ότι η δική σας επιλογή υιοθετείται μόνο από εσάς, ενώ η δική μας επιλογή υιοθετείται από όλα τα ανεπτυγμένα κράτη της Ευρώπης και του κόσμου. 
     Σε σχέση με την Υπηρεσία Πολιτικής Αεροπορίας, τον ενιαίο ευρωπαϊκό ουρανό και τα αεροδρόμια δεν είπατε πολλά και ορθώς ίσως, γιατί θα επαναλαμβάναμε κι εγώ κι εσείς τη συζήτηση που έγινε την Παρασκευή σε αυτήν εδώ την Αίθουσα. 
     Θέλω να πω πάντως ότι σε ό,τι αφορά τον ενιαίο ευρωπαϊκό ουρανό, εμείς εφαρμόζουμε τον Κοινοτικό Κανονισμό, που σε τίποτα δεν απειλεί, προφανώς, την εθνική μας κυριαρχία –το αντίθετο- που δεν οδηγεί σε ιδιωτικοποίηση της Υ.Π.Α.. Η Υ.Π.Α. είναι και θα παραμείνει δημόσια. 
     Όσον δε αφορά στα αεροδρόμια, όπως ξεκαθάρισε από αυτό εδώ το Βήμα ο Πρωθυπουργός, δεν μιλάμε για πώληση αλλά μιλάμε για Σ.Δ.Ι.Τ., για συμπράξεις δημόσιου και ιδιωτικού τομέα, με στόχο να προσελκύσουμε επενδυτές, διότι δεν βλέπουμε τα αεροδρόμια ως απλές πίστες προσγείωσης και απογείωσης, αλλά ως μικρούς τοπικούς πόλους ανάπτυξης. Δεν θα θιγεί σε τίποτα το καθεστώς των εργαζομένων στα αεροδρόμια και στην Υ.Π.Α., αντίθετα θα δημιουργηθούν νέες θέσεις εργασίας και θα ωθηθεί η τοπική ανάπτυξη ακόμα παραπέρα.
     Έρχομαι στο θέμα του Ο.Σ.Ε.. Στον Ο.Σ.Ε. πρέπει να σας πω ότι είπατε κάτι με το οποίο συμφωνώ. Είπατε ότι για πολλά χρόνια είχε εγκαταλειφθεί το σιδηροδρομικό δίκτυο. Πράγματι, από τις αρχές της δεκαετίας του 1990 ξεκίνησαν να γίνονται επενδύσεις και νομίζω ότι ήταν λάθος όλων των κυβερνήσεων διαχρονικά, που είχαν μείνει στις επιλογές του Χαρίλαου Τρικούπη. Αστειευόμενος θα σας έλεγα –ελπίζω να μην το  παρεξηγείτε- ότι ίσως ο Χαρίλαος Τρικούπης να είναι ο μόνος αστός πολιτικός για τον οποίο αναφέρθηκε με θετικά λόγια το Κ.Κ.Ε..
     ΣΠΥΡΙΔΩΝ ΧΑΛΒΑΤΖΗΣ: Για την εποχή του, ναι.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αστειεύομαι, κύριε Χαλβατζή!
     Πράγματι, είχε κάνει μεγάλες επενδύσεις και πράγματι οι διάδοχοί του θα έπρεπε να τις συνεχίσουν στον σιδηρόδρομο, γιατί ο σιδηρόδρομος είναι ένα μέσο φιλικό στο περιβάλλον, ένα μέσο το οποίο μπορεί να δώσει λύσεις. Και πράγματι, από τις αρχές της δεκαετίας του 1990 ξεκίνησαν να γίνονται μεγάλες επενδύσεις, με τις καθυστερήσεις τους, με τα προβλήματά τους, αλλά πάντως από το Γ΄ και από το Δ΄ Κοινοτικό Πλαίσιο Στήριξης θα δώσουμε για τον εκσυγχρονισμό του σιδηροδρομικού δικτύου της χώρας 5,5 δισεκατομμύρια ευρώ. Μέχρι το 2013 ο Σιδηρόδρομος θα πηγαίνει από την Αθήνα στην Θεσσαλονίκη σε τρείς ώρες και είκοσι λεπτά και από την Αθήνα στην Πάτρα σε λιγότερο από δύο ώρες. Και αυτό είναι μία σημαντική κατάκτηση. Δεν θα σταματήσουμε εκεί, αλλά, εν πάση περιπτώσει, γίνονται βήματα. 
     Σταθήκατε στο θεσμικό θέμα και μιλήσατε πάλι για την εφαρμογή των οδηγιών της Ευρωπαϊκής Ένωσης και για το χωρισμό της υποδομής από τη λειτουργία. Πράγματι, είναι επιλογή της Ευρωπαϊκής Ένωσης να χωριστούν οι υποδομές στο σιδηροδρομικό δίκτυο από τη λειτουργία. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Και όχι μόνο. Και στην ανεργία.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Θα μιλήσω στην συνέχεια για την ανεργία. 
     Αυτό ειλικρινά δεν καταλαβαίνω γιατί αποτελεί πρόβλημα. Κι εμείς χωρίζουμε σε συνέχεια και των προβλέψεων του διατάγματος 41/2005 με νέες παρεμβάσεις μας πλήρως την υποδομή από τη λειτουργία. Αλλά τόσο ο Ο.Σ.Ε., που θα είναι ο αρμόδιος για τις υποδομές, όσο και η ΤΡΑΙΝΟΣΕ θα είναι 100% δημόσιες εταιρείες. Θα μου πείτε, δεν θέλετε να τους ιδιωτικοποιήσετε; Για την υποδομή κατ’ αρχάς δεν τίθεται κανένα θέμα. Η υποδομή σε όλα τα κράτη της Ευρωπαϊκής Ένωσης ανήκει στο δημόσιο. 
     Σε σχέση με τη λειτουργία σε άλλα κράτη της Ευρωπαϊκής Ένωσης είναι δημόσιες εταιρείες, σε άλλα κράτη, στα περισσότερα, ανταγωνίζονται δημόσιες και ιδιωτικές. Και να θέλαμε στην Ελλάδα να προχωρήσουμε σε ιδιωτικοποίηση, που δεν θέλουμε, δεν υπάρχει κανένα ενδιαφέρον και δεν πρόκειται να υπάρξει για όσο διάστημα μπορούμε να δούμε στο μέλλον. Διότι η κατάσταση με την ΤΡΑΙΝΟΣΕ διαχρονικά είναι τέτοια, που, όπως είπα και την περασμένη εβδομάδα εδώ μέσα σε αυτήν την Αίθουσα, αποκλείεται να βρεθεί κάποιος ιδιώτης ο οποίος να θελήσει να επενδύσει. 
     Επομένως κάνουμε κάποια θεσμική παρέμβαση. 
     Για να είμαστε σύμφωνοι με τις υποχρεώσεις μας απέναντι στην Ευρωπαϊκή Επιτροπή, θα υπάρχει ο Ο.Σ.Ε. από τη μία πλευρά με θυγατρική την ΕΡΓ.Ο.Σ.Ε. και από την άλλη πλευρά η ΤΡΑΙΝΟΣΕ. Και η μία και η άλλη εταιρεία θα είναι δημόσιες εταιρείες. Το καθεστώς των εργαζομένων θα είναι ίδιο με το σημερινό. 
     Εκείνο το οποίο κάνουμε με όλες τις παρεμβάσεις μας είναι να προσπαθούμε να θωρακίσουμε την ΤΡΑΙΝΟΣΕ που θα είναι από φέτος ανοιχτή στον ανταγωνισμό, έτσι ώστε να μην καταστεί νέα Ολυμπιακή, γι’ αυτό μεταφέρουμε τροχαίο υλικό από τον Ο.Σ.Ε. στην ΤΡΑΙΝΟΣΕ και γι’ αυτό θα μεταφέρουμε υπαλλήλους από την ΤΡΑΙΝΟΣΕ στον Ο.Σ.Ε. με το ίδιο καθεστώς όσον αφορά τα δικαιώματά τους, για να ελαφρυνθεί ο προϋπολογισμός της ΤΡΑΙΝΟΣΕ. Γι’ αυτό θα κάνουμε λογιστικό διαχωρισμό στην ΤΡΑΙΝΟΣΕ, έτσι ώστε να μπορούμε να επιδοτούμε τις προαστιακές συγκοινωνίες, οι οποίες ελεύθερα μπορούν να επιδοτούνται σύμφωνα με το κοινοτικό δίκαιο της Ευρωπαϊκής Ένωσης. 
     Τέτοιου είδους παρεμβάσεις κάνουμε στον Ο.Σ.Ε. και στην ΤΡΑΙΝΟΣΕ, οι οποίες, όπως και να τις μετρήσετε, το μόνο που κάνουν μέσα στο συγκεκριμένο πλαίσιο όπου λειτουργούμε είναι απλώς να θωρακίζουν τον Ο.Σ.Ε., έναν οργανισμό που –δεν πρέπει να το κρύβουμε- διαχρονικά στην Ελλάδα έχει τεράστια οικονομικά προβλήματα. Εκείνο που προσπαθούμε να κάνουμε, είναι να επιδιώκουμε τον περιορισμό των ελλειμμάτων του Ο.Σ.Ε. που δεν είναι ελλείμματα των Αμερικανών και του κεφαλαίου, αλλά είναι ελλείμματα των Ελλήνων φορολογουμένων. Επίσης θέλουμε να εκσυγχρονίσουμε το θεσμικό του πλαίσιο, να το προσαρμόσουμε σ’ όσα γίνονται στις υπόλοιπες χώρες της Ευρωπαϊκής Ένωσης και να προστατεύσουμε τους εργαζόμενους του Ο.Σ.Ε. και της ΤΡΑΙΝΟΣΕ από πιθανές δυσκολίες. Όσο πιο έγκαιρα το κάνουμε, τόσο καλύτερα. Γι’ αυτό και σ’ ένα γράμμα που έστειλα στην Πανελλήνια Ομοσπονδία των Σιδηροδρομικών, τους έλεγα ότι όχι μόνο δεν έχουν να φοβούνται τίποτα από τις παρεμβάσεις της Κυβέρνησης στον Ο.Σ.Ε., αλλά το αντίθετο. Άλλωστε η Πανελλήνια Ομοσπονδία Σιδηροδρομικών, κατά βάση ήθελε τον περιορισμό των εταιρειών του ομίλου του Ο.Σ.Ε., πράγμα το οποίο εμείς κάνουμε.
     	Περνάω στον Ο.Τ.Ε., κυρίες και κύριοι συνάδελφοι. Σ’ ό,τι αφορά τον Ο.Τ.Ε., θα πρέπει κάποια στιγμή να καταλάβουμε ότι ο Ο.Τ.Ε. δεν είναι πια δημόσια επιχείρηση και δεν μπορεί να λειτουργεί ως δημόσια επιχείρηση, διότι ως τέτοια εμφάνισε προβλήματα, που σήμερα αγωνιζόμαστε να εξαλείψουμε. Από το 1996 –όχι με κυβέρνηση Νέας Δημοκρατίας αλλά με κυβέρνηση ΠΑ.ΣΟ.Κ.- ο Ο.Τ.Ε. μετετράπη σε πολυμετοχική επιχείρηση και ήδη από το 2002 η πλειοψηφία των μετοχών, δεν ανήκει στο δημόσιο. Συνεπώς επιχειρήσεις όπως ο Ο.Τ.Ε., οφείλουν να λειτουργούν στα πλαίσια των κανόνων της ελεύθερης αγοράς, ανταγωνιζόμενες εναλλακτικούς παρόχους. Αυτό συμβαίνει και εδώ και σ’ όλες τις χώρες της Ευρωπαϊκής Ένωσης και σ’ όλες τις αναπτυγμένες χώρες του κόσμου.
     	Η Κυβέρνηση, λόγω και της μεγάλης σημασίας του Ο.Τ.Ε. στην ελληνική οικονομία έχει υποχρέωση, ως μέτοχος αλλά και ως ρυθμιστής του ευρύτερου οικονομικού περιβάλλοντος στη χώρα μας, να φροντίζει πώς να λειτουργούν αυτοί οι κανόνες. 
     Στο ζήτημα της αποκρατικοποίησης, η θέση μας είναι ξεκάθαρη. Ναι, θα εξετάζαμε την περαιτέρω αποκρατικοποίηση του Ο.Τ.Ε., αλλά μόνο σε περίπτωση που βρεθεί ένας αξιόπιστος ευρωπαϊκός τηλεπικοινωνιακός οργανισμός, ο οποίος να λειτουργήσει μαζί με τον Ο.Τ.Ε. προκειμένου να επεκτείνει τις δραστηριότητές του και να αξιοποιήσει τις δυνατότητές του στην ευρύτερη περιοχή της Νοτιοανατολικής Ευρώπης. Η αποκρατικοποίηση αυτή θα γίνει, όταν οι συνθήκες είναι κατάλληλες και φυσικά δεν θα γίνει με πρωτοβουλία οποιουδήποτε επενδυτικού οργανισμού, ο οποίος δεν πληροί τα κριτήρια που έχει θέσει η Κυβέρνηση.
     	Τέλος, επειδή αναφέρεστε σε επιθετικές εξαγορές του Ο.Τ.Ε., επιτρέψτε μου να σας πω ότι σ’ όλη την Ευρώπη, οι μεγάλες τηλεπικοινωνιακές εταιρείες ελέγχουν τις εταιρείες κινητής τηλεφωνίας, ίντερνετ και τα σχετικά. Αυτό κρίνεται πλέον λειτουργικά σκόπιμο, λόγω και των νέων «πακέτων» προϊόντων που διαμορφώνονται και τα οποία συνήθως έχουν συνδυαστικές υπηρεσίες. 
     Η Κυβέρνηση έχει ένα συγκεκριμένο σχέδιο και αυτό το σχέδιο έχει διαμηνυθεί σ’ όλους τους ενδιαφερόμενους. Δεν συζητάμε το θέμα συνδιοίκησης του Ο.Τ.Ε. και φυσικά δεν προτιθέμεθα να χαρίσουμε σε κανέναν τον έλεγχό του. Για το λόγο αυτό, προχωρήσαμε και στη ρύθμιση για τις ανώνυμες εταιρείες στρατηγικής σημασίας και ιδίως για εκείνες, που έχουν στην κυριότητά τους ή διαχειρίζονται εθνικά δίκτυα υποδομών. 
     Η απόκτηση δικαιώματος ψήφου 20% και άνω του μετοχικού κεφαλαίου προϋποθέτει πλέον την προγενέστερη έγκριση της Διυπουργικής Επιτροπής Αποκρατικοποιήσεων. Με τη ρύθμιση αυτή, επιδιώκουμε να διασφαλίσουμε και να προστατεύσουμε το δημόσιο συμφέρον. Και αυτό για εμάς είναι συνειδητή επιλογή. Είμαστε σε διάλογο με την Ευρωπαϊκή Ένωση, για να τους αποδείξουμε ότι έχουμε δίκιο στις θέσεις μας.
     Αναφερθήκατε στο ζήτημα της εθελουσίας εξόδου. Το μέτρο αυτό, ήταν μονόδρομος για την αναγκαία μείωση του προσωπικού και για τον εξορθλογισμό των λειτουργικών δαπανών. Θέλω να σας υπενθυμίσω ότι οι αποφάσεις αυτές έγιναν ομόφωνα δεκτές, ή περίπου ομόφωνα, από την ομοσπονδία, τα σωματεία του Ο.Τ.Ε, πάντως από τη συντριπτική πλειοψηφία των εκπροσώπων των εργαζομένων. 
     Όσο δε για τα περί εργασιακού Μεσαίωνα, θα ήθελα να σας θυμίσω ότι στις τελευταίες εξετάσεις για προσλήψεις στον Ο.Τ.Ε., οι υποψήφιοι έφτασαν τις τριάντα χιλιάδες. Δεν είναι, λοιπόν, λίγο οξύμωρο, τριάντα χιλιάδες άνθρωποι να επιζητούν, κυρίες και κύριοι συνάδελφοι, μία θέση στον εργασιακό Μεσαίωνα;
     ΣΟΦΙΑ ΚΑΛΑΝΤΙΔΟΥ: Ζητούν δουλειά για ένα κομμάτι ψωμί, κύριε Υπουργέ.
     ΑΘΑΝΑΣΙΟΣ ΛΕΒΕΝΤΗΣ: Γι’ αυτό να διώξουμε τους άλλους.
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, τελειώνω την παρέμβασή μου, με αυτά τα οποία έχω σημειώσει να αναφέρω για τη Δ.Ε.Η. Όπως ξέρετε, δεν είμαι καθ’ ύλην αρμόδιος Υπουργός. Μίλησα με τους συναδέλφους μου στο Υπουργείο Ανάπτυξης και οι απαντήσεις που έχω να δώσω, είναι οι ακόλουθες;
     Πρώτον, αναφορικά με τα ζητήματα του προσωπικού τα οποία εθίγησαν, ήδη βρίσκονται σε εξέλιξη δύο προκηρύξεις, που αφορούν προσλήψεις δύο χιλιάδων τριάντα πέντε και εκατόν σαράντα πέντε ατόμων διαφόρων κατηγοριών και ειδικοτήτων προσωπικού. Η υλοποίηση της διαδικασίας επιλογής του ως άνω προσωπικού, γίνεται με τους ταχύτερους ρυθμούς, ώστε να καλυφθούν το συντομότερο δυνατό οι επείγουσες υπηρεσιακές ανάγκες.
     Δεύτερον, σχετικά με την έλλειψη μέτρων υγείας και ασφάλειας και την αύξηση ατυχημάτων και ιδιαίτερα των θανατηφόρων, από τα στοιχεία των ατυχημάτων που τηρούνται στη Δ.Ε.Η., προκύπτει ότι την τελευταία δεκαετία η τάση τόσο των συνολικών ατυχημάτων όσο και των θανατηφόρων είναι πτωτική, χωρίς να σημαίνει ότι αυτό δεν είναι και δεν πρέπει να είναι πρώτη προτεραιότητα για την επιχείρηση.
     Τρίτον, θέτετε στην ερώτησή σας θέμα περιβάλλοντος. Η περιβαλλοντική συνιστώσα, είναι ενσωματωμένη στη διαδικασία λήψης αποφάσεων για την επίτευξη των στρατηγικών στόχων της Δ.Ε.Η. Στο πλαίσιο αυτό η επιχείρηση, αναλαμβάνει επενδυτικές πρωτοβουλίες και προγραμματίζει επενδύσεις, που προβλέπεται να ξεπεράσουν τα 12.000.000.000 ευρώ, αποβλέποντας στην εξασφάλιση πλήρους ενεργειακής επάρκειας, στην ενίσχυση της οικονομικής ανάπτυξης και της κοινωνικής ευημερίας και στην αποτελεσματικότερη προστασία του περιβάλλοντος. Τα αποτελέσματα υπήρξαν ήδη θετικά, καθώς την περίοδο 1990-2006, ο μέσος συντελεστής εκπομπών του συστήματος παραγωγής της Δ.Ε.Η. από 1.30 kilogram ανά κιλοβατώρα το 1990, μειώθηκε σε 0,97 ανά κιλοβατώρα το 2006, σημειώνοντας μείωση ίση με 25%.
     Τέταρτον, σε σχέση με τα τιμολόγια και την επιβάρυνση των λαϊκών στρωμάτων σημειώνεται ότι οι τιμές ηλεκτρικής ενέργειας παραμένουν σε χαμηλά σχετικά επίπεδα, παρά τις ιδιαίτερα δυσμενείς εξελίξεις στις τιμές των καυσίμων και ιδιαίτερα του πετρελαίου το τελευταίο διάστημα. Συγκεκριμένα, οι τιμές πώλησης ηλεκτρικής ενέργειας της Δ.Ε.Η., είναι με βάση τα στοιχεία της Ευρωπαϊκής Στατιστικής Υπηρεσίας, της EUROSTAT, ανάμεσα στις χαμηλότερες της Ευρωπαϊκής Ένωσης. Ειδικότερα, οι τιμές του βιομηχανικού ρεύματος, είναι χαμηλότερες του μέσου ευρωπαϊκού όρου, ενώ οι τιμές του οικιακού ρεύματος, είναι ίσες με το 50% περίπου του μέσου όρου της Ευρωπαϊκής Ένωσης των δεκαπέντε.
     Γνώμονας των οποιονδήποτε αναπροσαρμογών των τιμολογίων, πρέπει να είναι η εξάλειψη των στρεβλώσεων της αγοράς και η κατά το δυνατόν μικρότερη επιβάρυνση των καταναλωτών, λαμβάνοντας υπ’ όψιν τη σημαντική επιβάρυνση του λειτουργικού κόστους της Δ.Ε.Η., κυρίως λόγω της αυξημένης δαπάνης των καυσίμων.
     Αυτή είναι η πολιτική μας στις Δ.Ε.Κ.Ο. στις οποίες αναφερθήκατε. Δεν ισχυρίστηκα, κυρίες και κύριοι συνάδελφοι, ότι ζούμε σ’ ένα παραδεισένιο τοπίο, πιστεύω, όμως, βαθύτατα ότι δεν κάνουμε τίποτα άλλο, από το να εφαρμόζουμε πολιτικές που έχουν πετύχει στην Ευρώπη, που έχουν πετύχει στις αναπτυγμένες χώρες του κόσμου.
     Δεν νομίζω ότι έχουμε ανάγκη να ανακαλύψουμε την πυρίτιδα στην Ελλάδα. Εκεί που, όταν επισκεπτόμαστε τις χώρες εκείνες, βλέπουμε ότι είναι πιο ανεπτυγμένες, εκεί που πηγαίνουν τα παιδιά μας για να κάνουν μεταπτυχιακά, προς τα εκεί πρέπει να προσαρμοστούμε. Κι εμείς έχουμε το θάρρος να το λέμε.
     Εσείς από τη δική σας πλευρά, ειλικρινά θα ήθελα να μου πείτε ποιο μοντέλο προτείνετε. Το μοντέλο το οποίο υποστηρίζατε επί πολλά χρόνια, κατέρρευσε. Και δεν υπάρχουν κοινωνικές δυνάμεις ισχυρές, μέσα σ’ αυτές τις χώρες, που να θέλουν την επιστροφή του. Ποιο άλλο μοντέλο παγκοσμίως υποστηρίζετε;
     Δεν νομίζω ότι έχετε κάποια τέτοια πρόταση, η οποία να είναι ελκυστική στον ελληνικό λαό και γι’ αυτόν το λόγο, θεωρώ ότι παρ’ ότι ισχυριζόσαστε ότι υπηρετείτε την πλειοψηφία του ελληνικού λαού, εδώ και πολλές δεκαετίες η πλειοψηφία του ελληνικού λαού προς άλλη κατεύθυνση πηγαίνει.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υπουργέ.
     Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής.
     ΣΠΥΡΙΔΩΝ ΧΑΛΑΒΑΤΖΗΣ: Ευχαριστώ, κυρία Πρόεδρε.
     Κυρίες και κύριοι Βουλευτές, πριν έρθω εδώ, ήμουν σε μια συγκέντρωση εργαζομένων του Ο.Σ.Ε.. Εκεί άκουσα πολύ διαφορετικά πράγματα από αυτά που ισχυρίστηκε ο κύριος Υπουργός. Υπάρχουν πολύ σοβαρά προβλήματα στο χώρο του Ο.Σ.Ε. και με την ιδιωτικοποίηση τμημάτων παραγωγικών και με την ενοικίαση εργαζομένων και με την πορεία απαξίωσής του.
     Και, βέβαια, άκουσα τη μεγάλη ανησυχία που έχουν σε πάρα πολλούς χώρους και ιδιαίτερα στα εργοστάσια του Ο.Σ.Ε., που δεν γίνονται προσλήψεις πλέον νέων εργαζόμενων. Ακόμα και εκείνες οι σχολές που είχαν και αναδείκνυαν στελέχη τεχνίτες και αυτές βρίσκονται στην κατάσταση που είναι και χάνεται και η εμπειρία και η τεχνογνωσία. Και φυσικά έχουν πολύ μεγάλη ανησυχία οι εργαζόμενοι.
     Είπε ο κύριος Υπουργός ότι με την επερώτησή του το Κομμουνιστικό Κόμμα Ελλάδας έθεσε για συζήτηση την πολιτική. Ναι, αυτό κάνουμε, πολιτικά συζητάμε. Βέβαια μίλησε και για ιδεοληψίες και για το ότι το Κ.Κ.Ε. επιμένει στον κεντρικό σχεδιασμό, κάτι που πλέον δεν υπάρχει ή έχει απορριφθεί παντού.
     Αυτό δεν έχει σχέση με την πραγματικότητα. Οι πάντες σχεδιάζουν. Και η Ευρωπαϊκή Ένωση και οι μεγάλες μονοπωλιακές επιχειρήσεις, ακολουθούν έναν κεντρικό σχεδιασμό, τον οποίο τηρούν με ευλάβεια. Και αυτός ο σχεδιασμός σε κεντρικό επίπεδο, έχει μια ουσιαστική διαφορά από το σχεδιασμό τον οποίον εμείς υποστηρίζουμε και προτείνουμε. Ο σχεδιασμός αυτός, υπηρετεί τα συμφέροντα και τα κέρδη του μεγάλου κεφαλαίου και φυσικά έχει στόχο τη συρρίκνωση των εργασιακών, εργατικών, λαϊκών κατακτήσεων.
     Μίλησε ο κύριος Υπουργός και είχε μια ειλικρίνεια, όταν έλεγε ότι είμαστε μέλη της Ευρωπαϊκής Ένωσης και με πάθος υλοποιούμε τις πολιτικές της Ευρωπαϊκής Ένωσης, τις οποίες συναποφασίζουμε. Μα ακριβώς αυτή η πολιτική σήμερα είναι η κυρίαρχη. Και στα πλαίσια αυτής της πολιτικής, αναπτύσσεται αυτή η οξύτατη επίθεση ενάντια στα εργατικά, εργασιακά, ασφαλιστικά, κοινωνικά δικαιώματα. Και αναπτύσσεται σε όλη τη γραμμή.
     Αναρωτήθηκε ή μας ρώτησε τι σύστημα προτιμάμε. Δεν υπάρχει πλέον σοσιαλισμός. Επειδή γνωρίζει ιστορία ο κύριος Υπουργός, θα του έλεγα ότι για να μπορέσει να εδραιωθεί το καπιταλιστικό σύστημα ως σύστημα, πέρασαν πάνω από διακόσια ογδόντα χρόνια από την πρώτη επανάσταση ή από τις πρώτες επαναστάσεις του 1648.
     Μη θεωρείτε ότι η περίοδος των εβδομήντα χρόνων, αυτό το εγχείρημα που έγινε αυτή η έφοδος στον ουρανό, χάθηκε. Άφησε πάρα πολλά και από κατακτήσεις και από εμπειρία και από το τι νιώθουν σήμερα οι λαοί γι’ αυτές τις κατακτήσεις που παίρνονται πίσω.
     Αφού, όμως, όλη αυτή η πολιτική σας είναι προς το λαϊκό συμφέρον, γιατί συνωστίζονται καθημερινά έξω από τα Υπουργεία, το Υπουργείο Ανάπτυξης και τα υπόλοιπα, μεγάλοι καπιταλιστικοί επιχειρηματικοί όμιλοι και επιδιώκουν να αποκτήσουν -και αποκτούν- κομμάτια, τμήματα και της ενέργειας και των επικοινωνιών και των μεταφορών και των αερομεταφορών;
     Ποιος υποστήριξε ότι θα πουλήσετε ως Νέα Δημοκρατία τις σιδηροδρομικές γραμμές; Ποιος λέει ότι θα πουλήσετε και τις καμινάδες της Δ.Ε.Η. ή τα τηλεγραφόξυλα, όπως λέγαμε παλαιότερα, του Ο.Τ.Ε.; Απλά το έργο, τις υπηρεσίες τις δίνετε κομμάτι-κομμάτι στους ιδιώτες. Δίνετε για χρήση το δίκτυο της Δ.Ε.Η., για να διανέμουν, να πωλούν την ενέργεια που θα παράγουν οι επιχειρηματίες, την ενέργεια που παράγουν ήδη και που υποχρεωτικά την αγοράζει η Δ.Ε.Η..
     Κύριε Υπουργέ, τονίσατε ότι αυτά που γίνονται εδώ, γίνονται σ’ όλη την Ευρώπη, σ’ όλες τις καπιταλιστικές χώρες. Μα ακριβώς αυτό καταδικάζουμε, αυτό αποκαλύπτουμε, αυτό καταγγέλλουμε. Το κεφάλαιο πάει εκεί που έχει το πιο υψηλό κέρδος. Γιατί, δηλαδή, οι συμπράξεις δημόσιου και ιδιωτικού τομέα σε τι και ποιον διευκολύνουν; Δεν έχουν τεράστια κέρδη οι επιχειρηματίες, οι οποίοι δανείζονται με την εγγύηση του ελληνικού κράτους και έχουν εξασφαλισμένα κέρδη; Η Αττική Οδός, το Ρίο-Αντίρριο και μία σειρά από άλλες δραστηριότητες το αποδεικνύουν.
     Βέβαια τα κέρδη, δεν είναι μόνο από την κατασκευή των έργων, αλλά είναι και από τη διαχείρισή τους για πολλές δεκάδες χρόνια. Και καλό είναι, κύριε Υπουργέ, να μην αναφέρεσθε στις τιμές των υπηρεσιών είτε της Δ.Ε.Η., είτε του Ο.Τ.Ε., είτε της Ε.ΥΔ.Α.Π. και να μην κάνετε συγκρίσεις μ’ άλλες ανεπτυγμένες καπιταλιστικές χώρες, γιατί εκεί η αμοιβή της εργατικής δύναμης, είναι ακόμα κάπως καλύτερη. 
     Εμείς, κυρίες και κύριοι Βουλευτές, ως Κοινοβουλευτική Ομάδα του Κομμουνιστικού Κόμματος Ελλάδας, με την επερώτησή μας, θελήσαμε να υπογραμμίσουμε, να αναδείξουμε τα τεράστια προβλήματα, που δημιουργούνται από την πολιτική της «απελευθέρωσης» από την ιδιωτικοποίηση των επιχειρήσεων στρατηγικής σημασίας, όπως είναι η Δ.Ε.Η., ο Ο.Τ.Ε., ο Ο.Σ.Ε., η Ολυμπιακή Αεροπορία και άλλες. Θέλουμε να αποκαλύψουμε στα μάτια των εργαζομένων, της εργατικής τάξης, των λαϊκών στρωμάτων, στην πλειοψηφία του ελληνικού λαού -για την οποία, πράγματι, αγωνιζόμαστε, κύριε Υπουργέ, και σε πολλές περιπτώσεις την εκφράζουμε, άλλο αν δεν την εκφράζουμε εκλογικά- και όχι απλά να αναδείξουμε τις συνέπειες από αυτήν την αντεργατική πολιτική, την πολιτική της Ευρωπαϊκής Ένωσης. Άλλωστε, το βιώνουν καθημερινά οι εργαζόμενοι και σ’ αυτές τις επιχειρήσεις. Το βιώνουν με δραματικό τρόπο σήμερα, αλλά με πολύ πιο βάρβαρο τρόπο, η νέα βάρδια της εργατικής τάξης θα δοκιμαστεί. Θα δοκιμαστούν όλοι όσοι προσλαμβάνονται σ’ αυτές τις επιχειρήσεις. Οι νέοι εργαζόμενοι –και είναι δική σας ανακάλυψη αυτή- από το 1993 και εδώ, έχουν περιορισμένα δικαιώματα. Έχουμε, δηλαδή, πολλές κατηγορίες εργαζομένων. Αυτά τα οποία είχε κατακτήσει η εργατική τάξη, το εργατικό λαϊκό κίνημα, σε προηγούμενες δεκαετίες, είναι παρελθόν για τους νέους εργαζόμενους. 
     Εμείς παλεύουμε, λοιπόν, όχι απλά για να διατηρηθούν οι όποιες κατακτήσεις υπήρχαν, αλλά για να έχουμε καινούργιες κατακτήσεις, οι οποίες θα ανταποκρίνονται στις σύγχρονες ανάγκες της εργατικής λαϊκής οικογένειας. Και δεν λαϊκίζουμε ως Κομμουνιστικό Κόμμα Ελλάδας, όταν υποστηρίζουμε και στηρίζουμε τα αιτήματα του ταξικού συνδικαλιστικού κινήματος και του Π.Α.ΜΕ. για 1.400 ευρώ κατώτερο μισθό και για 1.120 ευρώ κατώτερη σύνταξη, γιατί αυτές είναι οι πραγματικές ανάγκες της εργατικής λαϊκής οικογένειας. 
     Κυρίες και κύριοι Βουλευτές, για την ακολουθούμενη αντεργατική πολιτική υπάρχουν ευθύνες. Και οι ευθύνες έχουν ονοματεπώνυμο.
     Ασφαλώς. Το ισχυριστήκατε είναι η πολιτική της Ευρωπαϊκής Ένωσης. Είναι πρωτίστως η Συνθήκη του Μάαστριχτ, την οποία συνθήκη τη ψηφίσατε και εσείς η Νέα Δημοκρατία και το ΠΑ.ΣΟ.Κ. και ο Συνασπισμός. Πέρα απ’ αυτό, υπάρχει η στρατηγική της Λισαβόνας και έχουμε σήμερα μια πιο γρήγορη, πιο βίαιη, μια πολιτική διαδικασία, για την προώθηση αυτών των στόχων της Λισαβόνας. Άλλωστε και αυτοί οι στόχοι έχουν ημερομηνία λήξης. Και βιάζεται η Κυβέρνηση της Νέας Δημοκρατίας, πρέπει να δώσει έναν απολογισμό, να παρουσιάσει έργο. Και τα πάντα λειτουργούν με ιδιωτικοοικονομικά κριτήρια. Και έχει σημασία, να υπογραμμίσουμε τις ευθύνες των συνδικαλιστικών ηγεσιών των πλειοψηφιών και της Γ.Σ.Ε.Ε. και της Α.Δ.Ε.Δ.Υ.. Έχουν συμβιβαστεί, έχουν χαμηλώσει τον πήχη των διεκδικήσεων και αυτές οι πλειοψηφίες που έχουν ονοματεπώνυμο και έχουμε και το πιο ακραίο παράδειγμα, για το οποίο υποστηρίξατε ότι υπήρχε σύμφωνη γνώμη. Ναι υπήρχε. Η πλειοψηφία της ΟΜΕ-Ο.Τ.Ε, η οποία πλειοψηφία της Ο.Μ.Ε. Ο.Τ.Ε., για να υπογράψει καινούργια σύμβαση, πούλησε τα δικαιώματα, τα δίκαια της νέας βάρδιας της εργατικής τάξης, των παιδιών της, για να πάρει κάποια δικά της πλεονεκτήματα για τους νυν εργαζόμενους. Με τις εθελούσιες εξόδους και άλλες διαδικασίες, υπέγραψε συμβάσεις και οι νέοι εργαζόμενοι είναι χωρίς δικαιώματα, ή με ελάχιστα δικαιώματα στον Ο.Τ.Ε.. Αυτή είναι η πραγματικότητα. Και όταν λέτε ότι δεν πρόκειται να χαθούν δικαιώματα, δεν λέτε την αλήθεια. Λέτε ψέματα, γιατί χάνονται καθημερινά δικαιώματα και κατακτήσεις. Και είναι αίσχος σήμερα σ’ αυτές τις επιχειρήσεις και στη Δ.Ε.Η. και στον Ο.Τ.Ε. και στον Ο.Σ.Ε., να υπάρχουν ενοικιαζόμενοι εργάτες. Να έχουμε σκλαβοπάζαρα. Η μόνιμη και σταθερή εργασία και όχι απασχόληση για το Κ.Κ.Ε., είναι εκ των ων ουκ άνευ και έχει χυθεί πολύ αίμα για το οκτάωρο, για το πενθήμερο, για τις συλλογικές συμβάσεις, για την κοινωνική ασφάλιση. Αυτή είναι η πραγματικότητα.
     Το δεύτερο που θέλουμε να υπογραμμίσουμε, αφορά τη σημασία αυτών των επιχειρήσεων. Η Δ.Ε.Η., ο ΟΣΕ, ο Ο.Τ.Ε., η Ολυμπιακή Αεροπορία, αποτελούν επιχειρήσεις στρατηγικής σημασίας. Ενέργεια, επικοινωνίες, μεταφορές. Εκτός απ’ αυτήν τη στρατηγική σημασία, η Δ.Ε.Η. και ο Ο.Τ.Ε. έχουν τεράστια κέρδη, έχουν πωλήσεις πολλών δισεκατομμυρίων ευρώ. Γι’ αυτό ακριβώς μεγάλοι καπιταλιστικοί όμιλοι, ενδιαφέρονται, συνωστίζονται, σπρώχνονται, για να μπορέσουν να αποκτήσουν κάποιες μονάδες και βέβαια έχουν μεγάλη σημασία και για την εθνική ασφάλεια και η ενέργεια και οι επικοινωνίες. 
     Το τρίτο ζήτημα, αφορά τη στρατηγική σύμπλευσης της Νέας Δημοκρατίας και του ΠΑ.ΣΟ.Κ., στο κοινοτικό πλαίσιο της απελευθέρωσης. Από πού απορρέει αυτό το πλαίσιο; Δεν απορρέει από τη συμφωνία των δυο κομμάτων στην προώθηση της στρατηγικής της Λισαβόνας και γενικότερα από τη συμφωνία των δυο κομμάτων στις κατευθύνσεις της Ευρωπαϊκής Ένωσης; Μιλάει η κυβερνητική προπαγάνδα, επιχειρώντας να συγκαλύψει την πραγματικότητα, για την ανάγκη δημοσιονομικής προσαρμογής της χώρας, ώστε να μειωθεί το υψηλό έλλειμμα και χρέος, σύμφωνα με τους όρους του συμφώνου σταθερότητας. Μιλάει για την ενίσχυση του ρυθμού ανάπτυξης και την ανταγωνιστικότητα της οικονομίας. Αφού αυτές οι πολιτικές προωθούνται σ’ όλες τις χώρες της Ευρωπαϊκής Ένωσης, γιατί δεν λέτε την πραγματικότητα και προσπαθείτε με προπαγάνδα να την προσαρμόσετε διαφορετικά; 
     Κυρίες και κύριοι Βουλευτές, γι’ αυτές τις επιχειρήσεις στρατηγικής σημασίας, για τον Ο.Τ.Ε., τη Δ.Ε.Η., την Ολυμπιακή Αεροπορία, αλλά και άλλες επιχειρήσεις της ίδιας σημασίας, το Κ.Κ.Ε., έχει διαμορφώσει και έχει καταθέσει ολοκληρωμένη πρόταση στο λαό. Αυτές οι επιχειρήσεις, θα πρέπει να βρίσκονται στα χέρια του κράτους. Να υπάρχουν και να λειτουργούν μ’ έναν κεντρικό σχεδιασμό. Να υπηρετούν τις πραγματικές λαϊκές ανάγκες, τις συνεχώς διευρυνόμενες λαϊκές ανάγκες, που εσείς τις συρρικνώνετε καθημερινά. Να διευκολύνουν να βελτιώνουν τη ζωή της εργατικής λαϊκής οικογένειας, των παιδιών της. Να έχουν αποφασιστική συμβολή στην οικονομική ανάπτυξη της χώρας.
     Ποιος ο ρόλος της ενέργειας στην ανάπτυξη; Τεράστιος. Ποιος ο ρόλος του Ο.Τ.Ε. στην ανάπτυξη των σύγχρονων τεχνολογιών; Πελώριος. Γιατί ιδιωτικοποιούνται; Για τα κέρδη των επιχειρήσεων. 
     Και με την ευκαιρία, να θέσουμε ορισμένα ερωτήματα και σ’ εσάς και στο ΠΑ.ΣΟ.Κ.: Ποια ήταν η σημασία της «ΕΛΒΙΤΥΛ»; Γιατί έγινε εκείνη η επιχείρηση; Γιατί δεν αξιοποιήθηκε; Γιατί απαξιώθηκε συνειδητά; Γιατί πουλήθηκε και πουλήθηκε με τον τρόπο που πουλήθηκε; Γι’ αυτήν την απαξίωση των επιχειρήσεων δεν έχετε τεράστια ευθύνη, εσείς, κύριοι της Κυβέρνησης, της Νέας Δημοκρατίας; Δεν έχετε τεράστια ευθύνη, κύριοι του ΠΑ.ΣΟ.Κ., γι’ αυτή ακριβώς την απαξίωση αυτών των επιχειρήσεων; Και σήμερα τι προτείνετε γι’ αυτό; 
     Εμείς, κύριε Υπουργέ, κυρίες και κύριοι Βουλευτές, καλέσαμε τους εργαζόμενους σε αγωνιστική συσπείρωση με συγκεκριμένους άξονες. Μιλήσαμε για καθολική εναντίωση στη λεγόμενη απελευθέρωση που προωθεί η Ευρωπαϊκή Ένωση, ριζική εναντίωση στην ιδιωτικοποίηση των επιχειρήσεων στρατηγικής σημασίας, διεκδίκηση ενιαίων, αποκλειστικά κρατικών φορέων, σ’ όλους τους τομείς στρατηγικής σημασίας, όπως ενέργεια, τηλεπικοινωνίες, μεταφορές, οι οποίοι τομείς αποτελούν λαϊκή περιουσία. Θα υπηρετούν τις λαϊκές ανάγκες. Θα λειτουργούν με εργαζόμενους, που θα έχουν μόνιμη και σταθερή εργασία. Θα κατοχυρώνεται η υγεία και η ασφάλεια των εργαζομένων. 
     Είναι πολύ επικίνδυνη η αντίληψη να μετράμε νεκρούς με νούμερα και να λέμε ότι μειώθηκε αυτό το ποσοστό. Είμαστε κατηγορηματικά αντίθετοι μ’ αυτές τις πολιτικές πρακτικές και με τις τεράστιες ελλείψεις στην υγιεινή και ασφάλεια των εργαζομένων. 
     Θα προστατεύεται το περιβάλλον, θα κατοχυρώνονται η επικοινωνία, η ενέργεια, οι μεταφορές ως κοινωνικά αγαθά και όχι ως εμπορεύματα, γιατί η πολιτική επιλογή για τη διαχείριση και αυτών των τομέων της οικονομίας, που είναι στρατηγικής σημασίας, είναι ζήτημα ταξικό. 
     Και εδώ, όπως παντού, συγκρούονται δυο πολιτικές, η μία η οποία υπηρετεί το κεφάλαιο και η άλλη η οποία υπηρετεί τις ανάγκες της εργατικής τάξης, των πλατιών λαϊκών στρωμάτων, της συντριπτικά μεγάλης πλειοψηφίας του ελληνικού λαού. 
     Γι’ αυτό, κατά την άποψη του Κ.Κ.Ε., απαιτείται μια άλλη πολιτική, μια άλλη οικονομία, μια λαϊκή εξουσία. Γι’ αυτήν την εξουσία αγωνιζόμαστε, δίνουμε όλες μας τις δυνάμεις και βέβαια η διαμόρφωση όρων, συνθηκών και προϋποθέσεων γι’ αυτή την πολιτική αλλαγή δεν θα αργήσουν, να είστε βέβαιοι, κύριοι της Κυβέρνησης.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Μπούγας. 
     ΙΩΑΝΝΗΣ ΜΠΟΥΓΑΣ: Ευχαριστώ, κυρία Πρόεδρε.
     Αναρωτήθηκε ο κύριος συνάδελφος τι άφησε το σοσιαλιστικό εγχείρημα στους λαούς που το ακολούθησαν. Στους λαούς, λοιπόν, κύριε συνάδελφε, που ακολούθησαν τον εφαρμοσμένο σοσιαλισμό, έμεινε μια πικρή γεύση για τις προσδοκίες τους που διαψεύστηκαν. Οι οκτώ δεκαετίες που πέρασαν χαρακτηρίζονται κυρίως από ισότητα στη μιζέρια και από μια σημαντική περιστολή των θεμελιωδών ατομικών ελευθεριών. Αυτά οι λαοί θέλουν να ξεχάσουν όσο  πιο γρήγορα γίνεται.
     Κύριοι συνάδελφοι, η συζητούμενη επερώτηση των συναδέλφων του Κομμουνιστικού Κόμματος Ελλάδας, εκκινεί από μια εσφαλμένη παραδοχή: Χαρακτηρίζει κατά τρόπο αξιωματικό, οποιαδήποτε προσπάθεια αναδιάρθρωσης των Δ.Ε.Κ.Ο. και οποιαδήποτε πολιτική της Ευρωπαϊκής Ένωσης, a priori αντιλαϊκή, ενώ αυτό θα έπρεπε να είναι το ζητούμενο και με τα κατάλληλα επιχειρήματα, τα οποία δεν ακούστηκαν σ’ αυτή την Αίθουσα, θα έπρεπε να επιχειρήσετε να το αποδείξετε.
     Επιχειρήματα, κυρίες και κύριοι συνάδελφοι, υπάρχουν πολλά. Δεν βρίσκονται όμως από τη δική σας μεριά, δεν βρίσκονται από τη θεωρητική πλευρά, την οποία εσείς υπερασπίζετε, αλλά είναι με την πλευρά της ανοικτής κοινωνίας, είναι με την πλευρά της ελεύθερης οικονομίας, μ’ αυτήν που επέλεξαν, κατά τρόπον συνειδητό, οι λαοί να ζήσουν και να δημιουργήσουν σ’ όλα τα κράτη του κόσμου.
     Γιατί παρά τα μειονεκτήματα του συστήματος της ελεύθερης οικονομίας, αφήνεται στο άτομο η δυνατότητα επιλογής, η δυνατότητα ελεύθερης κοινωνικής δράσης, ελεύθερης οργάνωσης, που δεν υπάρχει στα σοσιαλιστικά συστήματα.
     Εάν αντιμετωπίζατε, κύριοι συνάδελφοι του Κ.Κ.Ε., το εγχείρημα της ευρωπαϊκής ενοποίησης, χωρίς ιδεολογικές προκαταλήψεις, θα διαπιστώνατε ότι οι πολιτικές της Ευρωπαϊκής Ένωσης δεν αποσκοπούν, όπως εσφαλμένα ισχυρίζεστε, στην ενίσχυση του κεφαλαίου σε βάρος των εργαζομένων. Αντίθετα, έχουν ως διακηρυγμένο στόχο τους, την επίτευξη της αρμονικής, όσο και διατηρήσιμης οικονομικής ανάπτυξης προς όφελος των κρατών-μελών της Ευρωπαϊκής Ένωσης και τη διασφάλιση υψηλής απασχόλησης και κοινωνικής συνοχής. Και ο στόχος αυτός, επιτρέψτε μου να πω, δεν είναι θεωρητικός, είναι στόχος ο οποίος μετουσιώνεται σε πράξη, μέσω των Κοινοτικών {λαισίων Στήριξης, των διαρθρωτικών ταμείων, του Ταμείου Συνοχής, της Κ.Α.Π. και όλων των δράσεων που στοχεύουν στη διασφάλιση ικανοποιητικών συνθηκών διαβίωσης στους πολίτες της Ευρωπαϊκής Ένωσης.  Η Ελλάς, δεν είναι μια χώρα η  οποία ακολουθεί απλώς αυτές τις πολιτικές. Πρέπει να σας θυμίσω ότι έχει τη δυνατότητα σήμερα η χώρα μας, να συναποφασίζει και να συνδιαμορφώνει μέσα σ’ ένα κοινό πλαίσιο, τις πολιτικές αυτές της Ευρωπαϊκής Ένωσης. 
     Κυρίες και κύριοι συνάδελφοι, πράγματι το μοντέλο το οποίο ακολουθήθηκε, προκαλεί στρεβλώσεις στην αγορά –αναφέρομαι στις Δ.Ε.Κ.Ο.- σε βάρος των καταναλωτών και των φορολογουμένων και δημιουργεί ένα επαχθές για τους καταναλωτές σύστημα συντήρησης κρατικών εταιρειών, που δεν έχουν κάνει τίποτα άλλο μέχρι πρόσφατα, παρά να δημιουργούν διαχειριστικά ελλείμματα. 
     Η κατάσταση αυτή, όπως περιγράφηκε, τουλάχιστον μέχρι το 2004, πρέπει να πω ότι είναι ακριβής. Όμως, επιτρέψτε μου να πω, τι έγινε από το 2004 και μετά. 
     Η Κυβέρνηση της Νέας Δημοκρατίας ανταποκρινόμενη στις προεκλογικές της δεσμεύσεις, αλλά και στις εξελίξεις του ευρωπαϊκού και του διεθνούς περιβάλλοντος, ενθάρρυνε εξ αρχής και κατά τρόπο ειλικρινή, την απελευθέρωση των αγορών στις επικοινωνίες, στην ενέργεια και στις μεταφορές. Ταυτόχρονα, υπενθυμίζω, εισήγαγε με το ν. 3429/2005 την εταιρική διακυβέρνηση στις Δ.Ε.Κ.Ο., προκειμένου αυτές, να λειτουργήσαν με διαφανείς όρους και με κανόνες της αγοράς, για να μπορέσουν, επιτέλους, να επιβιώσουν στο σύγχρονο ανταγωνισμό, αλλά και να εξυπηρετήσουν το κοινωνικό σύνολο με σύγχρονες υπηρεσίες αντί να το επιβαρύνουν, όπως γινόταν μέχρι πρόσφατα, αδιάκοπα με διαχειριστικά ελλείμματα. 
     Στην Ολυμπιακή Αεροπορία, σε συνεργασία με την Ευρωπαϊκή Επιτροπή, προσπαθήσαμε να δώσουμε μία ικανοποιητική λύση στο πρόβλημα των Ολυμπιακών Αερογραμμών, μια λύση η οποία θα διασφαλίζει το εργασιακό μέλλον των υπαλλήλων της εταιρείας, την αεροπορική εξυπηρέτηση των νησιών μας, την αποτροπή δημιουργίας μονοπωλίου στις αερομεταφορές, αλλά και τον τερματισμό –και σ’ αυτό δίδω ιδιαίτερη έμφαση- της επιβάρυνσης των φορολογουμένων, με τα ελλείμματα μιας αδιέξοδης διαχείρισης, την οποία μας κληροδότησαν οι προηγούμενες κυβερνήσεις. 
     Οι φόβοι του Κ.Κ.Ε., όπως διατυπώνονται στην επερώτησή του, για τυχόν αύξηση του κόστους των εισιτηρίων και μείωση της ασφάλειας των πτήσεων, είναι προφανώς αβάσιμοι. 
     Η διεθνής, αλλά και η εγχώρια εμπειρία, κυρίες και κύριοι συνάδελφοι, καταδεικνύει ότι οι αεροπορικές εταιρείες, λόγω κυρίως της διαρκούς μεγέθυνσης του μεταφορικού όγκου, παρέχουν συμφέρουσες τιμές στους καταναλωτές, ενώ η ασφάλεια των πτήσεων, παραμένει στην αποκλειστική αρμοδιότητα των κρατικών υπηρεσιών. 
     Αβάσιμη, όμως, είναι για τους λόγους που ανέφερε ο κύριος Υπουργός και η προσέγγιση των συναδέλφων-επερωτώντων Βουλευτών του Κ.Κ.Ε., σχετικά με τον ενιαίο ευρωπαϊκό ουρανό. Ο σχετικός κανονισμός επιδιώκει τη βελτίωση των ισχυουσών προδιαγραφών ασφάλειας και της αποτελεσματικότητας της γενικής εναέριας κυκλοφορίας στην Ευρώπη, καθώς και τη βελτιστοποίηση της μεταφορικής ικανότητας, ώστε να ανταποκρίνεται στις σύγχρονες ανάγκες των επιβατών. 
     Θίγετε ζητήματα στην επερώτησή σας που αφορούν τον Ο.Τ.Ε..
     Πρέπει να πούμε ότι οι διαδικασίες, σ’ ό,τι αφορά στον Ο.Τ.Ε., διοικητικής αναδιάρθρωσης και εθελούσιας εξόδου ολοκληρώθηκαν με επιτυχία, ενώ ο νέος γενικός κανονισμός προσωπικού, που επικρίνετε δεν είναι παρά ο κανονισμός που ισχύει στο προσωπικό της «COSMOTE» και δίνει τη δυνατότητα λειτουργίας της εταιρείας σε περιβάλλον ιδιωτικής οικονομίας. Με τα μέτρα αυτά, επιβραδύνθηκε η απώλεια μερίδων αγοράς του Οργανισμού προς τους εναλλακτικούς παρόχους και επιτεύχθηκαν θετικά οικονομικά αποτελέσματα, για τις χρήσεις 2006 και 2007. 
     Πρέπει, επίσης, να πω ότι ο Ο.Τ.Ε. –και αυτό είναι ιδιαίτερα σημαντικό κυρίως για τους νέους ανθρώπους- έχει επενδύσει την τελευταία τριετία σε υποδομή του τηλεπικοινωνιακού δικτύου περίπου 500.000.000 ευρώ για την ανάπτυξη της ευρυζωνικότητας. Χάρη στις επενδύσεις αυτές, κυρίες και κύριοι συνάδελφοι, η διείσδυση της ευρυζωνικότητας στη χώρα μας από το πενιχρότατο 0,1% που ήταν το 2004, βρίσκεται σήμερα στο 10%, με ταυτόχρονη ραγδαία αποκλιμάκωση των τιμών της σύνδεσης ADSL, οι οποίες αγγίζουν το μέσο όρο της Ευρώπης των είκοσι πέντε, μειούμενες περισσότερο από 85% σε σχέση με το 2004. Διασκεδάζεται, επομένως, και ο φόβος, τον οποίο διατυπώσατε κατά τη συζήτηση της επερώτησής σας, για τιμολογιακές εξελίξεις σε βάρος των καταναλωτών. 
     Επιβεβαιώνεται έτσι και με την πολιτική μας στον Ο.Τ.Ε., η στρατηγική επιλογή της Κυβέρνησης της Νέας Δημοκρατίας να ενθαρρύνει το άνοιγμα των αγορών στον ελεύθερο ανταγωνισμό και τους κανόνες της ελεύθερης οικονομίας, επιλογή την οποία ακολουθούμε με συνέπεια. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
     ΙΩΑΝΝΗΣ ΜΠΟΥΓΑΣ: Τελειώνω, κυρία Πρόεδρε, σε μισό λεπτό.
     Και πρέπει να πω ότι εδώ υπάρχει ένα όριο, κυρίες και κύριοι συνάδελφοι. Είναι το όριο προστασίας του εθνικού συμφέροντος, το οποίο εμείς οφείλουμε να προστατεύσουμε και αυτό κάνουμε. 
     ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας. 
     ΙΩΑΝΝΗΣ ΜΠΟΥΓΑΣ: Θα αναφερθώ στη ρύθμιση του άρθρου 11 του ν. 3631. Σύμφωνα με τη διάταξη αυτή, απαιτείται η προηγούμενη έγκριση της διυπουργικής επιτροπής αποκρατικοποιήσεων, για να αποκτηθούν δικαιώματα ψήφων άνω του 20% του μετοχικού κεφαλαίου σε ανώνυμες εταιρείες στρατηγικής σημασίας.
     (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
     Τελειώνω, κυρία Πρόεδρε, λέγοντας απλώς ότι ασφαλώς εκκινούμε από διαφορετική ιδεολογική αφετηρία. Δεν μας απαγορεύει, ασφαλώς, αυτό να συζητούμε. Εισφέρετε τις προτάσεις σας, όμως εμείς ακολουθούμε μία πολιτική, η οποία ακολουθείται από όλο τον προοδευτικό κόσμο και έχει απτά, συγκεκριμένα αποτελέσματα για τους πολίτες. 
     Ευχαριστώ, κυρία Πρόεδρε.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ και παρακαλώ να τηρείται ο χρόνος από όλους.
     Συνεχίζουμε με τον κ. Παπουτσή, Κοινοβουλευτικό εκπρόσωπο του ΠΑ.ΣΟ.Κ.
     Ορίστε, έχετε το λόγο.
     ΧΡΗΣΤΟΣ ΠΑΠΟΥΤΣΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, η αλήθεια είναι ότι η Κυβέρνηση της Νέας Δημοκρατίας, αποδεικνύει καθημερινά ότι δεν έχει ιδιαίτερη σχέση με την έννοια του δημοσίου συμφέροντος και υπ’ αυτήν την έννοια είναι απολύτως δικαιολογημένη η επερώτηση των συναδέλφων του Κομμουνιστικού Κόμματος, την  οποία συζητούμε σήμερα. Ένας επιπλέον λόγος είναι ότι καθημερινά ο λαός διαπιστώνει ότι η Νέα Δημοκρατία επιδιώκει να εκχωρήσει ακόμα και τα τελευταία παραγωγικά ερείσματα της χώρας, σε ντόπια και ξένα ιδιωτικά συμφέροντα. 
     Βλέπουμε τις μεθοδεύσεις γύρω από τη Δ.Ε.Η. Βλέπουμε μεθοδεύσεις αδιαφανείς για την υπόθεση του λιθάνθρακα, μεθοδεύσεις χωρίς καμμία απολύτως ευαισθησία και ενδιαφέρον για την προστασία του περιβάλλοντος, μεθοδεύσεις οι οποίες ετοιμάζονται στο παρασκήνιο και μεθοδεύονται κάτω από το τραπέζι, για να παραδώσουν τη Δ.Ε.Η. σε ξένα χέρια. Και ποια είναι η επιχειρηματολογία της Νέας Δημοκρατίας; Ότι όλα αυτά είναι μονόδρομος, ότι όλα αυτά, έχουν σχέση με την παγκοσμιοποίηση, με την παγκόσμια οικονομία, με την απελευθέρωση των αγορών, με την Ευρωπαϊκή Ένωση και ότι όλα αυτά, είναι μέτρα εξυγίανσης της οικονομίας. Μυθεύματα, ψεύδη και ανακρίβειες. 
     Ποια είναι η αλήθεια; Ότι η ευρωπαϊκή νομοθεσία για την απελευθέρωση των αγορών, βασίζεται σε δύο προϋποθέσεις, στο σεβασμό των κανόνων του υγιούς ανταγωνισμού και στην εξυπηρέτηση του δημοσίου συμφέροντος, προϋποθέσεις απαρέγκλιτες, αλληλοσυμπληρούμενες και αλληλοτροφοδοτούμενες, προϋποθέσεις, που αποβλέπουν στην αποτροπή των μονοπωλιακών και των ολιγοπωλιακών καταστάσεων. Και ως απόρροια τούτων των προϋποθέσεων, υπάρχει γενική πλέον παραδοχή σ’ όλη την Ευρωπαϊκή Ένωση ακόμη και από τους νεοφιλελεύθερους ότι η απελευθέρωση δεν ταυτίζεται με την ιδιωτικοποίηση, ότι υπάρχει πάντα χώρος για την επιχειρηματική δραστηριότητα οργανισμών και επιχειρήσεων του δημοσίου, που μάλιστα σ’ όλες τις χώρες της Ευρωπαϊκής Ένωσης, δραστηριοποιούνται τώρα από θέση ισχύος στην αγορά.
     Ένας άλλος μύθος της  Κυβέρνησης της Νέας Δημοκρατίας είναι ότι βάζουν τάξη –λένε- στο σπάταλο κράτος και έτσι μαζεύουν –υποτίθεται- λεφτά τα οποία δήθεν είχαν σπαταληθεί στην περίοδο του ΠΑ.ΣΟ.Κ.. Όμως έχουμε υπολογίσει ότι τα τέσσερα τελευταία χρόνια, έχουν αυξηθεί οι καταναλωτικές δαπάνες του κράτους κατά 13.000.000.000 ευρώ, όταν μας έλεγε ο κ. Καραμανλής ότι θα είχε όφελος από τις σπατάλες –δήθεν- του ΠΑ.ΣΟ.Κ. κατά 10.000.000.000 ευρώ. Δηλαδή, προφανώς ο Πρωθυπουργός έπεσε έξω κατά 23.000.000.000 ευρώ, στους υπολογισμούς του. Και πού πήγαν, αλήθεια, αυτά τα χρήματα; Πήγαν κάπου για να βοηθήσουν τον ελληνικό λαό; Πήγαν σε μία ρουσφετολογική πρακτική, σε αδιαφανείς προμήθειες, σε σκάνδαλα και σε χαριστικές πράξεις προς τους ισχυρούς ημετέρους της Νέας Δημοκρατίας. 
     Οι Δ.Ε.Κ.Ο. είναι αλήθεια ότι χρειάζονται πάνω απ’ όλα στρατηγικό και επιχειρησιακό σχεδιασμό. Χρειάζονται ανάπτυξη καινοτόμων επενδύσεων και σύγχρονων υποδομών. Χρειάζονται νέα οργανωτικά και λειτουργικά σχήματα διοίκησης, χρειάζεται λειτουργία με πρόγραμμα και στοχοθεσία, μακριά από τις πιέσεις και τις παρεμβάσεις των προμηθευτών και βεβαίως, μακριά από την πελατειακή σχέση με την κρατική και κομματική εξουσία, όπως επίσης είναι απαραίτητο να αποσαφηνιστούν οι όροι διαφάνειας και λειτουργίας της εποπτείας και του ελέγχου και επιπλέον η αναβάθμιση του ρόλου του Κοινοβουλίου, για όλες τις επιχειρήσεις δημοσίου συμφέροντος. 
     Η Κυβέρνηση της Νέας Δημοκρατίας, εντελώς ανίκανη να προτείνει τον αναγκαίο αναπτυξιακό και στρατηγικό σχεδιασμό για τις Δ.Ε.Κ.Ο., τι κάνει; Καταφεύγει και πάλι στην προσφιλή της μέθοδο: Ενοχοποιεί όλους τους εργαζόμενους και βεβαίως ενοχοποιεί τον κοινωνικό ρόλο των δημοσίων επιχειρήσεων και επιχειρεί με κάθε τρόπο, να ακυρώσει στην πράξη τη συλλογική διαπραγμάτευση και τη συλλογική σύμβαση εργασίας, που αποτελούν και τους πυλώνες των εργασιακών σχέσεων. Η αλήθεια είναι ότι ο στόχος είναι ένας, είναι πάντοτε σταθερός. Ο στόχος της Νέας Δημοκρατίας, είναι το ξεπούλημα των δημοσίων οργανισμών και των επιχειρήσεων. Αυτή δυστυχώς είναι η αλήθεια. Η αλήθεια είναι ότι παντού και σε κάθε οργανισμό, έχουν αναρτήσει ένα τεράστιο πανό, ένα τεράστιο «πωλείται» και αυτό το ονομάζουν μεταρρύθμιση. Η ανυπαρξία όμως στρατηγικής, στους κατ’ εξοχήν στρατηγικούς τομείς της ανάπτυξης, οδηγεί σ’ έναν κίνδυνο ακόμη μεγαλύτερο, ακόμη πιο σημαντικό για το δημόσιο και το εθνικό συμφέρον. Ας πάρουμε για παράδειγμα το χώρο της ενέργειας. Αν τελικά περιοριστεί και χαθεί οριστικά ο στρατηγικός ρόλος του δημοσίου στις επιχειρήσεις του ενεργειακού χώρου, στη Δ.Ε.Η., στη Δ.ΕΠ.Α., στα Ελληνικά Πετρέλαια, είτε από την ανικανότητα είτε από την αδράνεια της Νέας Δημοκρατίας είτε με βάση την πολιτική επιλογή του κ. Καραμανλή και της Κυβέρνησής του, τότε θα είναι πάρα πολύ πιθανή έως βεβαία, η δημιουργία ενός ενεργειακού καρτέλ στη χώρα μας, ενός καρτέλ με εξουσία και ισχύ πολύ μεγαλύτερη από την ισχύ του κράτος και της εκάστοτε νόμιμης κυβέρνησης του τόπου. 
     Ας στρέψουμε την προσοχή μας στον Ο.Σ.Ε.. Το φιλόδοξο σχέδιο του ΠΑ.ΣΟ.Κ για την αναγέννηση του ελληνικού σιδηροδρόμου εγκαταλείφθηκε και μιλώ για το σχέδιο το οποίο έγινε ως δεύτερη προτεραιότητα. Είναι αλήθεια ότι η πρώτη προτεραιότητα, ήταν το οδικό δίκτυο, μετά όμως υπήρξε ένας σχεδιασμός. Αυτός εγκαταλείφθηκε. Η πορεία του Ο.Σ.Ε. τα τελευταία τέσσερα χρόνια, είναι εντελώς καταστροφική, με τη ραγδαία διόγκωση των ελλειμμάτων και του χρέους, με πλήρη εγκατάλειψη της συντήρησης της γραμμής και των τρένων, με συνεχή μείωση του προσωπικού, με την παράδοση βασικού σιδηροδρομικού έργου, όπως η συντήρηση της γραμμής και των τρένων, στους εργολάβους, με συνέπεια την απώλεια της τεχνογνωσίας για τους εργαζόμενους, με ύποπτες επεμβάσεις στο πρόγραμμα προμήθειας νέων τρένων, που βρίσκεται ήδη στη διακομματική επιτροπή της Βουλής, με ενοικίαση τρένων για ένα χρόνο, με κόστος με το οποίο θα μπορούσαν να αγοραστούν. Τώρα, λοιπόν, επί πλέον όλων αυτών, αφού με το π.δ. 41/2004 προχώρησε στην ίδρυση των δύο θυγατρικών, τώρα, μετά από τέσσερα χρόνια, αφού τις άφησαν για τέσσερα χρόνια στο αέρα χωρίς να εγγυώνται τον κοινωνικό χαρακτήρα και αφήνοντας και τους εργαζόμενους στην αβεβαιότητα, τι κάνουν; Μετά από τέσσερα χρόνια έρχονται και ενώ αναγνωρίζουν οι ίδιοι ότι με αποτέλεσμα της πολιτικής τους έχουμε υπερδιπλασιασμό των ετησίων ελλειμμάτων αλλά και του συνολικού χρέους του Ο.Σ.Ε., τι κάνουν; Προχωρούν σε νέα τροποποίηση του προεδρικού διατάγματος, σε ακόμα χειρότερη δηλαδή επιλογή για το σιδηρόδρομο και τους σιδηροδρομικούς, τους εργαζόμενους, αποκόπτοντας πλήρως την ΤΡΑΙΝΟΣΕ από τον Ο.Σ.Ε. ΕΔΙΣΥ οδηγώντας τους σε απαξίωση και βεβαίως προετοιμάζοντας, τη μελλοντική εκχώρηση βασικών υπηρεσιών τους στον ιδιωτικό τομέα. 
     Κυρίες και κύριοι συνάδελφοι, είναι αλήθεια ότι γενικώς στο δημόσιο διάλογο, η διαστρέβλωση και το «τσουβάλιασμα» των απόψεων, είναι μια παραδοσιακή και διαχρονικά προσφιλής τακτική, που χρησιμοποιείται στη δημόσια πολιτική αντιπαράθεση.  
     Είναι  γεγονός ότι το κεφάλαιο και  τα ισχυρά κέντρα που κινούνται γύρω από τους μεγάλους αερομεταφορείς –αυτό είναι αλήθεια- επιχειρούν να επηρεάσουν τις αποφάσεις και τις πολιτικές της Ευρωπαϊκής Ένωσης. Είναι επίσης γεγονός ότι οι εθνικές κυβερνήσεις, ανάλογα με την πολιτική τους ταυτότητα, διαχειρίζονται όλα αυτά τα ζητήματα. Αλλά η ταύτιση στο θέμα της Ολυμπιακής των πολιτικών του ΠΑ.ΣΟ.Κ και της Νέας Δημοκρατίας, το μόνο που πετυχαίνει, είναι να προσφέρει κάλυψη στη Νέα Δημοκρατία για την υλοποίηση του κλεισίματος της Ολυμπιακής Αεροπορίας, ενώ ταυτόχρονα αποκρύπτονται οι σοβαρές ευθύνες της Κυβέρνησης της Νέας Δημοκρατίας, η οποία επί τριάμισι χρόνια, υπονόμευσε την προσπάθεια ανασυγκρότησης και βιώσιμης προοπτικής της Ολυμπιακής και ακύρωσε την διαπραγματευτική της θέση στις Βρυξέλλες. 
     Και τώρα, αντί να δώσει τη μάχη στα ευρωπαϊκά όργανα, χρησιμοποιεί ως άλλοθι την απόφαση της Ευρωπαϊκής Επιτροπής, για να καταθέσει τα όπλα και έτσι να δρομολογήσει εκ του ασφαλούς το σχέδιο διάλυσης και κλεισίματος της Ολυμπιακής. Θέλουμε να διευκρινίσουμε ότι εμείς στο ΠΑ.ΣΟ.Κ., θέλουμε την Ολυμπιακή Αεροπορία και όχι αεροπλοΐα. Δηλαδή θέλουμε την Ολυμπιακή Αεροπορία εθνικό και διεθνή αερομεταφορέα, που, ανταγωνίζεται και συνεργάζεται στη διεθνή αγορά. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, δώστε μου δύο λεπτά. 
     ΠΡΟΕΔΡΕΥΟΥΣΑ (Βέρα Νικολαϊδου): Δεν είναι δυνατόν κ. Παπουτσή. Πρέπει να σεβαστείτε το χρόνο. Ένα λεπτό το πολύ. 
     ΧΡΗΣΤΟΣ ΠΑΠΟΥΤΣΗΣ:  Μάλιστα. 
     Οι κυβερνήσεις του ΠΑ.ΣΟ.Κ αντιστάθηκαν με απόλυτη σαφήνεια στις επιταγές περί κλεισίματος και εξαφάνισης της Ολυμπιακής, σε αντίθεση μ' αυτό που συμβαίνει σήμερα, την άνευ όρων παράδοση στους επενδυτικούς σχεδιασμούς των ανταγωνιστών της. 
     Επιπλέον θέλω να αναφερθώ στον Ο.Τ.Ε. Ο Ο.Τ.Ε. είναι ένα άλλο πεδίο, όπου αποδεικνύεται η αναξιοπιστία και η διαχειριστική ανικανότητα της Κυβέρνησης της Νέας Δημοκρατίας. Διότι αφού με στομφώδη τρόπο ανέπτυξαν την επιχειρηματολογία και την αναγκαιότητα του στρατηγικού επενδυτή, με ερασιτεχνικό τρόπο μετέβαλαν το καταστατικό του Ο.Τ.Ε. και στη συνέχεια παρέμειναν θεατές στην επιθετική εξαγορά που ήταν σε εξέλιξη από την εταιρεία του κ. Βγενόπουλου, τέλος πανικόβλητη η Κυβέρνηση, επέβαλε το φραγμό του 20% στην αγορά των μετοχών από ιδιώτες, που τώρα αμφισβητείται από την Ευρωπαϊκή Ένωση. Και ας μην ξεχνάμε, τον τρόπο με τον οποίο έκλεινε το μάτι ο κ. Αλογοσκούφης λίγες μέρες πριν τις εκλογές, όταν  έλεγε ότι αρκεί η συμμετοχή του 5% έως 10% του ελληνικού κράτους. 
     Αναφέρθηκε ο κύριος Υπουργός στην ορθολογική πολιτική. Ποια είναι η ορθολογική πολιτική η οποία εφαρμόστηκε στον Ο.Τ.Ε, όταν ανατρέψατε τις εργασιακές σχέσεις για να προχωρήσετε σε εκβιαστική εθελουσία αποχώρηση πέντε χιλιάδων εργαζομένων, με σκοπό δήθεν τη μείωση του προσωπικού, ενώ την ίδια στιγμή είχατε προσλάβει τρεις χιλιάδες νέους εργαζόμενους; Αυτή είναι η αλήθεια. Και την ίδια στιγμή, αρνείστε να χορηγήσετε στον Τ.Α.Π.Ο.Τ.Ε. το 4% των μετοχών που συνυπέγραψαν. 
     ΠΡΟΕΔΡΕΥΟΥΣΑ (Βέρα Νικολαϊδου): Ολοκληρώστε, κύριε Παπουτσή. 
     ΧΡΗΣΤΟΣ ΠΑΠΟΥΤΣΗΣ: Δεν θα πάρω περισσότερα από τριάντα δευτερόλεπτα. Το συμπέρασμα κυρίες και κύριοι συνάδελφοι, ότι η πολιτική της Κυβέρνησης στις Δημόσιες Επιχειρήσεις και τους οργανισμούς είναι πολιτική εις βάρος του Δημόσιου συμφέροντος, εις βάρος των εργαζομένων και τελικά εις βάρος των συμφερόντων της χώρας
     ΠΡΟΕΔΡΕΥΟΥΣΑ (Βέρα Νικολαϊδου): Πήρατε περισσότερο χρόνο από αυτόν που πήρε ο Κοινοβουλευτικός Εκπρόσωπος της Νέας Δημοκρατίας. Αυτός είναι ο Κανονισμός. Τον έχετε ψηφίσει και εσείς. 
     ΧΡΗΣΤΟΣ ΠΑΠΟΥΤΣΗΣ: Βεβαίως. Ευχαριστώ πολύ, κυρία Πρόεδρε. 
     ΠΡΟΕΔΡΕΥΟΥΣΑ (Βέρα Νικολαϊδου): Παρακαλώ. 
     Ο Κοινοβουλευτικός Εκπρόσωπος του ΣΥ.ΡΙΖ.Α. κ. Λεβέντης έχει το λόγο. 
     ΑΘΑΝΑΣΙΟΣ ΛΕΒΕΝΤΗΣ: Κυρίες και κύριοι συνάδελφοι, χαιρόμαστε για την επερώτηση του Κουμουνιστικού Κόμματος Ελλάδας που δίνει την ευκαιρία να συζητηθούν καίρια θέματα που απασχολούν τη χώρα και την ελληνική κοινωνία. 
     Θα ήθελα πριν προχωρήσω  στην επερώτηση να πω ότι σέβομαι το Κομμουνιστικό Κόμμα Ελλάδας για την ιστορία του, την προσφορά του και την αγωνιστικότητά του. Μπορεί να υπάρχουν διαφορές ή διαφορές εκτιμήσεων σε ορισμένα θέματα, αλλά οι διαφορετικές απόψεις πρέπει να παρατίθενται και να συζητούνται όπως γίνεται από το Βήμα της Βουλής και να προβάλλονται οι θέσεις και τα επιχειρήματα. Οι δημοκρατικοί κανόνες επιβάλλουν αυτές οι απόψεις να προβάλλονται όπως ακριβώς έχουν και όχι να υπάρχουν διαστρεβλώσεις των απόψεων του άλλου. Είμαι βέβαιος ότι το Κομμουνιστικό Κόμμα Ελλάδας δεν έχει ανάγκη από ανακρίβειες όσον αφορά στις απόψεις των άλλων προκειμένου να ενισχύσει τις  θέσεις του. Γι’ αυτό και μου κάνει εντύπωση το ότι προσάπτει συνεχώς στο ΣΥ.ΡΙΖ.Α. θέσεις και απόψεις που ουδέποτε υιοθέτησε ή υπεστήριξε. Δεν μπορώ να καταλάβω από πού προκύπτει αυτό που ελέχθη απόψε, ότι ο Συνασπισμός σιγοντάρει το δικομματισμό, ότι είναι υπέρ των ιδιωτικοποιήσεων, των ελαστικών μορφών εργασίας, της εκχώρησης των πάντων στο μεγάλο κεφάλαιο και στον καπιταλισμό, ότι είναι υπέρ της εθελουσίας εξόδου κ.λπ. ότι σκεφτόταν πόσες μετοχές των Δ.Ε.Κ.Ο. θα πάνε στο ιδιωτικό κεφάλαιο και άλλα τέτοια. Δεν μπορώ να καταλάβω από πού προκύπτουν αυτά και γιατί λέγονται. 
     Θα ήθελα επίσης να απαντήσω στη συνάδελφο του Κ.Κ.Ε., που είπε για τις κεραίες κινητής τηλεφωνίας που έχουν αναπτύξει διάφορες εταιρείες και κινδυνεύουν οι εργαζόμενοι χωρίς να γίνεται τίποτα. 
     Πρέπει κάποτε, κύριοι συνάδελφοι, να γίνει κατανοητό ότι αυτό έχει ξεπεράσει τα όρια, αυτή η κινδυνολογία με τις κεραίες κινητής τηλεφωνίας. Θα μου επιτρέψετε να μιλήσω σαν υπεύθυνος γιατρός νευροχειρουργός που ασχολείται κατ’ εξοχήν με το θέμα. 
     Επειδή προβάλλεται ότι αναπτύσσονται ακουστικά νευρινώματα, όγκοι εγκεφάλου και τόσα άλλα ότι αυτά δεν έχουν καμμία, μα καμμία απολύτως σχέση με την πραγματικότητα. Δεν προκαλεί καρκίνο το κινητό τηλέφωνο ούτε οι κεραίες κινητής τηλεφωνίας. Όταν έχουμε το κινητό συνεχώς στο αυτί μας μπορεί να γίνει υπερθέρμανση, μπορεί να γίνουν αγγειοκινητικές διαταραχές και να επηρεάσουν την ακοή, αυτό όμως δεν έχει καμμιά σχέση με όγκους στον εγκέφαλο. Αυτό το λέει η Παγκόσμια Οργάνωση Υγείας, το λένε και τόσοι άλλοι ειδικοί. 
     Επειδή πλανάται και μέσα σ’ αυτή την Αίθουσα αυτό το θέμα και βλέπω συναδέλφους όλων των κομμάτων να κινητοποιούνται και να ξηλώνουν τις κεραίες, πρέπει να ξέρουν πως όταν είναι σε απόσταση άνω των δέκα μέτρων, δεν υπάρχει περίπτωση να ενοχλήσουν αυτές οι κεραίες …
     ΣΟΦΙΑ ΚΑΛΑΝΤΙΔΟΥ: Κάτω από τα δέκα μέτρα ενοχλεί;
     ΑΘΑΝΑΣΙΟΣ ΛΕΒΕΝΤΗΣ: Κάτω από τα δύο μέτρα και λιγότερο μπορεί να ενοχλήσει, μπορεί να προκαλέσει θόλωση του φακού από θερμότητα ή μπορεί να προκαλέσει διαταραχές σ’ αυτούς που έχουν βηματοδότες ή ακουστικά βαρηκοΐας. Βάζουμε όμως σαν όριο τα δέκα μέτρα. 
     Να ξέρετε ότι η ακτινοβολία υποδιπλασιάζεται αντιστρόφως ανάλογα με το τετράγωνο της αποστάσεως. Όταν έχετε στα δύο μέτρα μία ένταση άλφα, αν πάτε στα τέσσερα μέτρα, θα είναι το 1/4. Στα δέκα μέτρα θα είναι το ένα δια δέκα στο τετράγωνο, δηλαδή, το 1/100. Πρέπει να τα ξέρουμε αυτά και να μην πανικοβαλλόμαστε και να μην ενσπείρουμε αυτόν τον πανικό. Όχι ότι όλα είναι αθώα και δεν υπάρχει απολύτως κανένας κίνδυνος, αλλά είναι πολύ μικρός αυτός ο κίνδυνος. 
     Όταν σ’ αυτή τη χώρα χάνονται είκοσι χιλιάδες άνθρωποι κάθε χρόνο από το κάπνισμα, όταν πεθαίνουν εξήντα πέντε άνθρωποι την ημέρα, ας ρίξουμε το βάρος εκεί που πραγματικά υπάρχει ο κίνδυνος. Εγώ δεν θέλω να πω να το παραγνωρίσουμε. Ασφαλώς πρέπει να τα μελετούμε και να τα παρακολουθούμε συνεχώς. 
     Μου πήρε περισσότερο χρόνο απ’ όσο υπολόγιζα αυτό το θέμα τώρα για την επερώτηση. Οι πολιτικές που κυριάρχησαν στο χώρο των Δ.Ε.Κ.Ο. απ’ όλες τις κυβερνήσεις μετά το 1990 και συστηματικότερα μετά το 1996 ήταν οι πολιτικές των ιδιωτικοποιήσεων, της απελευθέρωσης και της θεοποίησης των όρων της αγοράς και του κέρδους. Απομακρύνονται τελείως από τη δική μας αντίληψη για δημόσιες επιχειρήσεις, που θα λειτουργούν ως μοχλός ανάπτυξης της εθνικής οικονομίας, για δημόσιες επιχειρήσεις στην υπηρεσία του λαού, για δημόσιες επιχειρήσεις στις οποίες θα ασκείται εργατικός και κοινωνικός έλεγχος. 
     Η λογική της κατάργησης δημοσίων υπηρεσιών, κρατικών και φυσικών μονοπωλίων υλοποιήθηκε από τις εκάστοτε ελληνικές κυβερνήσεις και συνδυάστηκε με νεοφιλελεύθερα επιχειρήματα περί αύξησης της ανταγωνιστικότητας, σύνδεσης με τεχνολογικές καινοτομίες, βελτίωσης της ποιότητας και φθηνότερης παροχής υπηρεσιών. 
     Τα αποτελέσματα βέβαια των ιδιωτικοποιήσεων, κόντρα στις περί του αντιθέτου προβλέψεις και επιχειρηματολογίες, ήταν η αύξηση των τιμολογίων τους, η μείωση των επενδύσεων, η μείωση του προσωπικού τους, το κλείσιμο επιχειρήσεων και η επίθεση στα εργασιακά και ασφαλιστικά δικαιώματα. 
     Κάποιες άλλες ενδεικτικές και χαρακτηριστικές περιπτώσεις είναι οι ασυντήρητοι αγωγοί σε διάφορες πόλεις, όπως συνέβη στη Θεσσαλονίκη με τους αγωγούς, οι οποίοι έσπασαν την ώρα που οι μάνατζερς της εταιρείας εμφάνιζαν στους μετόχους τους κέρδη 80% στο πρώτο εξάμηνο του 2004, η αντίστοιχη τραγική καθυστέρηση στη συντήρηση του δικτύου της Ε.ΥΔ.ΑΠ. με τις συνεχείς βλάβες και το μπλακ άουτ της Δ.Ε.Η. το καλοκαίρι του 2004, που έγινε περισσότερο αισθητό στην ανατολική Αττική.
     Ειδικότερα σε ό,τι αφορά στις αναφερόμενες στην επερώτηση επιχειρήσεις, η Κυβέρνηση συνεχίζει να θεωρεί ως μονόδρομο την ιδιωτικοποίηση της Ολυμπιακής, συνεχίζοντας την επιχειρηματολογία και συνθηματολογία της γύρω από τα χρέη της εταιρείας, αποκρύπτοντας ότι τα μόνα χρέη που ως τώρα έχουν τεκμηριωθεί και μόνο τμήμα αυτών είναι εκείνα που η διαιτησία του Αρείου Πάγου επικύρωσε σε βάρος του δημοσίου προς όφελος του εθνικού αερομεταφορέα.
     Προωθείται η εθελούσια έξοδος, άλλη κι αυτή, ωραία φράση που είναι της μόδας. Εθελούσια έξοδος δύο χιλιάδων εκατόν τριάντα τριών εργαζομένων ενώ χίλιοι επτακόσιοι σαράντα τέσσερις απολύονται με δόλωμα την ένταξή τους σε πρόγραμμα επαγγελματικής επανειδίκευσης. Για τους χιλιάδες συμβασιούχους, συμπεριλαμβανομένων και των όσων εξ αυτών μονιμοποιούνται, δεν υπάρχει καμμία πρόβλεψη.
     Για τον Ο.Τ.Ε.: Είπε ο κύριος Υπουργός, ότι δεν είναι πλέον δημόσια επιχείρηση. Πρέπει να λειτουργεί με τους κανόνες της ελεύθερης αγοράς. «Χαιρόμαστε», το ξέρουμε. ΄Ετσι την καταντήσατε. Η σημερινή Κυβέρνηση επιχειρεί να ολοκληρώσει το εθνικό, πολιτικό, οικονομικό και κοινωνικό έγκλημα που ξεκίνησε από το ΠΑ.ΣΟ.Κ.. Πρέπει να γίνει σαφές ότι δεν πρόκειται για εκποίηση μιας ακόμα δημόσιας επιχείρησης, αλλά πρόκειται για εκποίηση του ίδιου του μέλλοντος της χώρας μας με επιπτώσεις στην ενσωμάτωση νέων τεχνολογιών, στην ανάπτυξη, στις κοινωνικές σχέσεις, στην ασφάλεια, στο απόρρητο και στις υποκλοπές. Σήμερα η «COSMOTE» έχει αγοράσει το «ΓΕΡΜΑΝΟ», ο Ο.Τ.Ε. αγοράζει όλες τις μετοχές της «COSMOTE» και την ίδια στιγμή πουλάει την άλλη του θυγατρική την «INFOTE» που ήταν η συνέχεια του γνωστού μας «Χρυσού Οδηγού». Οι εργασιακές σχέσεις στον Ο.Τ.Ε. έχουν δεχθεί ισχυρά πλήγματα μέσω της, με νόμο, αλλαγής των κανονισμών εργασίας στην «INFOTE» και τις άλλες εταιρείες.
     Για την Δ.Ε.Η.: Η Κυβέρνηση με την ψευδεπίγραφη αναφορά σε μεταρρυθμίσεις προωθεί σαν αυτοσκοπό με κάθε μέσο χωρίς καμμία εξέταση των ιδιαιτεροτήτων της χώρας την ιδιωτικοποίηση και της Δ.Ε.Η.. Σήμερα είναι σαφής η εικόνα της πολιτικής αυτής. Είναι σαφές ότι η Κυβέρνηση έχει εγκαταλείψει το ενδιαφέρον για την αναπτυξιακή πολιτική της Δ.Ε.Η., για τα τιμολόγια και την επιβάρυνση των καταναλωτών και υποβαθμίζει τον κοινωνικό και περιβαλλοντικό προσανατολισμό της Δ.Ε.Η. παρά τη συνεχή διεθνώς περιβαλλοντική αφύπνιση των πολιτών και επιλογή των τελευταίων χρόνων ήταν και είναι η προώθηση της απελευθέρωσης της ηλεκτρικής ενέργειας και της ικανοποίησης των ισχυρών ομίλων. Και μάλιστα, φθάνουμε τώρα να φτιάχνουμε και μονάδες που θα καίνε λιθάνθρακα που θα είναι ακόμα χειρότερος από τις άλλες μονάδες.
     Για τον Ο.Σ.Ε.: Πλήρης απουσία προσλήψεων, πλήρης απαξίωση του τροχαίου υλικού. Σήμερα υπάρχει τεράστια έλλειψη ελκτικών μηχανών με αποτέλεσμα να ακυρώνονται δρομολόγια και υπάρχουν μεγάλες καθυστερήσεις. Η σημαντική καθυστέρηση στα έργα υποδομής, η σημαντική αφαίρεση κονδυλίων ήταν μέρη προδιαγεγραμμένου σχεδίου που ξεκίνησε -όπως είπαμε και προηγουμένως για τον Ο.Τ.Ε.- επί ΠΑ.ΣΟ.Κ. και συνεχίζεται με τη Νέα Δημοκρατία με εντονότερο ρυθμό.
     Η χώρα μας, ο ελληνικός λαός, έχουν ανάγκη από δημόσιες επιχειρήσεις, αλλά συγκροτημένες υπό πλήρη δημόσιο έλεγχο οι οποίες θα παίζουν κοινωνικό και εθνικό ρόλο, θα υπηρετούν την ανάγκη για φθηνές υπηρεσίες υψηλής ποιότητας στους πολίτες και βέβαια θα πρέπει να καταργηθούν στην πράξη οι αντισυνταγματικές ρυθμίσεις για τις αλλαγές στους κανονισμούς εργασίας καθώς και όλες οι διακρίσεις μεταξύ νέων και παλαιών καθώς και μεταξύ εργαζόμενων στις μητρικές και θυγατρικές εταιρείες.
     Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Κοινοβουλευτικός Εκπρόσωπος του ΛΑ.Ο.Σ., κ. Βαϊτσης Αποστολάτος.
     ΒΑΪΤΣΗΣ ΑΠΟΣΤΟΛΑΤΟΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, είναι αργά για να πω πολλά. Θα πω όσο μπορώ πιο λίγα, ωστόσο θέλω να χαιρετίσω την επερώτηση του Κομμουνιστικού Κόμματος Ελλάδος –θα λέω πάντα του ηρωικού- γιατί εμένα προσωπικά μου θυμίζει πόσο χρειάζεται να είμαστε ακόμη άνθρωποι. Δηλαδή αυτή η ουμανιστική του προσέγγιση για το καλό του λαού, είναι αυτό που με κάνει να υποκλίνομαι στην πολιτική του σκέψη. 
     Μιλάμε για δύο κόσμους βέβαια διαφορετικούς, διότι οι Βουλευτές του Κ.Κ.Ε. παρουσιάζονται και είναι οι Ρόμπιν Χουντ του χώρου, αλλά ο κυβερνητικός λόγος ακούγεται μ’ έναν τρόπο κυνικό υποχρεωτικά. Είναι υποχρεωτικά κυνική η πραγματικότητα, ο ρεαλισμός θα μπορούσατε να μου πείτε. 
     Ωστόσο, θέλω πάρα πολύ να πω ότι σας άκουσα προσεκτικά και εύχομαι όλα αυτά που είπατε, ξεκινώντας από την Ολυμπιακή που σας έτυχε ο κλήρος της διευθέτησης του θέματός της, να γίνουν όπως τα λέτε, να αξιοποιηθεί ως ελληνική εταιρεία. Η δική μας θέση είναι αυτή που άκουσα πριν λίγο από τον κ. Παπουτσή, νομίζω. Να με συγχωρήσετε αν δεν είναι έτσι. Δηλαδή και εμείς θα θέλαμε, όπως ο κάθε ΄Ελληνας, να είναι μια ελληνική εθνική αεροπορική εταιρεία, αυτό που ήταν πάντα. Ξέρετε, η οικειότητα που έχουμε με τα θέματα των Δ.Ε.Κ.Ο. είναι ιδιαίτερα σημαντική από την άποψη της στρατηγικής σημασίας που έχουν και το τόνισαν όλα τα κόμματα της Αντιπολίτευσης και εσείς, κύριε Υπουργέ.
     Νομίζω ότι το θέμα της Ολυμπιακής είναι ένα τόσο λεπτό ζήτημα. Ξέρετε πολύ καλά να φέρνετε εις πέρας τους λεπτούς, ιδιαίτερους χειρισμούς που χρειάζεται. Όμως, για κάποιους λόγους, όλοι είμαστε Έλληνες και είμαστε πάρα πολύ στενά συνδεδεμένοι με την ιδέα και την οντότητα αυτού του εθνικού αερομεταφορέα. Δηλαδή, αν αναλογιστούμε ότι όχι μόνο πολλά χρόνια πριν, οι Έλληνες έχουμε ταυτίσει την έννοια του αεροπλάνου με την Ολυμπιακή, νομίζω ότι θα καταλάβουμε ότι το τι μέλλει γενέσθαι με το θέμα δεν αφορά μόνο αυτούς που δουλεύουν και τους άμεσα εμπλεκόμενους, αλλά κυριολεκτικά είναι κάτι που θα εξελιχθεί σε εθνικό διακύβευμα.
     Η πρότασή μας είναι η Ολυμπιακή να παραμείνει υπό δημόσιο έλεγχο και να εναρμονιστεί με τις νέες συνθήκες της φιλελεύθερης και ανταγωνιστικής αγοράς των αερομεταφορών που ευαγγελίζεσθε και κατανοούμε. Είναι επιτακτική η ανάγκη η Ολυμπιακή να ανακτήσει τον πρωταγωνιστικό της ρόλο στο διεθνές αεροπορικό στερέωμα και για τούτο οφείλει να ανασυγκροτηθεί, να αποκομματικοποιηθεί, να εξορθολογιστεί ως προς το νούμερο του προσωπικού της -τον αριθμό, εννοώ- και να απελευθερωθεί από τα δεσμά του «Ελευθέριος Βενιζέλος», στρέφοντας την κατεύθυνση της λειτουργίας της, ως κεντρικού φορέα παροχής επισκευαστικής και τεχνικής υποστήριξης, στην ευρύτερη περιοχή της Μεσογείου και των Βαλκανίων.
     Θέλω να σας πω ότι είναι σίγουρο ότι, όταν μιλάμε για τις Δ.Ε.Κ.Ο. αυτές, είναι σημαντικό να διευκρινίζουμε πάντα τη διαφορά που υπάρχει ανάμεσα στους όρους «διαχειρίζομαι οικονομικά την περιουσία ενός εκάστου» και «γίνομαι κύριος της περιουσίας αυτής».
     Σας άκουσα να λέτε ότι δεν υπάρχουν πια κρατικά μονοπώλια. Ξέρετε πολύ καλά ότι υπάρχουν. Και τα μονοπώλια, αν δεν πήγαν καλά, όλοι ξέρουμε ότι δεν πήγαν καλά, γιατί είχαν κακή διαχείριση. Εν προκειμένω, πρόκειται για την περιουσία του ελληνικού λαού, που είναι μεν κάθε κυβέρνηση επιφορτισμένη με την ευθύνη της διαχείρισής της, χωρίς αυτό, όμως, να σημαίνει ότι αποκτά και την κυριότητα της περιουσίας της. Δηλαδή, πώς είναι δυνατόν κάποιος να πουλά κάτι του οποίου δεν έχει την κυριότητα; Δεν νοείται η Κυβέρνησή μας να ξεπουλά, με έναν τρόπο ή κυριολεκτικά, τις δημόσιες εταιρείες που συγκροτήθηκαν και αναπτύχθηκαν από το υστέρημα του ελληνικού λαού, πόσω μάλλον, όταν οι εταιρείες αυτές είναι -επαναλαμβάνω για πολλοστή φορά και εγώ- στρατηγικού χαρακτήρα για τη χώρα μας και διαδραματίζουν σπουδαιότατο ρόλο στην πορεία μας, στην πορεία της ελληνικής οικονομίας.
     Μιλάμε για το δημόσιο. Θα μου πείτε: «Το καταλαβαίνουμε». Θα σας πω: «Το υπερασπιζόμαστε και το θέλουμε». Μιλάμε, ωστόσο, για κρατική και δημόσια οικονομία, στο πλαίσιο πάντα ενός φιλελεύθερου -εγώ θα πω ανταγωνιστικού- και ευρωπαϊκού κλίματος, που θέτει νέες, σύγχρονες βάσεις και αναπτύσσει νέες συνθήκες λειτουργίας και διαρκούς σημαντικής παρουσίας, στις οποίες πρέπει να προσαρμόζεται η κάθε δημόσια και κρατική υπηρεσία, ο κάθε δημόσιος φορέας. Δεν μπορούμε να έχουμε κλίματα που δεν συμβαδίζουν με τις επιταγές της σύγχρονης εποχής και που, υπ’ αυτήν την έννοια, φαντάζομαι τοπικά και μη υλοποιήσιμα, απαιτούν μία εκ θεμελίων αλλαγή της κοινωνικής δομής.
     Κύριε Υπουργέ, για την Ολυμπιακή σας άκουσα να λέτε: «Τι θέλετε; Να έχουμε έναν άρρωστο»; Ως γιατρός, θα σας πω, κάνοντας λίγο χιούμορ αυτήν τη βαριά ώρα, ότι δεν θέλουμε σίγουρα να έχουμε μια Ολυμπιακή να ίπταται; Μήπως θέλουμε ένα Φρανκενστάιν κατασκεύασμα αεροπλοΐας ή μία ωραία τσιτωμένη γριά; Τη θέλουμε όχι εκπορνευόμενη, αλλά λειτουργική. Εθνική, πάντως.
     Συνοψίζοντας, νομίζω ότι η πολιτική σχετικά με τους δημόσιους φορείς υπηρεσιών αποτελεί καθρέπτη της οικονομικής πορείας και της ανάπτυξης μιας χώρας, καθώς μπορεί να έχει άμεση επίπτωση στα νοικοκυριά, σε όλους τους Έλληνες πολίτες.
     Κατευθυντήριος άξονας οφείλει να είναι το κοινό καλό, το κοινό συμφέρον που άκουσα το Κ.Κ.Ε. να λέει τόσο ξεκάθαρα. Και εάν κάθε, πολιτικά και ορθά σκεπτόμενος, πολιτικός υιοθετεί τη γραμμή αυτή, τότε σίγουρα μπορούν να βρεθούν βιώσιμες λύσεις ως προς τη διαχείριση, το καθεστώς και τον τρόπο λειτουργίας των ανωτέρω φορέων.
     Σας ευχαριστώ πολύ όλους.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει ο πρώτος επερωτών Βουλευτής κ. Δήμος Κουμπούρης.
     ΔΗΜΟΣ ΚΟΥΜΠΟΥΡΗΣ: Κύριε Υπουργέ, παρακολουθώντας την ομιλία σας, οφείλω να πω ότι είστε καλός προπαγανδιστής της κυβερνητικής πολιτικής. Πήρατε απ’ αυτή την πολιτική που εφαρμόζετε ό,τι ακριβώς σας βολεύει για να το αναδείξετε και το αναδείξατε πετυχημένα. 
     Είπατε ότι η πολιτική σας είναι πετυχημένη, διότι αυτές οι πολιτικές ακολουθούνται και εφαρμόζονται σ’ όλο τον κόσμο, στην Ευρωπαϊκή Ένωση, στις Ηνωμένες Πολιτείες της Αμερικής και σε άλλες χώρες, την αντιπαραβάλατε με τον όρο κατάρρευση –αυτόν τον όρο χρησιμοποιήσατε εσείς- του υπαρκτού σοσιαλισμού, οπότε δεν υπάρχει άλλος δρόμος, αυτός είναι μονόδρομος κι αυτήν την πολιτική πρέπει να ακολουθήσουμε.
     Μιλήσατε για ανάπτυξη, μιλήσατε για πολιτικές που εφαρμόζονται, που έχουν απήχηση και αποτέλεσμα. Δεν μας είπατε, όμως, κύριε Υπουργέ, για ποιον όλα αυτά. Αυτό το αποφύγατε με πολύ μεγάλη επιμέλεια. Δεν μας είπατε, ποιον ωφελεί και ποιον βλάπτει αυτή η ανάπτυξη. Αυτό δεν το απαντήσατε. Ωφελεί το ίδιο αυτόν που παράγει, αυτόν που με το μυαλό και με τα χέρια του πραγματοποιεί αυτήν την ανάπτυξη, τους εργαζόμενους και το λαό και το ίδιο αυτόν που την καρπώνεται; Αυτό θέλετε να μας πείτε; Είναι εφεύρεση του Κ.Κ.Ε. ότι σήμερα οι εργαζόμενοι δέχονται μια μεγάλη επίθεση σε όλα τους τα δικαιώματα; 
     Γιατί δεν μιλήσατε, κύριε Υπουργέ, για τη φτώχεια που γεννά η πολιτική σας; Γιατί δεν μιλήσατε για τους ανασφάλιστους; Γιατί δεν μιλήσατε για τους εργαζόμενους των 600 ευρώ, όπως λέτε; Γιατί δεν μιλήσατε για τις ελαστικές μορφές απασχόλησης; Αυτήν την κατάσταση, ποιος τη ζει, ποιος τη βιώνει; Δεν τη βιώνουν οι εργαζόμενοι; Το Κ.Κ.Ε. το έχει εφεύρει αυτό ή είναι μια οδυνηρή πραγματικότητα από την εφαρμογή των δικών σας πολιτικών στις Δ.Ε.Κ.Ο. και γενικότερα; 
     Δεν έχετε ακούσει, κύριε Υπουργέ, σ’ όλο τον κόσμο για φτώχεια, για πείνα; Δεν έχετε ακούσει για ιμπεριαλιστικούς πολέμους; Δεν έχετε ακούσει για φαβέλες; Δεν έχετε ακούσει για τις ασιατικές χώρες και τις χώρες της Λατινικής Αμερικής που στενάζουν στη φτώχεια και την ανέχεια από την εφαρμογή αυτών  των πολιτικών; Δεν έχετε ακούσει για πολέμους, για το μοίρασμα των αγορών, για ιμπεριαλιστικά συμφέροντα που συγκρούονται και ισοπεδώνουν σήμερα τους λαούς μπροστά στα συμφέροντα του κέρδους; Αυτά δεν τα αναφέρατε. Αυτά, ποιανού αποτέλεσμα είναι; Ποιών πολιτικών; Των πολιτικών που υποστηρίζει το Κ.Κ.Ε.;
     Εγώ θα σας βάλω ένα ερώτημα, σχετικά με τη Σοβιετική Ένωση. Όταν υπήρχε η Σοβιετική Ένωση και το σοσιαλιστικό σύστημα, με όποιες αντιρρήσεις και αν έχει ο καθένας, με όποια θεώρηση και αν έχει, ήταν αυτή η κατάσταση στον κόσμο; Δεν ήταν αυτή η κατάσταση στον κόσμο. Ήταν πολύ διαφορετική και πολλές χώρες απ’ αυτές που σφαγιάζονται σήμερα στα συμφέροντα των ιμπεριαλιστών, σφαγιάζονταν πάλι στα συμφέροντα των αποικιοκρατών πριν από τη Σοβιετική Ένωση. Με την ύπαρξη της Σοβιετικής Ένωσης σταμάτησαν αυτά, σταμάτησε η αποικιοκρατία και πολλά άλλα.
     Εμείς προσεγγίζουμε με πόνο αυτό το ζήτημα. Δεν το μηδενίζουμε και φυσικά δεν ξεχνάμε και ούτε πρόκειται να ξεχάσουμε, ούτε εμείς ούτε οι λαοί ούτε η εργατική τάξη, ότι υπήρχαν μεγάλες κατακτήσεις σ’ αυτές τις χώρες.
     Κύριε Υπουργέ, τα γραφεία ευρέσεως εργασίας στη Σοβιετική Ένωση καταργήθηκαν το 1930. Οι εργαζόμενοι και ο λαός δεν πλήρωναν ούτε μια δραχμή για σχολείο, για υγεία, για άλλες κοινωνικές παροχές.
     Βεβαίως, δεν μπόρεσε να λύσει τα πάντα ο σοσιαλισμός μέσα στην περικύκλωση και στην επίθεση του ιμπεριαλισμού. Και, εν πάση περιπτώσει, για μας είναι μια αντεπανάσταση. Οι λαοί δεν είπαν την τελευταία τους κουβέντα.
     Ας βάλουμε όμως κι ένα άλλο ερώτημα, γιατί εσείς ανοίξατε αυτά τα ζητήματα. Αυτοί οι λαοί ζουν καλύτερα σήμερα από τα είκοσι χρόνια της καπιταλιστικής παλιννόστησης; Όταν η οικονομία βρισκόταν σ’ αυτές τις χώρες στα χέρια του λαού και των εργαζομένων, μας λέγατε ότι ήταν δικτατορία. Και τη γενικεύατε, βεβαίως, τη δικτατορία. Τώρα, που είναι στα χέρια των πλουτοκρατών, τώρα που σφαγιάζονται τα μεγάλα συμφέροντα, που ο λαός είναι στο περιθώριο, στη φτώχεια και στην αφάνεια και έχει πάρει τους πέντε δρόμους για να βρει μεροκάματο, τώρα είναι δημοκρατία και ελευθερία. 
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Αυτή είναι η δημοκρατία σας, αυτή είναι η ελευθερία που πρεσβεύετε. 
     Όμως, εν πάση περιπτώσει, κύριε Υπουργέ –γιατί είναι και η ώρα περασμένη- αυτά που είπατε εδώ ότι θα πραγματοποιήσετε το επόμενο διάστημα και για την Ολυμπιακή και για τον 	Ο.Σ.Ε. και για τις άλλες επιχειρήσεις, τις πρώην Δ.Ε.Κ.Ο., τις Δημόσιες Επιχειρήσεις Κοινής Ωφέλειας, θα ωφελήσουν ή θα βλάψουν τους εργαζόμενους; Ποιος χαίρεται απ’ αυτές τις εξελίξεις; Ποιανού επιταγή είναι να πραγματοποιηθούν όλες αυτές οι αλλαγές; Είναι επιταγή των εργαζομένων ή είναι επιταγή του μεγάλου κεφαλαίου; 
     Σ’ αυτό πρέπει να απαντήσετε. Είναι επιταγή του μεγάλου κεφαλαίου που δεν κάνει λάθος, ξέρει ποια πολιτική πρέπει να ακολουθήσει. Και αυτές τις πολιτικές υπαγορεύει και στην Ευρωπαϊκή Ένωση και στην Κυβέρνησή σας και στις προηγούμενες κυβερνήσεις μ’ ένα όχημα, το πώς η ανθρώπινη εργασία που είναι πηγή για κάθε δημιουργία θα γίνει πιο φθηνή, το πώς το ιδιόμορφο εμπόρευμα που λέγεται εργατική δύναμη, θα γίνει πιο προσοδοφόρο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Αυτή είναι η πολιτική σας και έρχεται με μαθηματική ακρίβεια. Το ζούμε, αλλά θα το ζήσουμε και το επόμενο διάστημα από τη χειροτέρευση της θέσης όλων των εργαζομένων σ’ όλα τους τα δικαιώματα. Αυτά δεν τα θίξατε, δεν τα είπατε, τα αποφύγατε επιμελώς. Και αυτό αφορά τους εργαζόμενους βέβαια. 
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
     Κύριε Υπουργέ, έχετε το λόγο. 
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρίες και κύριοι συνάδελφοι, επιτρέψτε μου κατ’ αρχάς εισαγωγικά να σημειώσω ανθρώπινα ότι χάρηκα τη συζήτηση, διότι είχε υψηλό επίπεδο. Είχαμε διαφορετικά επιχειρήματα. Πολλές φορές η συζήτηση είχε πάθος, αλλά πιστεύω ότι απ’ όλες τις πτέρυγες έγινε μια συζήτηση με πολιτισμό και με σοβαρότητα, πράγμα που πολλές φορές δεν το συναντούμε, τουλάχιστον σε κάποιους διαλόγους στα τηλεοπτικά παράθυρα. Και το σημειώνω, αν θέλετε, ως Έλληνας πολίτης. 
     Τώρα, να απαντήσω κατ’ αρχάς σε όσα ελέχθησαν από τους συναδέλφους του Κ.Κ.Ε.. Πράγματι, υπάρχουν εργαζόμενοι σε όλες τις χώρες του κόσμου –πολύ δε περισσότερο στις χώρες του Τρίτου Κόσμου- που ζουν σε απάνθρωπες συνθήκες εργασίας. Θα ήμουν ο τελευταίος που θα μπορούσε να το αρνηθεί. 
     ΔΗΜΗΤΡΙΟΣ ΤΣΙΟΓΚΑΣ: Καπιταλισμό έχουμε. 
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Ξέρετε όμως, στα καθεστώτα του υπαρκτού σοσιαλισμού τα οποία κατέρρευσαν το 1989-1990, ήταν οι ίδιοι οι εργαζόμενοι που πρωταγωνίστησαν στις κινητοποιήσεις, όταν κατέρρευσαν αυτά τα καθεστώτα. Προφανώς γιατί δεν ήταν ικανοποιημένοι από τις συνθήκες εργασίας. Και είναι οι ίδιοι οι εργαζόμενοι σήμερα σ’ όλες αυτές τις χώρες που ψηφίζουν –κατ’ επανάληψη μάλιστα- κόμματα που είναι υπέρ της Ευρωπαϊκής Ένωσης και υπέρ της ελεύθερης οικονομίας. Και είναι τα σημερινά κομμουνιστικά κόμματα σ’ αυτές τις χώρες που είναι κόμματα μειοψηφίας.                         
     Σε σχέση με την υπηρέτηση των συμφερόντων του λαού, εγώ δεν έχω κανένα λόγο να αρνηθώ –γιατί το ξέρω- ότι μέσα στην καρδιά σας θέλετε να υπηρετήσετε τα συμφέροντα του λαού. Δεν το λέτε μόνο, θέλετε και να το κάνετε. Όμως, πιστέψτε με ότι το ίδιο θέλω κι εγώ. Και το ίδιο θέλει και η Κυβέρνηση της  Νέας Δημοκρατίας. 
     Και σας το λέω και σαν προσωπική κατάθεση, διότι κι εσείς κι εγώ από το λαό προερχόμαστε. Όμως, η διαφορά μας δεν είναι στην κοινωνική ευαισθησία. Όπως είπε κάποτε ο Ζισκάρ Ντεστέν «κανένας δεν έχει το μονοπώλιο της καρδιάς». 
     Η διαφορά μας είναι στην κοινωνική αποτελεσματικότητα. Εκεί κρινόμαστε και οι εξετάσεις που έχουμε δώσει εμείς –χωρίς να σημαίνει ότι έχουμε πάρει άριστα- μας δίνουν καλύτερους βαθμούς απ’ ό,τι έδωσαν στα δικά σας συστήματα. 
     Ασφαλώς, ορισμένες Δ.Ε.Κ.Ο., δημόσιες επιχειρήσεις και οργανισμοί -και βεβαίως δεν αναφέρομαι στα ξενοδοχεία, διότι το κράτος έγινε και τουριστικός επιχειρηματίας κάποια στιγμή και έμπορος καφέ- μπορούν να παρέχουν κοινωνικές υπηρεσίες, χωρίς καμμιά αμφιβολία. Γι’ αυτόν το λόγο, τόσο από το Κοινοτικό Δίκαιο όσο και από το εθνικό δίκαιο, υπάρχει η πρόβλεψη της λεγόμενης «καθολικής υπηρεσίας». Δηλαδή, κάποιες επιχειρήσεις –ανάλογα με τον τομέα υπάρχουν και διαφορετικοί κανόνες- υποχρεούνται να καλύπτουν όλους τους πολίτες και να επιδοτούνται από το κράτος και στα πιο απομακρυσμένα ορεινά χωριά και στα πιο μικρά νησιά. 
     Όμως, αυτό δεν είναι πρόφαση, έτσι ώστε να έχουμε επιχειρήσεις οι οποίες δεν παράγουν πλούτο οι ίδιες, αλλά ξοδεύουν τον πλούτο του ιδιωτικού τομέα είτε προέρχεται από εργαζόμενους είτε προέρχεται από εργοδότες του ιδιωτικού τομέα ή δεν είναι πρόφαση για να φορτώνουμε όλους τους Έλληνες πολίτες με ελλείμματα, ζημιές και χρέη αυτών των επιχειρήσεων. 
     Αναφερθήκατε στην Ολυμπιακή και το παράδειγμα της Ολυμπιακής είναι χαρακτηριστικό. Το έχω σημειώσει και άλλοτε εδώ, αλλά θα το επαναλάβω για μια ακόμη φορά. 
     Από το 1994 και μετά, τα χρέη της Ολυμπιακής ισοδυναμούν με δύο χιλιάδες εξαθέσια σχολεία ή με πενήντα νομαρχιακά νοσοκομεία. Και, κύριε Λεβέντη, αυτά τα χρέη υπάρχουν και θα έχετε την ευκαιρία -η Αντιπροσωπεία του Συνασπισμού- όταν δείτε τη διοίκηση της Ολυμπιακής, να τα δείτε καταγεγραμμένα στα χαρτιά. Παρακαλώ, να μην αμφισβητούμε στοιχεία, διότι μπορεί να έχουμε ιδεολογικές διαφορές, αλλά να συζητούμε επί του ιδίου κόσμου και όχι επί διαφορετικών και ανύπαρκτων κόσμων που μας βολεύουν, προκειμένου…
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Τότε, καταργείστε και τις επιδοτήσεις στο ιδιωτικό κεφάλαιο!
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Αυτό είναι θέμα μιας άλλης συζητήσεως. Όμως, ξέρετε ότι όλες αυτές οι επιδοτήσεις που δίνονται στον ιδιωτικό τομέα, δίνονται και εδώ και σ’ όλα τα υπόλοιπα κράτη της Ευρωπαϊκής Ένωσης, αλλά και αλλού, προκειμένου να υπάρξουν επενδυτικά κίνητρα και να δημιουργηθούν νέες θέσεις εργασίας. 
     Εν πάση περιπτώσει, πρέπει να ξέρετε ότι εμείς δεν έχουμε για όλες τις Δ.Ε.Κ.Ο. την ίδια προαποφασισμένη συνταγή, κάτι που νομίζω ότι φάνηκε κι από την πρωτολογία μου. Όμως, υπάρχουν διεθνείς εξελίξεις τις οποίες δεν μπορούμε να αγνοούμε. Υπάρχουν, αν θέλετε, και εξελίξεις της τεχνολογίας που δεν μπορούμε να αγνοούμε, κάτι που ισχύει κατ’ εξοχήν στον τομέα των τηλεπικοινωνιών. 
     Εν πάση περιπτώσει, γενικά μιλώντας, η συνύπαρξη πολλών επιχειρήσεων, είτε πολλών ιδιωτικών επιχειρήσεων είτε η συνύπαρξη δημόσιων και ιδιωτικών επιχειρήσεων σ’ έναν τομέα πρώτον, διευρύνει τις επιλογές του καταναλωτή. Δεν έχει ο καταναλωτής μία και συγκεκριμένη επιλογή, αλλά μπορεί να διαλέξει μεταξύ πολλών και διαφορετικών υπηρεσιών. Και αυτό, η ελευθερία της επιλογής, είναι συνυφασμένο με τον ίδιο τον άνθρωπο, με την υφή του ανθρώπινου είδους. 
     Δεύτερον, η συνύπαρξη πολλών εταιρειών μειώνει τις τιμές και ο κλάδος των αεροπορικών εταιρειών είναι χαρακτηριστικό παράδειγμα. Αν συγκρίνετε σε σταθερές τιμές σε όλη την Ευρώπη και στην Αμερική ποιες ήταν οι τιμές όταν υπήρχαν τα παλιά κρατικά μονοπώλια και πώς είναι τώρα ή πριν από μερικά χρόνια, που ήδη είχαμε το άνοιγμα της αγοράς, θα δείτε ότι οι τιμές των εισιτηρίων έχουν πέσει. 
     Και βεβαίως, η συνύπαρξη πολλών εταιρειών δημιουργεί νέες θέσεις εργασίας κι αυτό είναι μια θετική εξέλιξη όχι για το κεφάλαιο, αλλά για τους εργαζόμενους και πιο πολύ για τους ανέργους, οι οποίοι μ’ αυτόν τον τρόπο βρίσκουν δουλειές. 
     Όλα αυτά είναι τελικά προς όφελος των εργαζομένων. Αν ήταν αλλιώς, τα κράτη που έχουν χαμηλό κρατικό παρεμβατισμό, θα είχαν κοινωνικές εκρήξεις. Όμως, αν δείτε πού υπάρχουν οι μεγαλύτερες εντάσεις, ακόμα και μέσα στα πλαίσια της Ευρωπαϊκής Ένωσης, θα δείτε ότι υπάρχουν στα κράτη, όπως στη Γαλλία, που έχουν μεγαλύτερο δημόσιο τομέα. 
     Διότι ακριβώς ο μεγάλος δημόσιος τομέας έχει ως αποτέλεσμα την καθυστέρηση και την ανεργία.
     Αυτές είναι οι παρατηρήσεις που είχα να κάνω στις ενδιαφέρουσες τοποθετήσεις των συναδέλφων από το Κ.Κ.Ε. σε σχέση με το δικό τους μοντέλο και το δικό μας μοντέλο. 
     Τώρα θα ήθελα να απαντήσω και στους συναδέλφους του ΠΑ.ΣΟ.Κ.. Αντιλαμβάνομαι, λόγω του προχωρημένου της ώρας, έφυγαν, αλλά είμαι υποχρεωμένος να εκφράσω την έκπληξή μου για την τοποθέτηση του Κοινοβουλευτικού Εκπροσώπου του ΠΑ.ΣΟ.Κ. σε σχέση με το δημόσιο τομέα. Υπεραμύνθηκε και σήμερα το ΠΑ.ΣΟ.Κ. του δημοσίου τομέα. Και εδώ θέλω να πω ότι το Κομμουνιστικό Κόμμα Ελλάδος, με το οποίο έχουμε, όπως αποδείχθηκε από τη συζήτηση –το ξέραμε έτσι κι αλλιώς- χάος στην ιδεολογική προσέγγιση, έχει μια σταθερή άποψη. Εκείνο το κόμμα το οποίο σταθερά με μπερδεύει από τότε που ήμουν έφηβος είναι το Πανελλήνιο Σοσιαλιστικό Κίνημα. 
     Το ΠΑ.ΣΟ.Κ. σήμερα τοποθετήθηκε εναντίον του ιδιωτικού τομέα και εναντίον της παρουσίας ιδιωτών ή συμμετοχή ιδιωτών στις Δ.Ε.Κ.Ο., όταν το ΠΑ.ΣΟ.Κ. ήταν εκείνο που το 2002 υπέγραψε απόφαση στην Επιτροπή Αποκρατικοποιήσεων για μετοχοποίηση των ΕΛ.ΤΑ.. Το ΠΑ.ΣΟ.Κ. ήταν το οποίο προέβλεψε στρατηγικό επενδυτή στις ταχυμεταφορές. Την προηγούμενη εβδομάδα μας έκανε έλεγχο σ’ αυτήν εδώ την Αίθουσα ακριβώς γι’ αυτό το πράγμα. 
     Το ΠΑ.ΣΟ.Κ. είναι που έκανε διάφορες προσπάθειες αποκρατικοποίησης της Ολυμπιακής που, κατά τα λοιπά, θέλει να μείνει εθνικός αερομεταφορέας. Τώρα, προφανώς θέλει να μείνει εθνικός αερομεταφορέας αποκρατικοποιούμενη. Είναι ένα ζήτημα το οποίο χρήζει διευκρινήσεως. 
     Το ΠΑ.ΣΟ.Κ. ήταν εκείνο, όπως σας είπα και στην πρώτη μου τοποθέτηση, που οδήγησε τον Ο.Τ.Ε. –σωστά κατά την άποψή μας- να αποκρατικοποιηθεί σε ποσοστό, ήδη από 2002, πάνω από το 50%. Σήμερα κάνει ότι δεν το ξέρει, ουκ οίδα τον άνθρωπο, είναι η τοποθέτηση του ΠΑ.ΣΟ.Κ.. 
     Το ΠΑ.ΣΟ.Κ. είναι εκείνο το οποίο σήμερα μιλάει εναντίον της επιλογής της Κυβέρνησης για λιθάνθρακα, όταν το 2006 δικοί του Βουλευτές έκαναν ερώτηση στην Κυβέρνηση της Νέας Δημοκρατίας, κατηγορώντας την ότι δεν προωθεί τέτοια προγράμματα λιθάνθρακα.
      Το ΠΑ.ΣΟ.Κ. είναι εκείνο το οποίο κατηγορεί τη διοίκηση του Ο.Τ.Ε. για το πρόγραμμα εθελούσιας εξόδου των εργαζομένων όταν η Π.Α.Σ.Κ.Ε. του Ο.Τ.Ε. συμφώνησε με αυτό το πρόγραμμα, μαζί με τη Δ.Α.Κ.Ε.. Αλλά εμείς, εν πάση περιπτώσει, δεν τοποθετούμεθα εναντίον αυτών των προγραμμάτων. Το ΠΑ.ΣΟ.Κ., ενώ τοποθετείται εναντίον αυτών των προγραμμάτων, έχει τους συνδικαλιστές του, οι οποίοι τοποθετήθηκαν υπέρ. 
     Το ΠΑ.ΣΟ.Κ. είναι εκείνο το οποίο παρουσιάζεται να διερωτάται, πού είναι το επενδυτικό πρόγραμμα του Ο.Σ.Ε., έχουμε 5,5 δισεκατομμύρια είπα στην πρωτολογία  μου, όταν το ίδιο ήταν εκείνο το οποίο δέχθηκε κατ’ επανάληψη παρατηρήσεις, έντονες μάλιστα, της Ευρωπαϊκής Επιτροπής για την καθυστέρηση αυτών των προγραμμάτων. 
     Το ΠΑ.ΣΟ.Κ. είναι εκείνο το οποίο κάνει κριτική σήμερα για την τροπολογία σε σχέση με το 20% στον Ο.Τ.Ε., όταν το ίδιο, αν δεν απατώμαι, ψήφισε αυτήν την τροπολογία. 
     Ειλικρινά, κυρίες και κύριοι συνάδελφοι, δεν μπορώ να βγάλω άκρη. Αλλά δεν με εκπλήσσει γιατί επαναλαμβάνεται για πολλά χρόνια. Εκείνο το οποίο απλώς συμβαίνει τώρα είναι ότι οι πολίτες, σταδιακά ολοένα και περισσότεροι πολίτες, αρχίζουν να αντιλαμβάνονται αυτήν την υποκριτική πολιτική και γι’ αυτό βλέπετε ότι, ιδίως μετά τις εκλογές, το ΠΑ.ΣΟ.Κ. αρχίζει να καταρρέει ολοένα και περισσότερο στις δημοσκοπήσεις. Ας βγάλουν τα συμπεράσματά τους. 
     Αλλά, νομίζω, το βασικότερο συμπέρασμα που πρέπει να βγει είναι ότι οι πολίτες σ’ ένα σύγχρονο ευρωπαϊκό κράτος ζητούν απ’ όλους μας, ανεξάρτητα από την τοποθέτησή μας, σοβαρότητα και υπευθυνότητα. Και αυτό είναι που το σημερινό ΠΑ.ΣΟ.Κ. δεν διαθέτει. 
     Εν πάση περιπτώσει, κυρίες και κύριοι συνάδελφοι, και στην Ολυμπιακή Αεροπορία και στον Ο.Σ.Ε. και στα αεροδρόμια και στον Ο.Τ.Ε. και στη Δ.Ε.Η. η στρατηγική της Κυβέρνησης έχει σαφείς και ξεκάθαρους στόχους. Να αποφευχθούν οι μονοπωλιακές καταστάσεις ώστε να προστατευθεί ο καταναλωτής. Να μπορέσουν οι ελληνικές επιχειρήσεις, πρώην Δ.Ε.Κ.Ο. και μη, να αντέξουν στο σύγχρονο διεθνή ανταγωνισμό. Να δημιουργηθούν προϋποθέσεις μεγαλύτερης ανάπτυξης για να βρεθούν καινούργιες θέσεις εργασίας για τους εργαζομένους και τους ανέργους και να προστατευθούν επιτέλους τα χρήματα των φορολογουμένων. 
     Μπορεί κάποιοι να ήθελαν, αλλά δεν είμαστε, ένα μικρό απομονωμένο νησί. Ζούμε σ’ ένα διεθνές τοπίο με συγκεκριμένα χαρακτηριστικά. Οι επιλογές μας είναι ή να προσαρμοστούμε σ’ αυτά τα δεδομένα και να αντιμετωπίσουμε τις προκλήσεις με αποφασιστικότητα –και έχουμε ένα χαρισματικό λαό που μπορεί να σταθεί όπως στάθηκαν οι Ιρλανδοί με ακόμη μεγαλύτερη επιτυχία σ’ αυτό το τοπίο- ή να μείνουμε στάσιμοι και να συνεχίσουμε να δίνουμε μάχες οπισθοφυλακής στο όνομα των ιδεοληψιών που έχουν παγκοσμίως εγκαταλειφθεί. 
     Κυρίες και κύριοι συνάδελφοι, δεν μπορούμε να πούμε «σταματήστε τη γη να κατέβουμε», όπως λέει ένα τραγούδι. Πρέπει να συμμετάσχουμε δυναμικά στο παγκόσμιο σκηνικό. Μπορούμε να πετύχουμε και είμαστε βέβαιοι ότι με το δικό μας σχεδιασμό θα πετύχουμε.
     Σας ευχαριστώ πολύ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής έχει το λόγο.
     ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κυρία Πρόεδρε.
     Είναι αλήθεια και επιβεβαιωμένο ότι η ενέργεια, οι επικοινωνίες, οι μεταφορές είναι τομείς όπου συγκρούονται μεγάλοι ιμπεριαλιστικοί οργανισμοί, πολύ μεγάλα επιχειρηματικά, οικονομικά συμφέροντα. Αυτή είναι η πραγματικότητα. Και οι συγκρούσεις αυτές δεν είναι ιδεολογικές. Οι συγκρούσεις αυτές φθάνουν σε πολέμους, σε επεμβάσεις, σε σφαγές. 
     Οι πηγές των πρώτων υλών, τα δίκτυα διανομής, γίνονται αντικείμενο πολέμου, ιμπεριαλιστικών επεμβάσεων. Αυτή είναι η πραγματικότητα σήμερα, το Ιράν, το Αφγανιστάν, η Σομαλία, η Μέση Ανατολή. Οι σφαγές από τους Τούρκους των Κούρδων του Ιράκ αποτέλεσμα αυτών των αιτιών είναι. Και δίπλα στη γειτονιά μας το Κόσοβο, η ανεξαρτητοποίησή του, έργο των Ηνωμένων Πολιτειών της Αμερικής, του ΝΑΤΟ, της Ευρωπαϊκής Ένωσης είναι. Η μετατροπή του σ’ ένα προτεκτοράτο, σε μια απέραντη αμερικάνικη βάση απόρροια αυτής της πολιτικής είναι. Και για να έχουν ένα μεγάλο στήριγμα οι Αμερικάνοι ιμπεριαλιστές οδηγήθηκαν εκεί. 
     Δεν είναι τίποτα τυχαίο, δεν είναι τίποτα το οποίο δεν έχει πίσω του οικονομικά συμφέροντα και βεβαίως, οικονομικά, πολιτικά και παραπέρα. Η φτώχεια, η ανεργία, η πείνα, η εξαθλίωση, η λιτότητα σε πάρα πολλές περιοχές του κόσμου αλλά η φτώχεια και η λιτότητα στη δική μας χώρα απόρροια αυτής της ιμπεριαλιστικής πολιτικής είναι.
     Σε προσωπικό επίπεδο καθένας μπορεί να υποστηρίζει ότι παλεύει, αγωνίζεται για το καλό του λαού. Και στις διακηρύξεις όλων των κομμάτων αυτό φαίνεται. Το αποτέλεσμα μετράει: οι πολιτικές των ιδιωτικοποιήσεων, το ότι οι εργαζόμενοι χάνουν τη μόνιμη και σταθερή εργασία τους, ότι οι νέοι ζουν με ανασφάλεια, ότι υπάρχουν εκατοντάδες χιλιάδες νέοι άνθρωποι σήμερα, οι οποίοι βρίσκουν λίγες ώρες δουλειάς, λίγες ώρες αμοιβή. Αυτή είναι η πραγματικότητα.
     Μιλήσατε, κύριε Υπουργέ -το υποστήριξε και ο Κοινοβουλευτικός Εκπρόσωπος της Νέας Δημοκρατίας- ότι αυτή η πορεία σήμερα στην Ευρωπαϊκή Ένωση είναι μια εθελοντική πορεία των λαών, αυτή η πορεία υποταγής και συναίνεσης στην ουσία. Ένα παράδειγμα θα σας φέρω. Και μόνο το γεγονός ότι όταν οι λαοί της Γαλλίας και της Ολλανδίας τόλμησαν σ’ ένα δημοψήφισμα να καταψηφίσουν την Ευρωσυνθήκη, τους έβαλαν το μαχαίρι στο λαιμό ή τους έταξαν κάποια φιλοδωρήματα, ας μου επιτραπεί να πω, για να πάρουν άλλη θέση. Και βέβαια βρέθηκε η λύση, πιο δημοκρατική: δεν γίνονται δημοψηφίσματα. Η Ευρωσυνθήκη περνάει μέσα από τα Κοινοβούλια, όπου υπάρχει απόλυτη κυριαρχία.
     Μίλησε ο εκπρόσωπος του ΠΑ.ΣΟ.Κ. για ανύπαρκτη πολιτική της Νέας Δημοκρατίας. Μα, επιτέλους, πού βρισκόμαστε; 
     Υπάρχει πολιτική. Δεν έχουμε ανυπαρξία πολιτικής. Υπάρχει πολιτική που προωθείται γοργά. Είναι πολιτική της Ευρωπαϊκής Ένωσης. Είναι η πολιτική την οποία στηρίζει και η Αξιωματική Αντιπολίτευση.
     Είναι η πολιτική που υπερασπίζεται και διασφαλίζει τα συμφέροντα και τα κέρδη των μονοπωλίων. Είναι η πολιτική των λεγόμενων μεταρρυθμίσεων που εμείς υποστηρίξαμε ότι είναι οι καπιταλιστικές αναδιαρθρώσεις, μέσω των οποίων προωθείται η παραπέρα ιδιωτικοποίηση της παιδείας, της υγείας, της πρόνοιας, της κοινωνικής ασφάλισης και η ολοκλήρωση της ιδιωτικοποίησης των πρώην Δ.Ε.Κ.Ο.. Ακόμη και η πολεμική βιομηχανία ιδιωτικοποιείται. Αυτή είναι η πραγματικότητα.
     Τώρα, το τι άφησε το σοσιαλιστικό σύστημα, ο σύντροφός μου ο Δήμος ο Κουμπούρης απάντησε ολοκληρωμένα. Αλλά επίσημα ακόμη και σήμερα θα μπορούσε να πει κανένας –και είχε αναγνωριστεί αυτό απ’ όλους- ότι στην παιδεία, στην υγεία, στην πρόνοια, στην κοινωνική ασφάλιση, στον πολιτισμό, στις επιστήμες, στις τέχνες, στην κατάκτηση του διαστήματος είχε αφήσει πολλά, πάρα πολλά και παρακαταθήκες στους λαούς. Και βέβαια πάνω απ’ όλα είχε υπερασπιστεί και την ειρήνη. Αλλά τότε δεν υπήρχε δημοκρατία γιατί έβγαιναν με υψηλά ποσοστά στις εκλογές. Τώρα που βγαίνουν στις εκλογές με την παλινόρθωση την καπιταλιστική με τεράστια ποσοστά, τώρα είναι αποτέλεσμα της δημοκρατίας. 
     Κύριε Υπουργέ, κυρίες και κύριοι Βουλευτές, το Κομμουνιστικό Κόμμα Ελλάδας υποστηρίζει ότι όλα τα κόμματα κρίνονται από τις πολιτικές τους θέσεις και από την πολιτική τους πρακτική. Το Κ.Κ.Ε. φροντίζει πάντα με επιχειρήματα να απαντά πολιτικά σε κάθε πολιτική δύναμη. 
     Έχουμε το τεράστιο θέμα των ελαστικών σχέσεων εργασίας. Υπάρχουν και συνεχώς αναπτύσσονται. Ξεθεμελιώνονται κατακτήσεις και προωθούνται σήμερα, εφαρμόζονται αυτές οι ελαστικές σχέσεις. Ξεκίνησαν από την Τοπική Αυτοδιοίκηση μέσα από τα τοπικά σύμφωνα απασχόλησης εκεί που έδιναν μισή δουλειά, μισή αμοιβή που ουσιαστικά πρόσφεραν μισή ζωή και χωρίς ένσημο. Και εμείς παλέψαμε τότε τουλάχιστον να παίρνουν μισό ένσημο. Σήμερα, υπάρχουν δίμηνες, τετράμηνες, οκτάμηνες συμβάσεις. 
     Εμείς δεν διαστρεβλώνουμε τις θέσεις καμμιάς πολιτικής δύναμης. Ωστόσο πρέπει να το ξαναπούμε ότι για τα τοπικά σύμφωνα απασχόλησης, για τις τοπικές πρωτοβουλίες ανάπτυξης συμφώνησαν δήμαρχοι και νομάρχες, δημοτικοί και νομαρχιακοί σύμβουλοι οι οποίοι εξελέγησαν και εκλέχτηκαν με τη στήριξη της Νέας Δημοκρατίας, του ΠΑ.ΣΟ.Κ. και του Συνασπισμού. Συμφώνησαν και στην Κ.Ε.Δ.Κ.Ε., συμφώνησαν και στην Ε.Ν.Α.Ε., και σήμερα εφαρμόζουν τέτοια προγράμματα και τέτοιες συμβάσεις. Οι μόνοι που δεν ψήφισαν και δεν ψηφίζουν στα δημοτικά και νομαρχιακά συμβούλια για τις δίμηνες, τετράμηνες συμβάσεις είναι οι εκλεγμένοι οι οποίοι στηρίχθηκαν από το Κ.Κ.Ε. και τις δυνάμεις με τις οποίες συνεργάζεται το Κ.Κ.Ε.. Δεν τσουβαλιάζουμε κανέναν, δεν διαστρεβλώνουμε τη θέση κανενός και προσπαθούμε να λέμε και λέμε πάντα τα πράγματα με το όνομά τους. 
     Σας ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Κύριε Υπουργέ,  θέλετε το λόγο; 
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Όχι, κυρία Πρόεδρε.
     ΠΡΟΕΔΡΕΥΟΥΣΑ (Βέρα Νικολαΐδου): Κηρύσσεται περαιωμένη η συζήτηση και επί της δεύτερης επερωτήσεως με αριθμό 52/22-2-2008 των Βουλευτών του Κομμουνιστικού Κόμματος Ελλάδος προς τους Υπουργούς Μεταφορών και Επικοινωνιών και Ανάπτυξης σχετικά με την πολιτική της Κυβέρνησης στην Ολυμπιακή Αεροπορία, Ο.Τ.Ε., Ο.Σ.Ε. και Δ.Ε.Η.. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.06΄ λύεται η συνεδρίαση για αύριο ημέρα Τρίτη 4 Μαρτίου 2008 και ώρα 18.30΄, με αντικείμενο εργασιών του Σώματος: συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και 101 Βουλευτές του κόμματός του για σύσταση εξεταστικής επιτροπής, σχετικά με το θέμα των υποκλοπών των τηλεφωνικών συνδιαλέξεων, σύμφωνα με την ημερήσια διάταξη που έχει διανεμηθεί. 
     
     Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 3-3-2008	ΣΕΛ.-1-

Τελευταία Αποθήκευση:	11/3/2008 11:02:00 πμ	Από:	M.velioti
Εκτυπώθηκε:	6/3/2008 2:03:00 μμ

