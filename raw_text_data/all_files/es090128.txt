(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΟΔ’ 
Τετάρτη 28 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Παιανίας, τα Δημοτικά Σχολεία Καμαρών, Σολμενίκου και Ζάρειας Νομού Αχαΐας, το Γενικό Λύκειο Αμφίκλειας Φθιώτιδας, το 2ο Δημοτικό Σχολείο Μαλεσίνας Φθιώτιδας και το Γενικό Λύκειο Καλαβρύτων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Απαντήσεις Υπουργών σε ερωτήσεις Βουλευτών, σελ.
2. Ανακοίνωση του δελτίου επικαίρων ερωτήσεων της Πέμπτης 29 Ιανουαρίου 2009, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις», σελ.
2. Αίτηση ονομαστικής ψηφοφορίας Βουλευτών του Πανελλήνιου Σοσιαλιστικού Κόμματος επί του άρθρου 74 του σχεδίου νόμου του Υπουργείου Οικονομίας και Οικονομικών, σελ.

ΟΜΙΛΗΤΕΣ
Επί του σχεδίου νόμου του Υπουργείου  Οικονομίας και Οικονομικών:
ΑΪΒΑΛΙΩΤΗΣ Κ.,  σελ.
ΑΜΟΙΡΙΔΗΣ Ι., σελ.
ΑΡΑΠΟΓΛΟΥ Δ., σελ.
ΒΕΛΟΠΟΥΛΟΣ Κ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΑΟΓΛΟΥ Θ., σελ.
ΚΑΤΣΕΛΗ Λ., σελ.
ΚΟΥΣΕΛΑΣ Δ., σελ.
ΛΑΦΑΖΑΝΗΣ Π., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΛΕΓΚΑΣ Ν., σελ.
ΛΙΒΑΝΟΣ Σ., σελ.
ΜΑΓΚΡΙΩΤΗΣ Ι., σελ.
ΜΕΛΑ Ε., σελ.
ΜΕΡΕΝΤΙΤΗ Α., σελ.
ΠΑΓΚΑΛΟΣ Θ., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΧΡΗΣΤΟΣ Ε., σελ.
ΠΕΤΡΑΛΙΑ-ΠΑΛΛΗ Φ., σελ.
ΡΟΝΤΟΥΛΗΣ Α., σελ.
ΣΓΟΥΡΙΔΗΣ Π., σελ.
ΣΗΦΟΥΝΑΚΗΣ Ν., σελ.
ΣΠΗΛΙΟΠΟΥΛΟΣ Κ., σελ.
ΤΖΙΜΑΣ Μ., σελ.
ΤΡΥΦΩΝΙΔΗΣ Γ., σελ.
ΦΙΛΙΝΗ Α., σελ.
ΧΑΪΔΟΣ Χ., σελ.
ΧΑΛΚΙΔΗΣ Μ., σελ.
ΧΡΙΣΤΟΦΙΛΟΠΟΥΛΟΥ Π., σελ.

 
      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΟΔ΄
      Τετάρτη 28 Ιανουαρίου 2009
      Αθήνα, σήμερα στις 28 Ιανουαρίου 2008, ημέρα Τετάρτη και ώρα 10.05΄ συνήλθε στην Αίθουσα συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27.1.09 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΟΓ΄ συνεδριάσεώς του, της 27ης Ιανουαρίου 2009, σε ό,τι αφορά την ψήφιση στο σύνολό των σχεδίων νόμων: 1. «Κύρωση της Συμφωνίας επιμερισμού κόστους τρίτου μέρους μεταξύ του Υπουργείου Οικονομίας και Οικονομικών της Ελληνικής Δημοκρατίας (ο δωρητής) και του Προγράμματος Ανάπτυξης των Ηνωμένων Εθνών Περιφερειακό Γραφείο για την Ευρώπη και του CIS Περιφερειακού Κέντρου της Μπρατισλάβα (UNDP)».
      2. «Κύρωση της Σύμβασης και του Πρόσθετου σε αυτήν Πρωτοκόλλου μεταξύ της Ελληνικής Δημοκρατίας και της Δημοκρατίας της Τυνησίας σχετικά με την αποφυγή της διπλής φορολογίας αναφορικά με τους φόρους επί του εισοδήματος και επί της ωφέλειας από κεφάλαιο».
      3. «Κύρωση της Σύμβασης για το Ευρωπαϊκό Ινστιτούτο Δασών».
         4. «Κύρωση του Πρωτοκόλλου 1996 σχετικά με την τροποποίηση της Σύμβασης για τον περιορισμό της ευθύνης για ναυτικές απαιτήσεις 1976».
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 29 Ιανουαρίου 2009.
      1.- Η με αριθμό 439 /26-1-2009 επίκαιρη ερώτηση της Βουλευτού της Νέας Δημοκρατίας κ. Φωτεινής Πιπιλή προς τον Υπουργό Ανάπτυξης, σχετικά με τις απώλειες ενέργειας και την επιβάρυνση του περιβάλλοντος από τις ηλεκτρικές συσκευές νέας τεχνολογίας κ.λπ..
       2.- Η με αριθμό 441/26-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Χαΐδου προς την Υπουργό Απασχόλησης και Κοινωνικής Προστασίας, σχετικά με την κάλυψη των τροφείων παιδιών αγροτικών οικογενειών για τους βρεφονηπιακούς σταθμούς μέσω της Αγροτικής Εστίας κ.λπ..
       3.- Η με αριθμό 446/26-1-2009 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Παναγιώτας – Εύας Μελά προς τους Υπουργούς Απασχόλησης και Κοινωνικής Προστασίας και Εσωτερικών, σχετικά με την απόλυση εργαζόμενου συνδικαλιστή από την επιχείρηση JUMBO κ.λπ..
       4.- Η με αριθμό 449/26-1-2009 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, σχετικά με την καθυστέρηση των έργων για την κατασκευή του νέου γηπέδου του ΠΑΟ κ.λπ..
        5.- Η με αριθμό 442/26-1-2009 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Εθνικής Παιδείας και Θρησκευμάτων, σχετικά με τους διορισμούς εκπαιδευτικών κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3  του Κανονισμού της Βουλής)
       1.- Η με αριθμό 445 /26-1-2009 επίκαιρη ερώτηση του Βουλευτή της Νέας Δημοκρατίας κ. Ελευθερίου Αυγενάκη προς τον Υπουργό Ανάπτυξης, σχετικά με τις τροποποιήσεις του νομικού πλαισίου για τους φωτοβολταϊκούς σταθμούς και πάνελ κ.λπ..
       2. Η με αριθμό 438/26-1-2009 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Εθνικής Παιδείας και Θρησκευμάτων, σχετικά με τον αποκλεισμό της Δυτικής Κρήτης από τον προγραμματισμό του Υπουργείου για την ίδρυση Τεχνολογικών Εκπαιδευτικών Ιδρυμάτων κ.λπ..
       3.- Η με αριθμό 447/26-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την προστασία των εργαζομένων στην εταιρεία της Frigoglass στην Κάτω Αχαγιά Νομού Αχαϊας  κ.λπ.. 
       4.- Η με αριθμό 450/26-1-2009 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Πολιτισμού, σχετικά με την επίλυση του  προβλήματος των συμβασιούχων του Υπουργείου κ.λπ..
       5.- Η με αριθμό 443/26-1-2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τον Υπουργό Πολιτισμού σχετικά με τη δημιουργία μουσείου στην οικία του Παύλου Μελά στην Κηφισιά κ.λπ.. 
      Κυρίες και κύριοι συνάδελφοι, εισερχόμαστε στην ημερησία διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις». 
      Στη χθεσινή συνεδρίαση συζητήθηκαν και ψηφίστηκαν τα άρθρα 28 έως και 68 του  νομοσχεδίου. Στη σημερινή συνεδρίαση θα συζητηθούν τα άρθρα 69 έως 82 του νομοσχεδίου και οι τροπολογίες ως μια ενότητα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Γείτονα. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, συμφωνούμε υπό μια προϋπόθεση, ότι θα υπάρξει άνεση χρόνου. Και το λέω αυτό γιατί εναλλάσσονται τα πρόσωπα στο Προεδρείο και χρειάζεται να είναι καταγεγραμμένο στα Πρακτικά. Για να ακολουθήσουν και οι επόμενοι προεδρεύοντες την ίδια λογική. Τουλάχιστον οι εισηγητές –πιστεύω και ο εισηγητής της πλειοψηφίας συμφωνεί- θέλουμε μια άνεση χρόνου. Πρόκειται για σημαντικά άρθρα και για πολλές τροπολογίες. 
      ΠΡΟΕΔΡΕΥΩΝ (Γεώργιος Σούρλας): Θα έχετε άνεση χρόνου, κύριε Γείτονα, και εσείς οι εισηγητές και οι Βουλευτές. Και ο συνάδελφος που θα με διαδεχθεί εδώ στην Έδρα θα ενημερωθεί όπως και ο μεθεπόμενος. Συμφωνούμε. 
      Το λόγο έχει ο εισηγητής της πλειοψηφίας, κ. Χαλκίδης. 
      ΜΙΧΑΗΛ ΧΑΛΚΙΔΗΣ: Κυρίες και κύριοι συνάδελφοι, μπαίνουμε στο τελευταίο στάδιο της συζήτησης του συγκεκριμένου νομοσχεδίου με συζήτηση επί των άρθρων και των τροπολογιών συνολικά. 
      Με το άρθρο 69 προβλέπονται τροποποιήσεις στον εισαχθέντα θεσμό των καλυμμένων ομολογιών. Ειδικότερα με τις προτεινόμενες διατάξεις διαμορφώνονται και εμπλουτίζονται οι τεχνικές έκδοσης καλυμμένων ομολογιών με υιοθέτηση στοιχείων, που παγίως εφαρμόζονται με επιτυχία διεθνώς. Επίσης, συμπληρώνονται, επιλύονται ή και διευκρινίζονται ορισμένα θέματα, προς αποτροπή τυχόν αμφιβολιών που μπορεί να προκληθούν από διοικητικές ερμηνείες ή νεοθεσπισθείσες νομοθετικές διατάξεις. 
      Στο άρθρο 70 ρυθμίζεται ο χρόνος τήρησης των αρχείων δεδομένων οικονομικής συμπεριφοράς. Με τη ρύθμιση αυτή στοχεύουμε στην αποτελεσματική αντιμετώπιση του προβλήματος της αδυναμίας που υπάρχει για υπολογισμό της πραγματικής συνολικής επιβάρυνσης των πελατών των τραπεζών, με απώτερο στόχο την προστασία των καταναλωτών από την αλόγιστη υπερχρέωση. Με τον τρόπο αυτό επιτυγχάνεται ενίσχυση του  μηχανισμού περιορισμού και ελέγχου της υπερχρέωσης, χωρίς να θίγονται οι διατάξεις του ν. 2472/1997 αναφορικά με την προστασία των πολιτών από την επεξεργασία των προσωπικών τους δεδομένων. 
      Εδώ πρέπει να σταθούμε γιατί το συγκεκριμένο άρθρο έχει σχέση με την περιβόητο –επιτρέψτε μου την έκφραση- «ΤΕΙΡΕΣΙΑΣ». Γίνεται μια βελτιωτική πρόταση από πλευράς του Υπουργείου και με τη χθεσινή τροποποιητική, κύριε Υπουργέ, που φέρατε και το πρώτο στάδιο, που αφορά το χρόνο για τους πλειστηριασμούς, από επτά χρόνια πηγαίνει στα πέντε, οι επιταγές παραμένουν στα τρία χρόνια, το κεφάλαιο από 150 ευρώ ανέρχεται στα 500. Και βέβαια, όσον αφορά το χρόνο της καθυστέρησης για να περάσει κάποιος στην «ΤΕΙΡΕΣΙΑΣ», που είναι σήμερα οκτώ μέρες, δίνεται η δυνατότητα, και μετά από οκτώ μέρες, να μην περάσει «στα μαύρα κατάστιχα της «ΤΕΙΡΕΣΙΑΣ». Βεβαίως, είναι βελτιωτικές οι προτάσεις. Όμως εμείς θα εμμείνουμε, κύριε Υπουργέ, ότι μπορεί να γίνει και πιο γενναία ρύθμιση. Μπορεί να πάνε από πέντε στα τρία χρόνια και το θέμα των επιταγών να πάει από τρία στα δύο χρόνια. 
      Με το άρθρο 71 τροποποιείται ο ιδρυτικός νόμος της επιτροπής εποπτείας ιδιωτικής ασφάλισης, ώστε να αποσαφηνιστούν οι ρυθμιστικές και εποπτικές δραστηριότητές της, να ρυθμιστούν ζητήματα δημοσίευσης και κοινοποίησης των διοικητικών πράξεων που αυτή εκδίδει, να ενισχυθούν οι σχέσεις της με τις λοιπές εποπτικές αρχές του χρηματοοικονομικού τομέα στην Ελλάδα και το εξωτερικό, να παρασχεθεί η δυνατότητα για την ευέλικτη ανάπτυξη των μηχανογραφικών και πληροφορικών συστημάτων της και να ρυθμιστούν ζητήματα επαγγελματικής κατάστασης του προσωπικού της. 
Με το ίδιο επίσης άρθρο καταργείται το τέλος χαρτοσήμου 5%.
      Με το άρθρο 72 ρυθμίζονται θέματα επιδόματος υπαλλήλων του Υπουργείου Οικονομίας και Οικονομικών. 
      Και τέλος, με το άρθρο 73 παρέχονται οικονομικές ενισχύσεις στους επαγγελματίες και τις επιχειρήσεις που υπέστησαν ζημιές κατά τη διάρκεια των επεισοδίων μετά την 6η Δεκεμβρίου του 2008, όπως εξάλλου άμεσα και υπεύθυνα εξήγγειλε ο Πρωθυπουργός της χώρας, ο Κώστας Καραμανλής. Κύριε Υπουργέ, μπορεί να ενταχθεί στη ρύθμιση αυτή και το αίτημα των ΚΤΕΛ του Νομού Αττικής, γιατί όντως και αυτά έχουν υποστεί ζημία. 
	Ως προς τις τροπολογίες, τροπολογία 452, άρθρο 1. Με την τροπολογία αυτή ενισχύεται σημαντικά η απασχόληση με τη μετάβαση από την ασφάλιση της εργασίας στην ασφάλιση της απασχόλησης, επεκτείνοντας το πεδίο εφαρμογής του άρθρου 1 του ν. 3227/2004 και στο δημόσιο τομέα. Η επέκταση, κυρίες και κύριοι συνάδελφοι, αυτή δεν έρχεται σε αντίθεση με τις διατάξεις του ν. 2190/2004, του γνωστού ως «νόμου Πεπονή», αφού ρητά προβλέπεται ότι από το σύστημα προσλήψεων στο δημόσιο τομέα εξαιρείται το προσωπικό που προσλαμβάνεται σε εκτέλεση ειδικού προγράμματος απασχόλησης, που προκηρύσσεται και επιδοτείται από τον ΟΑΕΔ. Η πρόσληψη του προσωπικού αυτού διενεργείται σύμφωνα με τους όρους, τη διαδικασία και τα κριτήρια που καθορίζονται στα προγράμματα αυτά. Έτσι, παρέχεται στον άνεργο η δυνατότητα για απόκτηση εισοδήματος μεγαλύτερου από το ποσό του επιδόματος της ανεργίας για πλήρη ασφάλισή του στο κοινωνικό ασφαλιστικό σύστημα. 
      Είναι αυτονόητο, κυρίες και κύριοι συνάδελφοι, ότι ο παθών πρέπει να στηρίζεται από την πολιτεία και εμείς τον αποζημιώνουμε. Είναι αυτονόητο, ο άνεργος να ζητά την προστασία της πολιτείας και εμείς τον επιδοτούμε. Είναι αυτονόητο ο μακροχρόνια άνεργος να αντιδρά μπροστά στην αναλγησία φορέων του ιδιωτικού τομέα, που τον απασχολούν ανασφάλιστο, κακοπληρωμένο, με ελάχιστα χρήματα και διαρκώς επαπειλούμενη την απόλυσή του.  Με την τροποποίηση αυτή καθιστούμε εργοδότη το δημόσιο και διοχετεύουμε εξήντα χιλιάδες νέους στην απασχόληση με την ασφάλεια του δημοσίου. 
      Στην ίδια τροπολογία 452, άρθρο 1, παρέχεται έκτακτη και άπαξ οικονομική ενίσχυση των ανέργων που δοκιμάζονται ιδιαίτερα από οικονομική ή άλλη αιτία. Το ποσό ανέρχεται μέχρι τα 1.000 ευρώ και χορηγείται μετά από απόφαση των Υπουργών Εσωτερικών, Οικονομίας και Οικονομικών και Απασχόλησης και Κοινωνικής Προστασίας. Καταρτίζεται με απόφαση του Διοικητικού Συμβουλίου του ΟΑΕΔ πρόγραμμα για την κάλυψη των μισθών και των εργοδοτικών εισφορών των εργαζομένων για τους μήνες Δεκέμβριο του 2008, δώρο Χριστουγέννων του 2008, Γενάρη και Φλεβάρη του 2009 σε επιχειρήσεις που δεν λειτούργησαν έως τις 20/12/2008, λόγω των ζημιών που υπέστησαν κατά τη διάρκεια των επεισοδίων του περασμένου Δεκέμβρη. 
      Στο άρθρο 2 της ίδιας τροπολογίας καταρτίζεται πρόγραμμα εισοδηματικής ενίσχυσης για τους εργαζομένους της επιχείρησης «Κλωστήρια Πρεβέζης Α.Ε.», που κατέστησαν άνεργοι, συνεπεία της υπαγωγής της επιχείρησης σε καθεστώς ειδικής εκκαθάρισης και είναι ασφαλισμένοι στον κλάδο ασφάλισης του ΙΚΑ-ΕΤΑΜ, κάτι δηλαδή αντίστοιχο με αυτό που έχει ψηφίσει και έχει υλοποιήσει η Κυβέρνηση του Κώστα Καραμανλή για τους απολυμένους των Κλωστηρίων Ναούσης. Και τέλος, με την ίδια τροπολογία χορηγείται ελεγκτικό επίδομα 200 ευρώ στο προσωπικό του Σώματος Επιθεώρησης Εργασίας και της Κεντρικής Υπηρεσίας του Υπουργείου Απασχόλησης και Κοινωνικής Προστασίας, ενώ αναπροσαρμόζονται και τα έξοδα κίνησης του εν λόγω προσωπικού. 
	Τροπολογία 453, άρθρο 1. Προβλέπεται η χορήγηση πρόσθετης ειδικής αποζημίωσης πολιτιστικής επιμόρφωσης και επιδόματος ρουχισμού σε ειδικές κατηγορίες προσωπικού του Υπουργείου Πολιτισμού. Προβλέπεται επίσης αύξηση των αποδοχών στο πάσης φύσης προσωπικό που απασχολείται στον ιερό βράχο της Ακρόπολης και συγκεκριμένα 205 ευρώ για το πάσης φύσης προσωπικό και 250 ευρώ για τους προϊσταμένους ως κίνητρο προσέγγισης, αλλά και παραμονής τους στις παραπάνω θέσεις. Παρέχεται η δυνατότητα στους δημόσιους φορείς να συνάπτουν συμβάσεις, όχι μόνο με τους δανειστές των εταιρειών ειδικού σκοπού, αλλά και με τους ιδιωτικούς φορείς και το ελληνικό δημόσιο.
     Τέλος, με την ίδια τροπολογία παρατείνεται μέχρι 31.12. 2011 η προθεσμία για τη συγχώνευση και τη μετατροπή διαφόρων επιχειρήσεων σε ανώνυμες εταιρείες ή και σε εταιρείες περιορισμένης ευθύνης, προκειμένου να τους παρασχεθούν τα φορολογικά κίνητρα που προβλέπει ο ν. 1297/1972. Αναστέλλεται για ένα εξάμηνο η χορήγηση πιστοποιητικού ΕΤΑΚ του αρμοδίου προϊσταμένου ΔΟΥ για να αποφευχθεί η ταλαιπωρία των πολιτών λόγω της εφαρμογής για πρώτη φορά αυτής της φορολογίας.
     Τροπολογία 454 άρθρο 1. Ρυθμίζεται ο τόπος και ο χρόνος εξόφλησης των οφειλομένων ασφαλιστικών εισφορών των επιχειρήσεων που υπέστησαν ζημιές κατά τα επεισόδια του Δεκεμβρίου του 2008 προς το ΙΚΑ- ΕΤΑΜ και προς τον ΟΑΕ. Με την ίδια τροπολογία αντιμετωπίζονται θέματα σοβαρών ζημιών σε φορολογούμενους από βίαια γεγονότα, τα οποία νοούνται ως εξαιρετικές περιπτώσεις.
     Τροπολογία 464. Προτείνεται εκ νέου η ρύθμιση των υφιστάμενων οφειλών προς το δημόσιο όλων των οφειλετών, προκειμένου να βοηθηθούν να εκπληρώσουν τις υποχρεώσεις τους λόγω της δυσμενούς οικονομικής συγκυρίας, η οποία εν μέρει έπληξε και τη χώρα μας. Συγκεκριμένα ρυθμίζονται οι οφειλές μέχρι 31.12.2008 που είναι ληξιπρόθεσμες προς το δημόσιο έως είκοσι τέσσερις μηνιαίες δόσεις με ποσοστιαία απαλλαγή των προσαυξήσεων εκπρόθεσμης καταβολής, ανάλογα με τον αριθμό των δόσεων που θα επιλεγούν. Σε περίπτωση εφ’ άπαξ καταβολής, παρέχεται δυνατότητα απαλλαγής από το 50% των πρόσθετων φόρων προσαυξήσεων και προστίμων, που έχουν βεβαιωθεί και αφορούν στην κύρια οφειλή. Σε κάθε περίπτωση, ο οφειλέτης απολαμβάνει από μία σειρά επιπλέον ευεργετημάτων, όπως η χορήγηση αποδεικτικού ενημερότητας μηνιαίας διάρκειας, αναστολή του μέτρου της προσωποκράτησης, αναστολή του μέτρου της ποινικής δίωξης, αναστολή της διαδικασίας αναγκαστικής εκτέλεσης επί κινητών που ακινήτων.
     Τροπολογία 465. Πρώτον, απαλλάσσονται από το φόρο εισοδήματος οι τόκοι από έντοκα γραμμάτια του ελληνικού δημοσίου έκδοσης από 1.1.2009 και μετά που αποκτούν οι μόνιμοι κάτοικοι αλλοδαπής για λόγους ίσης μεταχείρισης με τα ομόλογα του ελληνικού δημοσίου και προκειμένου να καταστεί ελκυστικότερη η επένδυση σε έντοκα γραμμάτια. Δεύτερον, επιβάλλεται εφ’ άπαξ φόρος στα αποθέματα πετρελαίου εσωτερικής καύσης, τα οποία έχουν από τη μια τεθεί σε ανάλωση και έχει πραγματοποιηθεί η φυσική τους έξοδος από τη φορολογική αποθήκη και από την άλλη, δεν έχουν διατεθεί στην κατανάλωση, προκειμένου να καταβληθεί η διαφορά μεταξύ του συντελεστή του ειδικού φόρου κατανάλωσης, όπως ίσχυε μέχρι 31.12.2008 και αυτού που ισχύει από 1.1.2009. 
     Τρίτον, για την εξυπηρέτηση των φορολογουμένων αναστέλλεται για ένα οικονομικό έτος η δυνατότητα υποβολής κοινής δήλωσης συζύγων οι οποίοι υπάγονται στην αρμοδιότητα διαφορετικής ΔΟΥ, προκειμένου να προληφθούν προβλήματα από την ηλεκτρονική διαχείριση των δηλώσεων μέσω του ηλεκτρονικού συστήματος «TAXIS». Τέταρτον, προτείνονται εκ νέου ρυθμίσεις για την υπαγωγή επιχειρήσεων στο καθεστώς ρύθμισης εκκρεμών φορολογικών υποθέσεων.
     Τέλος, η τροπολογία 475. Ενισχύονται με το έκτακτο επίδομα κοινωνικής συνοχής ή όπως αλλιώς θέλουν κάποιοι συνάδελφοι να λένε, επίδομα θέρμανσης, οι συνταξιούχοι του δημοσίου στους οποίους χορηγείται το ΕΚΑΣ, οι συνταξιούχοι του ΟΓΑ και οι μακροχρόνια άνεργοι. Με την χθεσινή τροποποίηση του Υπουργού Οικονομίας και Οικονομικών ενισχύονται επίσης οι πολίτες που ανήκουν στην κατηγορία των ΑΜΕΑ και οι νεφροπαθείς. Αυτή η ενίσχυση θα κυμαίνεται από 100 έως 200 ευρώ ανάλογα με τη γεωγραφική περιοχή στην οποία ζει ο δικαιούχος. Θα είναι αφορολόγητη και δεν θα υπολογίζεται στα εισοδηματικά όρια για την καταβολή του ΕΚΑΣ. Εδώ πρέπει να πούμε ότι το δικαίωμα να πάρουν αυτό το επίδομα το έχουν όλοι οι πολίτες που ανήκουν σ’ αυτές τις κατηγορίες. Αυτό σημαίνει ότι αν σε μια οικογένεια υπάρχουν δυο συνταξιούχοι του ΟΓΑ, ένα ανάπηρο παιδί και ένας νεφροπαθής, θα το πάρουν και οι τέσσερις. Δηλαδή θα πάρουν 800 ευρώ.
	Κυρίες και κύριοι συνάδελφοι, πιστεύω ότι δεν υπάρχει ουσιαστική διαφωνία από κανέναν από τους συναδέλφους, τουλάχιστον σ’ αυτές τις ρυθμίσεις που προτείνει το Υπουργείο και στοχεύουν σ’ αυτές τις κοινωνικές τάξεις, οι οποίες πράγματι έχουν ανάγκη τη στήριξη της πολιτείας. Πιστεύω ότι όλες οι πτέρυγες του Κοινοβουλίου, όλοι οι συνάδελφοι θα σταθούμε θετικά στη στήριξη αυτών των ρυθμίσεων, που τουλάχιστον δείχνουν την κοινωνική ευαισθησία, όχι μόνο της Νέας Δημοκρατίας αλλά συνολικά όλης της Βουλής.
	Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαλκίδη. 
 	Το λόγο έχει ο εισηγητής του ΠΑΣΟΚ κ. Γείτονας. 
	ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
	Κυρίες και κύριοι συνάδελφοι, θέλω να πω πρώτα στον εκλεκτό συνάδελφο εισηγητή της Νέας Δημοκρατίας ότι για την κοινωνική ευαισθησία της πολιτικής της Νέας Δημοκρατίας ξέρει πια ο κόσμος. Τρέχει από τα μπατζάκια σας! Έχει καταλάβει πια ο κόσμος περί τίνος πρόκειται!
      ΜΙΧΑΗΛ ΧΑΛΚΙΔΗΣ: Είναι γεγονός η κοινωνική ευαισθησία. Εγώ δεν αμφισβήτησα ούτε τη δική σας. 
      ΚΩΝΣΤΑΝΤΙΝΟΣ ΓΕΙΤΟΝΑΣ:  Το τέταρτο κεφάλαιο του νομοσχεδίου που συζητάμε αποτελείται από πανσπερμία άρθρων, τα περισσότερα εκ των οποίων έχουν διαμορφωθεί από τροπολογίες, που είχαν κατατεθεί στην Επιτροπή. Έχουμε και τρεις νέες τροπολογίες που κατατέθηκαν στην Ολομέλεια. Το λέω αυτό για να επισημάνω ότι η Κυβέρνηση, με τον τρόπο που νομοθετεί, συνεχίζει τον κοινοβουλευτικό κατήφορο. Γιατί, όπως έχω πει επανειλημμένα, αυτός ο τρόπος σε καμία περίπτωση δεν αναβαθμίζει το ρόλο μας, το έργο μας, δεν βελτιώνει την ποιότητα του νομοθετικού έργου. Και από αυτή τη βελτίωση έχουμε ανάγκη και εμείς ως πολιτικοί και οι πολίτες, και προπάντων η χώρα. 
      Έρχομαι τώρα στα άρθρα –προφανώς δεν έχουν τυχαία λογική- και η αναφορά μου θα γίνει ένα-ένα. 
      Άρθρο 69, καλυμμένες ομολογίες. Τροποποιείται το άρθρο 91 του ν. 3601/2007 για τις τεχνικές έκδοσης καλυμμένων ομολογιών. Ουσιαστικά τι γίνεται; Διευκολύνονται οι τράπεζες. Οι καλυμμένες ομολογίες είναι τρόπος για να εισπράξουν ρευστότητα οι τράπεζες. Μ’ αυτόν τον τρόπο, λοιπόν, διευκολύνονται οι τράπεζες. Υπολογίζεται μάλιστα ότι οι τράπεζες θα αντλήσουν στην αγορά από τις καλυμμένες ομολογίες –ήδη κάποιες έχουν εκδώσει- περίπου 20.000.000.000 ευρώ. Αν λογαριάσουμε και τα 28.000.000.000 του πακέτου είναι μεγάλο το ποσό. Το θέμα είναι πού θα πάει αυτή η ρευστότητα. Γιατί μέχρι στιγμής, κύριε Υπουργέ, οι αυστηρές προειδοποιήσεις που κάθε τόσο εκτοξεύετε ο Πρωθυπουργός και εσείς οι Υπουργοί προς τις  τράπεζες- στις οποίες ουσιαστικά δώσατε τα 28.000.000.000 ως λευκή επιταγή- αυτά δεν έχουν πιάσει τόπο. Η αγορά δεν είδε ακόμα τίποτα από το πακέτο ρευστότητας. Και η αγορά ασφυκτιά. 
      Έρχομαι στο άρθρο 70. Είναι για την «ΤΕΙΡΕΣΙΑΣ». Μικραίνουν τα χρονικά όρια παραμονής φυσικού ή νομικού προσώπου στην «ΤΕΙΡΕΣΙΑΣ», στη λίστα της «ΤΕΙΡΕΣΙΑΣ». Εμείς είχαμε καταθέσει σχετικές προτάσεις. Όπως ήταν αρχικά η διάταξη, ουσιαστικά κάλυπτε ορισμένες από τις προτάσεις μας. Αλλά είχαμε πει στο μεταξύ ότι λόγω  της συγκυρίας, στις σημερινές συνθήκες κρίσης δηλαδή, θα έπρεπε να ληφθούν περαιτέρω μέτρα. Και είχαμε προτείνει –και στην Επιτροπή το είχαμε συζητήσει, κύριε Υπουργέ- να γίνει μείωση της διάρκειας παραμονής στην «ΤΕΙΡΕΣΙΑΣ» για επιταγές, συναλλαγματικές, αλλά και για τις καταγγελίες συμβάσεων καρτών, δανείων, από τρία σε δύο χρόνια, επίσης το ελάχιστο ποσό για να γίνει καταχώριση να είναι τα 1.000 ευρώ και να τροποποιηθεί η σχετική απόφαση της Τράπεζας της Ελλάδος για την αναγγελία, της εμφάνισης στη λίστα της απλήρωτης επιταγής, να γίνει από οκτώ, τριάντα μέρες. 
      Κάνατε δύο βελτιώσεις, μικρές βελτιώσεις, μίζερες θα τις έλεγα. Γιατί; Αυτή τη στιγμή η αγορά ασφυκτιά. Γιατί πρέπει να πάρουμε στο λαιμό μας ανθρώπους που στη συγκυρία περιστασιακά μπορεί να αντιμετωπίσουν πρόβλημα και να υπάρχει αυτός ο βραχνάς; Το κάνατε το ελάχιστο ποσό 500. Μπορούσατε να το πάτε στα 1.000, όπως προτείνουμε εμείς, όπως επίσης και για τις απλήρωτες επιταγές να  δώσουμε ένα περιθώριο τριάντα ημερών να πληρωθεί, πριν αναγγελθεί στη λίστα της «ΤΕΙΡΕΣΙΑΣ». 
      Βελτιώσεις, λοιπόν, θετικές μεν –όπως λέω- αλλά μίζερες, τσιγκούνικες. Όταν πρόκειται για τον κόσμο –γι’ αυτό μίλησα για ανυπαρξία κοινωνικής ευαισθησίας- είστε μίζεροι και τσιγκούνηδες. Και είστε γαλαντόμοι, όταν πρόκειται για τους μεγάλους. Για τις τράπεζες γαλαντόμοι! Σε όλα τα επίπεδα γαλαντόμοι!
      Επίσης, ήθελα να επισημάνω ότι σχετικά με την «ΤΕΙΡΕΣΙΑΣ» υπάρχει το θέμα της παραβίασης της παραγράφου 1 του άρθρου 5 του νόμου για την προστασία των προσωπικών δεδομένων. Τι λέει η διάταξη; Λέει βέβαια ότι η πρόσβαση των τραπεζών στα δεδομένα αυτά γίνεται, βέβαια, υπό τον όρο της συγκατάθεσης, αλλά η δημιουργία του αρχείου γίνεται χωρίς συγκατάθεση. 
      Όμως κι αυτός ο όρος της συγκατάθεσης του πολίτη, είναι δώρο-άδωρο, κύριε Υπουργέ. Αν πάει κάποιος στην τράπεζα να ζητήσει δάνειο και αρνηθεί να δώσει τη συγκατάθεση, απλούστατα δεν πρόκειται να πάρει δάνειο. Άρα, είναι ο πολίτης όμηρος. 
      Στα άρθρα 73 και 80 –το 80 περιλαμβάνει τις πρόσθετες διατάξεις με τις τροπολογίες που έγιναν που αφορούν τα μέτρα ενίσχυσης στις επιχειρήσεις που επλήγησαν από τα επεισόδια- δεν έχω να προσθέσω κάτι, πέραν των όσων έχω πει επί της αρχής. 
      Εκείνο που επαναλαμβάνω –και πρέπει να το θυμόμαστε- είναι ότι θυμίζει το «να σε κάψω Γιάννη, να σ’ αλείψω λάδι». Αφού η Κυβέρνηση με αβελτηρίες και ανικανότητα έκαψε την Αθήνα, το κέντρο και εμπορικά κέντρα σε άλλες πόλεις, έρχεται τώρα να αποζημιώσει επιχειρήσεις πληγείσες. Αυτονόητο είναι αυτό το καθήκον. Αλλά σε καμία περίπτωση τα μέτρα αυτά δεν πρόκειται να αποκαταστήσουν τη μεγάλη ζημιά, που έγινε και ακόμα γίνεται –εγώ έχω το γραφείο μου στο κέντρο της Αθήνας και μιλώ καθημερινά με ανθρώπους της αγοράς- στον εμπορικό κόσμο. Υπάρχει κρίση υπήρξαν και τα επεισόδια. «Ήταν στραβό το κλίμα, το ΄φαγε»… 
      Γενικά, εκείνο που λείπει και δεν κάνει η Κυβέρνηση είναι σχέδιο τόνωσης της αγοράς και ενίσχυσης της εμπιστοσύνης των καταναλωτών. Αυτό θα έπρεπε να κάνετε. Κατά τ’ άλλα είναι αυτονόητο το καθήκον, να υπάρξει αποζημίωση. 
      Επίσης, κύριε Υπουργέ, υπάρχουν κάποια αιτήματα και από άλλους φορείς, οι οποίοι υπέστησαν ζημίες και οφείλετε να τα εξετάσετε, όπως από το ΚΤΕΛ Αττικής, για παράδειγμα. Αυτά οφείλετε να τα δείτε στο Υπουργείο.
      Μια τελευταία επισήμανση, κύριε Υπουργέ. Δεν θα πρέπει, έστω αυτά τα μέτρα να αναιρεθούν στην πράξη μέσα από γραφειοκρατικές ή άλλες χρονοβόρες διαδικασίες και προσκόμματα. Τουλάχιστον να υλοποιηθούν, γιατί έχουμε πικρή εμπειρία από άλλες περιπτώσεις.
      Έρχομαι στο άρθρο 74. Είναι η τροπολογία για τον ΟΑΕΔ. Το άρθρο 74 κατετέθη ως τροπολογία –«ντροπολογία» για εμένα- για τον ΟΑΕΔ. Ζητάμε και τώρα, τελευταία στιγμή, να αποσύρετε το άρθρο. Δεν μπορεί να κάνετε εμπόριο ελπίδων με τους νέους ανθρώπους. 
      Καταστρατηγείτε, με τον τρόπο που ρυθμίζετε το θέμα, ένα σωστό μέτρο του ΠΑΣΟΚ, δηλαδή τη μετατροπή ενός επιδοτούμενου ανέργου σε επιδοτούμενο εργαζόμενο. Ήλθε η κ. Φάνη Πετραλιά στην Επιτροπή και μας έβαλε ψευτοδίλημμα. Μας είπε «είστε με τους άνεργους, ή όχι;». Αυτά τα ψευτοδιλήμματα δεν περνάνε. Μην εξαπατάτε τους νέους. 
      Εσείς τι θέλετε, τι επιδιώκετε με τις δύο παραγράφους; Να κρατήσετε χιλιάδες επιδοτούμενους ανέργους ομήρους με εξάμηνη προσωρινή απασχόληση στο δημόσιο –εμπόριο ελπίδων- και θέλετε επίσης να μοιράσετε χιλιάρικα, μπαξίσια, κατά το πρότυπο του τριχίλιαρου της Ηλείας. Με «ξένα κόλλυβα», με λεφτά του ΟΑΕΔ.
      Πάρτε, λοιπόν, πίσω τη διάταξη και προχωρήστε σε διαβούλευση –αυτό είπε και η ΓΣΕΕ- με τους κοινωνικούς εταίρους, για να φέρετε μια σωστή ρύθμιση. Η χώρα –το επαναλαμβάνω- έχει ανάγκη από ένα σωστό σχέδιο τόνωσης της οικονομίας και της απασχόλησης και όχι από πρακτικές και πολιτικές που μας γυρίζουν πίσω σε εποχή Μαυρογιαλούρου. 
      Για το άρθρο 75 για τα Κλωστήρια της Πρεβέζης έχω να πω ότι είναι μία αποσπασματική ρύθμιση, που αποδεικνύει για μια ακόμα φορά ότι η Κυβέρνηση δεν έχει πολιτική, δεν έχει συγκροτημένη πολιτική για την αντιμετώπιση των επιχειρήσεων που έχουν πρόβλημα και κλείνουν καθώς και για την ανασυγκρότηση φθινουσών περιοχών. 
      Το λέω αυτό και σε σύγκριση με πολιτικές του ΠΑΣΟΚ. Έχουμε καταθέσει συγκεκριμένη ολοκληρωμένη πρόταση που αντιμετωπίζει συνολικά και όχι αποσπασματικά το ζήτημα σ’ αυτές τις περιπτώσεις. 
      Εντάξει, θετική είναι η ρύθμιση, αλλά είναι αποσπασματική. Δεν εντάσσεται σε ένα σχέδιο αντιμετώπισης προβλημάτων σε αντίστοιχες επιχειρήσεις σχέδιο ανασυγκρότησης για ολόκληρες περιοχές, φθίνουσες περιοχές.
      Ως προς το άρθρο 76, το οποίο αφορά το επίδομα του Σώματος Επιθεωρητών Εργασίας, είχαμε ζητήσει να προστεθεί, κύριε Υπουργέ, διάταξη ότι δεν θα υπάρξει συμψηφισμός της παροχής με την προσωπική διαφορά των 176 ευρώ. Νομίζω ότι αυτό κάνατε στην τροπολογία. Είναι θετικό.
      Ως προς το άρθρο 77, τα επιδόματα των εργαζομένων Πολιτισμού, υπάρχουν πρόσθετα αιτήματα, κύριε Υπουργέ και εμείς τα βρίσκουμε δίκαια, διότι αυτά εκκρεμούν πολύ καιρό. Οι εργαζόμενοι ζητούν βελτίωση, όπως το Επίδομα Ρουχισμού να ισχύσει από 1-1-2008, να υπάρξει αυτοτελής φορολόγηση για την ειδική αποζημίωση επιμόρφωσης και το Επίδομα ρουχισμού, οι επιπλέον αποδοχές που προβλέπονται ως κίνητρο, αντί για αυτοτελή ποσά, να γίνουν ποσοστιαίες, 35% έως 40% και να διαγραφεί η παράγραφος περί προσωρινής διαφοράς.
      Θα περιμένω μέχρι το τέλος της συζήτησης να δω ποια είναι η θέση σας πάνω σε αυτά τα δίκαια αιτήματα.
      Με το άρθρο 79 για το ΕΤΑΠ σας είχαμε προειδοποιήσει. Πέρα από άδικος φόρος, προσθέτει και χίλια προβλήματα έτσι όπως τον ρυθμίσατε, τον σχεδιάσατε. Ασάφειες, παλινωδίες από την πρώτη στιγμή. Ακούω και διαβάζω ότι σκέπτεστε να τον αλλάξετε. Όπως και να πάρετε πίσω την κατάργηση του αφορολόγητου στα ΜΜΕ. Να δούμε επιτέλους με σας τι θα γίνει.
      Θα τελειώσω, γιατί τελειώνει και ο χρόνος, με τις τροπολογίες που καταθέσατε στην Ολομέλεια. Οι δύο πρώτες αφορούν την παράταση της περαίωσης των εκκρεμών φορολογικών υποθέσεων και την παράταση της εξόφλησης ληξιπροθέσμων οφειλών. Ουσιαστικά τί κάνετε τώρα; «Τρέχετε και δεν φθάνετε, μετά την κατάρρευση των δημοσίων εσόδων». Περιμένατε το 2008 να εισπράξετε περίπου 2,5 δισεκατομμύρια ευρώ και εισπράξατε μόνο 500.000.000. Αναγκαστική λοιπόν η παράταση.
      Όσον αφορά τώρα την τροπολογία για το επίδομα θέρμανσης, για την οποία και χθες συζητήσαμε στην Ολομέλεια κάνοντας προθερμαντική συζήτηση, στην άλλη ενότητα. Ο κύριος Υπουργός ξεκίνησε με πολλή κομπορρημοσύνη να μας λέει ότι αγκαλιάζει ένα εκατομμύριο επτακόσιες χιλιάδες ανθρώπους. Το δίνετε καθυστερημένα, αφού απορρίψατε τρεις προτάσεις του ΠΑΣΟΚ και το δίνετε και κουτσουρεμένο.
      Κύριε Υπουργέ, επειδή μας είπατε χθες ότι μπορεί και μία οικογένεια να πάρει 500 ευρώ, σήμερα έχετε όλο το χρόνο να μας το εξηγήσετε. Στην Έκθεση, αν θυμάμαι καλά, του Γενικού Λογιστηρίου αναφέρεται δαπάνη 236.000.000. Έρχεστε τώρα με την τροπολογία στην τροπολογία και προσέξτε το εξής. Έχουμε -και αυτό θα το πω εν παρενθέσει, να το ακούσουν οι συνάδελφοι και για να δείτε πώς νομοθετούμε- με το επίδομα θέρμανσης μια εκπρόθεσμη τροπολογία. Άρα, έχουμε μια τροπολογία της τελευταίας στιγμής «στο πόδι» για ένα θέμα ετών. Και έχουμε τώρα και τροπολογία στην τροπολογία. Όμως, η τροπολογία στην τροπολογία εδώ δεν είναι απλή, γιατί επεκτείνεται, όπως είπατε, στους ΑμΕΑ. και σε όλους τους ανέργους -μας είπατε σε διακόσιες χιλιάδες- ώστε όπως είπατε τελικά, οι δικαιούχοι να φθάνουν το ένα εκατομμύριο επτακόσιες χιλιάδες. Αυτό σημαίνει ότι τα 236.000.000 ευρώ θα μοιραστούν σε περισσότερους ανθρώπους. Δεν βγαίνει, άκρη.
      Κύριε Υπουργέ, δεν μπορείτε να λέτε ότι παίρνουν από τη μια μεριά 500 ευρώ. Αν διαιρέσετε το 236.000.000 ευρώ με το 1.700.000, βγαίνει 130 ευρώ. Αυτό δίνετε. Κανονικά, έπρεπε η χθεσινή σας τροπολογία επί της τροπολογίας να συνοδευτεί με Έκθεση του Γενικού Λογιστηρίου, ώστε να δούμε τη δαπάνη. Αυτό θα ήταν πραγματικά το σωστό. Εδώ αφήνετε τα πράγματα στον αέρα.
      Και μη μας μιλάτε για κοινωνική ευαισθησία κύριε συνάδελφε, για ενδιαφέρον για τους ασθενέστερους. Τα λεφτά αυτά τα παίρνετε από το Ταμείο της Φτώχειας. Και αν, μάλιστα, τώρα αυξηθεί αυτή η δαπάνη με το επίδομα θέρμανσης, όταν έχετε βάλει το Ταμείο της Φτώχειας όλα κι όλα 350.000.000, πάει τέλειωσαν τα λεφτά σχεδόν με το επίδομα θέρμανσης.
      Το δε Ταμείο της Φτώχειας -που υποτίθεται είναι το ενδιαφέρον σας- πόσο καιρό το έχετε συγκροτήσει; Αποδείχθηκε προχθές στην επίσκεψη που ήθελε να κάνει ο Πρόεδρος του ΠΑΣΟΚ, κ. Παπανδρέου, ότι δεν έχει ούτε γραφεία, ότι δε λειτουργεί, ότι είναι νεκρό. Έτσι εκφράζετε εσείς έμπρακτα το ενδιαφέρον σας για τις ασθενέστερες κοινωνικές τάξεις; Ντροπή!
      Το ΠΑΣΟΚ έχει προτείνει αλλεπάλληλα όλα αυτά τα χρόνια επίδομα θέρμανσης για ικανοποιητικό αριθμό δικαιούχων, εκείνων που πραγματικά το δικαιούνται, και σε μεγαλύτερα ποσά. Πέρα από αυτό, έχει καταθέσει και πρόταση για επίδομα αλληλεγγύης στους ασθενέστερους.
     Αυτά συνολικά θα μπορούσαν να δημιουργήσουν προϋποθέσεις ανακούφισης στα αδύνατα στρώματα. Και όχι μόνο για λόγους κοινωνικής ευαισθησίας, κύριοι της Νέας Δημοκρατίας. Εσείς που κομπάζετε ως νοικοκυραίοι και ενδιαφέρεστε για την έξοδο από την κρίση. Ενίσχυση ασθενέστερων θα σήμαινε και τόνωση της αγοραστικής δύναμης σε μια αγορά η οποία πάσχει. Δίνοντας εν λευκώ 28.000.000.000 ευρώ στις τράπεζες, τα οποία δεν ξέρουμε πού θα πάνε -μπορεί να πάνε ενδεχομένως σε ομόλογα τα οποία έχουν εκδώσει και όχι στην αγορά- θα βγούμε από την κρίση; Όχι.
     Στενάζει η αγορά. Για να βγούμε από την κρίση θέλουμε αύξηση της ζήτησης. Εσείς κάνετε το ακριβώς αντίθετο. Με τον προϋπολογισμό –τέλος πάντων, μιλάμε για προϋπολογισμό αλλά έχει γίνει ήδη κουρελόχαρτο- προβλέπετε 7,1 δισεκατομμύρια ευρώ πρόσθετα έσοδα από φόρους –μια νέα φοροεπιδρομή- μειώνετε τη ζήτηση. Μειώνετε επίσης τις δημόσιες επενδύσεις. Δεν κάνετε όπως προείπα ενίσχυση της αγοραστικής δύναμης των πολλών, άρα, με όλα αυτά θα μείνει σε χαμηλά επίπεδα η ζήτηση. Πώς θα βγούμε, λοιπόν από την κρίση; Με λόγια; Θέλετε να βρίσκετε την κρίση ως άλλοθι για την αποτυχία των πολιτικών σας; 
     Και όπως έχω ξαναπεί, όταν μιλάμε για την κρίση, θα πρέπει να λέμε και τα αίτια της κρίσης. Γιατί δεν ήρθε από τον ουρανό η κρίση, ως πληγή του Φαραώ. Αυτό που λέμε κρίση είναι η χρεοκοπία όλων εκείνων των δογμάτων, των ιδεοληψιών, με τα οποία ουσιαστικά συμπορευτήκατε και ασκούσατε και εσείς εδώ πολιτικές. 
     Μας λέγατε για αγορά αυτορρυθμιζόμενη, ότι χρειάζεται να φύγει το κράτος από την οικονομία και μια σειρά άλλες τέτοιες απόψιες. Όλα αυτά έσκασαν ως φούσκες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε.
     Κατά την ψήφιση του νομοσχεδίου, θα πω ποια άρθρα ψηφίζουμε ένα προς ένα και ποια δεν ψηφίζουμε. Πιστεύω ότι μ’ αυτό το νομοσχέδιο, η Κυβέρνηση   -και με τις τροπολογίες που συνεχώς φέρνει- δείχνει μια πρεμούρα να τακτοποιήσει κάποια ζητήματα, μπας και ανακάμψει, τουλάχιστον δημοσκοπικά. 
     Εγώ πιστεύω ότι είναι μάταιος κόπος. Η βλάβη σας είναι ανήκεστος. Και κάθε μέρα που παραμένετε στην εξουσία είναι μια ακόμα χαμένη μέρα για τον τόπο. Ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κ. Γείτονα.
     Ο κύριος Υπουργός έχει το λόγο για μια παρέμβαση διάρκειας τριών λεπτών.
      ΝΙΚΟΛΑΟΣ ΛΕΓΚΑΣ (Υφυπουργός  Οικονομίας και Οικονομικών): Κύριε Πρόεδρε, ακούγοντας τον εισηγητή της Αξιωματικής Αντιπολίτευσης, δεν μπορούμε να κατανοήσουμε για ποιο λόγο οι συνάδελφοι του ΠΑΣΟΚ έχουν ενοχληθεί τόσο πολύ από την επέκταση αυτού του επιδόματος συνοχής στα άτομα με αναπηρία.
      Και εγώ θέλω να ρωτήσω ευθέως. Διαφωνείτε με την επέκταση του επιδόματος σ’ αυτή την κατηγορία;
      ΔΗΜΗΤΡΙΟΣ ΚΟΥΣΕΛΑΣ: Ποιος το είπε αυτό;
      ΘΕΟΧΑΡΗΣ ΤΣΙΟΚΑΣ:  Δεν βλέπετε, δεν ακούτε κιόλας;
      ΝΙΚΟΛΑΟΣ ΛΕΓΚΑΣ (Υφυπουργός  Οικονομίας και Οικονομικών): Και το δεύτερο που θέλω να ρωτήσω είναι το εξής. Γιατί σκοπίμως παραποιείτε το επιχείρημά μας ότι σε αντίθεση με τις προτάσεις που κατά καιρούς έφερνε το ΠΑΣΟΚ, δικαιούχοι σε μια οικογένεια μπορεί να είναι περισσότεροι του ενός, με αποτέλεσμα το επίδομα αυτό στο επίπεδο της οικογένειας να διαμορφώνεται σε πολλαπλάσιο των 200 ευρώ, αν μιλάμε για την πρώτη ζώνη. Έτσι μια οικογένεια, στην περίπτωση που έχουμε δύο συνταξιούχους και δύο παιδιά άνεργα, να δικαιούται 4 επί 200 δηλαδή 800 ευρώ; Γιατί, λοιπόν, κάνουμε αυτές τις διαιρέσεις, που είναι υπεραπλουστεύσεις και να λέμε «ξέρετε, ο μέσος όρος είναι τόσος;». 
      Υπάρχουν τα μαθηματικά γι’ αυτό δεν επιτρέπεται να βλέπουμε το ποτήρι μισοάδειο και μισογεμάτο. Νομίζω ότι μπορούμε να συμφωνήσουμε. Αυτά είναι τα λεφτά που δίνουμε, αυτά μπορούμε να δώσουμε, αυτή είναι η περιγραφή του επιδόματος,. Δεν μπορείτε να απομειώνετε το επιχείρημά μας «ότι οι οικογένειες οι οποίες έχουν περισσότερους του ενός δικαιούχου θα παίρνουν μεγαλύτερο ποσό». 
      ΠΡΟΕΔΡΕΥΩΝ (Γεώργιος Σούρλας):  Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Καραθανασόπουλος έχει το λόγο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Ευχαριστώ, κύριε Πρόεδρε.
      Έχω τη γνώμη, κυρίες και κύριοι Βουλευτές, ότι επανελήφθη και πάλι το γνωστό σκηνικό, ότι δηλαδή, ενώ υπάρχουν υπεύθυνοι και για τη φτώχεια και για την εξαθλίωση και για το ότι υπάρχουν εργαζόμενοι πολλαπλών ταχυτήτων και εργαζόμενοι χωρίς δικαιώματα και ανασφάλιστοι εργαζόμενοι και μια επιλεκτική επιδοματική πολιτική για να διαχωρίζονται οι εργαζόμενοι και να διασπώνται, έρχεστε εδώ τώρα και τσακώνεστε για το ποιος θα είναι ο καλύτερος διαχειριστής αυτής της αντιλαϊκής πολιτικής. Οι ευθύνες γι’ αυτήν την κατάσταση βαραίνουν και την Κυβέρνηση σήμερα της Νέας Δημοκρατίας, αλλά και τις κυβερνήσεις που προηγήθηκαν που άφησαν το συγκεκριμένο τοπίο.
      Αναφερόμενος πιο ειδικά στα άρθρα τα οποία συζητάμε, θα ήθελα να πω τα εξής: Κατ’ αρχάς, είχαμε πει και στην Επιτροπή, αλλά και στην κατ’ αρχήν συζήτηση ότι για την περίπτωση της «ΤΕΙΡΕΣΙΑΣ» πρέπει να υπάρξουν διαφοροποιήσεις. Και αυτό έχει να κάνει τόσο όσον αφορά τη διάρκεια παραμονής, αλλά και όσον αφορά και το όριο που κάποιος μπορεί να εισαχθεί στην «ΤΕΙΡΕΣΙΑΣ». Υπήρξαν διάφορες προτάσεις. Εμείς δεν θα αναφέρουμε συγκεκριμένο όριο. Για παράδειγμα, υπάρχει η πρόταση της Αρχής Προστασίας Δεδομένων που λέει ότι έως 5.000 ευρώ δεν εντάσσονται στην «ΤΕΙΡΕΣΙΑΣ». 
      Η Κυβέρνηση θα πρέπει να κάνει διαφοροποίηση πολύ συγκεκριμένη και πολύ σοβαρή, ακριβώς για να μην ενταχθούν και διάφοροι -όπως αυτοαπασχολούμενοι και λαϊκά στρώματα- που αντιμετωπίζουν σημαντικά προβλήματα επιβίωσης και οι οποίοι μπορεί να έχουν καθυστερήσει για ένα μικρό χρονικό διάστημα να εξοφλήσουν μία επιταγή ή μία δανειακή υποχρέωση και η οποία να είναι ευτελούς αξίας μπροστά στο τζίρο των δισεκατομμυρίων που γίνεται σε ετήσια βάση και η οποία ουσιαστικά εξυπηρετεί τους κεφαλαιοκράτες. 
      Το δεύτερο σημείο στο οποίο θα θέλαμε να αναφερθούμε έχει να κάνει με την ενίσχυση των επιχειρήσεων, που έχουν πληγεί. Αυτή η συνολική και γενική αντίληψη εκφράζει την Κυβέρνηση και στο συγκεκριμένο ζήτημα. 
      Μέσα, λοιπόν, σ’ αυτά, δεν υπάρχει καμία ακριβώς διαφοροποίηση και για τις μεγάλες επιχειρήσεις, τις εμπορικές, αλλά και για τις μικρές και για τους αυτοαπασχολούμενους, οι οποίοι επλήγησαν από τις βίαιες καταστροφές. Οι βίαιες καταστροφές δεν μπορούν να χρεωθούν, όπως ορισμένοι σήμερα κάνουν, στο φοιτητικό και νεολαιΐστικο κίνημα. Τις καταστροφές τις σχεδίασαν κατά κύριο λόγο συγκεκριμένες ομάδες, οι οποίες δεν έχουν καμία σχέση με το φοιτητικό κίνημα. Δεν πρέπει να φορτώνουμε τα βάρη στους νέους ανθρώπους, οι οποίοι αγωνίζονται για ένα καλύτερο αύριο και στα ζητήματα της παιδείας, αλλά και στα ζητήματα τού να έχουν δικαιώματα και προοπτική. 
      Και από αυτή την άποψη, εμείς λέμε καθαρά ότι πρέπει να υπάρξει διαφοροποίηση. Εμάς μας ενδιαφέρουν και μας απασχολούν τα μέτρα της Κυβέρνησης για τις πολύ μικρές επιχειρήσεις, για τους αυτοαπασχολούμενους, για τις επιχειρήσεις που έχουν χαρακτήρα οικογενειακής επιχείρησης, γι’ αυτές που έχουν έναν, δύο ή τρεις το πολύ εργαζόμενους. Για τις υπόλοιπες επιχειρήσεις δεν μας απασχολεί και δεν θα μπούμε σ’ αυτήν τη διαδικασία. Δεν μπορούν να παίρνονται τα ίδια μέτρα γι’ αυτές τις επιχειρήσεις και πολύ περισσότερο όταν βεβαίως δεν διασφαλίζονται οι ζημιές, δεν αποζημιώνονται στο σύνολο των καταστροφών και στέλνετε αυτές τις επιχειρήσεις –και μικρές και μεσαίες και μεγάλες- «πεσκέσι» στις τράπεζες και στο νέο δανεισμό. 
      Επί της ουσίας, δηλαδή, κερδισμένοι από τις καταστροφές βγήκαν αυτοί που υποτίθεται ότι ήταν στο στόχαστρο, δηλαδή το χρηματοπιστωτικό κεφάλαιο που διεύρυνε τον κύκλο εργασιών του με τα νέα δάνεια για την αποκατάσταση των ζημιών. 
      Εμείς λέμε ότι δεν πρέπει καμία πολύ μικρή επιχείρηση να καταφύγει στις τράπεζες για να καλύψει τις ανάγκες που προκλήθηκαν από τις καταστροφές και βεβαίως να τους αποδοθεί και το απολεσθέν εισόδημα, που είχαν αυτό το διάστημα.  
      Το επόμενο ζήτημα το οποίο μας απασχολεί και μας ενδιαφέρει είναι η διασφάλιση των εργαζομένων σ’ αυτές τις επιχειρήσεις. Δεν πρέπει να αποδεχθεί η Κυβέρνηση και πρέπει να απαγορεύσει την οποιαδήποτε απόλυση, την οποιαδήποτε μείωση του εισοδήματος των εργαζομένων στο όνομα της αντιμετώπισης αυτών των καταστροφών.
      Και εδώ πέρα, βεβαίως, η αντίστοιχη λογική έχει να κάνει και με μια σειρά από άλλους χώρους, οι οποίοι πλήττονται είτε από την κυβερνητική πολιτική είτε και συνολικότερα από την ευθύνη των κεφαλαιοκρατών, όπως για παράδειγμα από τη συγκεκριμένη τροπολογία που αφορά τα μικρά εμπορικά μαγαζιά της οδού Ελευθερίου Βενιζέλου στην Πάτρα. Εδώ υπάρχει συγκεκριμένη ευθύνη και πρέπει ο εθνικός σημερινός εργολάβος να κηρυχθεί έκπτωτος. 
      Και επιβεβαιώνεται η λογική του ΚΚΕ ότι τα μεγάλα έργα υποδομής αξιοποιούνται αποκλειστικά και μόνο για να κερδίσουν οι εργολάβοι, να τα διαχειριστούν περαιτέρω για να τα πληρώσουν πανάκριβα και χρυσά οι φορολογούμενοι. Και όμως, εκβιάζουν στο όνομα της μη αποπεράτωσης των έργων για να πάρουν ακόμα μεγαλύτερα κονδύλια για την κατασκευή των συγκεκριμένων έργων. 
      Άρα, λοιπόν, βεβαίως πρέπει να στηριχθούν, αλλά και ταυτόχρονα πρέπει να βγουν και συγκεκριμένα συμπεράσματα για τις ευθύνες των κυβερνήσεων που δημοπρατούν με τέτοιο τρόπο αυτά τα μεγάλα έργα -εδώ χρειάζεται ενιαίος δημόσιος φορέας κατασκευής των μεγάλων έργων- και ταυτόχρονα να αποζημιωθούν για τις τεράστιες απώλειες του εισοδήματος το οποίο έχουν αυτοί. 
	Το τρίτο ζήτημα στο οποίο θα θέλαμε να αναφερθούμε έχει να κάνει με την αντιμετώπιση των ανέργων. Ως ΚΚΕ έχουμε τελείως διαφορετική άποψη. Καταθέσαμε συγκεκριμένη πρόταση. Υπάρχει σχέδιο νόμου το οποίο θα συζητηθεί αύριο για τη διασφάλιση των ανέργων. 
      Εμείς το λέμε καθαρά: Με τις ενεργητικές μορφές απασχόλησης δεν προστατεύετε τον άνεργο. Δεν αντιμετωπίζετε τα προβλήματα της ανεργίας. Δεν δημιουργείτε νέες θέσεις εργασίας. Αυτό το οποίο κάνετε είναι να επιδοτείτε τις επιχειρήσεις και τους κεφαλαιοκράτες. 
      Είναι γνωστό ότι με διάφορες μορφές ουσιαστικής απόλυσης ή εθελούσιας εξόδου ή αποχωρήσεις οι επιχειρηματίες προσλαμβάνουν απολυμένους, για να χρηματοδοτούνται από τον ΟΑΕΔ. Δεν δημιουργείται καμμία νέα θέση απασχόλησης. Το μόνο που κάνετε είναι να δημιουργείτε μερικά απασχολούμενους. Επιδοτείτε ουσιαστικά τον κεφαλαιοκράτη, για να προσλάβει τους ανέργους. Απ’ αυτήν την άποψη εμείς το λέμε καθαρά. Πρέπει να καταργηθεί το σύνολο των ενεργητικών μορφών απασχόλησης. 
      Ένα άλλο θέμα που θέλω να θίξω: Δεν πρέπει να επεκταθεί στο δημόσιο και στον ευρύτερο δημόσιο τομέα, γιατί ακριβώς θα αξιοποιηθούν και ως βορά εφεδρικού στρατού, για να μπορέσετε να τους έχετε υποχείρια των πολιτικών σας. 
      Τέταρτο ζήτημα: Η προστασία των ανέργων σημαίνει επίδομα ανεργίας στα 1.120 ευρώ. Εκεί πρέπει να φθάσει και όχι με τα διάφορα επιδόματα, που προσφέρονται κατά καιρούς και για εκλογικούς ρουσφετολογικούς λόγους. Να παίρνει 1.120 ευρώ για όσο διάστημα μένει άνεργος, με πλήρη ιατροφαρμακευτική περίθαλψη και να συμπεριλαμβάνονται ως συντάξιμα χρόνια τα χρόνια της διάρκειας της ανεργίας. Αυτή είναι η πρόταση που μπορεί να προστατεύσει τους ανέργους και, βεβαίως, να χτυπηθεί ένα νομοθετικό πλαίσιο που επιτρέπει στους κεφαλαιοκράτες, στο όνομα της αντιμετώπισης δήθεν της κρίσης να φορτώνουν τα βάρη στους εργαζόμενους, είτε μέσω της μείωσης των ωρών εργασίας είτε μέσω της μείωσης των αποδοχών είτε μέσω των απολύσεων. 
      Πέμπτο ζήτημα που θα θέλαμε να θίξουμε είναι η γνωστή επιδοματική πολιτική. Υπάρχει μια σειρά από κατηγορίες εργαζομένων του δημόσιου και του ευρύτερου δημόσιου τομέα, που και η σημερινή Κυβέρνηση και οι προηγούμενές τους αντιμετωπίζουν με διαφορετικά μέτρα και σταθμά -όχι με δύο μέτρα και σταθμά- ακριβώς για να υπάρχει και η διάσπαση και να υπάρχει μια επιλεκτική μεταχείριση. Ταυτόχρονα αυτά τα επιδόματα όχι μόνο δεν συμπεριλαμβάνονται στο σύνολο των αποδοχών τους και δεν θεωρούνται συντάξιμες αποδοχές, αλλά δεν συνυπολογίζονται και στο βασικό μισθό. 
      Εμείς λέμε πως αυτά τα επιδόματα πρέπει να ενταχθούν συνολικά στο βασικό μισθό των εργαζόμενων στο δημόσιο τομέα. Να σταματήσει αυτή η διακριτική μεταχείριση ανάμεσα στους εργαζόμενους της ίδιας κατηγορίας. 
      Το πλέον χαρακτηριστικό δείγμα είναι οι εργαζόμενοι του Υπουργείου Πολιτισμού. Υπάρχουν εκεί μέσα διακόσιες πενήντα χιλιάδες διαφορετικών ειδών εργαζόμενοι, με τεράστια διαφορετικά επιδόματα, ενώ ουσιαστικά απασχολούνται κάτω από το ίδιο Υπουργείο, κάτω από τον ίδιο εργοδότη, κάτω από τις ίδιες συνθήκες εργασίας. Γιατί, λοιπόν, υπάρχουν όλες αυτές οι κατηγοριοποιήσεις; Γιατί είναι φανερό ότι με αυτόν τον τρόπο συμπιέζετε την τιμή της εργατικής δύναμης, καταργείτε εργασιακά και ασφαλιστικά δικαιώματα και τους έχετε υποχείριους σε μια σειρά πολιτικές και κομματικές επιδιώξεις.
    Απ’ αυτήν την άποψη εμείς το λέμε καθαρά: Καταθέσαμε μια συγκεκριμένη πρόταση για τους εργαζόμενους που έχουν προσληφθεί από τον ΟΠΑΠ και έχουν δοθεί στη Γενική Γραμματεία Αθλητισμού. Επιτρέψτε μου να καταγγείλουμε τη στάση και των άλλων κομμάτων της Αντιπολίτευσης, και του ΠΑΣΟΚ και του ΣΥΡΙΖΑ και του ΛΑΟΣ, που η τροποποίηση που καταθέτουν διευρύνει και επεκτείνει αυτό το απαράδεκτο σύστημα των συμβάσεων μίας μέρας εργασίας που ισχύει μέχρι τώρα. Αυτό το καθεστώς είναι απαράδεκτο! 
    Εμείς λέμε καθαρά ότι αυτοί οι εργαζόμενοι που είναι από τον ΟΠΑΠ και απασχολούνται στη Γενική Γραμματεία Αθλητισμού καλύπτουν πάγιες και λειτουργικές  ανάγκες. Πρέπει οι συμβάσεις τους να μετατραπούν σε συμβάσεις εργαζομένων αορίστου χρόνου ως προσωποπαγείς θέσεις. Ας σταματήσει πλέον αυτός ο εκβιασμός απέναντι σε αυτούς τους εργαζόμενους. 
    Το έκτο ζήτημα έχει να κάνει με τα Κλωστήρια Πρεβέζης. Δεν θα μιλήσουμε για τη συνολική αντιμετώπιση. Εμείς καταγγέλλουμε την αποσπασματική αντιμετώπιση των εργαζομένων. Υπάρχουν και άλλοι απολυμένοι σε εργοστάσια κλωστοϋφαντουργίας που έχουν κλείσει κάτω από τις ίδιες προϋποθέσεις. Δεν λαμβάνονται υπ’ όψιν. 
    Εμείς και στην επιτροπή σας είπαμε να συμπεριληφθούν σε αυτήν την κατηγορία και οι απολυμένοι από τη «SEX FARM», που είναι στην ίδια ακριβώς κατάσταση, και οι απολυμένοι από την «ERIOTEC», αλλά και οι απολυμένοι από το εργοστάσιο της «CORNEX» στην Πιερία. Καμία απολύτως απάντηση. Γιατί αυτή η επιλεκτική μεταχείριση; Δεν είναι κάτω από τις ίδιες προϋποθέσεις απολυμένοι και αυτοί; Υπάρχουν δύο μέτρα και δύο σταθμά; Άρα, λοιπόν, πρέπει να γενικευθεί και μάλιστα να μειωθούν και οι προϋποθέσεις της πρόωρης συνταξιοδότησης. 
      Και τέλος, για το επίδομα θέρμανσης, το γνωστό ΕΚΑΣ: Εμείς το λέμε καθαρά. Διαφωνούμε με την επιδοματική πολιτική. Προκαλέσαμε την Κυβέρνηση κι έχουμε καταθέσει πρόταση νόμου που θα συζητηθεί: να καταργηθεί η ειδική φορολογία και ο ΦΠΑ στο πετρέλαιο θέρμανσης, αλλά και κίνησης. Δεν τολμάτε να το κάνετε γιατί λέτε «δεν μπορούμε να πάμε κόντρα στις πολιτικές της Ευρωπαϊκής Ένωσης, όσον αφορά τη φορολογία καυσίμων». Εμείς σας προκαλούμε να  απειθαρχήσετε. Αλλά, εφόσον λέτε ότι δεν μπορείτε γιατί είστε νομοταγείς ως προς την Ευρωπαϊκή Ένωση -που μαζί συναποφασίζετε τις κατευθύνσεις της- γιατί δεν επιστρέφετε ως επίδομα το σύνολο των φόρων που πληρώνουν τα λαϊκά νοικοκυριά για το επίδομα θέρμανσης και το επίδομα κίνησης; Και ας αφήσετε αυτά τα 100, τα 150, τα 200 ευρώ επιλεκτικά για ορισμένες μόνο κατηγορίες. Δηλαδή, ο χαμηλοεργαζόμενος, ο χαμηλόμισθος δεν πλήττεται από τη συγκεκριμένη πολιτική; Δεν πληρώνει πανάκριβα τη θέρμανση ο εργαζόμενος των 700 ευρώ, που τον αποκλείετε, που μπορεί να έχει και οικογένεια; Αυτός βγαίνει απέξω. Εμείς λέμε συνολικά είτε να καταργήσετε τώρα τη φορολογία, τον ειδικό φόρο και τον ΦΠΑ στα καύσιμα είτε να επιστρέψετε στο σύνολο των λαϊκών οικογενειών τη φορολογία, την οποία πληρώσανε για τα καύσιμα που χρησιμοποίησαν ως πετρέλαιο θέρμανσης ή ως πετρέλαιο κίνησης. Αυτή είναι η πρόκληση, την οποίαν απευθύνουμε στην Κυβέρνηση. 
      «Ιδού λοιπόν η Ρόδος, ιδού και το πήδημα», κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραθανασόπουλο.
      Η ειδική αγορήτρια του Συνασπισμού Ριζοσπαστικής Αριστεράς κ. Άννα Φιλίνη έχει το λόγο.
      ΑΝΝΑ ΦΙΛΙΝΗ: Κύριοι συνάδελφοι, συζητούμε τα τελευταία άρθρα αυτού του νομοσχεδίου. Πρόκειται για διάφορα επιδόματα. Θα αναφερθώ σ’ αυτά πιο αναλυτικά. Ξεκινώντας όμως θα ήθελα να πω κάτι, το οποίο δεν έχει άμεση σχέση, έχει όμως έμμεση: Οι πολίτες σ’ αυτήν τη δύσκολη στιγμή της οικονομικής κρίσης πλήττονται. Και πλήττονται άσχημα. Έχουν λοιπόν ανάγκη από το δημόσιο χώρο κι έχουν ανάγκη από τα δικαιώματά τους μέσα στις πόλεις όπου ζουν ώστε να μπορούν να έχουν μία ανάσα ζωής, ιδιαίτερα μέσα σε δύσκολες συνθήκες. Και θέλω να καταγγείλω και από αυτό το Βήμα –γιατί πριν από ένα τέταρτο ήρθα από την πλατειούλα των οδών Κύπρου και Πατησίων της Κυψέλης- ότι εκεί έχει γίνει πραγματικά άλλο ένα οικολογικό έγκλημα. Και αυτήν τη στιγμή οι πολίτες οι ηλικιωμένοι, οι νέες μητέρες αντιστέκονται εναντίον αυτού του οικολογικού εγκλήματος που αφαιρεί τα ελάχιστα δέντρα που έχει η Κυψέλη, για να μπορούν κάπως να επιβιώσουν σ’ αυτή την περιοχή. Κι έρχεται ο κ. Κακλαμάνης, ο Δήμαρχος της πόλης και με εγκληματικές ενέργειες και βάζοντας μπροστά τη δημοτική αρχή και ορισμένους οργανωμένους μπράβους, χτυπά τους πολίτες της Αθήνας που υπερασπίζονται την πόλη τους. Θεωρώ ότι κάτω από αυτές τις δύσκολες οικονομικές συνθήκες που περνάει ο λαός μας το να δέχεται τέτοια χτυπήματα είναι πραγματικά απαράδεκτο και θα έπρεπε η Κυβέρνηση και το Υπουργείο Εσωτερικών, το οποίο δυστυχώς έχει στείλει ΜΑΤ για να υποστηρίξει αυτές τις παράνομες και εγκληματικές ενέργειες, να πάρουν μια ορισμένη θέση.
      Σχετικά με ορισμένα από τα άρθρα που συζητάμε, θέλω να πω πιο συγκεκριμένα, κύριοι συνάδελφοι, τα εξής.
      Αναφορικά με την «ΤΕΙΡΕΣΙΑΣ»: Γίνεται μία προσπάθεια να εμφανίσει η Κυβέρνηση ότι διάκεται αυτήν τη στιγμή με έναν τρόπο πιο θετικό απέναντι στους επιχειρηματίες. Όμως, το μόνο μέτρο που παίρνει είναι να μειώνεται ο χρόνος παραμονής στην «ΤΕΙΡΕΣΙΑΣ» από επτά χρόνια, σε πέντε. Θεωρώ ότι είναι πάρα πολύ λίγη μικρή η διαφοροποίηση που γίνεται και δεν καλύπτει. Και πρέπει να δούμε – το είπαν και άλλοι συνάδελφοι- το ότι οι μικροί επιχειρηματίες, οι οποίοι για πολύ μικρά ποσά έχουν μπει στην «ΤΕΙΡΕΣΙΑΣ», δεν μπορούν να δέχονται την ίδια αντιμετώπιση με άλλους, οι οποίοι είναι μεγαλοφειλέτες. Με αυτό τον τρόπο οι μικροί επιχειρηματίες δεν μπορούν να σταθούν, δεν μπορούν να ανασάνουν. Χρειάζεται οπωσδήποτε μια διαφοροποίηση και γι’ αυτό το καταψηφίζουμε.
      Σχετικά με τα μέτρα ενίσχυσης για πληγείσες επιχειρήσεις και πληγέντες επαγγελματίες κατά τη διάρκεια των επεισοδίων, ήδη έχουμε δηλώσει ότι βλέπουμε θετικό να ενισχυθούν αυτές οι επιχειρήσεις. Χρειάζονται όμως ιδιαίτερα μέτρα, προκειμένου να μην υπάρξουν απολύσεις υπαλλήλων, ιδιαίτερα από τις πιο μικρές επιχειρήσεις. Επίσης, πρέπει να ληφθούν μέτρα, ώστε να μην υπάρξουν χρονοβόρες διαδικασίες που θα δυσκολέψουν όσους πραγματικά έχουν πληγεί να πάρουν αυτό το επίδομα. Είμαστε εναντίον του να χρησιμοποιηθεί αυτή η διαδικασία χαριστικά για να δοθούν χρήματα, όπως έχει γίνει σε άλλες περιπτώσεις, ανεξάρτητα από το αν πραγματικά έχει πληγεί μία κατηγορία και μία επιχείρηση ή όχι.
      Όσον αφορά το επίδομα του Ο.Α.Ε.Δ.: Αυτήν τη στιγμή, πέρα από τις ιδιωτικές επιχειρήσεις, και το δημόσιο θα μπορεί να λαμβάνει ανέργους, να τους ενεργοποιεί, να τους δίνει μία δυνατότητα εργασίας μέσα στο δημόσιο και να πληρώνονται από τον ΟΑΕΔ. Έχουμε ταχθεί με σαφήνεια κατά αυτού του ληστρικού μέσου. Αντίθετα είμαστε υπέρ του να βρίσκουν και οι ΟΤΑ και το δημόσιο μέτρα, προκειμένου να μπορέσουν και νέοι εργαζόμενοι να βρουν θέσεις εργασίας. Είπαμε ξανά ότι υπάρχουν όλοι αυτοί, οι οποίοι δούλευαν στο πρόγραμμα βοήθεια στο σπίτι και αυτή τη στιγμή υπάρχει κίνδυνος να μην μπορούν πια να συνεχίσουν, να μην τους καλύπτουν οι Οργανισμοί Τοπικής Αυτοδιοίκησης. Άρα, θα μπορούσε να ενισχύσει το δημόσιο με θέσεις εργασίας και προς αυτήν την κατεύθυνση. Όμως, είμαστε κατά του να δίνονται τέτοιου είδους χαριστικές και επιλεκτικές λύσεις μέσα από τα χρήματα του ΟΑΕΔ. Είναι απαραίτητο αυτήν τη στιγμή να μείνει ως Ταμείο Ανεργίας σε δύσκολες στιγμές, να μπορέσει να καλύψει και μεγάλο αριθμό ανέργων. Θεωρούμε ότι είναι ληστρικό το μέσο που χρησιμοποιεί η Κυβέρνηση.
      Όσον αφορά τα Κλωστήρια Πρεβέζης: Έχουμε υποστηρίξει πάντοτε όλα τα μέτρα, που αποσκοπούν στο να μην μείνουν στο δρόμο οι εργαζόμενοι από τις βιομηχανίες που κλείνουν. Και δυστυχώς είναι πάρα πολλές οι περιπτώσεις, όπως είναι και στη Μακεδονία. Ήρθαν και από τη Θράκη -το ξέρουμε- εργαζόμενοι στην κλωστοϋφαντουργία και διαδήλωναν εδώ. Άρα, είμαστε υπέρ του να δοθεί ένα επίδομα, όπως προτείνετε, έστω την τελευταία στιγμή. Θεωρούμε όμως ότι δεν πρέπει πραγματικά να αντιμετωπίζεται αποσπασματικά αυτό το ζήτημα. Είναι πάρα πολλές οι περιπτώσεις εργαζομένων που βρίσκονται στο δρόμο από τη μια μέρα στην άλλη και χρειάζεται να ληφθούν μονιμότερα μέτρα.
      Για το επίδομα στους υπαλλήλους του Υπουργείου Πολιτισμού: Αυτό το άρθρο το στηρίξαμε από την πρώτη στιγμή. Είναι ένα άρθρο –έρχεται μάλιστα πολύ αργά- που δίνει στους εργαζόμενους του Υπουργείου Πολιτισμού ένα επίδομα, το οποίο δικαιούνται εδώ και πάρα πολύ καιρό, πάνω από χρόνο. Θέλουμε να παρατηρήσουμε όμως ότι δεν διασφαλίζεται μέσα από αυτό το άρθρο ότι το επίδομα αυτό θα δοθεί και αναδρομικά στους εργαζόμενους του Υπουργείου Πολιτισμού για το 2008.
    Επίσης θέλω να υπογραμμίσω και εγώ ότι πρέπει να σταματήσει πια η λογική του να υπάρχουν χιλιάδες επιδόματα που δίνονται παρεμπιπτόντως από εδώ και από εκεί. Αυτή η διαδικασία εξαναγκάζει τους εργαζόμενους μέσα σε αυτό το Υπουργείο, οι οποίοι προσφέρουν εργασία σε πάγιες θέσεις, να ζητιανεύουν για ένα επίδομα από εδώ, για ένα επίδομα από εκεί. Πρέπει να βρεθεί μία λύση ώστε να ενταχθούν όλα αυτά τα επιδόματα σε ένα ενιαίο μισθολόγιο, να θεσπιστεί το ενιαίο μισθολόγιο.
    Επίσης θέλω να παρατηρήσω, κλείνοντας, ότι αυτά τα 200 ευρώ που δίνονται για τους εργαζόμενους στην υπηρεσία συντήρησης μνημείων της Ακροπόλεως, όπως επίσης τα 250 ευρώ που δίνονται για τους προϊσταμένους, είναι ένα μέτρο, το οποίο βεβαίως το υποστηρίζουμε, όμως θα ήταν πολύ πιο σωστό και αυτό να ενταχθεί, να ενσωματωθεί στο μισθό τους και να δοθεί μία αύξηση κατά 35% σε όλους τους εργαζόμενους. 
    Τέλος, να πω για την τροπολογία σχετικά με τα ΣΔΙΤ στο άρθρο 78. Είναι μία διαδικασία όπου το δημόσιο δίνει εγγύηση σε αυτήν την εταιρεία ειδικού σκοπού, σε σχέση με τα ΣΔΙΤ. Το έχουμε πει πολλές φορές, τα ΣΔΙΤ περισσότερο παίρνουν από το δημόσιο παρά δίνουν. Έχουμε πολλές περιπτώσεις στα νοσοκομεία, όπου έχουμε αρνητικές εξελίξεις με αυτές τις επενδύσεις μέσω ΣΔΙΤ. Και στα σχολεία ξέρουμε ότι ενώ υποτίθεται έχουν γίνει αναθέσεις για να ξεκινήσουν σχολεία και στις μεγάλες πόλεις και στην Αθήνα συγκεκριμένα, αλλά και σε επαρχιακές πόλεις, οι διαδικασίες είναι χρονοβόρες. Τα ΣΔΙΤ αποδεικνύεται ότι δεν είναι μέτρο που εξασφαλίζει τις ανάγκες και του Υπουργείου Υγείας και του Υπουργείου Παιδείας για νοσοκομεία και σχολεία.
    Ευχαριστώ.
      (Χειροκροτήματα από την πτέρυγα του ΣΥΡΙΖΑ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φιλίνη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων τριάντα τέσσερις μαθητές και μαθήτριες και τρεις συνοδοί-δάσκαλοι από το 2ο Δημοτικό Σχολείο Παιανίας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ’ όλες τις πτέρυγες της Βουλής)
     Ο Λαϊκός Ορθόδοξος Συναγερμός ορίζει ως ειδικό αγορητή τον κ. Αϊβαλιώτη Κωνσταντίνο, ο οποίος έχει και το λόγο.
    ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Κυρίες και κύριοι Βουλευτές, είναι η ώρα τώρα 11.00’, δηλαδή 10.00΄ ώρα Στρασβούργου. Τέτοια ώρα χθες ήμουν στη συνεδρίαση της Επιτροπής Οικονομικών στο Συμβούλιο της Ευρώπης.
    Να πω επί τη ευκαιρία ότι δύο πράγματα με ρωτούσαν όλοι οι ξένοι Βουλευτές. Το ένα ήταν αν σταμάτησαν οι ταραχές στην Αθήνα και το δεύτερο ήταν τι θα κάνει η Ελλάδα με την υπόθεση του περίεργου αυτού τύπου, του εγκληματία πολέμου του Αττίλα Ογκάτ, ο οποίος ομολόγησε ότι σκότωσε με τα χέρια του δέκα Έλληνες της Κύπρου οι οποίοι ήταν αιχμάλωτοι. Αυτά τα δύο πράγματα ρωτούσαν οι ξένοι Βουλευτές.
    Να πω ότι είχα την ευκαιρία στην πολιτική μου ομάδα, η οποία είναι η τρίτη μεγαλύτερη πολιτική ομάδα της Ευρώπης, είναι η κεντροδεξιά ομάδα των Ευρωπαίων δημοκρατών, να ενημερώσω για κάποια πράγματα, τα οποία είχαν να κάνουν με αυτήν την κατάσταση. Διότι δεν ξέρω, η Γενική Γραμματεία Επικοινωνίας και Ενημέρωσης –βλέπω και τον κ. Ρουσόπουλο εδώ- τι κάνει. Βλέπω πολυτελές κτήριο, έχει 112.000.000 ενίσχυση κάθε χρόνο από τον κρατικό προϋπολογισμό, αλλά οι ξένοι ρωτάνε, σταμάτησαν οι ταραχές στην Αθήνα; Δηλαδή, αντιδρούμε με κάποιο τρόπο εμείς σε διεθνή φόρα, όπως είναι το Συμβούλιο της Ευρώπης, στο οποίο μετέχουν Βουλευτές από όλη την Ευρώπη, από το Αζερμπαϊτζάν ξέρω εγώ, μέχρι την Ελβετία και από την Νορβηγία μέχρι την Κύπρο; Αντιδρούμε, ενημερώνουμε; 
      Για τα θέματα του εγκληματία πολέμου, έγραψε χθες και η εφημερίδα «ΕΛΕΥΘΕΡΟΣ ΤΥΠΟΣ» ότι τον τίμησε και η Τουρκία για τα «ανδραγαθήματα» του. Θα δοθεί χρόνος να μιλήσουμε. Αλλά πάντως ήταν η μόνιμη ερώτηση: Σταμάτησαν οι αναταραχές στην Αθήνα και τι θα κάνετε με τον εγκληματία πολέμου, ο οποίος ομολόγησε το φόνο δέκα Ελλήνων της Κύπρου;
      Στο Συμβούλιο της Ευρώπης υπήρξε συζήτηση χθες, σας λέω και πάλι τέτοια ώρα, της έκθεσης του Φινλανδού Βουλευτή του κ. Sasi –ο οποίος ανήκει και στο λαϊκό κόμμα, είναι δικός σας Βουλευτής, εννοώντας ότι είναι στην ίδια πολιτική οικογένεια με τη Νέα Δημοκρατία- σχετικά με το πώς θα βγούμε από την κρίση. Στην έκθεση του κ. Sasi αναφέρεται ότι θα χαθούν τριάμισι εκατομμύρια θέσεις εργασίας το 2009. Και όχι μόνο αυτό. Το ποσοστό ανεργίας στην Ευρωζώνη, γράφει μέσα ο κ. Sasi, επαναλαμβάνω Ευρωβουλευτής που ανήκει στην πολιτική οικογένεια τη δική σας -είναι ευρωπαϊκό λαϊκό κόμμα η EPP- ότι θα φτάσει το 9,25%. Ότι στην Ελλάδα θα έχουμε πτώση ανεργίας όταν παντού σε όλους τους διεθνείς οργανισμούς προβλέπεται αύξηση της ανεργίας και δραματικές μειώσεις στις θέσεις εργασίας, αυτό είναι από τα άγραφα. 
      Μόνο στην Ελλάδα πέφτει η ανεργία, αλλά πέφτει όπως είδαμε με τα κόλπα, κύριε Υπουργέ –και είστε πάλι εδώ σήμερα, γι’ αυτό καλά σας λέω Υπουργό Οικονομίας, εσείς είστε ο Υπουργός Οικονομίας, έχετε βγάλει ρίζες εδώ- με τους γαλάζιους υπαλλήλους, οι οποίοι μπαίνουν τώρα με τον ΟΑΕΔ κ.λπ..
      Όσον αφορά το ΤΕΚΕ, άκουσα χθες στην Επιτροπή Οικονομικών του Συμβουλίου της Ευρώπης τη Γαλλίδα Βουλευτή την κ. Μπλαντέ, η οποία είπε ότι τέτοια ταμεία στη Γαλλία τύπου ΤΕΚΕ ελάχιστα προσέφεραν και εκτίμησε ότι η ανεργία στη Γαλλία αυξάνει με ρυθμό όπου χίλιες θέσεις εργασίας χάνονται την ημέρα. Και αυτό που; Στην κραταιά Γαλλία. 
      Έγραψαν οι εφημερίδες ότι ογδόντα χιλιάδες θέσεις εργασίας χάθηκαν χθες παγκοσμίως. Εσείς πώς καταφέρνετε να παρουσιάζετε μείωση ανεργίας  όταν δεν μπορεί ούτε η Γαλλία με την οικονομία που έχει, τη δομή, τον προσανατολισμό του εμπορίου και όλα αυτά, να αντέξει αυτήν την επίθεση; Είναι πραγματικά θαύμα, που έλεγε και ο παλιός σκιτσογράφος ο Ιωάννου.
      Στην έκθεσή του ο κ. Sasi αναφέρεται συνεχώς, και θα την καταθέσω για τα Πρακτικά, σε πρωτοβουλίες των G20. Οι είκοσι μεγαλύτερες οικονομίες του κόσμου. Το απίστευτο είναι  ότι στις είκοσι αυτές οικονομίες είναι και η Τουρκία, η οποία έχει απλώσει το χεράκι και περιμένει το χρηματάκι από το Διεθνές Νομισματικό Ταμείο, αλλά θεωρείται μεγάλη οικονομία. Η Τουρκία στο G20. Εμείς γιατί δεν είμαστε στο G20; Δηλαδή πώς μπόρεσε η Τουρκία να χωθεί εκεί λόγω προφανώς των ικανοτήτων της της εξωτερικής πολιτικής –γιατί η Τουρκία έχει εξωτερική πολιτική, εμείς δεν ξέρω τι έχουμε- και εμείς να είμαστε πάλι στην απέξω; Πώς μπήκε η Τουρκία η οποία είναι στα πρόθυρα της χρεοκοπίας, στο G20 και θεωρείται μεγάλη οικονομία;
      (Στο σημείο αυτό ο Βουλευτής κ. Αϊβαλιώτης καταθέτει για τα Πρακτικά την  προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το νομοσχέδιο έχει και κάποιες διατάξεις που οδηγούν στην εξαφάνιση  πολλών ελληνικών ασφαλιστικών εταιρειών, αφού τις θέτουν σε ανταγωνιστικό μειονέκτημα σε σχέση με τις ξένες εταιρείες. Έχει διαμαρτυρηθεί δημοσίως η Ένωση Ασφαλιστών βορείου Ελλάδος, ο Πρόεδρός της ο κ. Μελάς Γιαννιώτης. Έχει κατ’ επανάληψη γραπτώς και προφορικώς διαμαρτυρηθεί και στα Μέσα Ενημέρωσης. 
      Οι ελληνικές ασφαλιστικές εταιρείες αντιμετωπίζουν το φάσμα του κλεισίματος. Διάλογος δεν γίνεται. Ούτε και δείγμα κατανόησης υπάρχει για το τι συμβαίνει. Δηλαδή οδηγούμε στο κλείσιμο τις ελληνικές ασφαλιστικές εταιρείες. Δεν καταλαβαίνετε ότι έρχεται και άλλη ανεργία; Δεν καταλαβαίνετε ότι έρχονται και άλλα αδιέξοδα, άρα θα έχουμε νέες τροπολογίες τύπου Κλωστήρια Πρεβέζης; 
      Τι άλλο είπαν χθες στην Επιτροπή του Συμβουλίου της Ευρώπης; Και αναφέρομαι γιατί ήταν μια πολύ ουσιώδης συζήτηση. Η αποζημίωση, είπαν, των καταθετών να μην υπερβαίνει τους τρεις μήνες. Μέχρι δεκαπέντε λέει το νομοσχέδιό σας. Στο Συμβούλιο της Ευρώπης είπαν να μην ξεπερνάει τους τρεις μήνες και να υπάρξει και εγγύηση όλων των καταθέσεων και το αποθεματικό στο ταμείο να κυμαίνεται από 3% έως 10%. Εδώ είναι 0,5% το αποθεματικό που δημιουργείτε. Αυτό δεν είναι; Το 1.000.000.000 μπροστά στα 250.000.000.000 τόσο δεν είναι; Μα, οι ξένοι Βουλευτές λένε να είναι 3% με 10%. Γιατί δεν έχουμε ένα αποθεματικό ανάλογο με αυτό που συζητούν στην Ευρώπη οι ξένοι Βουλευτές;
      Όσον αφορά την «ΤΕΙΡΕΣΙΑΣ», είναι τόσο μικρόψυχη, μίζερη και ακατανόητη η τοποθέτησή σας. Δηλαδή τι θα γίνει αν μία επιταγή σφραγίζεται και μπαίνει στην «ΤΕΙΡΕΣΙΑΣ» μετά από ένα μήνα και όχι μετά από μια εβδομάδα που προτείνετε; Γιατί μόνο για 500 ευρώ να μπαίνει στην «ΤΕΙΡΕΣΙΑΣ»; Γιατί δεν αναστέλλετε την «ΤΕΙΡΕΣΙΑΣ» για τρία χρόνια; Σας είπε ο κ. Καράογλου, πολύ σημαντικός Βουλευτής δικός σας από τη Θεσσαλονίκη, να το κάνετε 1.500 ευρώ. Μα, γιατί δεν ακούτε; Γιατί υπάρχει αυτή η περίεργη τοποθέτηση, η μικρόψυχη, η μίζερη; Για ποιο λόγο; 
      Γιατί με το στανιό κάνετε κάποιες αλλαγές, οι οποίες είναι ψευτοαλλαγές; Για τα δέκα χιλιάρικα; Είναι του παλαιοκομματικού στυλ, θυμίζει άλλες δεκαετίες. Είναι κοροϊδία. Δεν καλύπτει το σύνολο των καταθέσεων, όπως θα όφειλε, γιατί η Κυβέρνησή σας φταίει για τα σπασίματα και για τα χάλια, γιατί υπήρξε ανεπάρκεια της Κυβέρνησής σας. Δεν φταίνε οι επαγγελματίες που τους έσπασαν τα μαγαζιά. Με δέκα χιλιάρικα τι καλύπτεις δηλαδή; Ποιος έχει την ευθύνη γι’ αυτήν την ανεπάρκεια; 
      Για τον ΟΑΕΔ, για τους εξήντα χιλιάδες γαλάζιους βρήκατε 1.080.000.000, για να τους βάλετε από το παράθυρο στο δημόσιο. Κάντε το πολλαπλασιασμό και την πρόσθεση. 
      Είναι σαν να βλέπει κάποιος τον «Μαυρογιαλούρο», κύριε Γείτονα –δεν είναι εδώ ο κ. Γείτονας- που τον αναφέρει συχνά, να περπατάει αγκαλιά με τον καλοχαιρέτα και από δίπλα τον ψευτοθόδωρο, ο γνωστός συνεργάτης Βουλευτή, ο οποίος ήταν πολυπράγμων και έλεγε και έλεγε και ένα σωρό παραμύθια. Όλα αυτά σε ελληνικές ταινίες φυσικά. 
      Όμως, εκεί που πραγματικά θλίβεται κανείς –το λέμε κάθε μέρα, γιατί αυτό συμβαίνει, είναι ότι βλέπουμε συνέχεια «Μαυρογιαλούρους» και «ψευτοθόδωρους» παντού- είναι με τα Κλωστήρια Πρεβέζης. Μιλάμε για το μοιρολόι, για το μνημόσυνο της ελληνικής οικονομίας. Τα Κλωστήρια Πρεβέζης είναι η Ελληνική Κλωστοϋφαντουργία. Πέρυσι είχαν πτώση 20% τα ελληνικά κλωστοϋφαντουργικά προϊόντα. Οι Τούρκοι μέχρι και «BURBERRYS» εξάγουν. Που; Στην Ελλάδα. Πηγαίνετε σε ένα μαγαζί και δείτε πόσα τούρκικα «BURBERRYS» πωλούνται σωρηδόν. Μα, κάθε είδους κλωστοϋφαντουργικών προϊόντων τουρκικής προελεύσεως πωλείται; Γιατί; Γιατί το 1995 οι κύριοι εδώ του ΠΑΣΟΚ έδωσαν την Τελωνιακή Ένωση επί Ανδρέα Παπανδρέου στους Τούρκους χωρίς κανένα αντάλλαγμα τον Δεκέμβριο του 1995, αφοπλίστηκε η Ευρωπαϊκή Ένωση, εκτοπίστηκαν τα ελληνικά προϊόντα και πήξαμε στα τουρκικά προϊόντα, αγροτικά προϊόντα, καταψύκτες, αυτοκίνητα, μηχανές. Εξάγουν τα πάντα. Πηγαίνετε στον «ΚΩΤΣΟΒΟΛΟ», στην «ΗΛΕΚΤΡΟΝΙΚΗ», στον «ΚΟΡΑΣΙΔΗ», να δείτε τουρκικές συσκευές, οι πρώτες που είναι στη σειρά είναι οι τούρκικες λευκές οικιακές συσκευές. Πού φθάσαμε; Που είναι οι ελληνικές συσκευές; 
      Πόσα δώσαμε για τα αυτοκίνητα; Τριακόσια εκατομμύρια ευρώ δώσαμε μόνο εμείς οι Έλληνες για τούρκικα αυτοκίνητα πέρυσι. Οκτακόσιες χιλιάδες αυτοκίνητα εξήγαγαν οι Τούρκοι, 20.000.000.000 δολάρια έβαλαν στην πατρίδα τους. Διακόσιες εξήντα χιλιάδες Τούρκοι δουλεύουν στην τουρκική αυτοκινητοβιομηχανία. Που είναι η ελληνική συναρμολόγηση οχημάτων; Και είχαμε τη δυνατότητα και φτιάχναμε αυτοκίνητα ένα σωρό στα μεγέθη της οικονομίας μας. Και έσβησαν όλα και τα κάνουν οι Τούρκοι και οι επιχειρήσεις μας πάνε στην Βαρντάσκα, τα Σκόπια δηλαδή, τη Βουλγαρία, την Αίγυπτο, φεύγουν από την Ελλάδα και έρχονται τώρα οι ρυθμίσεις, το μοιρολόι και με υπογραφή, το τέλος δηλαδή, η ταφόπλακα της ελληνικής βιομηχανίας. Πού είναι η «IDEAL STANDARD»; Στη Μακεδονία ήταν. Πού είναι η «VIAMIL»; Στη Μακεδονία ήταν. Που είναι τα Κλωστήρια Πρεβέζης; Στην Ήπειρο ήταν. Αδειάζει η Μακεδονία, η Ήπειρος, πάνε στην Βαρντάσκα, στην Αίγυπτο, στη Βουλγαρία, στην Τουρκία, στην «μπανανία», δεν ξέρω εγώ πού αλλού πάνε και ούτε ένα εργοστάσιο για τσίχλες και καραμέλες δεν φτιάχνεται στην Ελλάδα. Μηδέν επενδύσεις. Και μετά λέμε γιατί δεν μειώνεται η ανεργία! Τι έγινε με την «MITSUBISHI» και την «HYUNDAI»; Σας την κατήγγειλε ο Πρόεδρος του ΛΑΟΣ πριν από μία εβδομάδα μέσα στη Βουλή. Πήγατε τους πλησιάσατε και θέλουν να επενδύσουν σε έδαφος της Ευρωπαϊκής Ένωσης. Πήγατε να τις πιάσετε αυτές τις εταιρείες, για να έλθει κάποια επένδυση στην Ελλάδα για να δουλέψει και κάποιο ελληνικό χέρι, για να σταματήσουν να τρίβουν τα χέρια τους τέλος πάντων οι Τούρκοι; Όλο για ανέργους μιλάμε, για ξεπούλημα της δημόσιας περιουσίας και ποτέ για επενδύσεις. Φτάσαμε δηλαδή στην «κοινωνία ώρα μηδέν», για να θυμηθώ άλλο τίτλο μίας παλιάς μαυρόασπρης ελληνικής ταινίας, ενώ οι δρόμοι της Ελλάδας έχουν μετατραπεί σε «λεωφόρους του μίσους», άλλη μία παλιά μαυρόασπρη ελληνική ταινία και τα ηγετικά σας στελέχη λένε «κατηγορώ την κοινωνία», άλλη μία μαυρόασπρη ελληνική ταινία. Σας θυμίζω όμως ότι ο κατηγορών την ταινία σε εκείνη την ταινία είχε πολύ άδοξο τέλος. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των ομιλητών Βουλευτών. 
      Ο κ. Αμοιρίδης έχει το λόγο.
      ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, η κρίση κανείς δεν ξέρει πόσο θα κρατήσει. Άλλος λέει έναν χρόνο, άλλος δύο χρόνια, άλλος τρία χρόνια. Αυτό που είναι σίγουρο πως χρειάζεται είναι ένα σταθερό πρόγραμμα σε βάθος χρόνου, να ξεκαθαρίσουμε τι ζητάμε και να υπάρχει ένας προγραμματισμός, τι βλέπουμε σήμερα. Ανάλογα με την ημέρα, ανάλογα με την εβδομάδα έχουμε και διαφορετική στόχευση και διαφορετική προσέγγιση. Αλλάζουν οι Υπουργοί, αλλάζουν τα πράγματα. 
      Παραδείγματος χάριν για τους αγρότες ο προηγούμενος Υπουργός έδινε όλες τις αποζημιώσεις του ΕΛΓΑ πριν τα Χριστούγεννα και δεν υπήρχε αυτή η κινητοποίηση, δεν ξέρω τι έγινε και έφερε τους αγρότες στους δρόμους. Και βέβαια αναδείχθηκε το πρόβλημα, γιατί όλοι ήλπιζαν ότι θα υπήρχε και μία άλλη πολιτική μετά την αλλαγή και στην ηγεσία του Υπουργείου Εθνικής Οικονομίας. 
      Έχουμε λοιπόν σήμερα ένα νομοσχέδιο όπου κάθε μέρα κατατίθενται νέες τροπολογίες. Δηλαδή αν καθίσουμε άλλες τέσσερις-πέντε μέρες θα έχουμε συνεχώς καινούργιες τροπολογίες. 
      Οι επιχειρηματίες στη Θεσσαλονίκη ακόμη ζητάνε αποζημιώσεις για τις καταστροφές του Δεκεμβρίου. Ογδόντα οκτώ επιχειρήσεις διεκδικούν, κύριε Υπουργέ, 1.100.000 ευρώ και ακόμη το Υπουργείο Εθνικής Οικονομίας δεν έχει στείλει τον εκπρόσωπό του για να γίνει τριμελής Επιτροπή και φωνάζει ο Πρόεδρος του Επιμελητηρίου Θεσσαλονίκης για να δουν αν τα καταστήματα δικαιούνται και ποια δικαιούνται ώστε να υπάρχει μία διέξοδος για να πάρουν και αυτοί το δεκαχίλιαρο. Δεν έχετε στείλει ακόμα τον εκπρόσωπο του Υπουργείου Εθνικής Οικονομίας σε μια πόλη του ενάμισι εκατομμυρίου που κι εκεί υπάρχουν επιχειρήσεις που καταστράφηκαν. Αγνοείτε συνεχώς αυτούς που είναι λίγο μακριά σας και αυτοί που πιέζουν παίρνουν, όπως οι αγρότες σήμερα. Πιέζεις, παίρνεις, δεν πιέζεις, δεν λειτουργεί το κράτος.
	Για την «ΤΕΙΡΕΣΙΑΣ», κύριε Υπουργέ, υπάρχουν επιχειρήσεις οι οποίες έχουν κόψει παλιότερα τιμολόγια, έχουν κλείσει και έχουν χαθεί τα παραστατικά. Αυτοί πρέπει να είναι είκοσι χρόνια, να περιμένουν και μετά να μπορούν να ενταχθούν στην παραγωγή. Δεν μπορεί να μειωθεί αυτός ο χρόνος; Είκοσι χρόνια. Σήμερα προβλέπεται για κάποιες επιχειρήσεις που λειτουργούσαν. Κάποιες άλλες έκλεισαν, κάπου αλλού υπήρχαν πλαστά τιμολόγια. Αυτοί οι άνθρωποι όμως σήμερα δεν μπορούν να ξεκινήσουν μία καινούργια επιχείρηση. Πρέπει να περάσουν είκοσι χρόνια. Όπως και με τις επιταγές που σας είπα τις προάλλες, οι τράπεζες κρατούν στελέχη για δέκα χρόνια, όμως υπάρχουν προβλήματα μέχρι τα δεκαπέντε χρόνια που ζητάει στοιχεία η «ΤΕΙΡΕΣΙΑΣ» και δεν υπάρχουν.
	Για το ΤΕΚΕ σας είπα ότι παίρνουν πολύ λίγες επιχειρήσεις, περίπου το 1,5%-2% από τις αιτήσεις. Οι τράπεζες δίνουν και αυτοί στους οποίους δίνουν είναι οι μοναδικοί που οφείλουν κάτι στην τράπεζα και τους βάζουν να υπογράφουν χαρτιά ώστε από τα χρήματα που θα πάρουν να εξοφλήσουν τις υποχρεώσεις προς την τράπεζα, αλλιώς δεν παίρνει κανείς. Θα σας ξαναπώ ότι για να ελέγξετε αν τα χρήματα αυτά πήγαν στην αγορά και όχι σε καταθέσεις, σε αυτοκίνητα και σε αγορές ακινήτων, θα πρέπει να δίνονται με δίγραμμες επιταγές, δηλαδή θα ελέγξετε τα αποκόμματα των δίγραμμων επιταγών για να δείτε αν τα λεφτά αυτά πήγαν στην πραγματική οικονομία, αλλιώς δεν θα μπορέσετε να το ελέγξετε ή δεν θέλετε να το ελέγξετε. Δίνετε τα χρήματα εκεί που θέλει η κάθε τράπεζα και δεν θα ξέρετε αν αυτά τα χρήματα πήγαν στην παραγωγή. Δεν μιλάω για τις προσλήψεις. 
      Εν πάση περιπτώσει, στο παιχνίδι μπήκε τώρα και η Τοπική Αυτοδιοίκηση. Είκοσι χιλιάδες θέσεις παίρνει η Τοπική Αυτοδιοίκηση, δίνει 360.000.000 αν συμμετέχει με 60% -40% το κράτος- και βέβαια αντιλαμβανόμαστε ότι η Τοπική Αυτοδιοίκηση έχει αγωνία να προσλάβει. Έχετε όμως δώσει χρήματα για να γίνουν έργα σε κάθε τοπική κοινωνία ή έχουμε τα μεγάλα έργα που τα εκμεταλλεύονται τρεις μεγάλες εταιρείες; Έχετε ξεκινήσει να δώσετε από το Δ΄ Κοινοτικό Πλαίσιο Στήριξης μικρά έργα στην περιφέρεια ώστε να μπορούν και αυτά τα άτομα που θα προσληφθούν να είναι χρήσιμα; Χρησιμοποιείτε όλους αυτούς τους ανθρώπους, εκατόν ενεννήντα τέσσερις χιλιάδες, διακόσιες χιλιάδες –κάθε μέρα διαβάζουμε άλλα νούμερα- που θα προσληφθούν μετατρέποντας το επίδομα ανεργίας σε επίδομα εργασίας χωρίς στόχευση, χωρίς ειδικότητες, χωρίς κανένα αποτέλεσμα παρά μόνο θα είναι και αυτοί άλλες διακόσιες χιλιάδες που θα πάρουν τη μοριοδότηση του 50% ώστε μέχρι το 2010 –και φαντάζομαι ότι θα το επεκτείνει η Κυβέρνηση αν δεν γίνουν εκλογές μέχρι τότε για άλλα τρία χρόνια- να μπορούν με τη μοριοδότηση του 50% να προσληφθούν. Ο ΑΣΕΠ βέβαια κάθε μέρα απαξιώνεται και παράλληλα απαξιώνεται και η ελπίδα των νέων ότι θα έχουν μία αντικειμενική αντιμετώπιση.
	Στο Εθνικό Ταμείο Κοινωνικής Συνοχής, 350.000.000 το ΕΤΑΚ της Κυβέρνησης και βέβαια 236.000.000 το επίδομα θέρμανσης. Τώρα είπατε ότι θα μπουν και τα ΑΜΕΑ. Κακώς αντιληφθήκατε ότι εμείς δεν θέλουμε να μπουν τα ΑΜΕΑ. Δεν ήταν εκείνος ο στόχος. Όχι μόνο τα ΑΜΕΑ, αλλά να μπουν και άλλες κοινωνικές ομάδες. Μιλάμε για το αν φτάνουν τα χρήματα. Δεν φτάνουν αυτά τα χρήματα για το πετρέλαιο ούτε μιας εβδομάδας. Το τάξατε εδώ και τρία χρόνια, το δίνετε τώρα κάτω από την πίεση των ημερών, το δίνετε προεκλογικά και τα ίδια χρήματα τα μοιράζετε σε περισσότερους ανθρώπους. Αντί να αυξήσετε το ποσό, αυξάνετε τον αριθμητή του κλάσματος. Ο παρονομαστής παραμένει ο ίδιος. 
      Έτσι λοιπόν όχι μόνο δεν αντιμετωπίζετε την κατάσταση, αλλά δεν ακούσατε ούτε καν την πρόταση του ΠΑΣΟΚ που ήταν πιο γενναία ώστε να κινηθεί η αγορά και πραγματικά να μπορέσουν οι πολίτες να ωφεληθούν απ’ αυτές τις αποζημιώσεις, αλλιώς είναι δώρο-άδωρο. Μ’ έναν τενεκέ πετρέλαιο, μ’ ένα βαρέλι πετρέλαιο δεν νομίζω ότι σώνεται η ελληνική περιφέρεια. 
      Αν θέλετε να βοηθήσετε την κατάσταση στην περιφέρεια και κυρίως τους αγρότες σήμερα, καταργήστε τον φόρο του ΕΤΑΚ που επιβάλατε ακόμη και στις αγροτικές υποδομές.
    Δηλαδή, 1 ευρώ το μαντρί, 1 ευρώ η βίλα. Τρεις χιλιάδες τετραγωνικά μία κτηνοτροφική μονάδα, τρεις χιλιάδες το χρόνο. Αν, βέβαια, είναι και πτηνοτροφική μονάδα, μπορεί να πιάσει και έξι και επτά χιλιάδες τετραγωνικά, δηλαδή επτά χιλιάδες το χρόνο. Σε δέκα χρόνια θα την πάρετε πίσω. Και πώς θα καλύψετε με αυτές τις αποζημιώσεις, που δίνετε, αυτό το φόρο; Ούτε αυτό το φόρο δεν καλύπτετε.
    Θα σας παρακαλέσω, κύριε Υπουργέ –είναι εδώ και η κ. Καλαντζάκου- για το εξής: Έχουμε υποβάλει –πέμπτη φορά το λέω από εδώ- τη δική μας πρόταση να ενταχθούν οι εργαζόμενοι της «ΚΟΡΤΑΚ», της Πιερίας. Εδώ είναι και ο συνάδελφος ο Αντώνης ο Καρπούζας. Έχει κατατεθεί και από τους τέσσερις Βουλευτές. Επιτέλους! Ενάμιση χρόνο μετά έχουν έρθει νομοσχέδια, έχει μπει η Λάρισα, μπαίνει σήμερα η Πρέβεζα, έχει μπει η Ξάνθη, ο κάθε ένας που έχει κάνει μία αίτηση κι έχει έναν ισχυρό κυβερνητικό παράγοντα εντάσσεται σε ένα σχέδιο καταπολέμησης του προβλήματος. Κι εμείς από την Πιερία σας παρακαλούμε, πηγαινοερχόμαστε στο Υπουργείο, έρχονται οι εργαζόμενοι, φεύγουν. Σήμερα είναι μία ευκαιρία να βάλετε και την Πιερία. Είναι εξήντα, εβδομήντα εργαζόμενοι, να ενταχθούν, ώστε να μπορέσουν και αυτοί να βρουν το δρόμο τους. Τους έχουμε συνέχεια από γραφείο σε γραφείο των Βουλευτών και είναι ντροπή για την αξιοπρέπεια αυτών των ανθρώπων. Και είναι ντροπή για την Πιερία. Δεν πρέπει να έχουμε εμείς την ίδια αντιμετώπιση; Δεν έχουν αξιοπρέπεια οι δικοί μας εργαζόμενοι; 
    Αγαπητή κυρία Υπουργέ και κύριε Υπουργέ, νομίζω ότι είναι μία καλή ευκαιρία να κλείσει αυτό το θέμα σήμερα μαζί με την Πρέβεζα. Καλό θα είναι μαζί με τα χαμόγελα τα δικά μας, να χαμογελούν και αυτοί οι άνθρωποι.
    Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αμοιρίδη που ήταν και στο πλαίσιο του χρόνου που δικαιούται. 
      Ο κ. Χάιδος έχει το λόγο.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριοι Υφυπουργοί, κύριοι συνάδελφοι, το σχέδιο νόμου, που συζητούμε αυτές τις μέρες, είναι ένα κραυγαλέο παράδειγμα της ασυνέπειας και της αντιφατικότητας που διέπει την πολιτική της Νέας Δημοκρατίας. Το ίδιο το νομοθέτημα, αλλά και οι πολλές τροπολογίες, που αφορούν σημαντικά θέματα και κατατέθηκαν χωρίς διάλογο και χωρίς κάποιες από αυτές να συζητηθούν στην επιτροπή, αποτελούν τρανή απόδειξη για του λόγου το αληθές.
      Συγκεκριμένα, η σημερινή Κυβέρνηση ως αντιπολίτευση χαρακτήριζε αυτά τα νομοσχέδια και αυτές τις τροπολογίες φρουτιέρες. Τώρα, κύριε Υπουργέ, τι είναι αυτός ο ορυμαγδός των τροπολογιών που κατατέθηκαν τόσο καθυστερημένα και για τόσα μεγάλα ζητήματα, τα οποία αντιμετωπίζονται πρόχειρα και αποσπασματικά και μάλιστα εν κρυπτώ, μπορώ να πω, αφού δεν προλάβαμε να τα συζητήσουμε αναλυτικά; Μήπως ταιριάζει η λέξη «βόρβορος ντροπολογιών»; 
      Ως αντιπολίτευση η σημερινή Κυβέρνηση μιλούσε για σχεδιασμό και προγραμματισμό. Το διακηρύττει και τώρα ο Πρωθυπουργός. 
      Η τροπολογία, που έγινε άρθρο 75 για τα κλωστήρια Πρεβέζης, δεν είναι αποσπασματική, παρ’ ότι κινείται προς τη θετική κατεύθυνση; Γιατί δεν θεσπίζετε ενιαίους κανόνες και επιμένετε να αντιμετωπίζετε περιπτωσιολογικά τέτοια θέματα; Τι απαντάτε σε ανάλογες περιπτώσεις επιχειρήσεων, περιοχών και ανέργων που δεν τους υπάγετε σε τέτοιες διατάξεις; 
      Αναφέρθηκε προηγουμένως μία τέτοια περίπτωση στην Πιερία. 
      Γιατί δεν κάνετε δεκτή τη δική μας πρόταση για τις φθίνουσες περιοχές και για τους φθίνοντες κλάδους και για την αναγκαιότητα θέσπισης ενιαίων κανόνων διαφάνειας και δικαιοσύνης στη στήριξη και την ενίσχυσή τους; 
      Ως αντιπολίτευση η σημερινή Κυβέρνηση χαρακτήριζε τα 200 ευρώ, που έδωσε τότε το ΠΑΣΟΚ, το 2003 δηλαδή, σαν ψίχουλα. Ως κοροϊδία τα χαρακτήριζε. Τώρα, πέντε χρόνια μετά, που εσείς σε περιόδους ανέχειας και εξαθλίωσης, με μεγαλύτερο κόστος ζωής, με μεγαλύτερη τιμή στο πετρέλαιο, δίνετε το ίδιο ποσό για δήθεν συνοχή, πώς το χαρακτηρίζετε; Δεν είναι εμπαιγμός αυτό; Δεν είναι πολιτικός καιροσκοπισμός; Γιατί εξαιρείτε τους φτωχούς εργαζόμενους που τότε το πήραν; 
      Το δίνετε, λέει, μέσω του Ταμείου κατά της Φτώχειας. Τι θα μείνει σε αυτό το Ταμείο μετά τη χορήγηση του επιδόματος θέρμανσης; Γιατί το απαξιώνετε –εσείς το δημιουργήσατε- και δεν το χρηματοδοτείτε επαρκώς; Γιατί δεν κάνετε δεκτή την πρόταση νόμου του ΠΑΣΟΚ, που προβλέπει και υψηλότερο επίδομα θέρμανσης –ανάλογο με του 2003 για σήμερα- και ξεχωριστό επίδομα αλληλεγγύης; Γιατί δίνετε δηλαδή το επίδομα θέρμανσης τώρα, πρόχειρα, με τροπολογία και τροπολογία στην τροπολογία για τα άτομα με αναπηρία; Τέτοια πρόχειρη και της τελευταίας στιγμής αντιμετώπιση επιφυλάσσετε σε αυτούς τους ανθρώπους, την ευαίσθητη ομάδα συνανθρώπων μας, οι οποίοι απαιτούν περισσότερη σοβαρότητα;
      Ως αντιπολίτευση η σημερινή Κυβέρνηση μιλούσε για διαφάνεια, μιλούσε για αξιοκρατία, για σεβασμό στους πολίτες και ιδιαίτερα στους άνεργους. 
     Τώρα, όμως, ως νέοι «Μαυρογιαλούροι» στο πλαίσιο της μικροκομματικής εκμετάλλευσης με την τροπολογία που έγινε άρθρο 74, θα διορίζετε στο δημόσιο χωρίς κριτήρια, χωρίς διαφάνεια, όπως εξάλλου το κάνετε και με τα «STAGE»  άνεργους νέους με προίκα την επιδότηση ανεργίας που παίρνουν από τον ΟΑΕΔ. Γιατί χρησιμοποιείτε εσείς για ρουσφέτια δικά τους χρήματα, χρήματα των κοινωνικών εταίρων; Γιατί δεν ακούτε τις αντιδράσεις τους; Γιατί δημιουργείτε ψεύτικες προσδοκίες στους άνεργους για μόνιμη αποκατάσταση στο δημόσιο; Γιατί στερείτε αυτήν τη δυνατότητα από τις ιδιωτικές επιχειρήσεις που σήμερα μαστίζονται από την κρίση, δοκιμάζονται και απολύουν εργαζόμενους; Πώς θα μοιράσετε το επίδομα των 1.000 ευρώ που θεσμοθετείτε με το άρθρο 74 και το οποίο θα δίνει ο ΟΑΕΔ; Μήπως όπως τα τριχίλιαρα που πήραν οι πυρόπληκτοι για να ψηφίσουν και μετά τους τα ζητούσατε πίσω; Μήπως προεκλογικά για να τους εξαγοράσετε πολιτικά; 
     Κύριοι της Νέας Δημοκρατίας, αυτή η πολιτική σας χαρακτηρίζεται από οικονομικό νεοφιλελευθερισμό, κοινωνικό λαϊκισμό, παλαιοδεξιά λογική και καιροσκοπική συμπεριφορά. Αυτή η πολιτική μόνο δεινά και οπισθοδρόμηση φέρνει στη χώρα και στους πολίτες. Γι’ αυτό οι πολίτες σάς γυρίζουν την πλάτη και στρέφουν πάλι τις ελπίδες τους στο ΠΑΣΟΚ, το οποίο με συγκεκριμένο πρόγραμμα, με μελετημένες, κοστολογημένες προτάσεις δεσμεύεται για καλύτερες μέρες, για την πρόοδο της πατρίδας με συμμετοχή και προς όφελος όλων, χωρίς αδιαφανή ρουσφέτια και άδικους αποκλεισμούς. 
     Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χάιδο. 
     Ο κ. Τζίμας έχει το λόγο. 
     ΜΑΡΓΑΡΙΤΗΣ ΤΖΙΜΑΣ: Κυρίες και κύριοι συνάδελφοι, πρόκειται για μια σειρά μέτρων που παίρνει η Κυβέρνηση προκειμένου να ανακουφίσει τις ασθενείς κοινωνικές ομάδες, οι οποίες πλήττονται ή πρόκειται να υποστούν ρήξη και να αντιμετωπίσουν κοινωνικά προβλήματα από την επερχόμενη οικονομική κρίση. Δεν είναι δυνατόν, όμως, οι εκλεκτοί συνάδελφοι της Αξιωματικής Αντιπολίτευσης να κατηγορούν αυτήν την Κυβέρνηση για επιλεκτική κοινωνική ευαισθησία. 
     Και επειδή η πολιτική ζωή του τόπου μας πρέπει να έχει παρελθόν, παρόν και μέλλον, θα ήθελα να θυμίσω πως ενώ η Αξιωματική Αντιπολίτευση κυβέρνησε είκοσι ολόκληρα χρόνια, η κοινωνική της ευαισθησία εξαντλήθηκε στα εξής μέτρα, μεταξύ των άλλων: Από τα είκοσι χρόνια που κυβερνήσατε, κυρίες και κύριοι συνάδελφοι του ΠΑΣΟΚ, μόνο ένα χρόνο δώσατε επίδομα θέρμανσης. Μην μου πείτε ότι δεν υπήρχαν άλλοι χειμώνες. Μην μου πείτε ότι δεν υπήρχε Νευροκόπι. Αλλά πώς να ανακαλύψετε το Νευροκόπι και τη Φλώρινα, όταν κινείστε γύρω από την πλατεία Συντάγματος; Από τα είκοσι χρόνια, λοιπόν, που κυβερνήσατε, δώσατε επίδομα θέρμανσης μια χρονιά, εκτός εάν πιστεύετε πως ανατρέψατε και το κλίμα τα χρόνια που κυβερνούσατε.
      Πείτε μου έστω και ένα ειδικό πρόγραμμα αντιμετώπισης της ανεργίας που αναπτύξατε στα είκοσι χρόνια που κυβερνήσατε την Ελλάδα. Δεν υπήρχε ούτε ένα. Δεν είχαμε κρίση στην εποχή που κυβερνούσατε; Θυμάστε τις χιλιάδες των επιχειρήσεων έτοιμου ενδύματος που έφευγαν από τη Μακεδονία και τη  Θράκη και μετανάστευαν στη γειτονική χώρα της Βουλγαρίας ή στα Σκόπια; Ποια μέτρα είχατε πάρει τότε για τις χιλιάδες εργαζόμενες γυναίκες στο έτοιμο ένδυμα; Ούτε ένα μέτρο.
      Κυβερνήσατε είκοσι χρόνια και κοιτάξτε πού εξαντλήθηκε η  κοινωνική σας ευαισθησία. Κόψατε ακόμη και τα πολυτεκνικά επιδόματα που έδωσε η δική μας Κυβέρνηση από το 1990 έως το 1993. Δεν είχατε ίχνος πολιτικής κυβερνητικής για την τρίτεκνη οικογένεια. Ούτε ένα μέτρο δεν υπήρχε στα χρόνια που κυβερνήσατε. Δεν υπήρχαν τρίτεκνες οικογένειες; Δεν υπήρχαν πολύτεκνες μάνες;
      Κυβερνήσατε είκοσι χρόνια και τι δημιουργήσατε; Χιλιάδες αγρότες με πανωτόκια. Τα οποία δημιουργήθηκαν επί των ημερών σας, δεν δημιουργήθηκαν επί των ημερών αυτής της διακυβέρνησης. Εμείς απαλλάξαμε πενήντα τέσσερις χιλιάδες αγρότες από τα πανωτόκια και πληρώσαμε 1.100.000.000 ευρώ μόνο για τα πανωτόκια που μας κληροδοτήσατε.
      Η κοινωνική σας ευαισθησία ήταν να δημιουργήσετε αγροτικούς συνεταιρισμούς, που μας τους παραδώσατε καταχρεωμένους και αναγκάστηκε η Αγροτική Τράπεζα να δώσει πάνω από 2.000.000.000 ευρώ, για να εξυγιάνει αυτό το κομματικό σύστημα των αγροτικών συνεταιρισμών.
      Κυβερνήσατε είκοσι χρόνια, από τα οποία τα έντεκα παρακρατούσατε το ΛΑΦΚΑ από το συνταξιούχο των 500 και 400 ευρώ, για τον οποίο χύνετε εδώ «κροκοδείλια δάκρυα». Από το 1993 έως το 2004 παρακρατούσατε το ΛΑΦΚΑ και ήρθαμε εμείς, συνεπείς στην προεκλογική μας δέσμευση, καταργήσαμε το ΛΑΦΚΑ και επιστρέψαμε αυτά που παρακρατούσατε.
      Η κοινωνική σας ευαισθησία, αλλά και η εμπιστοσύνη σε θεσμούς ήταν τόση που ακόμη και από αυτόν τον γνήσιο θεσμό της δημοκρατίας, που είναι η Τοπική Αυτοδιοίκηση, παρακρατούσατε θεσμοθετημένους πόρους, δισεκατομμύρια ευρώ. Εμείς αποκαταστήσαμε τη νομιμότητα, το ν.1828 και επιστρέφουμε σταδιακά αυτά που εσείς παρακρατούσατε από το 1981 και μετά. 
      Έρχεστε εδώ τώρα και κατηγορείτε αυτήν την Κυβέρνηση για έλλειψη ευαισθησίας! Γιατί; Γιατί λέτε ότι προγραμματίζει να πάρει εξήντα χιλιάδες ανέργους μέσω του ΟΑΕΔ σε δημόσιες υπηρεσίες, στον ευρύτερο δημόσιο τομέα, στην Τοπική Αυτοδιοίκηση. Επιλέξτε, επιτέλους, τι θέλετε. Θέλετε καταπολέμηση της ανεργίας; Τι λέτε σ’ αυτούς τους εξήντα χιλιάδες ανέργους; Λέτε: «Περιμένετε να γίνει Κυβέρνηση του ΠΑΣΟΚ ή περιμένετε, γιατί τώρα βρισκόμαστε σε προεκλογική περίοδο»; Πού ανακαλύψατε προεκλογική περίοδο; Ούτε καν την πρώτη διετία της δεύτερης τετραετίας δεν έχουμε καλύψει ακόμη. 
      Επιλέξτε, λοιπόν, ποια πολιτική θέλετε να ακολουθήσετε. Δεν μπορεί από τη μια να δέχεστε τα αποτελέσματα της Εθνικής Στατιστικής Υπηρεσίας και από την άλλη, όταν δεν σας συμφέρουν, να μην τα δέχεστε, η οποία έχει δηλώσει κατ’ επανάληψη ότι αυτή, η Κυβέρνηση Καραμανλή έριξε το ποσοστό της ανεργίας από το 11% στο 7%. Επιλέξτε, λοιπόν!
      Χωρίς να επιβάλλουμε καινούργιους φόρους, εμείς καταπολεμούμε την ανεργία. Χιλιάδες άνεργοι, που έπαιρναν επίδομα για να είναι άνεργοι, τώρα θα παίρνουν μισθό διπλάσιο και τριπλάσιο, για να είναι εργαζόμενοι. Να ρίξετε τον ψόγο στους δημάρχους, νομάρχες και εκπροσώπους φορέων, οι οποίοι ρωτήθηκαν τι προσωπικό θέλουν, για να υπαχθούν σ’ αυτήν τη ρύθμιση του ΟΑΕΔ, εκτός εάν δεν έχετε –και δεν έχετε, από ό,τι φαίνεται- εμπιστοσύνη στην Τοπική και Νομαρχιακή Αυτοδιοίκηση. 
      Έρχεστε εδώ και κατηγορείτε τη Νέα Δημοκρατία και την Κυβέρνηση ότι παίρνει αποσπασματικά μέτρα. Μπορείτε να μου πείτε εάν το δικό σας κόμμα προέβλεπε αυτήν την παγκόσμια οικονομική κρίση το περασμένο καλοκαίρι; Κανένας από τους αναλυτές σας ή τους επίδοξους να αναλάβουν τα ηνία του κόμματός σας δεν είχε προβλέψει το καλοκαίρι μέχρι το Δεκαπενταύγουστο ότι επέρχεται η παγκόσμια οικονομική αυτή θύελλα, την οποία αντιμετωπίζει αυτή η Κυβέρνηση με επιτυχία. Και την αντιμετωπίζει με επιτυχία, γιατί; Γιατί όλα τα προηγούμενα χρόνια, με τα μέτρα τα οποία έλαβε, θωράκισε την ελληνική οικονομία. Θα βρισκόμασταν στη θέση που βρίσκονται πολλές ανεπτυγμένες χώρες της Ευρώπης, στις οποίες έχουμε χιλιάδες απολύσεων καθημερινά, κάτι που δεν συμβαίνει στη δική μας χώρα. 
      Μας κατηγορείτε εδώ, ρίχνοντας «κροκοδείλια δάκρυα» για τα μέτρα που πήραμε για τους αγρότες, ότι εμείς δεν είχαμε κοινωνική ευαισθησία. Μα, μόλις πριν από τα Χριστούγεννα πιστώθηκαν εννιακόσιες χιλιάδες λογαριασμοί αγροτών. Πήραν «ζεστά» χρήματα, που έπεσαν στις τοπικές κοινωνίες, στην ελληνική περιφέρεια, εννιακόσιες πενήντα χιλιάδες αγρότες με 1.100.000.000 ευρώ. 
      Εμείς διπλασιάσαμε την αγροτική σύνταξη. Είκοσι χρόνια κυβερνήσατε, 10 ευρώ το χρόνο να δίνατε αύξηση αγροτικών συντάξεων, δεν θα την παραλαμβάναμε στα 140 ευρώ. Πώς εμείς μέσα σε μία τετραετία, χωρίς να επιβάλουμε καινούργιους φόρους, διπλασιάσαμε την αγροτική σύνταξη; Πώς με τον καινούργιο επενδυτικό νόμο ο αγρότης τώρα μπορεί να υποβάλλει επενδυτικά σχέδια και να τύχει των ευεργετημάτων που τυγχάνει και ένας επαγγελματίας ή ένα επιχειρηματίας; Ένας αγρότης που θέλει να κάνει μία επένδυση στην ελληνική περιφέρεια σήμερα επιχορηγείται από το κράτος μέχρι 60%. Πώς, όμως, να τα ξέρετε αυτά, όταν δεν περπατάτε στην ελληνική περιφέρεια; 
      Δεν κάνουμε εμπόριο ελπίδων και ο ΟΑΕΔ είναι Οργανισμός Απασχολήσεως  Εργατικού Δυναμικού. Ανήκει στο σύστημα του κράτους και έχει ηθική υποχρέωση να καταπολεμά την ανεργία και σ’ αυτό ακριβώς στοχεύει και η τροπολογία, την οποία φέραμε για την αντιμετώπιση της ανεργίας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζίμα.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Πριν αναφερθώ στο νομοσχέδιο, θέλω να κάνω ένα μικρό σχόλιο γι’ αυτά που είπε εν κατακλείδι ο προλαλήσας συνάδελφος της Νέας Δημοκρατίας, ότι η Κυβέρνηση αντιμετωπίζει την οικονομική κρίση με επιτυχία. Θα μου επιτρέψετε να αμφιβάλλω και δεν αμφιβάλλω μόνο εγώ, αμφιβάλλει όλος ο ελληνικός λαός. Αν θέλετε, αμφιβάλλει και η ίδια η Κυβέρνηση. Άλλαξε όλο το οικονομικό της επιτελείο και αγωνίζεται, αλλά δεν νομίζω ότι τα αποτελέσματα είναι και τόσο ζηλευτά. 
      Τώρα, όσον αφορά τα άρθρα. Για το άρθρο 73 που αναφέρεται σε αυτούς που υπέστησαν υλικές ζημιές από τα γεγονότα του Δεκεμβρίου. Με το άρθρο αυτό για τις επιχειρήσεις που υπέστησαν ζημιές, μειώνονται στο ήμισυ τα πρόσθετα τέλη και οι λοιπές επιβαρύνσεις προς τα ασφαλιστικά ταμεία και οργανισμούς κοινωνικής πολιτικής. Ρυθμίζεται ο τρόπος πληρωμής των ληξιπρόθεσμων οφειλών τους, μέχρι τριάντα έξι δόσεις και αναστέλλεται επί τρίμηνο η πληρωμή των εισφορών από το Δεκέμβριο και μετά. 
      Εμείς συμφωνούμε στο να ληφθούν μέτρα ελάφρυνσης των επιχειρήσεων που έχουν υποστεί ζημιές και υπέστησαν πολλές επιχειρήσεις ζημιές και βέβαια δεν έφταιγαν και σε τίποτα που υπέστησαν αυτές τις ζημιές, οι οποίες είναι από κάθε άποψη απαράδεκτες και καταδικαστέες γι’ αυτούς που τις προκάλεσαν. Θεωρούμε, όμως, ότι το κόστος που προκύπτει δεν θα πρέπει να το αναλαμβάνουν τα ασφαλιστικά ταμεία και οι οργανισμοί κοινωνικής πολιτικής, αλλά ο προϋπολογισμός. 
      Η χορήγηση των δανείων γίνεται χωρίς να λαμβάνονται υπ' όψιν τα οποιαδήποτε υφιστάμενα δυσμενή στοιχεία των δικαιούχων. Αυτό που πρέπει να επισημανθεί είναι ο κίνδυνος παρατυπιών από ψεύτικες δηλώσεις, όπως έγινε στην περίπτωση των πληγέντων από τις πυρκαγιές. Επίσης πρέπει να τονιστεί η απλοποίηση και επιτάχυνση των διαδικασιών, ώστε να μην προκύψουν τα φαινόμενα που ισχύουν με το Ταμείο Εγγυοδοσίας Μικρών και Πολύ Μικρών Επιχειρήσεων, και ακόμη να δοθούν τα δάνεια παρά το ότι οι τράπεζες προβάλουν και διάφορες απαιτήσεις. Παραδείγματος χάριν ζητούν την κατοχή ακινήτων για εγγυήσεις. 
      Στο άρθρο 74 που αφορά τον ΟΑΕΔ. Με το άρθρο 1 του ν.3227/2004 του ΠΑΣΟΚ δόθηκε η δυνατότητα σε επιχειρήσεις που προσλαμβάνουν ανέργους που δικαιούνται το επίδομα ανεργίας να καρπούνται οι επιχειρήσεις το επίδομα ανεργίας του ανέργου για το διάστημα που αυτός το δικαιούται. Σήμερα η Κυβέρνηση της Νέας Δημοκρατίας έρχεται και επεκτείνει τη ρύθμιση αυτή για προσλήψεις στο δημόσιο. Για εμάς αυτό είναι εξίσου απαράδεκτο. Δεν είναι δυνατόν το ίδιο το κράτος να νομοθετεί ότι δικές του οικονομικές υποχρεώσεις για μισθούς, θα βαρύνουν τον προϋπολογισμό του ΟΑΕΔ και ιδιαίτερα το κομμάτι εκείνο που πηγαίνει για επιδόματα ανεργίας. 
      Προβλέπεται στο άρθρο η δυνατότητα χορήγησης έκτακτου επιδόματος ύψους μέχρι 1000 ευρώ σε ανέργους, με απόφαση του Διοικητικού Συμβουλίου του ΟΑΕΔ, ύστερα από απόφαση των Υπουργών Εσωτερικών, Οικονομίας και Οικονομικών και Απασχόλησης και Κοινωνικής Προστασίας. Το μέτρο φαντάζει θετικό, αλλά φαίνεται καθαρά ότι θα είναι άλλο ένα μέτρο που θα ωθεί διάφορες κατηγορίες και πρόσωπα στο να επιζητούν από την εκάστοτε διοίκηση του ΟΑΕΔ το επίδομα. 
      Αξίζει επίσης να σημειωθεί ότι οι δαπάνες για τέτοια επιδόματα εξαιρούνται από τον προληπτικό έλεγχο του Ελεγκτικού Συνεδρίου. Με απόφαση του Διοικητικού Συμβουλίου του ΟΑΕΔ καταρτίζεται πρόγραμμα κάλυψης των μισθών και των ασφαλιστικών εισφορών των μηνών Δεκεμβρίου 2008, Ιανουαρίου και Φεβρουαρίου 2009 και δώρο Χριστουγέννων 2008 για τους εργαζόμενους στις επιχειρήσεις που δεν λειτούργησαν, μέχρι 20 Δεκεμβρίου 2008, λόγω ζημιών που υπέστησαν. Εμείς συμφωνούμε με την κάλυψη αυτή, αλλά γιατί θα πρέπει το κόστος να το επωμιστεί ο ΟΑΕΔ και όχι ο κρατικός προϋπολογισμός; 
      Το άρθρο 75 σχετικά με τα Κλωστήρια Πρεβέζης. Με το άρθρο αυτό θεσμοθετείται ειδική οικονομική ενίσχυση και ένα προσυνταξιοδοτικό πρόγραμμα για τους απολυμένους των Κλωστηρίων Πρεβέζης που κατέστησαν άνεργοι λόγω του ότι η επιχείρηση τέθηκε σε καθεστώς ειδικής εκκαθάρισης. Καθυστερημένα βέβαια όπως γίνεται και σε άλλες ρυθμίσεις.
      Ανάλογες ρυθμίσεις έχουν γίνει και στο παρελθόν για παρόμοιες περιπτώσεις όπως συνέβη με τη Νάουσα. Σε όλες αυτές τις περιπτώσεις εμείς ψηφίσαμε θετικά και το ίδιο κάνουμε και σήμερα.
      Ταυτόχρονα θέτουμε τρία σημεία τα οποία επίσης έχουμε θέσει σ’ όλες τις ανάλογες περιπτώσεις. Η δική μας άποψη είναι ότι η ριζική απάντηση στο πρόβλημα της ανεργίας και ειδικά της ανεργίας που δημιουργούν οι χρεοκοπίες και οι μετεγκαταστάσεις επιχειρήσεων δεν μπορεί να είναι ούτε η πρόωρη συνταξιοδότηση ούτε η επιδοματική πολιτική, αλλά η εξασφάλιση παραγωγικής απασχόλησης και κοινωνικά χρήσιμης εργασίας για τους ανέργους.
      Υπάρχουν πολλές ανάλογες περιπτώσεις οι οποίες μένουν ακάλυπτες. Γιατί το μεγαλύτερο μέρος του κόστους αυτών των πολιτικών, το 80% να καλύπτεται από το ΛΑΕΚ, αποκλειστικοί χρηματοδότες του οποίου είναι οι εργαζόμενοι και οι εργοδότες και όχι από τον κρατικό προϋπολογισμό; 
      Αναφορικά με το άρθρο 76, που αφορά τους επιθεωρητές εργασίας, εμείς λέμε «ναι» στο άρθρο με σκοπό την αναβάθμιση του κοινωνικού ρόλου των επιθεωρητών εργασίας για να έχουν ουσιαστική, ποιοτική και αποτελεσματική παρέμβαση στους χώρους εργασίας και την εφαρμογή της εργατικής νομοθεσίας και την προστασία των εργαζομένων. 
      Κυρία Υπουργέ, σας έχω απασχολήσει και άλλη φορά με τις τεράστιες ελλείψεις σε προσωπικό που υπάρχουν σε αυτόν τον κλάδο. Και βέβαια, αυτό τους κάνει αναποτελεσματικούς. Και αναφέρομαι ειδικότερα στην περιοχή του Θριασίου όπου είναι συγκεντρωμένο το 40% της βαριάς βιομηχανίας της χώρας και όπου γίνονται σωρεία παραβάσεων και παραβιάσεων χωρίς να μπορεί να γίνει έλεγχος. Ο έλεγχος είναι έτσι πολύ μερικός και αναποτελεσματικός και ούτε που «ιδρώνει το αυτί» των επιχειρήσεων οι οποίες και αν ακόμα τιμωρηθούν, τα πρόστιμα που τους επιβάλλονται είναι αμελητέα και είναι θέμα εισπράξεων μερικών δευτερολέπτων, θα έλεγα.
      Πρέπει να σημειώσουμε ότι και η Υπουργός  Απασχόλησης και Κοινωνικής Προστασίας είχε υποσχεθεί στους εργαζόμενους τη χορήγηση μηνιαίου ελεγκτικού επιδόματος 350 ευρώ -τώρα 200 ευρώ- και για έξοδα κίνησης 300 μηνιαίως. Τώρα γίνονται 200 ευρώ. Υπάρχει μια προσθήκη την οποία έχετε υποσχεθεί ότι οι διατάξεις της παραγράφου 2 του άρθρου 24 του ν.3205/2003 δεν έχουν εφαρμογή στο ανωτέρω ελεγκτικό επίδομα, την ειδική μηνιαία αποζημίωση.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ανακοινώθηκε από τον κ. Λέγκα.
      ΑΘΑΝΑΣΙΟΣ ΛΕΒΕΝΤΗΣ: Χαίρομαι που το ακούω, κυρία Υφυπουργέ.
      Τώρα το άρθρο 77 που αφορά το επίδομα πολιτιστικής επιμόρφωσης και ρουχισμού στους υπαλλήλους του Υπουργείου Πολιτισμού.
      Ο Συνασπισμός Ριζοσπαστικής Αριστεράς και οι εργαζόμενοι στο Υπουργείο Πολιτισμού έχουν πρωτοστατήσει στους αγώνες για τη θεσμοθέτηση και κατοχύρωση του επιδόματος πολιτιστικής μόρφωσης και την καταβολή του από τον προϋπολογισμό. Λέμε «ναι» στην καταβολή των ανωτέρω επιδομάτων και σε κάθε περίπτωση όμως πρέπει να τονίσουμε ότι η άποψή μας είναι η θέσπιση ενός ενιαίου μισθολογίου των εργαζομένων, που θα ενσωματώνει όλα αυτά τα επιδόματα και όχι να γίνονται με αυτόν τον αποσπασματικό και μερικό, τέλος πάντων, τρόπο όπως γίνεται σήμερα.
      Προτείνουμε επίσης το επίδομα ρουχισμού, εφόσον δεν προχωράμε στην άλλη ρύθμιση όπως είπα παραπάνω για την ενσωμάτωση στο μισθό, να έχει αναδρομική ισχύ από 1ης Ιανουαρίου 2008, όπως και το πολιτιστικό επίδομα. Και για τους εργαζόμενους στην Ακρόπολη –ΥΣΜΑ- αντί για 250 ευρώ το μήνα επίδομα, να γίνει προσαύξηση 35% επί των αποδοχών τους.
      Συμφωνούμε με το επίδομα θέρμανσης παρά το ότι άργησε η Κυβέρνηση να το αποδεχθεί. Επανειλημμένα το έχει αρνηθεί ή το είχε, τέλος πάντων, παραπέμψει στις καλένδες και βέβαια θα πρέπει να διευρυνθεί και ιδιαίτερα να σκεφθούμε τις περιοχές που το έχουν περισσότερο ανάγκη, όπως είναι οι ορεινές περιοχές και τα χωριά όπου ο πληθυσμός υποφέρει από πάρα πολλές πλευρές. Τουλάχιστον ας τους βοηθήσουμε απ’ αυτή την άποψη. Είναι ένα πάρα πολύ μικρό, απειροελάχιστο, αλλά τέλος πάντων απαραίτητο στοιχείο γι’ αυτούς τους πληθυσμούς.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Το λόγο έχει ο  κ. Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η τροπολογία για το έκτακτο επίδομα κοινωνικής ενοχής, θα έλεγα εγώ, αλλά και το άρθρο 70 που ζητά η Κυβέρνηση να ψηφίσουμε, είναι χαρακτηριστικά του τρόπου με τον οποίο νομοθετεί. Τρία χρόνια τώρα από το Σεπτέμβριο του 2006 μέχρι και τον Οκτώβριο του 2008 έχουμε φέρει στη Βουλή τρία σχέδια νόμου για το επίδομα θέρμανσης. Από το Σεπτέμβριο του 2006 μέχρι το Σεπτέμβριο του 2008 η τιμή του πετρελαίου ανά βαρέλι ανέβηκε κατά 49,3%. Σε αυτό, λοιπόν, το χρονικό διάστημα η Κυβέρνηση αρνήθηκε πεισματικά τη χορήγηση αυτού του επιδόματος. Σήμερα που βρισκόμαστε προς το τέλος του χειμώνα «βαφτίζει» το κρέας ψάρι. Το επίδομα θέρμανσης το ονομάζει επίδομα κοινωνικής συνοχής -επίδομα κοινωνικής «ενοχής» λέω εγώ- και αποδέχεται να καταβάλλει το ποσό των 236.000.000 ευρώ για να δώσει κάποια ψίχουλα. Γιατί περί αυτού πρόκειται, τη στιγμή που μιλάμε για ποσά της τάξης των 100 μέχρι 200 ευρώ. 
      Πώς όμως θέλει να δώσει αυτά τα χρήματα; Παίρνοντας τα χρήματα του Εθνικού Ταμείου Κοινωνικής Συνοχής, ενός ταμείου που μεγαλόστομα ακούσαμε πολλές φορές από τα χείλη του ίδιου του Πρωθυπουργού ότι θα ξεκινούσε με 500.000.000 ευρώ το 2008 και θα κατέληγε με 2.000.000.000 ευρώ το 2010. Ενός ταμείου που μέχρι σήμερα δεν έχει δώσει ούτε ένα ευρώ σ’ αυτούς που διαβιούν κάτω από το όριο της φτώχειας. Από το ταμείο αυτό, λοιπόν, έρχονται να πάρουν τα 235.000.000 ευρώ. Και θέλω να τονίσω εδώ ότι το επίδομα αυτό περί του οποίου μιλάμε δεν έχει καμμία σχέση με το επίδομα θέρμανσης που εμείς τρεις φορές έχουμε προτείνει, ούτε με το ύψος του συγκεκριμένου επιδόματος, γιατί η πρόταση η δική μας αφορούσε το επίδομα που θα δινόταν με κλιμάκωση σε τρεις ζώνες, από 300 μέχρι 500 ευρώ και σε πολύ περισσότερους δικαιούχους από τη στιγμή που πέραν αυτών που βάζει η Κυβέρνηση θέταμε στο επίκεντρο και όλους αυτούς που αμείβονται με τον κατώτατο μισθό της εθνικής Γενικής Συλλογικής Σύμβασης Εργασίας, δηλαδή αυτούς που ουσιαστικά είναι κάτω από τα όρια της φτώχειας. 
      Άρθρο 70, «ΤΕΙΡΕΣΙΑΣ». Σας δώσαμε, κύριοι, μια μεγάλη ευκαιρία να προχωρήσετε σε ουσιαστικές αλλαγές σ’ ένα ζήτημα που ταλανίζει και απασχολεί χιλιάδες πολίτες, αλλά και χιλιάδες επιχειρήσεις. Με την κ. Κατσέλη υποβάλαμε πριν από δύο μήνες μία πολύ ολοκληρωμένη πρόταση, με συγκεκριμένες υποπροτάσεις για όλα τα ζητήματα και σας ζητήσαμε να την υιοθετήσετε. Αντί να κάνετε κάτι τέτοιο, βλέπουμε σήμερα ακόμα και την τελευταία στιγμή ότι αυτήν την πρόταση κυριολεκτικά την πετσοκόψατε. Αφήνετε απ’ έξω το κύριο μέρος αυτής της πρότασης που αφορούσε τις επιταγές και τις συναλλαγματικές, όπου ζητούσαμε να μειωθεί ο χρόνος παραμονής στην «ΤΕΙΡΕΣΙΑΣ» από τα τρία στα δύο χρόνια. Σας ζητήσαμε η προθεσμία αναγγελίας να γίνει ένας μήνας και το κάνετε μία εβδομάδα. Σας ζητήσαμε να μη γράφεται κανένας στην «ΤΕΙΡΕΣΙΑΣ», εάν δεν χρωστάει τουλάχιστον 1.000 ευρώ από 150 που είναι σήμερα και εσείς το κάνετε 500 ευρώ. Αποδειχθήκατε, δηλαδή, για άλλη μια φορά και για ένα ζήτημα που δεν κόστισε, μίζεροι, αλλά και αδύναμοι μπροστά στα ισχυρά τραπεζικά συμφέροντα. Αυτή ήταν η στάση σας.
      Άρθρο 74. Κυρίες και κύριοι συνάδελφοι, είναι η αποθέωση της ρουσφετολογικής, αλλά και της πελατειακής πρακτικής της Νέας Δημοκρατίας. 
      Δείχνει περίτρανα την παντελή έλλειψη σχεδίου και στρατηγικής για την αντιμετώπιση της ανεργίας, για τη δημιουργία θέσεων απασχόλησης. Αντί δηλαδή η Κυβέρνηση να διαθέσει σήμερα, που το μείζον ζήτημα που αναδεικνύεται μέσα από τη διεθνή κρίση είναι το θέμα της δημιουργίας θέσεων απασχόλησης, της προστασίας της απασχόλησης, αντί να διαθέσει αυτά τα χρήματα με μια άλλη λογική, με ένα ολοκληρωμένο σχέδιο, να δημιουργηθούν πραγματικές θέσεις απασχόλησης και να αντιμετωπιστεί το θέμα της ανεργίας, τι κάνει; Επιχειρεί μέσα από τα 500.000.000, τα οποία κυριολεκτικά αρπάζει από τους εργαζόμενους και τους εργοδότες, να εξαγοράσει συνειδήσεις. Αρπάζει τα χρήματα αυτά για να δημιουργήσει πολιτικούς ομήρους και μάλιστα στο δημόσιο.
      Θυμάστε, κύριοι της Κυβέρνησης, τι λέγατε όταν συζητούσαμε τα θέματα των συμβασιούχων; Τι θα πείτε τώρα στους εξήντα χιλιάδες που θέλετε να πάρετε με αυτήν τη διαδικασία στο δημόσιο; Τους εξήντα χιλιάδες ανέργους με κομματικά –γιατί αυτή είναι η διαδικασία- κριτήρια και χωρίς κανένα στοιχείο διαφάνειας. Θα τους πείτε ότι θα τους μονιμοποιήσετε αύριο, όταν θα λήξει ο χρόνος της σύμβασης που θα έχουν; Αυτό είναι το πρόσωπο, κυρίες και κύριοι συνάδελφοι, της σύγχρονης παράταξης, της νέας παράταξης της Νέας Δημοκρατίας; Αυτό είναι το σύγχρονο πρόσωπο του κ. Καραμανλή; Με αυτό το πρόσωπο θέλετε να απευθυνθείτε σήμερα στους νέους ανθρώπους, στους ανέργους που είναι κυριολεκτικά στο πεζοδρόμιο; Μοιράζοντας χιλιάρικα, από την άλλη πλευρά, με υπουργικές αποφάσεις, χωρίς κριτήρια, χωρίς κανένα έλεγχο; Έτσι, κύριε Υπουργέ, εννοείτε εσείς τη διαχείριση του δημοσίου χρήματος; Έτσι εννοείτε τη διαχείριση των φόρων που πληρώνει ο ελληνικός λαός; Αυτή είναι η λογική σας; 
      Κυρίες και κύριοι συνάδελφοι, έχει γίνει πλέον φανερό ότι η Κυβέρνηση δεν νομοθετεί με βάση τις ανάγκες τις χώρας, αλλά με βάση τα δικά της παραταξιακά συμφέροντα και τις δημοσκοπήσεις. Νομοθετεί όχι για να αντιμετωπίσει τα πραγματικά προβλήματα, αλλά για να ρίξει στάχτη στα μάτια των πολιτών και να εκτονώσει ταμειακά την οργή και την αγανάκτησή τους, να τους ξεγελάσει και πάλι, έτσι πιστεύει, μήπως και τους πάρει την ψήφο. Τα μέτρα που παίρνει είναι μέτρα που αφορούν πελατειακές προεκλογικές διευθετήσεις και παράλληλα εξαντλούν τα όποια δημοσιονομικά αποθέματα διαθέτει η χώρα μας, χωρίς να δίνουν καμμία προοπτική ούτε στον άνεργο ούτε στον εργαζόμενο ούτε, πολύ περισσότερο, στην ελληνική οικονομία.  Με τέτοιες όμως πρακτικές και μεθοδεύσεις, κύριοι της Κυβέρνησης, δεν θα καταφέρετε να αναιρέσετε το δυσμενές κλίμα σε βάρος σας, ούτε και να κλείσετε την ψαλίδα, για ένα πολύ συγκεκριμένο λόγο, γιατί έχετε χάσει την εμπιστοσύνη του ελληνικού λαού. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων,  τριάντα τρεις  μαθητές και τέσσερις συνοδοί-δάσκαλοι των Δημοτικών Σχολείων Καμαρών, Σαλμενίκου και Ζήρειας του Νομού Αχαΐας.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες της Βουλής)
      Το λόγο έχει τώρα ο κ. Λαμπίρης. 
      ΗΛΙΑΣ ΛΑΜΠΙΡΗΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, θα αναφερθώ στην ομιλία μου σε μία τροπολογία την οποία έχουμε καταθέσει και η οποία δυστυχώς δεν έχει γίνει αποδεκτή. Εμείς καταθέσαμε αυτήν την τροπολογία στο παρόν νομοσχέδιο, γιατί θεωρήσαμε ότι το ΥΠΕΧΩΔΕ επί δύο χρόνια δεν ανταποκρίνεται στο αίτημα των συμπολιτών μου που βρίσκονται σε οικονομικό αδιέξοδο από λάθη που διεπράχθησαν στο παρελθόν. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ.  ΒΕΡΑ ΝΙΚΟΛΑΪΔΟΥ)
      Για τα λάθη αυτά ευθύνονται οι υπηρεσίες του δημοσίου. Οι ίδιοι καμμιά  ευθύνη δεν έχουν. Οδηγήθηκαν όμως χιλιάδες συμπολίτες μου σε ομηρία και ο τόπος έχει οδηγηθεί σε οικονομικό μαρασμό. Πρόκειται για το πρόβλημα της νομιμότητας οριοθεσίας ενός μεγάλου αριθμού οικισμών του Νομού Ρεθύμνου, εβδομήντα τέσσερις στον αριθμό, για το οποίο πρόβλημα προσωπικά έχω καταθέσει ήδη τρεις ερωτήσεις στο ΥΠΕΧΩΔΕ και η στερεότυπη απάντηση την οποία παίρνω είναι ότι το πρόβλημα βρίσκεται στο  Νομικό Συμβούλιο.
	Για το ίδιο θέμα έχω επανειλημμένως κάνει σχετικές παρεμβάσεις σ’ αυτήν την Αίθουσα, ενώ έχω συμμετάσχει σε συναντήσεις των φορέων του νομού με την πολιτική ηγεσία του ΥΠΕΧΩΔΕ οι οποίες πάντα κατέληγαν σε υποσχέσεις που ποτέ δεν υλοποιήθηκαν. Γι’ αυτό και η κατάθεση της τροπολογίας είναι απολύτως δικαιολογημένη. Αντιπαρέρχομαι δηλώσεις που αναφέρονται σε εντυπωσιασμούς. Θα καταθέσω στην Ολομέλεια της Βουλής στοιχεία που το επιβεβαιώνουν. Τον ρεθυμνιώτικο λαό τον ενδιαφέρει η λύση του προβλήματος. Ενδεικτικά αναφέρω ορισμένες δηλώσεις της πολιτικής ηγεσίας του ΥΠΕΧΩΔΕ μέχρι σήμερα που δημοσιεύτηκαν από συναδέλφους της Συμπολίτευσης στα τοπικά Μέσα Μαζικής Ενημέρωσης.
	Στις 21 Δεκεμβρίου 2007 στην εφημερίδα «ΡΕΘΥΜΝΙΩΤΙΚΑ ΝΕΑ» φιλοξενούνται δηλώσεις του Υπουργού που δημοσιοποιήθηκαν από Βουλευτή της Συμπολίτευσης που απευθυνόμενος στα μέλη της κίνησης πολιτών διαβεβαιώνει το ρεθυμνιώτικο λαό ότι το θέμα πολύ σύντομα θα βρει τη λύση του. Στις 7 Φεβρουαρίου 2008 στην εφημερίδα «ΚΡΗΤΙΚΗ ΕΠΙΘΕΩΡΗΣΗ» φιλοξενούνται δηλώσεις πάλι της Βουλευτού ότι σε δύο εβδομάδες θα έχει επιλυθεί το πρόβλημα. Στις 13 Φεβρουαρίου 2008 στην εφημερίδα «ΚΡΗΤΙΚΗ ΕΠΙΘΕΩΡΗΣΗ» η πολιτική ηγεσία του ΥΠΕΧΩΔΕ ξεκαθάρισε στη Βουλευτή της Συμπολίτευσης ότι με πολιτική απόφαση θα λυθεί το θέμα όλων των οικισμών πλην της κατηγορίας των δεκατριών και ότι οι υπηρεσιακοί παράγοντες για το θέμα των δεκατριών έχουν βρει τη λύση και ότι αυτό θα γίνει πολύ σύντομα.
	Στις 3 Απριλίου 2008 στην εφημερίδα «ΚΡΗΤΙΚΗ ΕΠΙΘΕΩΡΗΣΗ» δηλώσεις του Υφυπουργού ΥΠΕΧΩΔΕ που δημοσιοποιήθηκαν στην εφημερίδα ότι με το εθνικό χωροταξικό θα λυθεί το πρόβλημα. Στη συνέχεια στις 15 Απριλίου δηλώσεις πάλι του ΥΠΕΧΩΔΕ. Αναφέρθηκε ότι δεν μπορεί να λυθεί το πρόβλημα με το χωροταξικό γιατί έχει μια ιδιορρυθμία γιατί δεν είναι νόμος του κράτους, αλλά πολιτική απόφαση.
	Στις 20 Ιουνίου 2008 στην εφημερίδα «ΡΕΘΥΜΝΙΩΤΙΚΑ ΝΕΑ» σε εκπροσώπους φορέων και στους δύο Βουλευτές του νομού δόθηκε η διαβεβαίωση από το ΥΠΕΧΩΔΕ ότι στα Θερινά Τμήματα της Βουλής θα επιλυθεί το πρόβλημα. Αμέσως μετά νέα δήλωση ότι θα επιλυθεί τον Οκτώβριο. Στις 9 Δεκεμβρίου 2008 στην εφημερίδα «ΚΡΗΤΙΚΗ ΕΠΙΘΕΩΡΗΣΗ» σε συνάντηση της κυρίας Βουλευτού με τον Υπουργό, ο Υπουργός ΠΕΧΩΔΕ διαβεβαιώνει ότι μέχρι τις 15 Ιανουαρίου θα έχει κατατεθεί στη Βουλή η νομοθετική ρύθμιση.
	Ύστερα απ’ όλα αυτά νομίζω ότι ήταν υποχρέωσή μου να ανταποκριθώ στο αίτημα του ρεθυμνιώτικου λαού και των εκπροσώπων του. Θα καταθέσω στα Πρακτικά ένα κείμενο που υπογράφεται από τον Πρόεδρο της Επιτροπής του Συντονιστικού Αγώνα, από τον εκπρόσωπο των Συμβολαιογράφων, από τον Πρόεδρο του ΤΕΕ, από τον Πρόεδρο του Δικηγορικού Συλλόγου, από τον εκπρόσωπο των Εμπειροτεχνών και από τον Πρόεδρο του Εργατικού Κέντρου Ρεθύμνου.
	(Στο σημείο αυτό ο Βουλευτής κ. Ηλίας Λαμπίρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Καταθέτουν έκκληση με αυτό το κείμενο να δοθεί άμεση λύση στο πρόβλημα γιατί ένα μεγάλο τμήμα του ρεθυμνιώτικου λαού οδηγείται σε χρεοκοπία. Καταθέσαμε τη συγκεκριμένη τροπολογία. Εκφράζω τη λύπη μου γιατί δεν παρευρίσκεται ο Υπουργός για να μας δώσει εξηγήσεις αν πρόκειται σύντομα να δώσει λύση σ’ αυτό το μεγάλο πρόβλημα.
      Η τροπολογία έχει δύο μέρη, τα οποία αφορούν κατ’ αρχήν τη νομιμοποίηση των εξήντα ενός οικισμών του Νομού Ρεθύμνου, στο πλαίσιο γενικότερης ρύθμισης και κατά δεύτερον, την τροποποίηση της νομοθεσίας σχετικά με τα λεγόμενα «τυφλά» οικόπεδα. 
	Τέλος, πρόσφατα ο  Γενικός Γραμματέας του ΥΠΕΧΩΔΕ κ. Ευάγγελος Μπαλτάς ενημέρωσε τον Πρόεδρο της ΤΕΔΚ ότι οι νομικοί του Υπουργείου αδυνατούν να βρουν λύση στο θέμα των δεκατριών οικισμών. Του πρότεινε, δε, να απευθυνθούν οι ίδιοι σε ιδιώτες δικηγόρους προκειμένου να καταρτιστεί νομοθετική ρύθμιση και γι’ αυτούς. Aυτή η ρύθμιση, που αφορά τους δεκατρείς οικισμούς,  έχει συνταχθεί και την καταθέτω επίσης στα Πρακτικά. 
      (Στο σημείο αυτό ο Βουλευτής κ. Ηλίας Λαμπίρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
	Το πρόβλημα των εβδομήντα τεσσάρων συνολικά οικισμών έχει προκαλέσει το ενδιαφέρον του ίδιου του Πρωθυπουργού, ύστερα από επιστολή που έστειλαν πολίτες του Ρεθύμνου. Η απάντηση όμως του κυρίου Πρωθυπουργού δεν είναι παρόμοια με εκείνη του Υπουργού ΠΕΧΩΔΕ. Διαφέρει στα σημεία. Κάνω λοιπόν έκκληση στην πολιτική ηγεσία του Υπουργείου, αφού δεν κάνει αποδεκτή τη δική μας τροπολογία να καταθέσει ο ίδιος, σύντομα όμως, θα έλεγα άμεσα, τροπολογία την οποία εμείς θα στηρίξουμε. Είναι ένα πρόβλημα που μπλοκάρει την οικονομική ανάπτυξη του νομού τον οποίο εκπροσωπώ.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Το λόγο έχει ο Βουλευτής της Νέας Δημοκρατίας κ. Θεόδωρος Καράογλου. 
	ΘΕΟΔΩΡΟΣ ΚΑΡΑΟΓΛΟΥ: Το τελευταίο διάστημα, κυρία Πρόεδρε και αγαπητοί συνάδελφοι, βλέπουμε πραγματικά μια πολύ σημαντική προσπάθεια της Κυβέρνησης να αντιμετωπίσει μια σειρά προβλημάτων, τα οποία εκκρεμούσαν για πάρα πολύ μεγάλο χρονικό διάστημα. Έτσι βλέπουμε νομοσχέδια που λύνουν εκκρεμότητες, πολλά από τα οποία δεν χρειαζόντουσαν ιδιαίτερα πολλά χρήματα, αλλά είναι νομοσχέδια σημαντικά, είναι πρωτοβουλίες οι οποίες δίνουν ανάσα σε συμπολίτες μας που αντιμετωπίζουν συγκεκριμένα προβλήματα.
      Βεβαίως από την άλλη πλευρά έχουμε σύσσωμη την Αντιπολίτευση αλλά ειδικότερα, θα έλεγα, την Αξιωματική Αντιπολίτευση, που χαρακτηρίζει την αντιμετώπιση όλων αυτών των χρόνιων προβλημάτων σαν προεκλογικά τερτίπια της Κυβέρνησης, σαν προεκλογικές παροχές κλπ. Καταλαβαίνω και νομίζω ότι πρέπει να καταλαβαίνουμε όλοι μας την αγωνία του ΠΑΣΟΚ να συγκρατήσει τη συνοχή του και, αν θέλετε, να συσπειρώσει ακόμη περισσότερο τους οπαδούς του. Αυτό όμως που είναι σαφές είναι ότι οι εκλογές έχουν γίνει μόλις πριν από δεκαοκτώ μήνες, λιγότερο από δεκαοκτώ μήνες, ότι ο τόπος έχει μια ισχυρή, αυτοδύναμη Κυβέρνηση, ότι οι εκατόν πενήντα ένας Βουλευτές της Νέας Δημοκρατίας είναι μια γροθιά, έχουν απόλυτη συνοχή και στηρίζουν και εμπιστεύονται απόλυτα τον Πρωθυπουργό της χώρας Κώστα Καραμανλή. Επομένως τέτοιου είδους αναφορές σε προεκλογικές παροχές ή οποιεσδήποτε άλλες επισημάνσεις που κάνουν οι συνάδελφοι του ΠΑΣΟΚ και η προσπάθεια να δημιουργήσουν προεκλογικό κλίμα, ειδικά κάτω από τις δύσκολες οικονομικές συγκυρίες που αντιμετωπίζει όχι μόνο η χώρα αλλά γενικότερα ο κόσμος, θεωρώ ότι κάνουν πολύ κακό και ειδικότερα κάνουν κακό στην οικονομία, γιατί δεν δημιουργούν το κλίμα σταθερότητας που χρειάζεται, δεν δημιουργούν το κλίμα ανάπτυξης που είναι απαραίτητο έτσι ώστε να ξεπεράσουμε αυτή την παγκόσμια οικονομική κρίση που βεβαίως έχει επηρεάσει και την ελληνική οικονομία.
      Εν πάση περιπτώσει, για τα συγκεκριμένα ζητήματα εμένα και νομίζω και τον ελληνικό λαό δεν τον ενδιαφέρει επί της ουσίας αν οι παροχές αυτές, αν η επίλυση των προβλημάτων αυτών είναι προεκλογικά, όπως τα χαρακτηρίζει η Αντιπολίτευση, ή είναι ουσιαστικά αντιμετώπιση προβλημάτων που χρόνιζαν και έπρεπε επιτέλους κάποτε να λυθούν. Αυτό που μας ενδιαφέρει είναι το αποτέλεσμα. Όπως έλεγε άλλωστε και ο γνωστός, αείμνηστος Κινέζος επαναστάτης Μάο Τσε Τούνγκ: «Δεν έχει σημασία το χρώμα της γάτας, αν είναι άσπρη ή μαύρη. Σημασία έχει αν πιάνει τα ποντίκια». Άρα, λοιπόν, θεωρώ ότι εκ του αποτελέσματος θα κριθούμε και όχι από τις προθέσεις που διαβλέπουν εκ του πονηρού διάφοροι συνάδελφοι. 
      ΠΑΝΑΓΙΩΤΗΣ ΛΑΦΑΖΑΝΗΣ: Έλεγε κι άλλα ο Μάο!
      ΘΕΟΔΩΡΟΣ ΚΑΡΑΟΓΛΟΥ: Έρχομαι στο δεύτερο ζήτημα. Θεωρώ ότι στο άρθρο 70 η Κυβέρνηση έκανε ένα πολύ σημαντικό βήμα. Να θυμίσω τι γράφει το άρθρο 70. Αφορά την «ΤΕΙΡΕΣΙΑΣ», το ποιοι μπαίνουν στην «ΤΕΙΡΕΣΙΑΣ» και για πόσο χρονικό διάστημα μένουν στο αρχείο της «ΤΕΙΡΕΣΙΑΣ», δηλαδή του διατραπεζικού συστήματος που ελέγχει αυτούς οι οποίοι δεν πλήρωσαν έγκαιρα κάποιες επιταγές που είχαν. Κάνουμε, λοιπόν, ένα βήμα και μειώνουμε τα επτά χρόνια παραμονής στο αρχείο στα πέντε. Η Κυβέρνηση με τροπολογία της αυξάνει το χρόνο, σύμφωνα με τον οποίο αν δεν πληρωθεί μία επιταγή μπαίνει κάποιος στο σύστημα «ΤΕΙΡΕΣΙΑΣ», από οκτώ μέρες σε δεκαέξι. 
     Η τρίτη διόρθωση που κάνει η Κυβέρνηση είναι ότι το ποσό της επιταγής από 150 ευρώ το πάει στα 500 ευρώ. 
     Θεωρώ ότι είναι σημαντικές αλλαγές. Είναι προς τη σωστή κατεύθυνση. Όμως, νομίζω ότι αυτό είναι ένα ζήτημα που μπορούσαμε να δείξουμε λίγο περισσότερη γενναιοδωρία. 
     Επανέρχομαι, λοιπόν, γιατί ήμουν ο πρώτος που το έβαλα στην Επιτροπή Οικονομικών –και το ξαναβάζω- και λέω ότι καλό θα ήταν να κινηθούμε ακόμα πιο φιλικά προς τον πολίτη και ειδικότερα προς τον πολίτη που δεν είναι υπότροπος, αλλά για πρώτη φορά του συμβαίνει το πρόβλημα αυτό και για τον οποιονδήποτε λόγο –παραδείγματος χάριν οικονομικές δυσκολίες- αδυνατεί να είναι συνεπής σε μια επιταγή του.
     Ας πάει, λοιπόν, αυτό το χρονικό διάστημα, δηλαδή η πληρωμή της επιταγής στον ένα μήνα, αντί για τις δεκαέξι μέρες, που τώρα με την τροπολογία της Κυβέρνησης γίνεται, ας πάει το ποσό από τα 500 ευρώ, τουλάχιστον στα 1000 ευρώ.
     Τρίτον, το χρονικό διάστημα των πέντε χρόνων, σύμφωνα με το άρθρο 70, που μένει κάποιος στο αρχείο της «ΤΕΙΡΕΣΙΑΣ», θεωρώ ότι είναι μεγάλο. Ας μειωθεί ακόμη περισσότερο. Τα τρία χρόνια νομίζω ότι θα ήταν επαρκή, για να δίνουμε τη δυνατότητα σ’ ένα μικροεπαγγελματία, σ’ έναν άνθρωπο που για πραγματικά αντικειμενικούς λόγους δεν ήταν συνεπής στις υποχρεώσεις του, μετά από τρία χρόνια να ξεκινήσει και να έχει μια δεύτερη ευκαιρία.
     Φυσικά η επισήμανσή μου αυτή και η αναφορά δεν έχει καμμία σχέση με τους κατ’ επάγγελμα απατεώνες, αυτούς δηλαδή που κατ’ επάγγελμα αφήνουν ακάλυπτες τις επιταγές και δεν πληρώνουν, για τους οποίους θα πρέπει να υπάρχει διαφορετική αντιμετώπιση.
     Επίσης, με τροπολογία που έχει κατατεθεί στο συγκεκριμένο νομοσχέδιο, δίνεται παράταση ρύθμισης των βεβαιωμένων οφειλών για άλλους δύο μήνες, δηλαδή είναι μέχρι τέλος Φεβρουαρίου.
     Μα, συγγνώμη, ήδη είμαστε στα τέλη Ιανουαρίου και ώσπου να δημοσιευτεί στο ΦΕΚ ο νόμος, θα έχει περάσει και ο μισός Φεβρουάριος. Θεωρώ ότι είναι πολύ μικρής χρονικής διάρκειας η πρωτοβουλία αυτή και μάλιστα όταν έχουμε και δύσκολες οικονομικές συνθήκες. Νομίζω ότι μια εξάμηνη παράταση για τη ρύθμιση των βεβαιωμένων οφειλών θα ήταν προς τη σωστή κατεύθυνση και θα έδινε μια ανάσα στους επαγγελματίες που χρωστάνε, που θέλουν να πληρώσουν, αλλά δεν έχουν τη δυνατότητα.
     Η τρίτη τροπολογία που θα πρότεινα να την αντιμετωπίσουμε πιο γενναιόδωρα είναι σχετικά με τη χρονική παράταση για τη διαδικασία περαίωσης. Όπως είναι γνωστό, η διαδικασία περαίωσης ολοκληρώθηκε στις 31.12.2008 και με την τροπολογία που κατατέθηκε, δίνεται παράταση δύο μηνών, δηλαδή μέχρι τα τέλη Φεβρουαρίου.
     Ισχύουν τα ίδια που είπα προηγουμένως, ότι ώσπου να δημοσιευτεί ο νόμος, θα έχει περάσει ήδη ο ενάμισης μήνας και θα μένουν ελάχιστες μέρες για τη διαδικασία της περαίωσης. Όμως, θα έλεγα ας πάει λίγο παραπίσω και αυτό. Ας γίνει η παράταση ένα εξάμηνο.
      Και όχι μόνο αυτό, υπάρχει και ένα άλλο πρακτικό πρόβλημα, ότι το ποσό που απαιτείται να δώσει κάποιος επαγγελματίας για να κάνει την περαίωση, είναι το 20% του ποσού που υπολογίζεται, του ποσού που πρέπει να πληρώσει. Αυτό είναι ένα ποσοστό που είναι πολύ μεγάλο. Ας μειωθεί στο 10% και ας γίνουν λίγο περισσότερες οι δόσεις, για να μπορέσουν όλοι οι επαγγελματίες που χαίρονται και θέλουν την περαίωση να είναι συνεπείς στις υποχρεώσεις τους.
     Μια άλλη τροπολογία που απασχόλησε πολύ τους συναδέλφους εδώ πέρα –και φαντάζομαι θα μονοπωλήσει και τη συζήτηση- είναι η περίφημη τροπολογία του Υπουργείου Απασχόλησης και Κοινωνικής Προστασίας, σύμφωνα με την οποία επιτέλους για πρώτη φορά –είναι μια πάρα πολύ σημαντική πρωτοβουλία και τη χαιρετίζω- αντί να επιδοτείται η ανεργία, επιδοτείται η απασχόληση. 
     Πίστευα και πιστεύω ότι όλοι οι συνάδελφοι από όλες τις πτέρυγες θα βγουν και θα πουν «Μπράβο» στην Κυβέρνηση που έκανε ένα πολύ καλό βήμα, επιδοτεί δηλαδή την απασχόληση. Γιατί με αυτόν τον τρόπο δεν επιδοτούμε ανέργους. Δίνουμε δουλειά στους ανθρώπους και τους δίνουμε χρήματα και καλά χρήματα για τη δουλειά αυτή. 
     Και οι συνάδελφοι αντί να κοιτάνε την ουσία, ασχολούνται με τη διαδικασία και λένε: «ναι, αλλά με ποια διαδικασία θα είναι αυτή;» και όλα τα σχετικά. Θεωρώ ότι αυτό είναι μια μικροψυχία που δεν τους ταιριάζει και δεν ταιριάζει σε κανένα μέσα σ’ αυτήν την Αίθουσα. Νομίζω ότι αυτή η πρωτοβουλία της Κυβέρνησης να αλλάξει το σύστημα και να επιδοτεί την απασχόληση είναι πάρα πολύ σημαντική και έτσι πρέπει να αντιμετωπιστεί.
     Χρειάζεται, λοιπόν γενναιοψυχία. Ας ψηφίσουμε ομόφωνα την τροπολογία αυτή, γιατί πραγματικά δίνει λύση σε ένα πολύ σημαντικό πρόβλημα, δίνει δουλειά σε εξήντα χιλιάδες εργαζόμενους και είναι κάτι που δεν πρέπει να το ξεχνάμε. Ας μην στεκόμαστε σε διαδικαστικά τερτίπια. 
     Κλείνοντας θέλω, επίσης, να χαιρετήσω και θεωρώ πάρα πολύ σημαντική την τροπολογία που κατατέθηκε για την επέκταση του επιδόματος κοινωνικής συνοχής και στα άτομα με ειδικές ανάγκες. Αυτό σημαίνει πρακτικά ότι άλλες 200.000 συμπολίτες μας που έχουν πρόβλημα, θα πάρουν αυτό το επίδομα κοινωνικής συνοχής. 
     Θεωρώ ότι είναι μια ακόμη σημαντικότατη απόδειξη του ότι η Νέα Δημοκρατία είναι ένα φιλελεύθερο, ένα λαϊκό κόμμα που πάνω από όλα υπηρετεί τον πολίτη και ειδικότερα τον πολίτη που έχει μεγαλύτερες ανάγκες και στις δύσκολες περιόδους που διανύουμε νομίζω ότι είναι πάρα πολύ σημαντικό αυτό, να αποδείξουμε για μια ακόμη φορά την κοινωνική συνοχή, την κοινωνική αλληλεγγύη που πρέπει να νοιώθει ο ένας προς τον άλλο.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ, κύριε Καράογλου.
     Το λόγο έχει ο Κοινοβουλευτικός Εκπρόσωπος του ΛΑΟΣ κ. Ροντούλης για οκτώ λεπτά.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
      Αγαπητοί συνάδελφοι, άκουσα με μεγάλη προσοχή και την τοποθέτηση του κ. Καράογλου.
      Θα πρέπει να σας πω, αγαπητέ συνάδελφε, ότι, όσον αφορά το θέμα που θέσατε με την «ΤΕΙΡΕΣΙΑΣ», μόνο κατά γαλαντόμο τρόπο δεν συμπεριφέρεται η Κυβέρνηση. Τo θίξατε και εσείς, συγκεκαλυμμένα, με ευγένεια, αλλά η αλήθεια είναι ότι μείναμε στα 500 ευρώ.
      Άκουσα, επίσης, με κατάπληξη την έπαρση με την οποία μίλησε για τους τρίτεκνους ο τέως Υπουργός Μακεδονίας-Θράκης, ο κ. Τζίμας. Είπε τη μισή αλήθεια, που θα πρέπει να γίνει δεκτή από όλους. Όμως, τι είπε; Ότι η Κυβέρνηση του Κωνσταντίνου Καραμανλή ήταν η πρώτη Κυβέρνηση που έκανε βήματα παροχών προς την τρίτεκνη οικογένεια.
      Αναμφιβόλως, αυτό είναι μία πραγματικότητα και είναι η αλήθεια. Μισή, όμως, κουτσουρεμένη αλήθεια, διότι, αν την πούμε ολόκληρη, πρέπει να ξέρει ο τέως Υπουργός ότι βασική τοποθέτηση προεκλογικά και μετεκλογικά, πριν από κάθε Διεθνή Έκθεση Θεσσαλονίκης, μάλιστα, του αξιοτίμου Πρωθυπουργού της χώρας, ήταν ότι οι τρίτεκνες οικογένειες θα εξομοιωθούν, όχι μόνο οικονομικά, αλλά και θεσμικά, με τους πολυτέκνους. Και βεβαίως, αυτή η προσδοκία των τριτέκνων, αυτή η πρωθυπουργική υπόσχεση παρέμεινε στα χαρτιά και ακόμη οι τρίτεκνοι κάνουν αγώνα για να υλοποιηθούν οι αρχικές δεσμεύσεις.
      Δεν κάνατε, όμως και κάτι άλλο που δεν το λέτε. Ενώ η πολύτεκνη μητέρα λαμβάνει ισόβια τιμητική σύνταξη, η Κυβέρνηση της Νέας Δημοκρατίας, διά νόμου, αγαπητοί συνάδελφοι, απαγόρευσε να δίδεται η ισόβια τιμητική σύνταξη και στην τρίτεκνη μητέρα, μολονότι και αυτή λαμβάνει τα πολυτεκνικά επιδόματα.
      Άρα, λοιπόν, πολιτική διακρίσεων εις βάρος των τριτέκνων ακολουθήθηκε από τον Κυβέρνηση της Νέας Δημοκρατίας. Με παροχές-ψίχουλα ακολούθησε μία ψηφοθηρική, κυριολεκτικά, πολιτική και θα λάβει τα επίχαιρα, βέβαια, των όποιων ενεργειών της.
      Έρχομαι τώρα στην επίμαχη τροπολογία που κατέθεσε η κ. Πετραλιά, το Υπουργείο Απασχόλησης. Θέλω να είμαι ξεκάθαρος και θέλω να είμαι και ακριβοδίκαιος έναντι της Υπουργού.
      Κυρία Υπουργέ, πράγματι, στο Υπουργείο σας υπάρχει πολιτική ανοιχτών θυρών και αυτό σας τιμά. Και το πιστοποιώ και προσωπικά. Είναι πολύ σημαντικό το αίτημα του οποιουδήποτε Βουλευτού ή της οποιασδήποτε κοινωνικής ομάδας να φθάνει αμέσως στο γραφείο της Υπουργού. Αυτό το αναγνωρίζω.
      Έρχομαι τώρα να δω την τροπολογία, όμως, που καταθέσατε. Δεν θα κάνω τη συνήθη κριτική που σας κάνω. Λέει, λοιπόν, η Αντιπολίτευση -η Μείζονα και η Ελάσσονα Αντιπολίτευση- ότι πρόκειται για μία ψηφοθηρικού περιεχομένου τροπολογία, ότι πρόκειται για μία τροπολογία που εξυπηρετεί μικροκομματικές σκοπιμότητες, διότι δεν υπάρχουν κριτήρια πρόσληψης των ανέργων αυτών στο δημόσιο, ότι πρόκειται για μία τροπολογία που πάτε να την υλοποιήσετε με ξένα κόλλυβα, ότι πρόκειται για μία τροπολογία που παραβιάζει το δικαίωμα επιλογής, βάσει διεθνών συμβάσεων του ανέργου.
      Όλα αυτά συνθέτουν μία κριτική. Θα απαντήσετε. Δεν θα μείνω στην κριτική αυτή. Θα σας πω, όμως, το εξής, που τίθεται ως ερώτημα κομβικής σημασίας από την πλευρά του Λαϊκού Ορθοδόξου Συναγερμού: Γιατί, κυρία Υπουργέ, στο δημόσιο, γιατί πάλι συντηρείτε εσείς, μία φιλελεύθερη Κυβέρνηση, μία Κυβέρνηση που αρέσκεστε να λέτε της αγοράς, του επιχειρείν, γιατί πάλι δημιουργείτε μια νοοτροπία να στραφούν οι νέοι άνθρωποι, οι άνεργοι προς την «ιερή αγελάδα» του δημοσίου, την οποία θα πρέπει οι Έλληνες να αρμέγουν; Δεν θα πρέπει τη νοοτροπία αυτή κάποτε να την αλλάξουμε;
     Γενιές παιδιών μεγαλώνουν με ένα στρεβλό όραμα από την οικογένειά τους «πάρτε ένα πτυχίο, πάρτε ένα χαρτί να κουτσοβολευτείτε στο δημόσιο». Είναι μια νοσηρή νοοτροπία, πάνω στην οποία στηρίχθηκε δεκαετίες τώρα ένα πελατειακό κράτος, ένας πελατειακός μηχανισμός. 
     Και ενώ κάποιος θα ανέμενε την επανίδρυση του κράτους μέσα από μία αλλαγή νοοτροπίας, έρχεται το Υπουργείο Απασχόλησης και στρέφει πάλι την κατάσταση προς το δημόσιο τομέα. Αυτό κατήντησε τοτέμ για τον ελληνικό λαό. Ακούει δημόσιο και νομίζει ότι κάτι γίνεται. 
     Αλλά για να πούμε και την αλήθεια σε όσους ανέργους πιθανόν έχουν «γαλάζια μάτια» και προσληφθούν στο δημόσιο μέσα από την τροπολογία αυτή, θα διαρκέσει για όσους μήνες διαρκεί και η επιδότηση. Εσείς, όμως, προφανώς διότι μπορεί να αναμοχλεύονται και σενάρια επερχόμενης εκλογικής αναμέτρησης, θέλετε να τους δημιουργήσετε τη νοοτροπία θεσιθήρα, δηλαδή «στραφείτε προς το δημόσιο και βλέπουμε και κάνουμε στην πορεία». 
     Άρα, λοιπόν, η βασική τοποθέτηση του ΛΑΟΣ στο ζήτημα είναι η εξής: Δεν είναι ό,τι σας καταμαρτυρά η υπόλοιπη Αντιπολίτευση. Εμάς μας ενοχλεί ότι εθίζετε την ελληνική  κοινωνία να στρέφεται για την επίλυση των προβλημάτων στο δημόσιο και στο κράτος, με αποτέλεσμα να δημιουργείται ένας υπερδιογκωμένος δημόσιος τομέας, τον οποίο δεν μπορούμε να χρηματοδοτήσουμε. 
     Και βεβαίως η πρότασή μας, κυρία Υπουργέ, είναι η εξής: Γιατί εμείς δεν σας κάνουμε μόνο κριτική. Έχουμε και προτάσεις, με τις οποίες μπορεί κάποιοι να διαφωνούν, κάποιοι να συμφωνούν, αλλά αυτή είναι η πρόταση του ΛΑΟΣ. Πρότασή μας, λοιπόν, είναι η επανασύσταση της ΜΟΜΑ. Αν θέλουμε να δημιουργηθούν θέσεις εργασίας, αυτές θα πρέπει να γίνουν σε ακριτικές περιοχές, μέσα από την επανασύσταση της ΜΟΜΑ, προκειμένου να μην έχουμε απεργίες και όλα τα συναφή, ούτως ώστε οι άνθρωποι που θα ενταχθούν σε μία νέα ΜΟΜΑ, που θα στελεχώσουν μία νέα ΜΟΜΑ, να μπορέσουν πράγματι να κάνουν παραγωγικά έργα σε ευαίσθητες περιοχές της χώρας, όπως είναι η περιοχή της Θράκης ή οι περιοχές των νησιών μας στο ανατολικό Αιγαίο. Αυτή είναι μια παραγωγική πρόταση. Δεν είναι μια πρόταση που στρέφει το νέο άνθρωπο και πάλι στο δημόσιο. 
     Και, βεβαίως, να σας θυμίσω το εξής: Εσείς, κυρία Υπουργέ, μπορεί να έχετε καλές προθέσεις και νομίζω ότι η κ. Πετραλιά ως άνθρωπος, ως μάνα κ.λπ. έχει αγαθές προθέσεις, αλλά είστε σε μια Κυβέρνηση η οποία, ενώ επαγγέλθηκε την επανίδρυση του κράτους και μάλιστα διατείνεται ότι είναι η Κυβέρνηση του κοινωνικού κέντρου, τι προώθησε; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω σε λίγα δευτερόλεπτα, κύριε Πρόεδρε. 
     Προώθησε τα «STAGΕ», προώθησε φωτογραφικούς διαγωνισμούς, προώθησε την περιβόητη συνέντευξη Παυλόπουλου, με βαρύτητα μέχρι 40% και οι τελευταίοι έσονται πρώτοι και οι πρώτοι έσονται τελευταίοι. Και προωθήσατε και τις εταιρείες ενοικίασης εργαζομένων. Αυτή είναι η αλήθεια. 
     Άρα, σας ερωτώ: Αυτό είναι το κοινωνικό κέντρο; Έτσι θέλετε να δημιουργήσετε μία κοινωνία κοινωνικής συνοχής και αλληλεγγύης;
     Δεν είναι έτσι, κυρία Υπουργέ. Είστε εκτεθειμένη έναντι του ελληνικού λαού. Σας ευχαριστώ. 
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Το λόγο έχει η Βουλευτής του Κομμουνιστικού Κόμματος Ελλάδας κ. Εύα Μελά. 
     ΠΑΝΑΓΙΩΤΑ -ΕΥΑ ΜΕΛΑ: Ευχαριστώ, κυρία Πρόεδρε. 
     Συζητάμε σήμερα ένα σχέδιο νόμου το οποίο στην ουσία παίρνει χρήματα από τους εργαζόμενους, από τον ελληνικό λαό και πάλι με διάφορους τρόπους τα αναδιανέμει προς όφελος των μεγαλοεπιχειρηματιών, των τραπεζιτών. Είναι ένα ταξικό νομοσχέδιο. 
     Η ταξική, όμως, πολιτική που εφαρμόζει η σημερινή Κυβέρνηση και η πολιτική που υπαγορεύεται από την Ευρωπαϊκή Ένωση δεν βρίσκει το έδαφος μόνο στον τομέα της οικονομίας. 
     Και θέλω να καταγγείλω απ’ αυτό το Βήμα την εφαρμογή της αντιλαϊκής και της ταξικής πολιτικής στον τομέα του περιβάλλοντος, με αυτό που ζήσαμε αυτές τις τελευταίες τρεις μέρες με το θέμα του πάρκου στην Κύπρου και Πατησίων στην Κυψέλη. 
      Η Κυβέρνηση είναι υπόλογη στον ελληνικό λαό όχι μόνο γιατί προχωράει στην καταστροφή του πράσινου στο όνομα τού να φτιάξει ένα γκαράζ με αυτοχρηματοδότηση -δηλαδή ένα γκαράζ που δεν θα εξυπηρετεί τους εργαζόμενους που θα πρέπει να το χρυσοπληρώνουν- ένα γκαράζ που γίνεται σε βάρος του περιβάλλοντος, αλλά και γιατί επέδειξε υπερβάλλοντα ζήλο και αυταρχισμό. 
      Σήμερα το πρωί προπηλακίστηκε από τρεις άνδρες με πολιτικά η διαμερισματική σύμβουλος της Συμπαράταξης για την Αθήνα, γιατί φωτογράφισε την ολοκλήρωση του κοψίματος των δένδρων που είχε συντελεστεί ξημερώματα. Και για όσους θέλουν να πουν ότι αυτά γίνονται νομότυπα, θα ήθελα να πω ότι ακόμα και νομότυπα –με το οποίο εμείς διαφωνούμε- ενώ η άδεια έλεγε για δώδεκα δένδρα, κόπηκαν σαράντα πέντε. 
      Ας επανέλθουμε, λοιπόν, στις διατάξεις που συζητάμε. 
      Η δική μου αναφορά θα είναι μόνο στο άρθρο 77 που αφορά το περίφημο πολιτιστικό επίδομα για τους εργαζόμενους του Υπουργείου Πολιτισμού. Αυτό το επίδομα αφορά το πολύπαθο Υπουργείο Πολιτισμού με την ανεπαρκή χρηματοδότηση –θα θυμίσω, κύριε Υπουργέ, ότι εμείς λέγαμε ότι είναι αναγκαίο να δοθεί το 2% του κρατικού προϋπολογισμού για τον πολιτισμό- το Υπουργείο Πολιτισμού με τους χιλιάδες συμβασιούχους, τα «STAGE», με τους εργαζόμενους σε ομηρία, με τις τεράστιες ελλείψεις σε φύλακες, σε  αρχαιολόγους, σε συντηρητές. Αφορά το Υπουργείο Πολιτισμού το οποίο τελικά είναι θύμα των κατευθύνσεων της ελεύθερης αγοράς, των κατευθύνσεων που υπαγορεύονται από την Ευρωπαϊκή Ένωση στον τομέα της εργασίας. 
      Όσον αφορά στο επίδομα που συζητάμε και το οποίο αφορά στην ουσία τρία πράγματα - το πολιτιστικό επίδομα, το επίδομα ρουχισμού και τις επιπλέον αποδοχές ως κίνητρο για τους εργαζόμενους στην Ακρόπολη- εμείς θέλουμε να πούμε ότι βεβαίως οι εργαζόμενοι δικαιούνται και πρέπει να πάρουν αυτές τις παροχές. Και η γενικότερή μας θέση είναι ότι δεν πρέπει να τις πάρουν σαν επίδομα, αλλά φυσικά θα έπρεπε να ενσωματωθούν στο μισθό τους και να προσμετρώνται στη σύνταξή τους. Και βέβαια, σε ποιο μισθό; Σε έναν κατώτατο μισθό 1400 ευρώ. Είμαστε αντίθετοι στην επιδοματική πολιτική, γιατί ακριβώς αφήνει τους εργαζόμενους στην ομηρία και στις πελατειακές σχέσεις. Όμως, αυτά τα χρήματα που προβλέπει η συγκεκριμένη διάταξη τα δικαιούνται.
      Και εδώ θέλουμε να πούμε ότι το άρθρο 77 τα προβλέπει ανεπαρκώς. Πρέπει να τα πάρουν από 1/1/2008 όλες οι κατηγορίες στις οποίες αναφέρεται.
      Επίσης, είμαστε αντίθετοι στην όποια διαφορετική μεταχείριση ανάμεσα στους μόνιμους υπαλλήλους του Υπουργείου Πολιτισμού και τους εργαζόμενους με σύμβαση ιδιωτικού δικαίου -όσον αφορά, δηλαδή, το κατά πόσο αυτά τα ποσά φορολογούνται ή υπόκεινται σε κρατήσεις- και θέλω να πω ότι σε καμμία περίπτωση δεν δεχόμαστε αυτά τα ποσά να είναι κατώτερα από τις μέχρι σήμερα απολαβές των εργαζομένων. 
      Υπάρχουν ορισμένα ερωτηματικά, κύριε Υπουργέ, στα οποία πρέπει να απαντήσετε όσον αφορά την πρόσθετη ειδική αποζημίωση.
      Στους εργαζόμενους με σύμβαση ιδιωτικού δικαίου αορίστου χρόνου αυτά τα ποσά υπόκεινται σε κρατήσεις. Για ποιο λόγο γίνεται αυτό; Στους μόνιμους υπαλλήλους το αφήνετε «φλου». Γιατί να υπόκεινται σε κρατήσεις; 
      Η ίδια διάκριση υπάρχει και για το επίδομα ρουχισμού ανάμεσα σ’ αυτούς που είναι με σύμβαση ιδιωτικού δικαίου σε σχέση με τους μόνιμους. 
      Επίσης, σημαντικό είναι ότι το επίδομα ρουχισμού θα πρέπει να καταβληθεί από 1 Ιανουαρίου του 2008 και όχι από 1 Ιανουαρίου του 2009. Τους το χρωστάτε αυτό το ποσό. 
      Επίσης, όσον αφορά την πρόσθετη ειδική αποζημίωση, που σωστά το άρθρο την επεκτείνει και στους εργαζόμενους –άλλωστε την έπαιρναν και πριν- της Λυρικής του Εθνικού και Κρατικού Θεάτρου Βορείου Ελλάδος, πιστεύουμε ότι πρέπει να επεκταθεί και στους εργαζόμενους των υπολοίπων νομικών προσώπων του Υπουργείου Πολιτισμού.  
      Τέλος, είναι απορίας άξιο το εξής: Στην τροπολογία που κατέθεσε η Αξιωματική Αντιπολίτευση στην επιτροπή υπάρχει μία διαφορετική αντιμετώπιση από τη μεριά της στο θέμα των εργαζομένων με σύμβαση ιδιωτικού δικαίου και στους μόνιμους. Επίσης, δεν προβλέπει αυτό το επίδομα να χορηγείται στα νομικά πρόσωπα που αφορούν Λυρική Σκηνή ή Κρατικό Θέατρο κ.λπ.. 
      Τέλος, σχετικά με την Ακρόπολη, αφορά επιπλέον αποδοχές που καταβάλλονται ως κίνητρο για την προσέλευση εργαζομένων στην Ακρόπολη. 
      Θεωρούμε ότι είναι σωστότερο αντί του ποσού που προβλέπει η συγκεκριμένη διάταξη των 205 ευρώ για το σύνολο των εργαζομένων -πλην των επικεφαλής του έργου και των προϊσταμένων- να προβλεφθεί το ποσοστό του 35%, όπως και το ποσοστό του 50% για τους προϊσταμένους και τους επικεφαλής των έργων, αντί του ποσού των 250 ευρώ που λέει η συγκεκριμένη διάταξη. 
      Επίσης, επιμένουμε ότι και αυτό πρέπει να δοθεί αναδρομικά από 1.1.2008, γιατί –ξαναλέμε- τους το χρωστάνε. 
      Επίσης, πρέπει να δοθούν αυτές οι παροχές αναλογικά και στους απασχολούμενους στο Υπουργείο Πολιτισμού με μερική απασχόληση. Γιατί τους εξαιρείτε; Δεν παράγουν αυτό το ιδιαίτερο και δύσκολο έργο που και οι άλλοι παράγουν; 
      Στην παράγραφο 7 του άρθρου πρέπει να απαλειφθεί το κομμάτι εκείνο που λέει ότι εφόσον από τις ρυθμίσεις των διατάξεων της παραγράφου 4 προκύπτουν συνολικές μηνιαίες αποδοχές μικρότερες απ’ αυτές που λάμβαναν οι δικαιούχοι τους κατά την 31.12.2008, η τυχόν διαφορά διατηρείται ως προσωπική μέχρι την κάλυψή της από οποιαδήποτε μελλοντική χορήγηση νέου επιδόματος παροχής ή αποζημίωσης. Στην ουσία δηλαδή τους λέτε ότι θα εκμηδενιστεί αυτή η διαφορά και θα πάρουν λιγότερα. 
      Επίσης, ένα ερώτημα, κύριε Υπουργέ, είναι το εξής: Είναι συντάξιμο το κίνητρο προσέλκυσης ή όχι; Υπάρχει απόφαση της επιθεώρησης εργασίας ότι θεωρεί το συγκεκριμένο επίδομα μισθό. Η προσωπική διαφορά που λέτε από ποιο κονδύλι θα δίνεται; 
      Τέλος, στην έκθεση του Λογιστηρίου αναφέρεται το ποσό των 716.000 ευρώ. Είναι το μισό του ποσού που δινόταν έως σήμερα με το 35% στους συγκεκριμένους εργαζόμενους. Αν το 35% το έπαιρναν όλοι, θα φθάναμε στο 1. 450.000 ευρώ. Άρα μιλάτε για μια σημαντική μείωση των αποδοχών των εργαζομένων. Είναι καλύτερο να δοθεί ποσοστιαία. Αν το βάλετε δραχμικά, θα πρέπει να είναι στο ύψος του ποσοστού που λέμε, δηλαδή 35% και 50% αντίστοιχα. 
      Κλείνοντας, τα επιδόματα αυτά πρέπει να ενσωματωθούν στο μισθό και να μη δίνονται σαν επίδομα σε ένα κατώτερο μισθό 1.400 ευρώ και αναδρομικά από 1.1.2008. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει η Υπουργός Απασχόλησης και Κοινωνικής Προστασίας κ. Πετραλιά. 
      ΦΑΝΗ ΠΕΤΡΑΛΙΑ- ΠΑΛΛΗ (Υπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε. 
      Κυρίες και κύριοι συνάδελφοι, ό,τι λέμε μέσα σε αυτήν την Αίθουσα είναι ένα μήνυμα προς την κοινωνία. Πολύ περισσότερο σε αυτήν την κρίσιμη περίοδο. 
      Κύριοι συνάδελφοι, μας ακούνε οι πολίτες. Οι πολίτες οι οποίοι μας έστειλαν σε αυτήν εδώ την Αίθουσα, για να υπερασπιστούμε και να λύσουμε τα προβλήματά τους. Μας ακούνε και περιμένουν από εμάς, τουλάχιστον σοβαρότητα. Μας ακούνε οι άνθρωποι, εκείνοι οι οποίοι προσπαθούν με ένα επίδομα ανεργίας να ζήσουν τις οικογένειές τους. Λοιπόν, σε αυτούς, όχι στις πολιτικές πρωτοβουλίες της Κυβέρνησης, λέτε «όχι», κυρίες και κύριοι της Αντιπολίτευσης. 
      Και θέλω να σας ρωτήσω το εξής: Λέτε «όχι». Σε τι ακριβώς λέτε «όχι»; Να μην κάνουμε ό,τι μπορούμε; Να μην εξαντλήσουμε όλα τα περιθώρια και όλες τις δυνατότητες, για να ενισχύσουμε αυτούς τους ανθρώπους; Απαντήστε ξεκάθαρα. Ένα «ναι» ή ένα «όχι» είναι η απάντηση. Θέλετε να προκρίνουμε τις πολιτικές σας νευρώσεις και τις εκλογολογικές σας φοβίες έναντι των αναγκών αυτών των πιο ευάλωτων ομάδων της κοινωνίας; Γιατί στην πραγματικότητα αυτό είναι το θέμα σας. Δεν σας ενδιαφέρει το πρόβλημα. Μοιάζει πως το μόνο για το οποίο κόπτεστε είναι μήπως υπάρξει θετικό αποτέλεσμα. Αυτό δεν θέλετε. Μήπως υπάρξει και μήπως με αυτή την αλλαγή της νοοτροπίας αποδειχθεί ότι εσείς αδυνατείτε να κατανοήσετε τις κοινωνικές ανάγκες. Όλα τα βλέπετε κάτω απ’ αυτό το πρίσμα. Είστε, προφανώς, οι μόνοι για τους οποίους δεν υπάρχει παγκόσμια κρίση. 
      Στη δική σας αντίληψη –και αυτό φάνηκε και από τη συζήτηση και στην επιτροπή αλλά και στην Ολομέλεια της Βουλής-  για τη διαχείριση της οικονομικής εισαγόμενης, παγκόσμιας κρίσης μια Κυβέρνηση δεν πρέπει να λάβει έκτακτα μέτρα συνολικά και όχι αποσπασματικά. Γιατί αυτό κάνει η Κυβέρνηση. Αυτό κάνει το Υπουργείο Απασχόλησης και Κοινωνικής Προστασίας με τα συγκεκριμένα άρθρα τα οποία σήμερα συζητούμε. 
      Δεν πρέπει δηλαδή μας λέτε, να επικεντρώσουμε στους πιο ευάλωτους; Αυτό θέλετε. Γιατί όσο χειρότερο πάνε τα πράγματα τόσο καλύτερα πιστεύετε ότι είναι για σας. Και αυτή είναι η ουσία. Και τα υπόλοιπα; Τα υπόλοιπα είναι προφάσεις μεταμφιεσμένες σε κριτική. Προδίδεστε όμως. Προδίδεστε! Προδίδεστε και μόνο από το γεγονός ότι έχετε χρησιμοποιήσει  κατά κόρον τη λέξη «μπαξίσι» για τη στήριξη των ανέργων. Και μόνο αυτό, το οποίο αποτελεί ύβρη προς τους ανέργους και μόνο αυτό, που τους υποτιμάτε με την κατά κόρον χρησιμοποίηση της λέξης «μπαξίσι» για τους ανέργους και μόνο αυτό τα λέει όλα. Εγώ δεν χρειάζεται να έχω καμμία άλλη επιχειρηματολογία. 
      Θέλω όμως να σας πω -και είμαι απόλυτα ξεκάθαρη σε αυτό- ότι σε αυτήν τη δύσκολη οικονομική συγκυρία, η Κυβέρνηση, το Υπουργείο Απασχόλησης, είναι αποφασισμένο να σταθεί δίπλα στον κάθε Έλληνα πολίτη. Και θέλω να στείλω ένα μήνυμα προς την ελληνική κοινωνία και τους Έλληνες πολίτες, ότι σε αυτή τη δύσκολη ώρα δεν είναι μόνοι τους. Κανένας Έλληνας πολίτης δεν είναι μόνος του. Κανένας Έλληνας πολίτης δεν είναι απροστάτευτος. Έχουμε το συνολικό πρόγραμμα δράσης στο Υπουργείο Απασχόλησης και Κοινωνικής Προστασίας. Ήδη ο Πρωθυπουργός έκανε κάποιες αναφορές. Θα εξειδικευτούν τα μέτρα. Ήδη έχουν ξεκινήσει και υλοποιούνται. 
      Να ξέρετε –και είναι ένα μήνυμα το οποίο στέλνουμε προς την κοινωνία, προς εσάς, κυρίες και κύριοι συνάδελφοι- ότι και το τελευταίο ευρώ από τον κρατικό προϋπολογισμό, το τελευταίο ευρώ από τα ευρωπαϊκά κονδύλια θα πάει για τη στήριξη των Ελλήνων πολιτών. Αυτές τις δύσκολες ώρες θα έχει ανταπόκριση και στον έναν και τον μοναδικό πολίτη. Θα έχει ανταπόκριση στην καθημερινότητά του. Γιατί μπορεί τα νούμερα, η ανεργία όπως εμφανίζεται, όπως έχει μετρηθεί από τη EUROSTAT μέσα στο 2008 να είχαμε μείωση της ανεργίας, μπορεί αυτή τη στιγμή να μην έχουμε στοιχεία που να δείχνουν αύξηση της ανεργίας –και δεν έχουμε- αλλά παρ’ όλα αυτά προετοιμαζόμαστε για μια κρίση. Η οποία καθημερινά παγκόσμια δίνει τα νούμερα όπως χθες: Εβδομήντα χιλιάδες απολύσεις μέσα σε μια μέρα. 
      Θέλω, λοιπόν, να είμαι ξεκάθαρη σε αυτό. Και το 1 ευρώ θα πάει για τη στήριξη του Έλληνα πολίτη. Γιατί για μας και ένας άνεργος να υπάρχει, για μας και ένας πολίτης να μην μπορεί να βρει εργασία, ε ναι, είναι πρόβλημα! 
      Τώρα έρχομαι στα άρθρα. 
      Στο άρθρο 74 και οι δυο ρυθμίσεις αποσκοπούν στην άμεση και αποτελεσματική στήριξη των ανέργων. Αυτή τη στιγμή χρειαζόμαστε όλες τις εφεδρείες σε ετοιμότητα. Είμαστε έτοιμοι με όλες μας τις εφεδρείες. Πρέπει, λοιπόν, να είναι όσο πιο ισχυρό γίνεται το δίκτυ αυτό της κοινωνικής προστασίας. Το κάνουμε πυκνό αυτό το δίκτυ της κοινωνικής προστασίας. Ό,τι υπάρχει το αξιοποιούμε και το απλοποιούμε, ώστε να ωφεληθούν όσο το δυνατόν περισσότεροι άνθρωποι. 
      Με λίγα λόγια επεκτείνεται το πεδίο εφαρμογής της διάταξης του άρθρου 1 του  ν. 3227/2004, περί μετατροπής του επιδόματος ανεργίας σε επίδομα απασχόλησης και στο δημόσιο τομέα. Είναι νόμος ο οποίος ισχύει από το 2004 για τον ιδιωτικό τομέα και τον επεκτείνουμε και στο δημόσιο τομέα. Να σας πω και κάτι; Ο ΟΑΕΔ είχε πάντα το δικαίωμα να καταρτίσει ειδικά προγράμματα απασχόλησης και στο δημόσιο και στον ευρύτερο δημόσιο τομέα, με όρους, με διαδικασίες και με κριτήρια, κάτι που αποτυπώνεται ξεκάθαρα στο άρθρο 144 του ν. 2190/1994.
      Δεν υπήρχε όμως η δυνατότητα προώθησης ανέργων σε όλο το φάσμα που υπάρχει ανάγκη και συνάμα δυνατότητα. Και σας θυμίζω τους απολυμένους της «ΒΙΑΜΥΛ». Το ειδικό πρόγραμμα που κάναμε με την Υφυπουργό την κ. Καλαντζάκου από το Υπουργείο μας, απορροφήθηκε από τους απολυμένους. Οι άνεργοι στον ιδιωτικό τομέα, παρά την πρόθεση του Δημάρχου Καλαμαριάς, παρά την πρόθεση του Νομάρχη Θεσσαλονίκης, παρά την πρόθεση του Νομάρχη Έβρου ή άλλων δημάρχων σε όλη την Ελλάδα, για άλλες περιοχές, να υπάρξει μια διέξοδος στις δημοτικές επιχειρήσεις όπου είχαν ανάγκη δεν υπήρχε δυνατότητα με το ισχύον πλαίσιο. Αυτό το πλαίσιο δημιουργούμε και δεν το θέλετε. Αυτό απαντάτε στους ανέργους. Τους λέτε ότι έχετε δυνατότητα να έχετε απασχόληση και εμείς εδώ λέμε όχι, να μην έχετε. Δεν μπορεί να σας πάρει ο δήμος εάν έχει ανάγκη για συγκεκριμένο έργο. Ο δήμος ο οποίος πρέπει να έχει και τα χρήματα. Γιατί μιλάμε για μετατροπή του επιδόματος ανεργίας σε απασχόληση, για να έχουν οι εργαζόμενοι και την ασφαλιστική τους κάλυψη.
      Και για να ξεκαθαρίσουμε τα πράγματα: Είναι ανά περίπτωση η επιδότηση και στους ΟΤΑ και σε ΔΕΚΟ. Πάντα με μία προϋπόθεση: ότι εκτός από την πρόθεση, υπάρχουν θέσεις, ανάγκες και το αντέχουν οικονομικά. Και, βεβαίως, προαιρετικό είναι αυτό και για τους ανέργους. Και αυτές οι εξήντα χιλιάδες θέσεις που λέτε αφορούν και τον ιδιωτικό και το δημόσιο τομέα.
      Όσο για την υστερία, βεβαίως, περί ρουσφετολογικών προσλήψεων, ξεκαθαρίζω και πάλι ότι πρόκειται για επιδότηση θέσης εργασίας για ανέργους. Με το να το παραφράζετε δεν αλλάζει η πραγματικότητα.
      (Στο σημείο αυτό, κτυπάει το κουδούνι λήξεως του χρόνου ομιλίας της κυρίας Υπουργού)
      Ένα λεπτό μπορώ να έχω, κυρία Πρόεδρε;
      ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, παρακαλώ, στο ένα λεπτό.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Και, δεύτερον, επιτρέψτε μου μια συμβουλή: μην αποδίδετε στους άλλους το δικό σας τρόπο σκέψης. Κρατήσετε αυτόν τον τρόπο σκέψης για τον εαυτό σας.
      Όσον αφορά στη δεύτερη διάταξη, παρέχεται η δυνατότητα στον ΟΑΕΔ να ενισχύσει οικονομικά επιδοτούμενους ή μη ανέργους που δοκιμάζονται ιδιαίτερα από οικονομική ή άλλη αιτία, με έκτακτες ενισχύσεις μέχρι 1.000 ευρώ. Αφορά, λοιπόν, στη χορήγηση του διπλού δώρου που δώσαμε τα Χριστούγεννα και πλέον δίνεται, με τη νομοθετική ρύθμιση, η δυνατότητα αυτό να ξανασυμβεί. Προφανώς, λοιπόν, δεν το θεωρείτε σκόπιμο, κυρίες και κύριοι του ΠΑΣΟΚ. Μας λέτε ότι δεν έπρεπε να δώσουμε στους ανέργους το δεύτερο δώρο, το διπλάσιο δώρο για τα Χριστούγεννα. Πείτε ξεκάθαρα «είμαστε αντίθετοι». Δεν έχει «μεσοβέζικα» πράγματα εδώ και στην κριτική σας. Να έχετε το θάρρος της γνώμης σας.
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κυρία Υπουργέ.
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός  Απασχόλησης και Κοινωνικής Προστασίας): Και πείτε το, ότι αν ποτέ γίνετε Κυβέρνηση θα καταργήσετε αυτήν τη νομοθετική δυνατότητα; 
      ΠΡΟΕΔΡΕΥΟΥΣΑ (Βέρα Νικολαΐδου): Έχετε υπερβεί όμως πολύ το χρόνο σας!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός  Απασχόλησης και Κοινωνικής Προστασίας): Όσον αφορά τα Κλωστήρια Πρεβέζης, το λύνουμε ύστερα από πάρα πολλά χρόνια.
      Όσον αφορά το άρθρο 76, και τελειώνω, παρέχονται κάποια επιδόματα και έξοδα κίνησης στους εργαζόμενους του Σώματος της Επιθεώρησης Εργασίας και προαναγγέλλω νόμο για την Επιθεώρηση Εργασίας που θα κατατεθεί εντός των προσεχών ημερών στη Βουλή, όπως επίσης και στους υπαλλήλους του Υπουργείου Απασχόλησης και Κοινωνικής Προστασίας.
      Οι εργαζόμενοι στο Υπουργείο Απασχόλησης και Κοινωνικής Προστασίας δεν είχαν πάρει κανένα επίδομα τα τελευταία πέντε χρόνια. Το Υπουργείο είχε εργαζόμενους δύο ταχυτήτων και αυτό τώρα θεραπεύουμε.
      Για την Κυβέρνηση και για μένα η προτεραιότητα είναι μία, να κάνουμε πάντα στα όρια της αντοχής της οικονομίας μας ό,τι περισσότερο μπορούμε για τους ανθρώπους που αντιμετωπίζουν τον εφιάλτη της ανεργίας. Ό,τι μπορούμε! Και έναν άνεργο αν καταφέρουμε να τον γυρίσουμε στην αγορά της εργασίας, είναι όφελος.
      ΠΡΟΕΔΡΕΥΟΥΣΑ (Βέρα Νικολαΐδου): Κυρία Υπουργέ, έχει τελειώσει προ πολλού ο χρόνος σας!
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός  Απασχόλησης και Κοινωνικής Προστασίας): Σας καλώ να πρυτανεύσει η λογική και όχι ο μικροκομματισμός και να ψηφίσετε τα συγκεκριμένα άρθρα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΓΕΙΤΟΝΑΣ: Σοβαρολογείτε, κυρία Υπουργέ; Μας γυρίζετε στην εποχή «Μαυρογιαλούρου» και μας εγκαλείτε κιόλας;
      ΠΡΟΕΔΡΕΥΟΥΣΑ (Βέρα Νικολαϊδου): Ο Κοινοβουλευτικός Εκπρόσωπος του ΣΥΡΙΖΑ κ. Λαφαζάνης έχει το λόγο. 
      ΠΑΝΑΓΙΩΤΗΣ ΛΑΦΑΖΑΝΗΣ: Κυρία Υπουργέ, έχω μία απορία. Στην Ελλάδα ζείτε; Για την Ελλάδα τα είπατε αυτά;
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Βεβαίως, κύριε Λαφαζάνη, όπως κι εσείς. 
      ΠΑΝΑΓΙΩΤΗΣ ΛΑΦΑΖΑΝΗΣ: Εν πάση περιπτώσει, από πού και ως πού αυτή η υπεροψία και η αλαζονεία; Δεν βλέπετε τι γίνεται γύρω σας; 
      ΦΑΝΗ ΠΕΤΡΑΛΙΑ-ΠΑΛΛΗ (Υπουργός Απασχόλησης και Κοινωνικής Προστασίας): Ακριβώς, επειδή βλέπω!
      ΠΑΝΑΓΙΩΤΗΣ ΛΑΦΑΖΑΝΗΣ: Δεν βλέπετε ότι η ελληνική οικονομία βουλιάζει από μέρα σε μέρα στην ύφεση; Δεν βλέπετε τον κοινωνικό εφιάλτη; Δεν βλέπετε ούτε καν το δουλεμπόριο και τη διάλυση των εργασιακών σχέσεων σε όλους τους τομείς; Υπουργείο Απασχόλησης και μιλάει με αυτόν τον τρόπο και με αυτόν τον τόνο στη Βουλή, όταν βλέπουμε γύρω μας να διαλύεται το σύμπαν και να οδηγούμαστε σε έναν εργασιακό μεσαίωνα;
      Δεν διαβάζετε τις εκθέσεις του ΙΚΑ, που μιλάνε για την αύξηση της μαύρης εργασίας μέσα σε ένα χρόνο περίπου 10%;
      Δεν διαβάζετε τις εκθέσεις του ΣΕΠ, στον οποίο αναφερθήκατε, που λένε ότι εμείς είμαστε απολύτως ανεπαρκείς για να ασκήσουμε τον οποιονδήποτε έλεγχο, την ώρα που η μαύρη εργασία, το δουλεμπόριο, οι ανασφάλιστες σχέσεις, η διάλυση της εργατικής νομοθεσίας κυριαρχεί στον ιδιωτικό τομέα; 
      Δεν βλέπετε στο δημόσιο τομέα τι γίνεται; Πάτε να υποκαταστήσετε τις συμβάσεις αορίστου χρόνου με συμβασιούχους, με «STAGE» και τώρα με επιδοτούμενους ανέργους και έρχεστε στη Βουλή να πείτε αυτά τα πράγματα, ότι θέλετε να αντιμετωπίσετε προβλήματα του κόσμου της εργασίας; 
      Τι είναι αυτό το οποίο κάνετε με το άρθρο 74, κυρία Υπουργέ, για το οποίο υπερηφανεύεστε; Ξέρετε ότι είχαμε το ν. 3227/04, που δυστυχώς τον έκανε το ΠΑΣΟΚ και ο οποίος προέβλεπε το εξής: Ο άνεργος μπορεί να προσληφθεί από έναν εργοδότη και το επίδομα ανεργίας που παίρνει να πηγαίνει στον εργοδότη για τσάμπα εργασία, εφόσον στο εξάμηνο το προηγούμενο δεν έχει απολυθεί εργαζόμενος χωρίς σπουδαίο λόγο όμως. Δηλαδή με σπουδαίο λόγο θα μπορούσε ένα εξάμηνο πριν ο εργοδότης να απολύσει εργαζόμενους και να προσλάβει έναν άνεργο και να παίρνει το επίδομα ανεργίας και στην ουσία να αποκαθίσταται ο μισθός του ως επίδομα ανεργίας! Το ίδιο λέει και μετά από ένα εξάμηνο, αφού τον προσέλαβε, δεν θα μπορεί να κάνει απόλυση πάλι χωρίς σπουδαίο λόγο. Δηλαδή, μπορούσε να επικαλεστεί πάλι, αφού προσλάμβανε άνεργο, σπουδαίο λόγο για να τον απολύσει. 
      Αυτό το έκτρωμα έρχεστε τώρα αυτήν τη στιγμή να το γενικεύσετε και να το εφαρμόσετε και στο δημόσιο τομέα. Και ερωτώ, τον άνεργο αυτόν που θα πάρετε στο δημόσιο τομέα με τσάμπα δουλειά, με τσάμπα μισθό στην ουσία, δεν θα πληρώνεται, πώς προέκυψαν αυτές οι ανάγκες; Είναι ανάγκες πραγματικές του δημόσιου τομέα αυτές; Εξυπηρετούν πάγιες και διαρκείς ανάγκες; Και θέλετε να τους υποκαταστήσετε αυτές τις ανάγκες με εφήμερη απασχόληση ενός ανέργου και να το πληρώνετε στην ουσία με το επίδομα ανεργίας; Και αυτό το λέτε ενεργητική πολιτική απασχόλησης; 
      Αυτούς τους δρόμους ανοίγετε μέσω του ΟΑΕΔ, με ξένα λεφτά φυσικά, γιατί τα λεφτά του ΟΑΕΔ δεν είναι λεφτά του προϋπολογισμού, στην ουσία είναι εισφορές στον εργαζόμενο. Αυτά τα χρήματα έχει ο ΟΑΕΔ, εισφορές των εργαζομένων. Ο προϋπολογισμός δεν συμβάλλει παρά ελάχιστα στον προϋπολογισμό του ΟΑΕΔ. «Με ξένα κόλλυβα», δηλαδή των εργαζομένων συνολικά, ερχόσαστε να εφαρμόσετε γενικευμένα προγράμματα τα οποία αντί να βρουν δουλειά στους ανέργους, τους προσφέρουν στην ουσία ως τζάμπα εργατικό δυναμικό στην εργοδοσία. Είναι προγράμματα που επιδοτούν τα ασφάλιστρα, προγράμματα που επιδοτούν το μισθό, προγράμματα που παίρνουν το επίδομα ανεργίας τώρα και τα γενικεύουν στο δημόσιο τομέα και τα δίνουν στον εργοδότη για τζάμπα εργασία. Χαράς ευαγγέλια, διότι τώρα πλέον τουλάχιστον στον ιδιωτικό τομέα –για να μην πω γενικότερα- θα απολύουν όλον τον κόσμο. Θα υπάρχουν άνεργοι, στρατιές ανέργων για να επωφελούνται ύστερα από τα επιδόματα ανεργίας και να μην πληρώνουν μισθούς. Έτσι όμως θα καταντήσουμε οι φορολογούμενοι να πληρώνουν τους εργοδότες για να προσλαμβάνουν εργαζόμενους και αυτό το λέτε ενεργητική πολιτική απασχόλησης; Αυτό είναι η διάλυση κάθε έννοιας εργασιακής σχέσης. Αυτό είναι η ομηρία και ο εμπαιγμός του ανέργου, ο οποίος ζητάει δουλειά. Αυτό είναι προσφορά και δώρο στην εργοδοσία, στο κεφάλαιο το οποίο σε λίγο, έτσι όπως οδεύουμε, θα παίρνει εργαζόμενους και θα ζητάει να πληρώνει ο προϋπολογισμός τους εργαζόμενους και οι εργοδότες να έχουν τα κέρδη. Αυτές είναι πλέον γενικευμένες καταστάσεις διάλυσης των εργασιακών σχέσεων.
	Εν πάση περιπτώσει, τα 1.000 ευρώ που θα δώσετε σε κάποιες κατηγορίες -και μάλιστα χωρίς να βάζετε κανένα κριτήριο στη σχετική διάταξη- αντιμετωπίζουν κανένα πρόβλημα; Μιλάμε για ανθρώπους που απολύθηκαν, που είναι άνεργοι. Αυτοί τι ζητάνε; Εφάπαξ ένα χιλιάρικο; Αυτό ζητάνε ή ζητάνε να τους βρείτε δουλειά; Κλείνουν εργοστάσια. Έχουμε την Ενωμένη Κλωστοϋφαντουργία η οποία ζητάει μία εγγύηση του δημοσίου για να μπορέσει να κρατήσει τις θέσεις απασχόλησης και ίσως να ανοίξει μία προοπτική. 
      Εμείς βεβαίως θέλουμε να γίνει αύξηση μετοχικού κεφαλαίου και να μπει το δημόσιο μέσα στην Ενωμένη Κλωστοϋφαντουργία γιατί δεν υπάρχει άλλη εναλλακτική λύση. Ο Λαναράς δεν είναι λύση, αλλά δεν υπάρχει ούτε και αυτό και πάτε με το χιλιάρικο να αντιμετωπίσετε αυτούς τους ανθρώπους; Αυτό που γίνεται σήμερα δυστυχώς είναι ένας νέος εργασιακός μεσαίωνας. Η Ελλάδα επιστρέφει στον 19ο αιώνα.
	ΗΛΙΑΣ ΦΩΤΙΑΔΗΣ: Δεν ήταν μεσαίωνας ο 19ος αιώνας, ήταν πολύ νωρίτερα.
	ΠΡΟΕΔΡΕΥΟΥΣΑ (Βέρα Νικολαΐδου): Κύριε Φωτιάδη, σας παρακαλώ.
	Συνεχίστε, κύριε Λαφαζάνη.
	ΠΑΝΑΓΙΩΤΗΣ ΛΑΦΑΖΑΝΗΣ: Η Ελλάδα επιστρέφει στον  19ο αιώνα, όταν δεν υπήρχαν εργασιακές σχέσεις, εργασιακά δικαιώματα, εργασιακές κατακτήσεις. Το μόνο που υπήρχε ήταν ο νόμος του κεφαλαίου, ο νόμος της εργοδοσίας και αυτόν εφαρμόζετε.
	Η Κυβέρνηση, αδίδακτη βεβαίως από την κρίση, τι την προκάλεσε, τις βαθύτερες αιτίες της, έρχεται εδώ και φέρνει διατάξεις για τις καλυμμένες ομολογίες. Τι είναι αυτές οι καλυμμένες ομολογίες τις οποίες φέρνει για να τις ψηφίσουμε εδώ, σ’ αυτήν τη Βουλή; Είναι αυτά τα προϊόντα τα οποία οδήγησαν τουλάχιστον ως αφορμή στην σημερινή κρίση. Είναι καλυμμένες ομολογίες, δηλαδή θα εγκρίνουν ομολογίες οι τράπεζες με κάλυμμα τι; Δάνεια πάσης φύσεως, κάθε είδους χρηματοπιστωτικά παράγωγα και σύνθετα προϊόντα, ακόμα και καταθέσεις. Έρχεστε μέσα στην κρίση αυτή, μέσα σ’ αυτά τα φαινόμενα και μας φέρνετε να ψηφίσουμε αυτές τις καλυμμένες ομολογίες και κάνετε και το ρουσφετάκι βεβαίως στους ξένους που αγοράζουν τις ομολογίες αυτές να μην πληρώνουν φορολογία εισοδήματος; 
	Το μεγάλο όμως αίσχος είναι με την «ΤΕΙΡΕΣΙΑΣ». Εδώ επιτρέψτε μου να πω ότι απορώ με την αντιπαράθεση που υπάρχει ανάμεσα στο ΠΑΣΟΚ και τη Νέα Δημοκρατία. Αυτό είναι το πρόβλημα, από εφτά να γίνει πέντε, τα πέντε να γίνουν τρία, να αυξήσουμε λίγο το διάστημα και αντί για πεντακοσάρικο να βάλουμε χιλιάρικο; Εγώ δεν τα υποτιμώ όλα αυτά. Η κάθε βελτίωση, έστω και μικρή, έστω και μιας μέρας, παίζει και αυτή το ρόλο της, όμως το πρόβλημα της «ΤΕΙΡΕΣΙΑΣ» είναι ένα δομικό πρόβλημα, ένα τρομακτικό πρόβλημα το οποίο καταστρέφει ανθρώπους. Είναι αδιανόητο η «ΤΕΙΡΕΣΙΑΣ» να είναι όργανο των τραπεζών, μία ανώνυμη εταιρεία η οποία να είναι στα χέρια των τραπεζών. Οι τράπεζες κρίνουν και αποφασίζουν και στην ουσία ασκούν ποινικές κυρώσεις γιατί καταστρέφουν ανθρώπους.
    Εμείς προτείνουμε –και το έχω επαναλάβει πολλές φορές σε αυτή την Αίθουσα- ότι πρέπει να αλλάξει εκ βάθρων αυτό το σύστημα. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Πρέπει να περάσουμε σε ένα δημόσιο όργανο, το οποίο θα έχει δικαστικές εγγυήσεις για τους δανειολήπτες που δεν μπορούν να αποπληρώσουν κανονικά τα χρέη τους ή έχουν κάποια αδυναμία, που εκδηλώνουν αδυναμία, όπου πλέον θα συνυπολογίζονται και θα καλούνται οι δανειολήπτες…
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
      ΠΑΝΑΓΙΩΤΗΣ ΛΑΦΑΖΑΝΗΣ: Θα συνυπολογίζονται όλα τα δεδομένα. Όταν ένας άνθρωπος έχει κάποιες δυσκολίες -γιατί στην αγορά υπάρχουν τα πάνω, ίσα βάρκα, ίσα πανιά, υπάρχουν και τα κάτω- δεν σημαίνει ότι είναι απατεώνας. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Δεν σημαίνει ότι οποιαδήποτε τράπεζα στο όνομα της τραπεζικής ασφάλειας θα του κλείνει τις πόρτες, θα τον βάζει στα μαύρα κατάστιχα, θα τον περιφέρει στις αγορές και θα τον κάνει στην ουσία ρεζίλι παντού, προκειμένου να εξυπηρετήσει τα συμφέροντά της.
      ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ ολοκληρώστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Υπάρχουν άνθρωποι οι οποίοι έχουν πραγματική αδυναμία, άνθρωποι οι οποίοι είναι άρρωστοι, άνθρωποι οι οποίοι αντιμετωπίζουν ειδικές δυσκολίες. Ποιος τους καλεί αυτούς και τους γράφουν αυτόματα στην «ΤΕΙΡΕΣΙΑΣ», για οποιοδήποτε χρονικό διάστημα, λέω εγώ; Και γιατί το κάνουν αυτό; 
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Λαφαζάνη, έχει τελειώσει ο χρόνος σας και παρακαλώ να ολοκληρώσετε.
      ΠΑΝΑΓΙΩΤΗΣ ΛΑΦΑΖΑΝΗΣ: Το σύστημα «ΤΕΙΡΕΣΙΑΣ» είναι αντισυνταγματικό και παράνομο και σαν τέτοιο πρέπει να καταργηθεί και να υπάρξει πλήρης αναμόρφωση του σχετικού συστήματος.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Το λόγο έχει ζητήσει ο Κοινοβουλευτικός Εκπρόσωπος του Κομμουνιστικού Κόμματος Ελλάδας. Λόγω του ότι, όμως, ο κ. Λιβανός δήλωσε κάποιο κώλυμα, θα προηγηθεί.
      Ορίστε, κύριε Λιβανέ, έχετε το λόγο.
      ΣΠΗΛΙΟΣ ΛΙΒΑΝΟΣ: Ευχαριστώ πολύ, κυρία Πρόεδρε.
      Ευχαριστώ, κύριε Εκπρόσωπε.
      Να ξεκινήσω την αναφορά μου στις τροπολογίες και στα άρθρα από τη συζήτηση που ξεκίνησε με την παρουσία της κυρίας Υπουργού και να μπω κατευθείαν στο θέμα του άρθρου 74, καθώς και ο εισηγητής της Πλειοψηφίας, ο κ. Χαλκίδης, κάλυψε πλήρως το σύνολο των άρθρων. 
      Να δούμε κατ’ αρχάς, λοιπόν, τι γίνεται με το άρθρο 74 και ποια είναι η διαφορά ανάμεσα στην πολιτική της Κυβέρνησης και τα κόμματα της Αντιπολίτευσης, όπως εκφράστηκαν κι εδώ, ιδιαίτερα με την ομιλία του κ. Λαφαζάνη.
      Τι πολεμάει να κάνει η Κυβέρνηση; Νομίζω ότι το είπε αναλυτικά η κ. Πετραλιά. Προσπαθεί να επιδείξει ένα αίσθημα κοινωνικής ευαισθησίας, να τονώσει την αγορά και να άρει τις όποιες αδικίες έχουν εμφανιστεί τους τελευταίους μήνες, ιδιαίτερα με τα προβλήματα που αντιμετωπίζει η παγκόσμια οικονομία. Όλα αυτά ως στόχο έχουν προφανέστατα την κοινωνική συνοχή. 
      Από την άλλη μεριά αυτό το οποίο παρατηρώ σε όλη τη συζήτηση –κι έχω ακούσει σχεδόν όλους τους ομιλητές κι έχω διαβάσει τις ομιλίες όσων έχασα- είναι ότι ακούγεται γκρίνια, εκφράσεις τηλεοπτικές, θα έλεγα, οι οποίες δεν προσφέρουν τίποτα στον ουσιαστικό διάλογο, κορώνες και -να μου επιτρέψει ο κ. Λαφαζάνης- ένα συνεχή λαϊκισμό ο οποίος δεν οδηγεί πουθενά, δεν προσφέρει καμμία πρόταση και βεβαίως δικαιολογεί το ΚΚΕ και τον κ. Καραθανασόπουλο, όπως είπε στην εισήγησή του το πρωί, να λέει, «τσακώνεστε για προβλήματα που έχετε οι ίδιοι δημιουργήσει».
      Η διαφορά, αγαπητέ συνάδελφε, είναι ότι τα προβλήματα όντως δημιουργήθηκαν από εκεί. Και σέρνει το ΠΑΣΟΚ από πίσω του το Συνασπισμό σε αυτή τη λαϊκίστικη τοποθέτηση. Αυτό που προσπαθεί να κάνει η Κυβέρνηση είναι να τα διορθώσει. Και αυτή είναι η μεγάλη διαφορά.
      Μέσα σε όλο αυτόν τον κυκεώνα των δηλώσεων παρακολούθησα προχθές την κ. Διαμαντοπούλου στην κρατική τηλεόραση να πηγαίνει ένα βήμα παραπέρα και να λέει ότι αυτές τις εξήντα χιλιάδες θέσεις, τις οποίες επιδοτεί η Κυβέρνηση σε μία περίοδο κρίσης, θα τις μοιραστούν οι εκατόν πενήντα Βουλευτές και θα πάρει τετρακόσιους διορισμούς ο κάθε Βουλευτής. Νομίζω ότι ιδιαίτερα από ένα στέλεχος σαν κι εκείνη, η οποία θέλει να φέρει έναν νεοτερισμό στην πολιτική μας, τέτοιου είδους τοποθετήσεις αδικούν την ίδια και αδικούν και το κόμμα και την παράταξη την οποία εκπροσωπεί. Προσωπικά, με μεγάλη ευκολία, θα της έδινα αυτές τις τετρακόσιες θέσεις, αν μου τις έδινε ποτέ κανείς, που δεν θα μου τις δώσει.
      Νομίζω, λοιπόν, ότι αδικώντας το ΠΑΣΟΚ, αδικεί την ίδια την κοινωνία.
      Ο κ. Γείτονας χαρακτήρισε αυτή την τροπολογία, τροπολογία «μαυρογιαλούρων». Θεωρεί ότι έπρεπε να κάνουμε διάλογο. Να ενταθεί ο διάλογος λέει η ΓΣΕΕ για να καταλήξουμε εκεί όπου επί της ουσίας δεν προτείνει τίποτα ούτε η ΓΣΕΕ ούτε το ΠΑΣΟΚ για τη συγκεκριμένη ρύθμιση, την οποία προσπαθούμε εμείς να περάσουμε.
      Μία κουβέντα για τη ΓΣΕΕ. Πώς μπορεί να θεωρεί ουσιαστικό εκπρόσωπο του εργατικού κινήματος στη χώρα μας η ΓΣΕΕ τον εαυτό της, όταν ουσιαστικά απέχει από αυτά τα οποία γίνονται μέσα στις τάξεις της; Τελικά πώς είναι δυνατόν, άσχετα από τα άλλα τα οποία δεν μας αφορούν εδώ μέσα, αλλά καλύπτονται από το ΠΑΣΟΚ οι πράξεις της ΓΣΕΕ και τα λόγια της ΓΣΕΕ, να μιλάει μια ΓΣΕΕ η οποία μέσα στους κόλπους της, μέσα στο ίδιο το κτήριο της, χρησιμοποιεί ιδιωτικές εταιρείες σαν και αυτές που καταγγέλλει, για να μπορέσει να καθαρίσει τα κτήρια της; Είναι αυτό φερεγγυότητα; Είναι αυτό εργατικό κίνημα; 
      Πάμε παρακάτω, γιατί δεν έχουμε και πολύ χρόνο, στο Επίδομα Κοινωνικής Συνοχής. Εγώ δεν έχω καταλάβει τελικά. Ο κ. Μαργαρίτης Τζίμας έφερε στην μνήμη μας ακριβώς πώς φέρθηκε το ΠΑΣΟΚ και στο πετρέλαιο θέρμανσης τα χρόνια που κυβερνούσε, που μία φορά το έδωσε μόνο, αλλά παράλληλα και τι έκανε για τους συμπολίτες μας με μεγάλα κοινωνικά προβλήματα.
      Ποια είναι η θέση σας, λοιπόν, τώρα;  Να μην το δώσουμε; Να μην πάρουν αυτές οι περίπου διακόσιες χιλιάδες οικογένειες αυτό το Επίδομα Κοινωνικής Συνοχής, ιδιαίτερα οι συμπολίτες μας που έχουν τις ειδικές δεξιότητες, που έχουν ειδικά προβλήματα; 
      Προχωρώντας παρακάτω πάμε στην «ΤΕΙΡΕΣΙΑΣ», στο άρθρο 70. Η κριτική του ΠΑΣΟΚ στάθηκε στο ότι είναι μία μίζερη στάση η τοποθέτηση της Κυβέρνησης, η οποία δεν καλύπτει αυτά τα οποία ζητούσε και κάποιοι Βουλευτές από τη Συμπολίτευση ζήτησαν το όριο από τα 150 ευρώ που ήταν, να πάει στα 1.500 ευρώ. Πήγε στα 500 ευρώ. Δόθηκε και η ερμηνεία από τον Υπουργό που ήταν πριν στην Αίθουσα. 
      Εγώ δεν μπορώ να καταλάβω γιατί δεν υπάρχει μία κριτική σωστή, σοβαρή και μία πρόταση εμπεριστατωμένη για το πού θα βρεθούν τα παραπάνω χρήματα από τη μία και από την άλλη ας διαφωνήσουμε, αλλά να διαφωνήσουμε με σταθερότητα ιδεών, με σταθερότητα θέσεων και όχι με εκφράσεις τύπου, «Μαυρογιαλούροι οι μεν και εμείς είμαστε αυτοί οι οποίοι θα τα δίναμε όλα, αλλά εν πάση περιπτώσει δεν σας λέμε το πώς». 
      Εκτιμώ ότι δεν εισφέρετε στο διάλογο και βεβαίως θεωρώ ότι η κοινωνία κατακρίνει αυτού του είδους την αντιπολίτευση αφ’ ενός και αφ’ ετέρου σας οδηγεί σε μία λαϊκιστική εκτροπή η οποία δεν προσφέρει ουσιαστικά στο αύριο. Μένετε δηλαδή σε μία κριτική που αφορά στο χθες, αφορά σε λογικές της δεκαετίας του ’70, μεμψιμοιρίας, απόλυτης ισοπέδωσης των πάντων, ενώ αυτό που ζητά η κοινωνία από το ΠΑΣΟΚ κυρίως, είναι μία κριτική, προτάσεις οι οποίες θα βγάλουν τη χώρα από το αδιέξοδο, θα δώσουν δυνατότητα στους ανέργους να βρουν δουλειά. Ναι, αλλά πώς; 
      Στη συνέχεια θα αναφερθώ στα Κλωστήρια Πρεβέζης. Νομίζω ότι η ρύθμιση αυτή είναι μία πανομοιότυπη ρύθμιση με αυτήν των Κλωστηρίων Ναούσης, όπου εκεί υπάρχει ένα αποτέλεσμα αυτή τη στιγμή –το γνωρίζουν όλοι όσοι πηγαίνουν στην περιοχή. Έρχεται αυτή τη στιγμή η Κυβέρνηση και ρυθμίζει και το θέμα των Κλωστηρίων Πρεβέζης. Η Πρέβεζα είναι θετική γι’ αυτό το μέτρο. Ποια είναι η θέση πάλι του ΠΑΣΟΚ κυρίως; Διαφωνούν πράγματι. Τι προτείνουν; 
      Τέλος, ήθελα να αναφερθώ στην τροπολογία του ΣΥΡΙΖΑ για την περιοχή της Πάτρας, για το Διακονιάρη και την οδό Ελευθερίου Βενιζέλου. Έχω την αίσθηση –δεν είναι εδώ ο κύριος Υπουργός- ότι σε αυτού του είδους τα προβλήματα τα οποία έχουν προκύψει εκεί, είναι υποχρέωση του ελληνικού κράτους, της ελληνικής πολιτείας να δώσει λύση έστω μεσοπρόθεσμη μέχρι να ολοκληρωθούν τα έργα.
      Δεν είναι η εκλογική μου περιφέρεια, γειτνιάζει, όμως. Ζω την Πάτρα και θεωρώ ότι το αίτημα είναι πολύ σωστό, πολύ λογικό. Νομίζω ότι και οι Βουλευτές του ΠΑΣΟΚ έχουν εκφραστεί θετικά και έχω την αίσθηση –δεν είμαι βέβαιος γι’ αυτό- ότι και οι Βουλευτές της πλειοψηφίας θα εκφραστούν θετικά γι’ αυτό. Τουλάχιστον εγώ προσωπικά στηρίζω αυτήν την προσπάθεια, γιατί ακριβώς γνωρίζω πόσο μεγάλο είναι το πρόβλημα.
      Σ’ αυτό το πλαίσιο μία κυβέρνηση τι πρέπει να κάνει; Πρέπει να αντιμετωπίζει αυτά τα κοινωνικά προβλήματα, όταν προκύπτουν και στην παρούσα φάση της διεθνούς οικονομικής κρίσης τέτοια προβλήματα υπάρχουν σε πολλές μεριές της πατρίδας μας, όπως και σε πολλές μεριές του κόσμου, όχι, όμως, υποκύπτοντας σε εκβιασμούς συγκεκριμένων κοινωνικών ομάδων και συγκροτημάτων. 
      Δεν είναι δυνατόν –και με την ευκαιρία αυτή να εκφραστώ για ένα ζήτημα της επικαιρότητας- να έχουμε κάποιους ανθρώπους οι οποίοι να θέλουν και να εννοούν ότι πρέπει να κλείσουν την Ελλάδα στα δύο, να δημιουργήσουν τεράστια προβλήματα και στην οικονομία, αλλά και στην κοινωνία και βεβαίως σε άλλες κοινωνικές ομάδες, για να διεκδικήσουν αυτά τα οποία ήδη ουσιαστικά καλύπτονται από την πρόταση της Κυβέρνησης.
      Και εδώ πάλι θα ήθελα να ρωτήσω τους συναδέλφους του ΠΑΣΟΚ, εάν εκφράζονται πράγματι από την τοποθέτηση του κ. Παπακωνσταντίνου, ο οποίος δεν καταδίκασε το κλείσιμο των δρόμων, όπως άλλοι Βουλευτές του ΠΑΣΟΚ, όπως για παράδειγμα ο κ. Πάγκαλος. Όμως, αυτό δεν αλλοιώνει την επίσημη τοποθέτηση του ΠΑΣΟΚ, η οποία εκφράζεται μέσα από τον κ. Παπακωνσταντίνου, που είπε ότι αφήνει ελεύθερους τους αγρότες. Μα, είναι προφανές ότι είναι ελεύθεροι οι αγρότες. Τη γνώμη σας ζητάμε. Καταδικάζετε ή δεν καταδικάζετε αυτού του είδους τις ενέργειες και τις προσπάθειες που εκτρέπουν ουσιαστικά τη δημοκρατία;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κυρία Πρόεδρε.
      Μ’ αυτήν τη λογική λοιπόν, ήθελα να καταλήξω στο ότι εμείς σαν Κυβέρνηση αυτήν τη στιγμή αντιμετωπίζουμε την κρίση σοβαρά και υπεύθυνα και προσπαθούμε να επιτύχουμε την κοινωνική συνοχή.
      Από την άλλη, θεωρώ ότι οι περισσότεροι συνάδελφοι, ιδιαίτερα μέσα στη Βουλή, διαγωνίζονται στο ποιος θα υπερκεράσει, θα είναι «βασιλικότερος του βασιλέως», σε μία λαϊκίστικη θα τολμούσα να πω αντιπολίτευση, η οποία δεν οδηγεί πουθενά. Και το χειρότερο, νομίζω, είναι ότι το επίσημο ΠΑΣΟΚ, ο Πρόεδρός σας, δεν έρχεται να καλύψει αυτού του είδους την κριτική. 
      Φοβάμαι, λοιπόν, ότι αυτές οι μεμονωμένες τοποθετήσεις είτε στο Κοινοβούλιο είτε στα κανάλια και στο δημόσιο διάλογο ίσως βγάλουν ακριβώς πολλούς από τους συναδέλφους του ΠΑΣΟΚ τελείως off site από την επίσημη πολιτική του ΠΑΣΟΚ, η οποία θα ήθελα να ελπίζω ότι είναι μία πολιτική -με το δικό της τρόπο- συναίνεσης, προσήλωσης στο καθήκον και ενίσχυσης της κοινωνίας και της αγοράς, όπως ακριβώς είναι η κυβερνητική πολιτική. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και τρεις συνοδοί - καθηγητές από το Γενικό Λύκειο Αμφίκλειας Φθιώτιδας.
      Η Βουλή σας καλωσορίζει και σας εύχεται καλή πρόοδο.
      (Χειροκροτήματα από  όλες τις πτέρυγες της Βουλής)
      Το λόγο έχει η Βουλευτής του ΠΑΣΟΚ, κ. Λούκα Κατσέλη.
      ΛΟΥΚΑ ΚΑΤΣΕΛΗ: Θα ήθελα να ευχαριστήσω πολύ τον Κοινοβουλευτικό Εκπρόσωπο του ΚΚΕ που μου παραχώρησε το λόγο, για να μιλήσω σήμερα για το τέταρτο κεφάλαιο αυτού του νομοσχεδίου. 
      Πριν μπω σε επιμέρους παρατηρήσεις, θα ήθελα να πω ότι άκουσα με προσοχή την Υπουργό και πραγματικά μου έκανε έκπληξη το ότι δεν έχει κατανοήσει τη διαφορά στον τρόπο αντιμετώπισης της ανεργίας, στον τρόπο προώθησης της απασχόλησης, τη διαφορά ανάμεσα σε μία προοδευτική πρόταση, για την αντιμετώπιση της ανεργίας και σε μία ιδιαίτερα νεοσυντηρητική πρόταση σαν αυτήν που έχει η Κυβέρνηση της Νέας Δημοκρατίας. Γιατί, κυρία Υπουργέ, αυτό που κάνετε με το άρθρο 74 δεν είναι τίποτα άλλο από το να κάνετε τον άνεργο επαίτη, να κάνετε τον άνεργο όμηρο του πολιτικού συστήματος, να κάνετε τον άνεργο αβέβαιο για το μέλλον του και τελικά να μην λύνεται τίποτα από το ζήτημα της ανεργίας. 
      Τι ρυθμίζετε με το άρθρο 74; Λέτε ότι σε επιδοτούμενους ή μη ανέργους, που δοκιμάζονται ιδιαίτερα από οικονομική ή άλλη αιτία, το Διοικητικό Συμβούλιο του ΟΑΕΔ μπορεί να χορηγεί εφάπαξ οικονομική ενίσχυση, ύψους μέχρι 1.000 ευρώ, ανά δικαιούχο.
      Πρώτον, 1.000 ευρώ εφάπαξ, μια και έξω, είναι μία ασπιρίνη στον άνεργο.
      Δεύτερον, αποφάσεις από ποιον; Από ένα Διοικητικό Συμβούλιο του ΟΑΕΔ -όμηρος σε ένα πολιτικό σύστημα- με απόφαση των τριών Υπουργών, χωρίς κριτήρια, χωρίς πολιτική.
      Τρίτον, τι θα λύσετε με αυτήν τη διάταξη ή την άλλη που λέει ότι το επίδομα ανεργίας γίνεται επίδομα εργασίας για το δημόσιο τομέα, όταν σε οκτώ ή δέκα μήνες αυτός ο απασχολούμενος στο δημόσιο τομέα με τέτοιο βραχυπρόθεσμο πρόγραμμα απασχόλησης ξέρει ότι θα φύγει ή θα πρέπει να είναι πάλι επαίτης του πολιτικού συστήματος; Τι κάνετε για μία πραγματική ενεργητική πολιτική απασχόλησης; Ποια είναι η διαφορά; Θα σας δώσω δύο παραδείγματα: «ΒΙΑΜΥΛ» και «ΛΑΝΑΡΑΣ». 
      Τι κάνατε στη «ΒΙΑΜΥΛ»; Πρώτα, πήγατε στην Ευρωπαϊκή Επιτροπή και ουσιαστικά χωρίς σχέδιο και στρατηγική δώσατε την ποσόστωση για τη ζάχαρη. 
    Έκλεισε η Ελληνική Βιομηχανία Ζάχαρης, έκλεισε η «ΒΙΑΜΥΛ» και ερχόσαστε μετά από ένα χρόνο, χωρίς κανένα πρόγραμμα αναδιάρθρωσης της παραγωγής, χωρίς κανένα πρόγραμμα ενίσχυσης της εργασίας και της απασχόλησης, χωρίς κανένα πρόγραμμα δημιουργίας νέων θέσεων εργασίας στη Βόρειο Ελλάδα, αφήνετε τους εργαζόμενους στους δρόμους μήνες να παρακαλούν στα γραφεία. Τους προσκαλείτε λίγο πριν τα Χριστούγεννα στο γραφείο, βγάζετε ένα δήθεν πρόγραμμα του ΟΑΕΔ, το οποίο υποτίθεται ότι τους καλύπτει και όπως ξέρετε πολύ καλά, κυρία Καλαντζάκου, οι άνθρωποι δεν είχαν απορροφηθεί πουθενά και λίγες ημέρες πριν από τα Χριστούγεννα τους φωνάζετε και τους λέτε ότι θα περάσω αυτήν την τροπολογία, να μπείτε τελικά στις δημοτικές επιχειρήσεις! Είναι ή δεν είναι αυτό πολιτική ομηρία χιλιάδων ανέργων; 
    Τι κάνετε με το εργοστάσιο «ΛΑΝΑΡΑ»; Ακόμα χειρότερα. Χθες ο κ. Παπαθανασίου, από ό,τι μαθαίνουμε, φώναξε τους εργαζόμενους στο γραφείο του και τους είπε, μην ανησυχείτε, 25.000.000 θα τα πάρετε από το πρόγραμμα των 28.000.000.000 ευρώ! 
    Και τι λέμε εμείς; Το ζήτημα της κλωστοϋφαντουργίας είναι πάρα πολύ σημαντικό για τον τόπο. Αυτό είναι και το πρόβλημα με τα κλωστήρια Πρεβέζης. Χρειάζεται ένα κλαδικό πρόγραμμα αναδιάρθρωσης της κλωστοϋφαντουργίας με συγκεκριμένο επιχειρηματικό σχέδιο, το οποίο να βλέπει ποια είναι η βιωσιμότητα του κλάδου. Υπάρχουν δυνατότητες και το ξέρετε πάρα πολύ καλά, αλλά δεν έχετε κάνει τίποτα, δεν έχετε κανένα στρατηγικό σχέδιο για ενίσχυση της εργασίας, για ενίσχυση της παραγωγής. 
    Και αν φέρετε αυτό το άρθρο 74, είναι ό,τι πιο νεοσυντηρικό, ό,τι πιο πελατειακό υπάρχει, όσον αφορά την προώθηση της εργασίας και την στήριξη του εργαζόμενου, διότι τελικά η μεγάλη διαφορά είναι αν βλέπεις ότι η απασχόληση και η εργασία είναι κοινωνικό δικαίωμα του πολίτη και δεν είναι ένα δικαίωμα που το έχει το πολιτικό σύστημα, να διαχειρίζεται δηλαδή την απασχόληση με αυτόν τον τρόπο. 
    Και αυτό με οδηγεί στο βασικό σημείο της παρέμβασής μου. Όλο το κεφάλαιο Δ΄ αυτού του νομοσχεδίου είναι χαρακτηριστικό του τρόπου με τον οποίο η Κυβέρνηση της Νέας Δημοκρατίας αντιλαμβάνεται την οικονομική διαχείριση. Απουσία σχεδίου, πρόχειρες αποσπασματικές, πελατειακές και ρουσφετολογικές ρυθμίσεις.
    Ποια είναι η άποψη για την ανασυγκρότηση αυτού του τόπου; Πώς συνδέεται η εργασία και η απασχόληση με την «ΤΕΙΡΕΣΙΑΣ»; Το έχετε σκεφθεί ποτέ; Έχετε σκεφθεί ότι ο τρόπος με τον οποίο ρυθμίζουμε τα θέματα της «ΤΕΙΡΕΣΙΑΣ», οδηγούμε χιλιάδες ανθρώπους να μη μπορούν να δανειστούν από τις τράπεζες; Και χωρίς να μπορούν να δανειστούν από τις τράπεζες, ουσιαστικά κλείνουν μία σειρά από επιχειρήσεις, επειδή δεν έχουν τη στοιχειώδη πιστοληπτική δυνατότητα και αυτό οδηγεί σε ανεργία; Γι’ αυτό ζητάμε ένα συνεκτικό, ολοκληρωμένο πρόγραμμα εξόδου από την κρίση, γιατί ένα τέτοιο πρόγραμμα δεν μπορεί αποσπασματικά να κάνει κάποιες ρυθμίσεις στην αγορά εργασίας, κάποιες ρυθμίσεις σε κάποιες μεμονωμένες επιχειρήσεις, κάποιες ρυθμίσεις στο τραπεζικό σύστημα. Και αυτό είναι το μεγάλο πρόβλημα στην οικονομική διακυβέρνηση αυτής της Κυβέρνησης. Δεν έχει καμμιά άποψη για το πώς δουλεύει, για το πώς συνδέονται τα επιμέρους μέρη.
    Γι’ αυτό θέλω να καταθέσω στα Πρακτικά αμέσως μόλις τελειώσω, το συνολικό πρόγραμμα του ΠΑΣΟΚ για την έξοδο από την κρίση, που αποτελεί απάντηση και στα όσα άκουσα από το συνάδελφο κ. Λιβανό.
    Για μας η αντιμετώπιση της χρηματοπιστωτικής κρίσης, η διοχέτευση της ρευστότητας στην αγορά, η προστασία των δανειοληπτών, η στήριξη της πραγματικής οικονομίας και των μικρών και μεσαίων επιχειρήσεων, η ενίσχυση των δανειοληπτών και της αγοραστικής δύναμης των μεσαίων και χαμηλών εισοδηματικών στρωμάτων, η αντιμετώπιση της ανεργίας και η δημοσιονομική εξυγίανση συνδέονται το ένα με το άλλο, το ένα τροφοδοτεί το άλλο. Δεν μπορείς να κάνεις ρυθμίσεις στον ένα τομέα, διότι αυτές θα έχουν αντίκτυπο στους άλλους.
    Και θέλω να καταθέσω εδώ για τα Πρακτικά το πρόγραμμά μας.
     (Στο σημείο αυτό η Βουλευτής κ. Λούκα Κατσέλη, καταθέτει για τα Πρακτικά το προαναφερθέν πρόγραμμα του ΠΑΣΟΚ, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
	Και αυτό με φέρνει στο τελευταίο σημείο που θέλω, κυρία Πρόεδρε. Να καταθέσω σε σας οκτώ προτάσεις για την «ΤΕΙΡΕΣΙΑΣ», προτάσεις που τόσο εμείς όσο και η Αρχή Δεδομένων έχει υποβάλει στο Κοινοβούλιο. 
	(Στο σημείο αυτό η Βουλευτής κ. Λούκα Κατσέλη καταθέτει για τα Πρακτικά τις προαναφερθείσες προτάσεις οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Και συμφωνούμε με τον κ. Λαφαζάνη ότι πρέπει να δούμε και το θεσμικό πλαίσιο της «ΤΕΙΡΕΣΙΑΣ» και δεσμευόμαστε να καταθέσουμε και σχέδιο νόμου για την αναμόρφωση ολόκληρου του θεσμικού πλαισίου. 
	Ευχαριστώ πολύ.
      	(Χειροκροτήματα από την πτέρυγα του ΠΑΣΟΚ)
 	ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
	Το λόγο έχει τώρα ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Καραθανασόπουλος.
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κυρία Πρόεδρε. 
	Αποτελεί πρόκληση να εμφανίζεται η Υπουργός Εργασίας, η Κυβέρνηση συνολικότερα, ως τιμητής των ανέργων και ότι το μόνο της ενδιαφέρον, η μόνη της ανησυχία είναι να επικεντρώσει σε συγκεκριμένες στοχεύσεις απέναντι στους πιο ευάλωτους. Δηλαδή για το έγκλημα δεν γνωρίζει τίποτε η Κυβέρνηση; Δεν έχει ευθύνες για το έγκλημα και όσον αφορά την ανεργία και τους ανέργους και όσον αφορά τη φτώχεια και τους φτωχούς; Έγιναν από μόνοι τους; Ήταν προσωπική τους επιλογή; «Φταίει το κακό το ριζικό τους»; Φταίει μήπως η κρίση; Γιατί φτώχεια και ανεργία υπήρχε και σε συνθήκες ανάπτυξης του καπιταλιστικού οικονομικού συστήματος και όχι μόνο τώρα στην κρίση, που θα επιδεινωθούν ακόμη περισσότερο αυτές οι συνθήκες. 
      Η Κυβέρνηση σ’ αυτή τη διαδικασία δεν συμμετέχει καθόλου; Γιατί βεβαίως δεν θα μπορούσε παρά να χαρακτηριστεί το ανέκδοτο της ημέρας ότι μείωσε την ανεργία, όταν το γνωρίζετε πολύ καλά, κυρία Υφυπουργέ, ότι μόνο στο Νομό Αχαϊας και μόνο από τέσσερις επιχειρήσεις το τελευταίο δίμηνο έχουν απολυθεί διακόσιοι πενήντα μακροχρόνιοι εργαζόμενοι πλήρους απασχόλησης. Με τι αντικαταστάθηκαν αυτοί; Με τίποτα. Η μερική απασχόληση θα λύσει το πρόβλημα; Η επιδοτούμενη εργασία θα λύσει το ζήτημα; Και δεν είναι κίνητρο προς τους κεφαλαιοκράτες να προχωρούν σε απολύσεις οποιασδήποτε μορφής, ακόμα και εθελούσιας εξόδου, για να απολαμβάνουν τα νομοθετικά πλαίσια τα οποία στηρίζουν και εξυπηρετούν τα συμφέροντά τους;
      Βεβαίως εμείς δεν ισχυριζόμαστε ως ΚΚΕ ότι έχει η Κυβέρνηση τις αποκλειστικές ευθύνες για το φαινόμενο της ανεργίας ή ότι έχει τις αποκλειστικές ευθύνες για το φαινόμενο της φτώχειας. Και δεν το λέμε αυτό, γιατί βεβαίως δεν θέλουμε να δώσουμε τους πραγματικούς υπεύθυνους, που δεν είναι τίποτε άλλο παρά οι κεφαλαιοκράτες και το ίδιο το καπιταλιστικό κοινωνικοοικονομικό σύστημα. 
      Γιατί βεβαίως ουδόλως απασχολεί τον οποιονδήποτε κεφαλαιοκράτη το αν θα υπάρξει απασχόληση, το αν θα προστατευτούν τα εργασιακά δικαιώματα. Το μόνο που τον ενδιαφέρει είναι μέσα από την απασχόληση πώς θα διευρύνει την κερδοφορία του κεφαλαίου του. Αυτό τον ενδιαφέρει. Και βεβαίως το κυνηγητό του κέρδους όχι μόνο σήμερα, αλλά και στο παρελθόν δεν σταματά απέναντι σε τίποτα, ούτε στο δικαίωμα βεβαίως για την εργασία, το οποίο δεν λαμβάνει καθόλου υπόψη του. Ακόμη πολύ περισσότερο στοχεύει και απειλεί σε καθημερινή βάση ακόμη και το ίδιο το δικαίωμα στη ζωή. Αυτός λοιπόν είναι ο ρόλος των κεφαλαιοκρατών. 
      Ποια ευθύνη έχει η Κυβέρνηση και η σημερινή και οι προηγούμενες; Ως «θεραπαινίδες» κυβερνήσεις του συστήματος  δημιουργούν ένα κατάλληλο ευνοϊκό πλαίσιο για να μπορεί να δράσει ασύδοτα το μεγάλο κεφάλαιο. Και δημιουργείται ένα τέτοιο νομοθετικό πλαίσιο που επιτρέπει αυτού του είδους τις ενέργειες. Διευκολύνετε δηλαδή τον επιχειρηματικό δρόμο, αξιοποιείτε τις ανατροπές του συσχετισμού δύναμης των αρχών της δεκαετίας του ΄90 και στο παγκόσμιο εργατικό κίνημα και σε επίπεδο ανατροπών που υπήρξαν, για να πάρετε γρήγορα μέτρα επιτάχυνσης της κατάργησης μιας σειράς κατακτήσεων που είχε το εργατικό κίνημα στο επίπεδο της χώρας μας, αλλά και σε διεθνές επίπεδο. Έτσι λοιπόν με τα συγκεκριμένα μέτρα, από Ευρωπαϊκής Ένωσης ορμώμενοι και υλοποιώντας αυτά, ουσιαστικά, αυτό το οποίο κάνετε δεν είναι τίποτα άλλο παρά να προστατεύετε τους κεφαλαιοκράτες και όχι τους ανέργους. 
      Σε τι σημείο έχουμε φθάσει;
     Επιδοτείτε με την οποιαδήποτε μορφή, είτε είναι μέσα από την επιδότηση, από τα κίνητρα, από τη φορολογική ασυλία, είτε είναι μέσα από κλαδικά σχέδια που λένε άλλα κόμματα που εξυπηρετούν το κεφάλαιο, τις επενδύσεις. Τζάμπα χρήμα, για να κάνουν επενδύσεις, του Έλληνα φορολογούμενου, του Έλληνα εργάτη. Ως κράτος διασφαλίζετε την πώληση των εμπορευμάτων του, την πολιτική προμηθειών, τη διασφάλιση των τιμών από τις Ανανεώσιμες Πηγές Ενέργειας για παράδειγμα και τώρα καλείτε τους εργαζόμενους, τους ίδιους τους φορολογούμενους, να πληρώνουν στους κεφαλαιοκράτες και τους εργαζόμενους που απασχολούν, αλλά και τα ασφαλιστικά τους ταμεία. 
     Είναι ή δεν είναι χαρακτηριστικό παράδειγμα του παρασιτικού ρόλου των κεφαλαιοκρατών; Τι προσφέρουν στο κάτω-κάτω της γραφής; Απολύτως τίποτα. Και μάλιστα στο όνομα του ότι δίνουν απασχόληση, που είναι ψευδέστατο, εκβιάζουν για ακόμα μεγαλύτερες επιδοτήσεις, για ακόμα περισσότερα κίνητρα, εκβιάζουν και απειλούν χρησιμοποιώντας ως όμηρους τους εργάτες. Και σ’ αυτήν την κατεύθυνση στο ίδιο ακριβώς πράγμα στοχεύουν τα μέτρα συνολικά των δυνάμεων του ευρωμονόδρομου, άσχετα του τι χαρακτηριστικά παίρνουν. 
     Δηλαδή δεν μπορεί η εργατική τάξη να επιλέξει ανάμεσα στη διαφορά της Κυβέρνησης της Νέας  Δημοκρατίας που έχει αποσπασματικό σχέδιο στήριξης της κερδοφορίας και στο κόμμα του ΠΑΣΟΚ που έχει στοχευμένο και συνολικό σχέδιο στήριξης των κεφαλαιοκρατών. Από αυτήν λοιπόν την άποψη για την προστασία των ανέργων, αύριο, αν θα συζητηθεί συγκεκριμένη πρόταση νόμου, το ΚΚΕ προτείνει συγκεκριμένα πράγματα, συνολικότερα ζητήματα και ταυτόχρονα καλεί την εργατική τάξη αυτούς τους στόχους πάλης να τους συνοδεύσει στοχεύοντας στην καρδιά, στην αμφισβήτηση δηλαδή της εξουσίας των κεφαλαιοκρατών και των κομμάτων που στηρίζουν αυτήν ακριβώς την εξουσία. 
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
     Το λόγο έχει τώρα ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος. 
     ΠΑΝΟΣ ΠΑΝΑΓΙΩΤΟΠΟΥΛΟΣ: Σας ευχαριστώ, κυρία Πρόεδρε. 
     Κυρίες και κύριοι συνάδελφοι, με τη συζήτηση των τροπολογιών ουσιαστικά ολοκληρώνεται η συζήτηση και η ψήφιση στη Ολομέλεια της Βουλής ενός τόσο σημαντικού νομοθετήματος που συμπυκνώνει μία αντίστοιχη νομοθετική πρωτοβουλία της Κυβέρνησης. Δεν λέμε ότι με αυτό το νομοθέτημα λύνουμε τα προβλήματα που αφορούν την αγορά, την κοινωνία, τους εργαζομένους, προβλήματα πολλά από τα οποία εμφανίζονται με πρωτόγνωρη ένταση εξαιτίας της διεθνούς οικονομικής κρίσης που έχει εισβάλει στην ελληνική οικονομία και στο ελληνικό νοικοκυριό, λέμε όμως ότι δίδονται σε πολλά από τα υπάρχοντα προβλήματα συγκεκριμένες απαντήσεις, απαντήσεις και λύσεις αντίστοιχες με αυτές που δίνουν και άλλες μεγάλες χώρες.
     Αυτό το οποίο δεν μπορώ να καταλάβω, ως μία γενική πολιτική παρατήρηση, είναι η εμμονή των αγορητών του ΠΑΣΟΚ σ’ ένα κλίμα κινδυνολογίας και καταστροφολογίας σε βάρος της ελληνικής οικονομίας. Αυτό δεν μπορώ να το αντιληφθώ και δεν μπορώ να το αντιληφθώ, κυρίες και κύριοι συνάδελφοι του ΠΑΣΟΚ, διότι η Ελλάδα εξ αντικειμένου, είτε το θέλουν ορισμένοι είτε δεν το θέλουν, είναι σε καλύτερη θέση από πολλές άλλες ευρωπαϊκές χώρες. Θέλω να σας θυμίσω μόνο ότι το έλλειμμα –και τώρα μιλάω για μία υπερατλαντική χώρα- της αμερικανικής οικονομίας προβλέπεται να φθάσει στο 8%, το δημόσιο έλλειμμα, χωρίς να υπολογιστεί σ' αυτό το 1.000.000.000.000 δολάρια το οποίο υπεσχέθη ότι θα εκταμιεύσει ο νέος Αμερικανός Πρόεδρος, ο κ. Ομπάμα, για την ενίσχυση συγκεκριμένων τομέων της αμερικανικής οικονομίας. 
     Στην Ελλάδα, αν δείτε ευαίσθητους τομείς του κοινωνικού και οικονομικού «γίγνεσθαι», πόση είναι η ανεργία, πόση είναι η καταναλωτική δαπάνη, θα διαπιστώσετε  ότι είμαστε καλύτερα. Και ξαναλέω ότι, αν αντιμετωπίσουμε μέσα σε κλίμα συνεννόησης, συναίνεσης αυτήν τη κρίση και με πρακτικό μυαλό, αφήνοντας έξω κάθε είδους μικροκομματική σκοπιμότητα, αν σκύψουμε πάνω στα προβλήματα και συμφωνήσουμε και μπορούμε να συμφωνήσουμε σε πολλά, είναι δυνατόν και εγώ το πιστεύω ότι θα περάσουμε αυτήν τη κρίση χωρίς «ανήκεστο» βλάβη, χωρίς αναπηρία, θα περάσουμε αυτήν τη κρίση, ει δυνατόν με ελάχιστους τραυματισμούς και μικρές αμυχές. 
     Λυπάμαι, λοιπόν, γιατί τα μέλη της ηγετικής ομάδας του ΠΑΣΟΚ δείχνουν να έχουν «κολλήσει», «δείχνουν μία περίεργη πολιτική εμμονή στην καλλιέργεια ενός κλίματος καταστροφολογίας και κινδυνολογίας. Από την άλλη πλευρά θέλω να εκφράσω διπλά τη λύπη μου, διότι τις τελευταίες ημέρες η χώρα αντιμετωπίζει από ένα πρόβλημα που το έχουμε δει και στο παρελθόν. Είναι δικαίωμα των αγροτών να κινητοποιούνται και να διαδηλώνουν. Εγώ θα σας πω ότι σε πολύ μεγάλη κλίμακα πολλά από τα αιτήματά τους είναι δίκαια και σωστά και οφείλονται σε διαχρονικές ανεπάρκειες ετών της αγροτικής μας πολιτικής.
     Κάποια στιγμή πρέπει να μιλήσουμε για την αγροτική πολιτική. Το 2003 σας θυμίζω, όταν γινόντουσαν τρομερές αναθεωρήσεις της Κοινής Αγροτικής  Πολιτικής, κάποιοι άλλοι ήταν στην Κυβέρνηση και κάποιοι άλλοι έχασαν το τρένο και τις ευκαιρίες της πλήρους και σωστής αναπροσαρμογής της ελληνικής αγροτικής οικονομίας στα όσα είχαν αποφασιστεί και στα όσα έχουν δρομολογηθεί στο πεδίο της Κοινής Αγροτικής  Πολιτικής σε ευρωπαϊκό επίπεδο. Ο χρόνος δεν επαρκεί για να κάνουμε μία ευρεία συζήτηση, αλλά κάποια στιγμή πρέπει να την κάνουμε. Σας διαβεβαιώ ότι η Κυβέρνηση είναι διατεθειμένη με τόλμη και θάρρος να αναλάβει και τις δικές της ευθύνες.
     Όμως, δεν είναι η Κυβέρνηση που καθήλωσε με παθητικό τρόπο τον Έλληνα αγρότη στο καφενείο να περιμένει επιδοτήσεις. Δεν είναι η Κυβέρνησης της Νέας Δημοκρατίας που διέσυρε την έννοια και τη λειτουργία των Αγροτικών Συνεταιρισμών. Δεν είναι η Κυβέρνηση της Νέας Δημοκρατίας που δημιούργησε φυτώρια και θερμοκήπια σκανδάλων σε εκατοντάδες συνεταιρισμούς της χώρας. Αυτά έγιναν επί των κυβερνήσεων του ΠΑΣΟΚ. Και το γνωρίζετε, διότι πολλές τέτοιες περιπτώσεις έχουν απασχολήσει και την τακτική δικαιοσύνη. 
     Ας βρούμε, λοιπόν, τη σωστή όδευση και ας αντιμετωπίσουμε από κοινού την κρίση. Όπως είπα και πριν, η Κυβέρνηση κάνει διορθωτικές κινήσεις προς τη σωστή κατεύθυνση. Περιμένω από την ηγεσία του ΠΑΣΟΚ κάτι πέρα από το απαραίτητο. Άκουσα γενναίες φωνές. Άκουσα αυτά που είπε ο κ. Πάγκαλος. Σωστά. Περιμένω όμως, όχι εξ ανάγκης τον εκπροσωπούντα την ηγεσία του ΠΑΣΟΚ κ. Παπακωνσταντίνου να λέει ότι το ΠΑΣΟΚ είναι κατά των ακραίων μέτρων πάλης, αλλά εδώ και τώρα, όπως κάνει η Κυβέρνηση να ζητήσει από τους αγρότες της χώρας να σταματήσουν την κατάληψη των οδικών κόμβων. 
     Αυτά για να αναλαμβάνει ο καθένας τις ευθύνες του.  Όχι από τη μία να λέει, «αποδοκιμάζω τις ακραίες μορφές πάλης» και από την άλλη να κλείνει πονηρά το μάτι σε ορισμένες ομάδες προς τις οποίες προσβλέπει για λόγους ψηφοθηρίας. Κανένας Έλληνας αγρότης και καμμία Ελληνίδα αγρότισσα δεν νοσταλγούν τις ημέρες του ΠΑΣΟΚ κυρίες και κύριοι συνάδελφοι της Αξιωματικής Αντιπολίτευσης.
     Έρχομαι στα υπόλοιπα. Από την πλευρά της Κυβέρνησης ειπώθηκε χθες και εγώ θα το επαναφέρω σήμερα, παρ’ όλο που έχει κλείσει αυτό το κεφάλαιο ότι πρέπει να ξαναδούμε, κύριοι Υπουργοί του οικονομικού τομέα της Κυβέρνησης –το έχω θέσει και στον Υπουργό τον κ. Παπαθανασίου- τα θέματα προστασίας των ελληνικών ασφαλιστικών εταιρειών. Γνωρίζω ότι έχει ξεκινήσει μία σωστή προσπάθεια εξυγίανσης την τελευταία πενταετία. Γνωρίζω ότι αυτή η προσπάθεια αποβλέπει στο να υιοθετηθούν στην πράξη τα μέτρα των Κοινοτικών οδηγιών «Solvency II». Σωστό. Αλλά λόγω της οικονομικής κρίσεως που έχει εγκατασταθεί στην οικονομία και στην κοινωνία μας θα πρέπει να διευρύνουμε τα μεταβατικά διαστήματα προσαρμογής των ελληνικών ασφαλιστικών εταιρειών. Και είναι οι μικρομεσαίες ασφαλιστικές εταιρείες οι οποίες καλύπτουν πάνω από πέντε χιλιάδες θέσεις εργασίας και ταυτόχρονα δίνουν δουλειά σε δέκα χιλιάδες ακόμα οικογένειες στην Ελλάδα. Αλλιώς, το στενό πλαίσιο που έχει μπει θα οδηγήσει στο κλείσιμό τους.
Έτσι θα «εμπλουτίσουμε» τις τάξεις των ανέργων με πέντε έως δέκα χιλιάδες ακόμη ανέργους, των οποίων τις καλά αμειβόμενες θέσεις δουλειάς που έχουν σήμερα δεν θα μπορέσουμε τελικά να υποκαταστήσουμε. 
	Ο Σύλλογος των ελληνικών ασφαλιστικών εταιρειών, κύριοι Υπουργοί, έχει καταθέσει σχετικό υπόμνημα και σ’ εσάς. Ξέρω ότι οι σχετικές συνομιλίες με την πλευρά του Υπουργού Οικονομίας βρίσκονται στην πιο αποφασιστική τους διαδρομή. Πρέπει να δώσουμε αυτά που ζητούν, να διευρύνουμε το μεταβατικό στάδιο, για να μπορέσει να μη βυθιστεί ο κλάδος επ’ ωφελεία των λίγων πολυεθνικών ασφαλιστικών εταιρειών που έχουν αναμιχθεί με τις γνωστές ιστορίες των «τοξικών ομολόγων» και έχουν οδηγηθεί στα πρόθυρα της χρεοκοπίας. 
	Στη συνέχεια θα ήθελα να κάνω δύο-τρεις παρατηρήσεις με την άδεια του Προεδρείου και θα κλείσω. Ακούστε. Η Κυβέρνηση σε ό,τι αφορά την κοινωνική πολιτική δείχνει ότι ό,τι λέει το εννοεί κιόλας. Και το κάνει με αξιόπιστο τρόπο. Δεν βλέπω το λόγο που οι συνάδελφοι του ΠΑΣΟΚ υποβάλλουν τόσες απορριπτικές ενστάσεις για το επίδομα κοινωνικής συνοχής. Είναι πάρα πολύ σημαντικό το γεγονός ότι μπορεί να λειτουργήσει προσθετικά μέσα στην ελληνική οικογένεια και να πολλαπλασιαστούν τα 200 ευρώ, να γίνουν 400, 800 ή και κάτι περισσότερο. Αυτή η Κυβέρνηση, μέσα από οικονομικές Συμπληγάδες, μέσα από τις Συμπληγάδες του δημοσίου χρέους μπόρεσε να φανεί συνεπής σε πολλούς τομείς της κοινωνικής πολιτικής, είτε αυτό αφορούσε τις συντάξεις χηρείας των γυναικών, που εμείς αποκαταστήσαμε, είτε αφορούσε το ΛΑΦΚΑ, είτε αφορούσε τα δάνεια για την απόκτηση στέγης του ΟΕΚ στις τρίτεκνες οικογένειες, όπου μηδενίσαμε το επιτόκιο, είτε αφορούσε τα πανωτόκια, είτε αφορούσε το διπλασιασμό της σύνταξης του ΟΓΑ, την αύξηση του ΕΚΑΣ, την αύξηση του επιδόματος ανεργίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΟΥΣΑ (Βέρα Νικολαΐδου):  Πρέπει να ολοκληρώσετε, κύριε Παναγιωτόπουλε.
	ΠΑΝΟΣ ΠΑΝΑΓΙΩΤΟΠΟΥΛΟΣ: Τελειώνω, κυρία Πρόεδρε. 
      Για μας δεν αποτελεί δίλημμα, αποτελεί ψευδοδίλημμα αυτό που λένε ορισμένοι: «ή θα νοικοκυρέψουμε τη χώρα από τα ελλείμματα ή θα κάνουμε κοινωνική πολιτική». Από τα δύο, λέμε «και τα δύο». Βάζουμε τις σωστές δικλίδες και τις σωστές ισορροπίες μεταξύ νοικοκυρέματος του Δημοσίου, των δημοσίων οικονομικών, που είναι κάτι το απαραίτητο, και της άσκησης στοχευμένης κοινωνικής πολιτικής με λίγους αλλά αποτελεσματικούς πόρους, ώστε να φθάσει με αποτελεσματικό τρόπο η ενίσχυση του κράτους στην πόρτα του νοικοκυριού που πραγματικά τη χρειάζεται.
      Κατά τα άλλα, στα γενικότερα ζητήματα που αφορούν την κοινωνική και οικονομική πολιτική…
      ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας, κύριε Παναγιωτόπουλε. 
      ΠΑΝΟΣ ΠΑΝΑΓΙΩΤΟΠΟΥΛΟΣ: …θα έχουμε την ευκαιρία να επανέλθουμε.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ. 
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Πάγκαλος. 
      ΘΕΟΔΩΡΟΣ ΠΑΓΚΑΛΟΣ: Κυρία Πρόεδρε, είναι πράγματι κωμικοτραγικό το θέαμα μιας Κυβέρνησης που προσπαθεί να πάρει με απόγνωση η ίδια στα σοβαρά τον εαυτό της. Πώς είναι δυνατόν οι υπερασπιζόμενοι την κυβερνητική πολιτική να μην διαπιστώνουν την ασυνέπεια και την αναξιοπιστία; Όσον αφορά το επίδομα θέρμανσης, σ’ αυτήν την Αίθουσα ακόμη ηχούν οι φωνές όσων το είχαν καταγγείλει ως δημαγωγία του ΠΑΣΟΚ, ως προσπάθεια επηρεασμού του αγροτικού ιδίως πληθυσμού, ως αθλία πολιτική ψηφοθηρίας. Και ήρθε η Νέα Δημοκρατία και το κατήργησε. Και το κατήργησε όχι απλώς διότι δεν υπήρχαν λεφτά. Το κατήργησε με ηχηρή και ανοιχτή και θεμελιωμένη άποψη του κυρίου Πρωθυπουργού. Θυμάμαι ότι ο ίδιος στη Θεσσαλονίκη είχα παρακολουθήσει την ομιλία του και τον θυμάμαι με πόση ικανοποίηση, θριαμβευτική θα έλεγα, είπε στις πιεστικές ερωτήσεις των δημοσιογράφων: «Λοιπόν η απάντηση είναι «όχι» και θα μείνει «όχι»». Και κινούσε και τη χείρα του έτσι, σαν να κινούσε «γιαταγάνι ή λαιμητόμο επί της κεφαλής των όσων ήθελαν περιέλθει εις τας αγκάλας του ψύχους!». 
      Τι άλλαξε από τότε; Έφταιξε τόσο ο καιρός ώστε να πούμε ότι επιδεινώθηκε; Φέτος δεν έχουμε και χειμώνα δηλαδή τελικά, όπως φαίνεται! Επιδεινώθηκε ο καιρός, έτσι ώστε η Νέα Δημοκρατία να αλλάξει απόψεις; Διαπίστωσε το λάθος της; Αυτή η Κυβέρνηση ποτέ δεν κάνει λάθος. Ποτέ δεν ήρθε να πει επιτέλους, «δεν κατάλαβα, δεν το εκτίμησα σωστά». Μία φορά ελέχθη από τον κύριο Πρωθυπουργό ότι δεν κατάλαβε ότι περιστοιχιζόταν από λωποδύτες και ήρθαν τότε όλοι και θριαμβολόγησαν. Έκανε –λέει- τέσσερις μήνες, αλλά στο  τέλος το ομολόγησε. Είπε: «ναι, κλέβαμε, κλέβανε όλοι γύρω μου, αλλά σε τέσσερεις μήνες το κατάλαβα». 
Αυτή η πολιτική είναι δυνατόν να γίνει αντικείμενο της εμπιστοσύνης του ελληνικού λαού;
      Εγώ θέλω να πω κάτι. Το 2004 η Νέα Δημοκρατία παρέλαβε ένα λαό ηγετών. Δεν είχαμε λύσει όλα τα προβλήματά μας, αλλά από άκρη εις άκρη της χώρας εργαζόταν ο ελληνικός λαός, προχωρούσαν τα πράγματα, ανέβαινε βαθμιαία και σταθερά, με μικρά βήματα, το βιοτικό επίπεδο των εργαζομένων. Τεράστια έργα είχαν δημιουργηθεί σε όλη τη χώρα και ήμασταν έτοιμοι θριαμβευτικά να εορτάσουμε τους Ολυμπιακούς Αγώνες και να γίνουμε το κέντρο της υφηλίου. Κι αυτό έγινε ολίγους μήνες μετά τις εκλογές. 
      Αυτό το λαό ηγετών που παρέλαβε η Νέα Δημοκρατία, τον μετέτρεψε σε λαό επαιτών. Έχουμε γυρίσει στο Μεσαίωνα! Όπως οι φεουδάρχες έβγαιναν από το κάστρο τους και πέταγαν χρυσά νομίσματα, έρχεται η Κυβέρνηση να διανείμει ένα χιλιάρικο –λέει- στους ανέργους και το χιλιάρικο αυτό θα λύσει το πρόβλημα της ανέχειας, θα λύσει το πρόβλημα της φτώχειας, θα λύσει το πρόβλημα της απασχόλησης!
      Κι επιτέλους να μας πουν! Είναι το πρόβλημα της απασχόλησης δομικό, όπως λένε κατά καιρούς; Ή είναι πραγματικά πρόβλημα συγκυριακό; Γιατί, τι υπάρχει πιο συγκυριακό από ένα χιλιάρικο; Ένα χιλιάρικο, όσο οικονόμος και να ’σαι, σε τρεις μήνες το έφαγες! 
      Υπάρχει δομικό πρόβλημα; Και το δομικό πρόβλημα πώς το αντιμετώπισε αυτή η Κυβέρνηση, που έχει τώρα πέντε χρόνια στην εξουσία; Αύξησε τις δαπάνες για την επιστημονική έρευνα; Αύξησε τις δαπάνες για την παιδεία; 
      Είναι γνωστό ότι χώρες σαν τη δική μας, όλες οι ανεπτυγμένες χώρες, δεν έχουν άλλη δυνατότητα αντιμετώπισης του προβλήματος της ανεργίας, παρά τη φυγή προς τα εμπρός, προς τον κόσμο της προηγμένης τεχνολογίας, μέσα από την έρευνα και την παιδεία. 
      Όμως και στους δύο αυτούς τομείς, η Κυβέρνηση περιέκοψε, μείωσε τα κονδύλια και οδήγησε ποσά από το υστέρημα του ελληνικού λαού σε άλλες δαπάνες, πιο ωφέλιμες εκλογικά και πιο πρόσφορες για «μπαλαμούτια» των ημετέρων. 
      Θέλω να σας πω και κάτι άλλο. Εδώ κάποτε πρέπει να σοβαρευτούμε. Είναι δυνατόν να συζητάμε τα μεγέθη των Ηνωμένων Πολιτειών και να τα συγκρίνουμε με την Ελλάδα και να βγάζουμε το συμπέρασμα ότι η Ελλάδα του Καραμανλή συνέτριψε τις Ηνωμένες Πολιτείες του Ομπάμα; Για όνομα του Θεού!
      (Γέλια από την πτέρυγα του ΠΑΣΟΚ)
      Πέρα από το γελοίο του πράγματος, δεν έχουν συναίσθηση οι άνθρωποι που τα λένε αυτά ότι οι Ηνωμένες Πολιτείες δεν έχουν δημοσιονομική πειθαρχία να αντιμετωπίσουν; Ό,τι θέλουν κάνουν! Βάζουν μπρος τη μηχανή και κόβουν μονέδα! 
      Εμείς είμαστε στο Σύμφωνο Σταθερότητας, εμείς επανήλθαμε σε επιτήρηση, διότι δημιουργήσαμε τα ελλείμματα. Γιατί τα σημερινά ελλείμματα, ε, δεν μπορεί να τα έχει εξαφανίσει ο κ. Αλογοσκούφης και να δημιουργήθηκαν εκ νέου από το ΠΑΣΟΚ, γιατί το ΠΑΣΟΚ μπορεί να είναι θαυματουργό Κόμμα, πολύ δυνατό Κόμμα, μεγάλο κίνημα λαού, αλλά δεν μπορεί από τη θέση της Αντιπολίτευσης να δημιουργεί ελλείμματα.
      Τα ελλείμματα αυτά εσείς τα κάνατε! Δηλαδή, θα τρελαθούμε κιόλας; Θα τρελαθούμε; Αυτά είναι τα ελλείμματά σας, είναι η σπατάλη σας, είναι η κομματική φαυλότητά σας, η οποία έφθασε στο σημείο να αναζητείτε να δημιουργήσουμε νέο πρόβλημα συμβασιούχων, να έλθουν δηλαδή απελπισμένοι νέοι Έλληνες στο δημόσιο για μία πρόσκαιρη απασχόληση!
      Και θέλετε σοβαρά, κύριοι συνάδελφοι, να μας πείσετε ότι οι νέοι αυτοί θα έλθουν στο δημόσιο με τους όρους και τις προϋποθέσεις που θέτει η πολιτική σας; Και είναι έτοιμοι να φύγουν σε έξι μήνες ή σε ένα χρόνο; Ξέρετε ποτέ κανέναν, έστω έναν, που να προσήλθε στο δημόσιο έτοιμος να αποχωρήσει απ’ αυτό;
      Εγώ δεν γνωρίζω! Είμαι είκοσι επτά χρόνια Βουλευτής και δεν εγνώρισα τέτοιον ούτε έναν, που να πήρε μία σύμβαση έργου δίμηνη, τρίμηνη, μερικών εβδομάδων από το δημόσιο και να μην ετοίμαζε ήδη την παραμονή του σ’ αυτήν τη θέση. 
      Άρα, δημιουργείτε νέους συμβασιούχους, νέους ομήρους. Κάνετε μία άθλια προεκλογική, ψηφοθηρική πολιτική, περιφρονώντας βαθύτατα το φρόνημα του ελληνικού λαού, που πιστεύετε ότι μπορεί να ξεχάσει τα πάντα, να ξεχάσει τα σκάνδαλά σας, να ξεχάσει την ανικανότητά σας, να ξεχάσει τα αδιέξοδά σας και να προσέλθει και να ψηφίσει Νέα Δημοκρατία, απλώς και μόνο επειδή του πετάξατε ένα κομμάτι ψωμί!
      Είναι ντροπή! Είναι ντροπή για τη χώρα, είναι ντροπή για το λαό μας, είναι ντροπή για το πολιτικό μας σύστημα, είναι ντροπή γι’ αυτό το Κοινοβούλιο να ακούγονται τέτοιες κουβέντες και να εμφανίζονται εδώ τέτοιες πολιτικές. 
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Κύριε Πρόεδρε, εμείς, εκτός από εκεί που πραγματικά δεν έχει νόημα η συζήτηση, διότι πρόκειται για καθαρά φιλανθρωπική δραστηριότητα, πέρα λοιπόν καθαρά φιλανθρωπικών διατάξεων εμείς δεν μπορούμε παρά να αντισταθούμε σε αυτές τις ρυθμίσεις σε όλες αυτές τις μεθοδεύσεις. Και εδώ, βεβαίως, θέλω να κάνω μία παρένθεση, ότι αυτή τη φιλανθρωπική δραστηριότητα την ασκεί η Νέα Δημοκρατία με τα λεφτά του ελληνικού λαού και όχι με τα δικά της λεφτά. Οι φιλάνθρωποι ξοδεύουν δικά τους λεφτά συνήθως.
      Είναι μεθοδεύσεις καθαρά προεκλογικές, είναι λάθος η προοπτική που έχουν ότι με τέτοιες μεθόδους, τέτοιες σκέψεις, τέτοιες εκδηλώσεις μπορούν να αλλοτριώσουν το φρόνημα του ελληνικού λαού, που τους οδηγεί στην αντιπολίτευση και στο περιθώριο για πολλές-πολλές τετραετίες.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος της Νέας Δημοκρατίας, ο κ. Παναγιωτόπουλος έχει ζητήσει το λόγο για δευτερολογία.
      Έξι λεπτά έχετε, κύριε Παναγιωτόπουλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Μάλιστα.
      Ευχαριστώ, κύριε Πρόεδρε.
      Φιλότιμη, σκληρή, θορυβώδης, αλλά νομίζω ματαία η προσπάθεια του αξιότιμου συναδέλφου, Κοινοβουλευτικού Εκπροσώπου του ΠΑΣΟΚ, να αποκρύψει την αμηχανία του ΠΑΣΟΚ. μπροστά στις νομοθετικές πρωτοβουλίες της Νέας Δημοκρατίας που έρχονται να καλύψουν συγκεκριμένα κοινωνικά ελλείμματα τα οποία μας κατέλειπαν οι κυβερνήσεις του ψευδοεκσυγχρονισμού και ψευδοπροοδευτισμού.
      Ο αξιότιμος συνάδελφος επανέφερε στο προσκήνιο του κοινοβουλευτικού διαλόγου και αντιλόγου την περίφημη βιτρίνα, την «αλήστου μνήμης βιτρίνα του εκσυγχρονισμού» τι μας παρέδωσε το ΠΑΣΟΚ και πού, είπε, καταντήσαμε την Ελλάδα εμείς.
      Ξέχασε, όμως, ότι αυτή η περίφημη βιτρίνα του δήθεν εκσυγχρονισμού, για την οποία πολλοί κονδυλοφόροι, μισθοφόροι και μη έγραψαν και την οποία εξύμνησαν με το αζημίωτον για πολλά χρόνια, έχει ήδη θραυσθεί. Και έχει ήδη θραυσθεί στη συνείδηση και στη μνήμη κάθε Έλληνα και κάθε Ελληνίδας.
      ΔΗΜΗΤΡΙΟΣ ΚΟΥΣΕΛΑΣ: Γιατί, κύριε Πρόεδρε, έξι λεπτά και όχι τρία για τον κ. Παναγιωτόπουλο;
      ΠΑΝΟΣ ΠΑΝΑΓΙΩΤΟΠΟΥΛΟΣ: Είναι μία εικόνα που, πριν από όλα και πάνω από όλα, την έχει ρημάξει η συλλογική μνήμη, η πολιτική και η κοινωνική συνείδηση των ίδιων των ψηφοφόρων του ΠΑΣΟΚ και της σημερινής ηγεσίας του κινήματος, που δεν βρίσκουν λόγια συνήθως για να υμνήσουν τα πεπραγμένα του ψευδοεκσυγχρονισμού του κ. Σημίτη.
      ΠΟΛΛΟΙ ΒΟΥΛΕΥΤΕΣ (από την πτέρυγα του ΠΑΣΟΚ): Μα, τι λέτε τώρα;
      ΠΑΝΟΣ ΠΑΝΑΓΙΩΤΟΠΟΥΛΟΣ: Βεβαίως. Γιατί; Διότι πίσω από την απαστράπτουσα βιτρίνα των μεγάλων έργων, των πανάκριβων μεγάλων έργων, κρύβανε -ομολογουμένως, με δόλιο τότε τρόπο και με επικοινωνιακά τεχνάσματα μιας καλά πληρωμένης επικοινωνιακής μηχανής- τα τεράστια προβλήματα της ελληνικής οικονομίας τα οποία μας άφησαν.
      Πήγαν την ανεργία στο 11,3% σε εποχές διεθνούς οικονομικής ανάπτυξης και ανόδου. Διαχειρίστηκαν σε λίγα χρόνια οι κυβερνήσεις του ψευτοσοσιαλισμού και ψευτοεκσυγχρονισμού πάνω από 100.000.000.000.000 παλαιές δραχμές από εθνικούς πόρους και από ευρωπαϊκούς πόρους.
      Και είδαμε τι δημόσιο χρέος μας παρέδωσαν. Είδαμε τι ελλείμματα μας παρέδωσαν. Έλεγαν 1,7%. Πάνω από 7,5% ήταν το κατ’ έτος δημόσιο έλλειμμα. Είδαμε τι εμπορικό ισοζύγιο μας παρέδωσαν. Είδαμε τι ισοζύγιο τρεχουσών συναλλαγών μας παρέδωσαν. Μια Ελλάδα της βιτρίνας, μια Ελλάδα μιας επίπλαστης και επιδερμικής εικόνας, κατασκευασμένης από έναν καλά πληρωμένο επικοινωνιακό μηχανισμό αδρά αμειβομένων μισθοφόρων. Και πίσω από αυτήν την Ελλάδα, την εικονική Ελλάδα, τα χιλιάδες κοινωνικά προβλήματα.
      Ποιοι δημιούργησαν, κυρίες και κύριοι συνάδελφοι της ηγετικής ομάδας του ΠΑΣΟΚ, τους χαμηλοσυνταξιούχους; Ποιοι κατέλειπαν τις συντάξεις πείνας; Ποιοι άφησαν τον Έλληνα συνταξιούχο στην απελπισία του κοινωνικού περιθωρίου και του κοινωνικού αποκλεισμού; Ποιοι αύξησαν και πολλαπλασίασαν τις ταξικές ανισότητες στην Ελλάδα, βυθίζοντας πάνω από 20% του πληθυσμού στο περιθώριο της φτώχειας, της απελπισίας και της ανέχειας;
      Ποιοι δημιούργησαν τη νέα περιβόητη τάξη των νεόπλουτων από τη μία και των νεόπτωχων από την άλλη; Ποιοι δημιούργησαν την αίσθηση ότι κατασκευάζουν τα νέα τζάκια, τα οποία ως επί τω πλείστον αποδείχθηκαν ομάδες αρπακτικών που λεηλάτησαν το δημόσιο πλούτο; Πότε συνέβησαν αυτά; 
      (Γέλωτες-διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριοι συνάδελφοι. Λέει τις απόψεις του, περιγράφει τη δική του θεώρηση ο κ. Παναγιωτόπουλος. Σας παρακαλώ!
      ΠΑΝΟΣ ΠΑΝΑΓΙΩΤΟΠΟΥΛΟΣ: Η θυμηδία σας δείχνει ότι δεν έχετε καν τη συνείδηση που θα επέβαλε την αυτοκριτική σας. Γι’ αυτό δεν σας πιστεύει ο ελληνικός λαός, γι’ αυτό δεν έχετε ρεύμα νίκης, γι’ αυτό κανείς δεν νοσταλγεί τα χρόνια που ασκήσατε την εξουσία και τη διακυβέρνηση του τόπου. Γιατί προδώσατε ελπίδες και προσδοκίες του ελληνικού λαού, γιατί και εσείς οι ίδιοι δεν τολμάτε να πείτε στα κομματικά σας όργανα ότι είστε περήφανοι για το έργο του Κώστα Σημίτη, γιατί και εσείς οι ίδιοι τον έχετε βάλει στη γωνία της κοινοβουλευτικής σας ομάδος. 
      Αντί, λοιπόν, να κάνετε την αυτοκριτική σας, αντί να πείτε τα πράγματα με το όνομά τους, αντί να ζητήσετε συγγνώμη από τον ελληνικό λαό, έρχεστε εδώ με θάρρος και θράσος και προκαλείτε. Προκαλείτε την κοινή γνώμη, προκαλείτε τους αγρότες, που όταν προέβαιναν σε αντίστοιχες κινητοποιήσεις στέλνατε τα ΜΑΤ για να σκάνε τα λάστιχα και τους πηγαίνατε κατηγορουμένους στην ελληνική τακτική δικαιοσύνη. 
      (Θόρυβος-διαμαρτυρίες από την πτέρυγα του ΠΑΣΟΚ)
      Αυτή ήταν η πολιτική σας. Παχιά λόγια και υποσχέσεις από τον κοινοβουλευτικό και τηλεοπτικό άμβωνα και στην πράξη, εξαπάτηση όλων των κοινωνικών κατηγοριών και όλων των παραγωγικών ομάδων του ελληνικού πληθυσμού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίες και κύριοι –και κλείνω, κύριε Πρόεδρε- της ηγετικής ομάδας του ΠΑΣΟΚ, ο ελληνικός λαός σας έχει πάρει είδηση. Η Κυβέρνηση διορθώνει τα λάθη της, επανασυσπειρώνει τα κοινωνικά της ερείσματα και όταν έλθει η ώρα –μη βιάζεστε γι’ αυτό- θα εισπράξετε για μια ακόμη φορά το αντίτιμο της πρεμούρας που είχατε και πριν τις εκλογές του Σεπτεμβρίου του 2007, όπου ζητούσατε να στηθεί η κάλπη εννιά μήνες πριν και όταν στήθηκε η κάλπη, πήρατε την απάντηση. Ξαναβρεθήκατε στα έδρανα της Αντιπολίτευσης. Εκεί θα συνεχίσετε να κάθεστε μέχρι να βάλετε μυαλό.
                  (Χειροκροτήματα από την πτέρυγα της Νέας Δημοκρατίας) 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Πάγκαλε.
      Κατ’ αρχάς, προς τους συναδέλφους που νωρίτερα μου έκαναν υπόδειξη ότι έχει τρία λεπτά για τη δευτερολογία του ο κοινοβουλευτικός εκπρόσωπος, θα ήθελα να πω ότι επειδή είναι ομαδοποιημένη η συζήτηση, δηλαδή για περισσότερα του ενός άρθρα κ.λπ., διπλασιάζεται ο χρόνος, όπως και για τους άλλους ομιλητές. Επομένως και ο κ. Πάγκαλος που ζητάει τώρα το λόγο, θα έχει τη δυνατότητα, αν θέλει, να δευτερολογήσει επί έξι λεπτά.
       Ορίστε, κύριε Πάγκαλε, έχετε το λόγο. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, άκουσα ότι υπήρξα θορυβώδης, αλλά νομίζω ότι η σύγκριση μπορεί να πείσει οποιονδήποτε και ευχαρίστως αφήνω την πρώτη θέση στον Κοινοβουλευτικό Εκπρόσωπο της Νέας Δημοκρατίας. Είναι δύσκολο να είναι κανείς πιο θορυβώδης απ’ αυτόν. 
      Αλλά αυτό που μου άρεσε πραγματικά και με γοήτευσε κατά τη διάρκεια της ομιλίας του, δεν ήταν τα τετριμμένα επιχειρήματά του, τα οποία τα έχουμε ακούσει εδώ εκατοντάδες χιλιάδες φορές. Εδώ και πέντε χρόνια η Νέα Δημοκρατία δεν απολογείται ποτέ για το δικό της έργο, για τις δικές της ελλείψεις, για τα δικά της πεπραγμένα. Αναφέρει συνεχώς τα προβλήματα που είχε το ΠΑΣΟΚ, αν θεωρήσει κανείς ότι το ΠΑΣΟΚ είχε αυτά τα προβλήματα που έχουν μέσα στο κεφάλι τους και θεωρούν ότι είχε το ΠΑΣΟΚ.
      Αυτό που ήταν καταπληκτικό στην ομιλία του κυρίου Κοινοβουλευτικού Εκπροσώπου ήταν ότι με υπέροχη πραγματικά ηθοποιία κατάφερε να ενσαρκώσει ταυτοχρόνως, μέσα σε έξι λεπτά, τρεις ρόλους. Ενσάρκωσε τον εκφραστή των λαϊκών κινημάτων και ιδιαίτερα το αγροτικού κινήματος, υπήρξε εκφραστής της Κυβέρνησης και έπαιξε και το ρόλο ηγέτη του εκσυγχρονιστικού ρεύματος του ΠΑΣΟΚ και προσωπικού αντιπροσώπου του πρώην Πρωθυπουργού του κ. Σημίτη.
      Είναι πραγματικά αξιοθαύμαστο αν μπορείς να κάνεις αυτούς τους τρεις ρόλους ταυτοχρόνως και να πείσεις το ακροατήριό σου, αν μπορείς να πείσεις το ακροατήριό σου. Αλλιώς, αν δεν μπορείς να το  πείσεις, τότε σε οποιοδήποτε άλλο θέατρο από αυτά που δεν ελέγχονται οι θεατές κατά την είσοδό τους ή δεν έχουν τόσο αυστηρό κώδικα, όπως είναι ο δικός μας, εξασφαλίζεις τα ζαρζαβατικά της εβδομάδος. Και νομίζω ότι σε οποιοδήποτε άλλο θέατρο, ο κύριος Κοινοβουλευτικός Εκπρόσωπος θα τα εξασφάλιζε αυτά τα ζαρζαβατικά.
      Τώρα, εγώ ήθελα να πω ότι πράγματι μπορεί να ήταν πολύ κακή πράξη το ότι κάποιος ξεφούσκωσε –δεν τα τρύπησε- τα λάστιχα ορισμένων τρακτέρ. Εγώ δεν έχω πρόβλημα. Προσωπικά είμαι εναντίον κάθε παρανόμου συμπεριφοράς και επομένως είμαι και εναντίον του αποκλεισμού των δρόμων, όπως είμαι και εναντίον των καταλήψεων των πανεπιστήμιων και άλλων τέτοιων πραγμάτων. Είναι προσωπική μου άποψη, τη φέρω μετ’ εμού είκοσι επτά χρόνια τώρα και καταφέρνω παρ’ όλα αυτά να εκλέγομαι και δεν θα την εγκαταλείψω. 
      Και γίνομαι ανεκτός σε ένα χώρο για το ΠΑΣΟΚ ο οποίος πράγματι μπροστά σε τέτοια φαινόμενα, όπως και ο χώρος της Νέας Δημοκρατίας, έχει προβλήματα. 
      Όμως, έχω το εξής πρόβλημα: Τι είδους πολιτική θα ασκήσει, για παράδειγμα πάνω στο θέμα του βαμβακιού, ο νυν Υπουργός Αγροτικής Ανάπτυξης; Διότι τον θυμάμαι –και τον θυμόμαστε όλοι- καβάλα στο τρακτέρ να λέει «όλα τα κιλά, όλα τα λεφτά», που σημαίνει παραβιάστε την Κοινή Αγροτική Πολιτική, μην λαμβάνετε υπ’ όψιν σας την Κοινή Αγροτική Πολιτική, όποιος θέλει θα παράγει όσο θέλει, θα το ζυγίζει όπως θέλει και θα παίρνει όσα λεφτά θέλει. Αυτό ήταν εκείνη την εποχή η υπεύθυνη θέση της υπευθύνου Αντιπολιτεύσεως. 
      Πιστεύετε πραγματικά ότι αυτός ο πολιτικός μπορεί –και μάλιστα σε στιγμές οικονομικής δυσπραγίας και δημοσιονομικής πειθαρχίας- να πείσει τους αγρότες να μην έχουν εξωφρενικά αιτήματα; Διότι ακούω αυτό το Κόμμα να λέει ότι μερικά αιτήματα είναι εξωφρενικά. Ακούω συναδέλφους του κυρίου Χατζηγάκη. 
      Είναι δυνατόν αυτός ο Υπουργός να αρθρώσει λόγο εκλογικευτικό και λειτουργικό, όταν κραύγαζε πάνω στα τρακτέρ ως Μαρίνος Αντύπας –που δεν νομίζω ότι έλεγε ποτέ τέτοιες βλακείες, εξάλλου ήταν και άλλες οι εποχές- «όλα τα λεφτά, όλα τα κιλά»;  
      Και εν πάση περιπτώσει, ποια είναι η θέση του Κόμματος; Θα ήταν ευκαιρία να μας πει ο κύριος Κοινοβουλευτικός Εκπρόσωπος ότι εμείς δεν είμαστε υπέρ της πολιτικής «όλα τα λεφτά, όλα τα κιλά» ή είμαστε πάντα υπέρ της πολιτικής «όλα τα λεφτά, όλα τα κιλά», για να ξέρουμε τι κάνουμε σ’ αυτήν τη χώρα. Διότι το μεγάλο πρόβλημα της κοινωνίας και της οικονομίας δεν είναι, κύριε Πρόεδρε, μονάχα η ουσία της πολιτικής της Νέας Δημοκρατίας, είναι ότι δεν ξέρουμε τι είδους πολιτική αντιμετωπίζουμε. Γιατί πότε λένε το ένα και πότε λένε το άλλο. Πότε κάνουν το άλλο και λένε το ένα. 
      Τέλος, θα ήθελα επίσης να πω ότι πραγματικά θα μπορούσε να αξιοποιηθεί ο χρόνος που ευγενικά μας δώσατε για να μας πει τι είναι τέλος πάντων αυτό το επίδομα θέρμανσης: Είναι καλό πράγμα; Είναι κακό πράγμα; Πώς ήταν κακό και έγινε καλό; Τα λεφτά θα είναι τα ίδια από αυτά που υπάρχουν στο Ταμείο κατά της Φτώχειας; 
      Διότι υποψιάζομαι ότι εδώ η Νέα Δημοκρατία με την ηθική και αισθητική άνεση που έχει κατακτήσει μετά από πέντε χρόνια άσκησης της εξουσίας με τον τρόπο που την ασκεί, μας δουλεύει κιόλας. Δηλαδή, πρόκειται να πάρει λεφτά από το Ταμείο της Φτώχειας, να τα δώσει ως επίδομα θέρμανσης και μετά να μας πει «μα, δεν τους βοηθάμε τους φτωχούς, όταν  τους δίνουμε λεφτά να ζεσταθούν;» Βεβαίως τους βοηθάμε. Αυτό πρόκειται να κάνετε! Αυτή είναι η απάτη που διαπράττετε αυτήν τη στιγμή εις βάρος του ελληνικού λαού, κύριοι συνάδελφοι της Πλειοψηφίας! Τους δουλεύετε! Και τους δουλεύετε και τους περιφρονείτε βαθύτατα. Και δεν δικαιούστε να τους περιφρονείτε. 
      Εμείς από αγάπη και με ταύτιση με τον ελληνικό λαό δεν δεχόμαστε αυτήν την προσβλητική συμπεριφορά. Αυτό μας κάνει να είμαστε καμιά φορά ολίγον τι ηχηροί, αλλά ποτέ βεβαίως δεν μπορούμε να φτάσουμε τα ντεσιμπέλ του κυρίου Εκπροσώπου ο οποίος είναι μοναδικός στο είδος του! 
      Ευχαριστώ πάρα πολύ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο ζητά ο κ. Πάνος Παναγιωτόπουλος, για ένα λεπτό. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, να μιλήσουν οι Βουλευτές!
      ΠΡΟΕΔΡΕΥΩΝ (Φίλιππος Πετσάλνικος): Όπως γνωρίζετε, όμως, δικαιούται να ζητήσει την τριτολογία του.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πρέπει να μιλήσουμε και εμείς, όμως, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Και εγώ είμαι υποχρεωμένος να δώσω το λόγο για δύο λεπτά.
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Κύριε Πρόεδρε, δεν θα παρακολουθήσω το γνωστό ύφος των μειωτικών χαρακτηρισμών που υιοθετεί ο κύριος συνάδελφος Κοινοβουλευτικός Εκπρόσωπος του ΠΑΣΟΚ όταν αισθάνεται ότι βρίσκεται σε δύσκολη θέση. 
      ΘΕΟΔΩΡΟΣ ΠΑΓΚΑΛΟΣ: Μιλούσατε επί έξι λεπτά! 
      ΠΑΝΟΣ ΠΑΝΑΓΙΩΤΟΠΟΥΛΟΣ: Είναι γνωστό, το συνηθίζει, συγχωρούμε τις παρεκτροπές του, είναι συνήθεις, αποτελούν τον κανόνα και όχι την εξαίρεση. Δεν τον παρεξηγώ. 
      Απλώς θα ήθελα να του θυμίσω ότι καλό είναι τα μέλη της ηγετικής ομάδας του ΠΑΣΟΚ –και δεν απευθύνομαι στο σύνολο των συναδέλφων του κινήματος- να μη μιλούν για φθηνό θέατρο, για υποκριτική και για ηθοποιία. Έχουν σαρώσει τα βραβεία διαχρονικά, στο διηνεκές και έχουν σημειώσει εξαιρετικά υψηλές επιδόσεις. Έχουν εξασφαλίσει όλα τα σχετικά βραβεία δια βίου και μάλιστα με εξαιρετικές επιδόσεις σε ένα ειδικό είδους θεάτρου, όπως είναι το θέατρο του παραλόγου. Μόνον που ο ελληνικός λαός τους πήρε είδηση και δεν κόβουν πια εισιτήρια! Όποτε έρθει η ώρα των εκλογών, θα το διαπιστώσουν στην κάλπη. 
      Γι’ αυτό ας μη χαίρονται βλέποντας δημοσκοπήσεις που φωτογραφίζουν τη δύσκολη συγκυρία από περίσταση σε περίσταση. Όπως είπα, η Κυβέρνηση τώρα ξεδιπλώνει την πολιτική της, μια πολιτική νοικοκυρέματος της οικονομίας, αλλά και άσκησης στοχευμένων κοινωνικών νομοθετικών πρωτοβουλιών, που έχουν σκοπό να θωρακίσουν το ελληνικό μικρομεσαίο νοικοκυριό από τα όποια αποτελέσματα της κρίσης. 
      Κατά τα άλλα, ας μη μας λένε για την ψήφο του ελληνικού λαού. Την ψήφο του ελληνικού λαού την εισέπραξαν και ήταν ψήφος τιμωρίας και ήττας. Όμως, με την ψήφο αυτή δεν γεμίζουν τα ταμεία του ελληνικού δημοσίου που με τρόπο προκλητικό και σπάταλο τα άφησαν άδεια. 
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο επόμενος εγγεγραμμένος συνάδελφος στον κατάλογο των ομιλητών είναι ο κ. Παναγιώτης Σγουρίδης. Υπάρχει, όμως, η παράκληση, εκ μέρους της Βουλευτού του ΛΑΟΣ κ. Δήμητρας Αράπογλου, να προηγηθεί, επειδή είναι εισηγήτρια σε κάποια επιτροπή.
      Συμφωνείτε να δοθεί στην κ. Δήμητρα Αράπογλου για τέσσερα λεπτά ο λόγος ως προτασσόμενη δευτερολογία;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.  
      ΠΑΝΑΓΙΩΤΗΣ ΣΓΟΥΡΙΔΗΣ: Ούτε εγώ έχω αντίρρηση, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Το Σώμα συμφωνεί. Επομένως, η κ. Δήμητρα Αράπογλου έχει το λόγο για τέσσερα λεπτά. 
      ΔΗΜΗΤΡΑ ΑΡΑΠΟΓΛΟΥ: Κύριε Πρόεδρε, κατ’ αρχάς, θα ήθελα να ευχαριστήσω τους συναδέλφους που μου έδωσαν προτεραιότητα να μιλήσω. Θα είμαι σύντομη. 
      Στη σημερινή δύσκολη εποχή, όπου η κοινωνία μας μαστίζεται από την ανεργία, σε αυτήν την εποχή όπου υπάρχει διεθνής οικονομική κρίση, υπάρχουν εργαζόμενοι που αμείβονται με πολύ χαμηλούς μισθούς.
	Η Υπουργός Απασχόλησης μας είπε για το επίδομα της απασχόλησης. Θα ήθελα, λοιπόν, να θέσω το εξής ερώτημα: Αυτό τι διάρκειας επίδομα θα είναι; Πιστεύω ότι θα πρέπει να υποστηρίξουμε περισσότερο τους ανέργους, ιδίως τους ανέργους οι οποίοι εργάζονταν σε μεγάλες επιχειρήσεις που έχουν κλείσει. 
	Για το θέμα των προσλήψεων, θέλω να πω τα εξής: Το καλοκαίρι έγιναν κάποιες προλήψεις ατόμων με αναπηρία. Κάποια άτομα με αναπηρία έχουν κάνει αιτήσεις, αλλά δεν έχουν βγει ακόμη τα αποτελέσματα. Πολλά άτομα με αναπηρία με προσέγγισαν και με ρώτησαν «τι συμβαίνει με αυτό το ζήτημα»; Βλέπουμε ότι υπάρχει γενικά πολύ μεγάλη γραφειοκρατία σε αυτό το θέμα, αλλά το αποτέλεσμα δεν είναι το θεμιτό. 
	Επίσης, υπάρχουν γονείς με αναπηρία που έχουν γεννήσει παιδιά φυσιολογικά. Αυτά τα παιδιά δεν έχουν δικαίωμα κάποιας προτεραιότητας, κάποιας μοριοδότησης, σε περίπτωση που κάνουν αίτηση για εργασία; Μια πολύτεκνη οικογένεια δεν έχει προτεραιότητα και μοριοδότηση σε αυτές τις προσλήψεις; Απ’ όσο γνωρίζω, η μοριοδότησή τους είναι πολύ μικρή. 
	Επίσης, με εντυπωσιάζει το γεγονός ότι πολλά άτομα –και κωφά, αλλά και άλλα άτομα- με αναπηρία εργάζονται με οκτάμηνες συμβάσεις. 
     Μετά από οκτώ μήνες, μετά απ’ αυτό το διάστημα είναι άνεργοι, παραμένουν άνεργοι. Ποιο είναι, λοιπόν, αυτό το όφελος των οκτάμηνων συμβάσεων, αφού θα καταλήξουν πάλι στην ανεργία; Πώς θα ζήσουν αυτοί οι άνθρωποι; Θα πρέπει να ξαναμπούν στη διαδικασία εύρεσης εργασίας. Αυτά τα άτομα θα έπρεπε να υποστηριχθούν μέσω κάποιων προγραμμάτων στήριξης. Ακόμα και αυτές οι επιχειρήσεις που κλείνουν, θα έπρεπε με κάποιον τρόπο οι εργαζόμενοι που μένουν στο δρόμο να στηριχθούν. 
     Ένα επίσης σοβαρό ζήτημα είναι για κάποια οικογένεια που και οι δυο γονείς είναι άνεργοι και έχουν ένα παιδί που έχει μια βαριά αναπηρία, τετραπληγία με βαριά νοητική στέρηση. Αυτοί οι γονείς θα πρέπει να φροντίσουν οι ίδιοι το παιδί τους. Είναι υποχρεωμένοι να φροντίσουν το παιδί τους, μη έχοντας εργασία. Και να πώς θα αντέξουν, χωρίς την οικονομική στήριξη; Όταν μάλιστα οι γονείς έχουν μια ηλικία, για παράδειγμα, πενήντα χρονών ο πατέρας και σαράντα χρονών η μητέρα και όταν το παιδί τους είναι τετραπληγικό για παράδειγμα; Ποια κοινωνική μέριμνα υπάρχει γι’ αυτή την υποστήριξη; Να μην δοθεί σύνταξη νωρίτερα;
     Νομίζω ότι πρέπει να σκεφθούμε πριν πράξουμε για το πώς θα στηρίξουμε αυτούς τους ανθρώπους. Να εργαστούν οι γονείς, αλλά το παιδί από την άλλη πλευρά ποιος θα το υποστηρίξει; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω σύντομα, κύριε Πρόεδρε.
      Υπάρχουν τα επιδόματα, υπάρχουν οι σκέψεις για εργασία, αλλά νομίζω ότι αυτά δεν είναι αρκετά και νομίζω ότι το μέλλον είναι πάρα πολύ δύσκολο, τόσο σε οικονομικό επίπεδο, όσο και σε επίπεδα κοινωνικής μέριμνας. 
      Είναι κάποια σοβαρά ζητήματα για τα οποία πρέπει να αποφασίσουμε μέσω ποιων προγραμμάτων θα υποστηρίξουμε αυτές τις κατηγορίες των συνανθρώπων μας. 
      Σας ευχαριστώ πολύ, κύριε Πρόεδρε, γι’ αυτήν την παραχώρηση και ευχαριστώ για την κατανόηση των συναδέλφων.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία  παρακολουθούν τη συνεδρίασή μας και αφού προηγουμένως ξεναγήθηκαν στους χώρους του Μεγάρου της Βουλής, σαράντα ένας μαθητές και μαθήτριες και δύο συνοδοί-δάσκαλοι από το 2ο Δημοτικό Σχολείο Μαλεσίνας Φθιώτιδας. 
      Η Βουλής τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Βουλευτής του ΠΑΣΟΚ κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Επιτέλους, ήρθε και η σειρά μας να μιλήσουμε! 
      Θα ξεκινήσω απ’ αυτά τα οποία ακούστηκαν από τον Κοινοβουλευτικό Εκπρόσωπο της Νέας Δημοκρατίας.
      Αναρωτιέμαι, οι αρχιτέκτονες της απογραφής, έχουν το θράσος και μιλούν; Ο πατέρας μου έλεγε, «όταν το θράσος περισσεύει, βγαίνει στο γιακά»! 
      Έρχομαι στο δημόσιο χρέος, γιατί οι πραγματικοί αριθμοί είναι αυτοί που αποδεικνύουν το έγκλημα το οποίο κάνατε. Παραλάβατε δημόσιο χρέος 160.000.000.000 ευρώ και σήμερα το δημόσιο χρέος τρέχει με 252.000.000.000 ευρώ. Παραλάβατε το έλλειμμα τρεχουσών συναλλαγών στα 14.000.000.000 ευρώ και σήμερα τρέχει με 52.000.000.000 ευρώ. Εάν αυτοί οι δύο πραγματικοί αριθμοί δεν δείχνουν το έγκλημα της απογραφής, τότε ποιος το δείχνει; 
      Αναρωτήθηκε και μας εγκαλεί ο Κοινοβουλευτικός Εκπρόσωπος της Νέας Δημοκρατίας, γιατί δεν ψηφίζουμε λέει για το πετρέλαιο θέρμανσης. Όταν εμείς κατεβάσαμε τρεις προτάσεις νόμου ο κ. Καραμανλής έλεγε στην Έκθεση της Θεσσαλονίκης «όχι, εμείς δεν θα κάνουμε πολιτική λαϊκισμού». Σήμερα τι τον έπιασε και κόπτεται και το φέρνει άρον-άρον και μάλιστα μέσα από το Ταμείο της Φτώχειας; 
      Άκουσα την κυρία Υπουργό, την κ. Φάνη Πάλλη-Πετραλιά να λέει «απαρνείστε την κοινωνική ευαισθησία εσείς στο ΠΑΣΟΚ;». Απαρνούμαστε το ρουσφέτι, κυρία Υπουργέ. Κλείνετε πονηρά το μάτι στους ανέργους χωρίς  να τους λέτε την αλήθεια. Και άκουσα τον κ. Λιβανό να λέει ότι η Αντιπολίτευση υπερβάλλει, πλειοδοτεί στα μέτρα τα οποία εμείς προτείνουμε. Και πριν αλέκτωρ φωνήσαι τρις, είπε «την τροπολογία για τους κατοίκους της Αχαΐας, παρ’ όλο που εγώ δεν είμαι από εκεί, τη θεωρώ σωστή και την υπερψηφίζω». 
      Ερώτηση: πλειοδοτεί εν τοιαύτη περιπτώσει ο κ. Λιβανός; Τη μία έτσι και την άλλη αλλιώς; 
      Εγώ ως Αντιπολίτευση χαίρομαι που επιτελώ το έργο μου και το καθήκον μου στο ακέραιο και ότι κάποιες από τις προτάσεις που σας κάνουμε, τις δέχεστε έστω και καθυστερημένα, αλλά κουτσουρεμένα. Και γι’ αυτό σας μεμφόμεθα, γιατί τις δέχεστε κουτσουρεμένα.
      Έρχομαι στο Κεφάλαιο Δ΄. Κατ’ αρχάς να διορθώσετε το «λοιπές διατάξεις» που είναι με «σ» αντί με «ς». Το κεφάλαιο αυτό αντί να το λέτε «λοιπές διατάξεις» θα πρέπει να το ονομάσετε «Κεφάλαιο προσεχώς εκλογές». Ο Εβραίος όταν χάνει, τα παλιά τεφτέρια πιάνει. Και το δικό σας το παλιό τεφτέρι είναι η διαχείριση της ελπίδας. Διαχειρίζεστε την ελπίδα. Αυτό πάτε να κάνετε. Διότι δεν πρόκειται να τα δώσετε. Ώσπου να τα δώσετε, θα έχουν γίνει εκλογές.
      Έρχομαι στο άρθρο 70 που αφορά την «ΤΕΙΡΕΣΙΑΣ». Σας είπαν όλοι και οι δικοί σας, οι συμπολιτευόμενοι Βουλευτές, ότι είναι θετικές οι τροποποιήσεις μειώνοντας τα χρόνια. Όμως, οι σημερινές οικονομικές συνθήκες είναι τεράστιες. Οι κρεμασμένες στην αγορά ακάλυπτες επιταγές είναι 1.000.000.000. Οι μισές επιχειρήσεις της χώρας είναι γραμμένες στην «ΤΕΙΡΕΣΙΑΣ». Σας πρότειναν και οι δικοί σας Βουλευτές κάποια μέτρα. Σας είπαν να πάει το όριο καταγραφής στα 1.000 ευρώ και όχι στα 500 ευρώ που το πήγατε τώρα, αντί των οκτώ ημερών καθυστέρησης για την εγγραφή στην «ΤΕΙΡΕΣΙΑΣ», να πάει τριάντα μέρες και να μειωθούν έτι περαιτέρω τα όρια για να διαγραφείς από την «ΤΕΙΡΕΣΙΑΣ», να πάει στα δύο, στα τρία χρόνια. Σας τις έκαναν τις προτάσεις. Αποδεχτείτε τις αφού τουλάχιστον κάνατε το πρώτο βήμα.
      Το άρθρο 71 σας είπα, κύριε Λέγκα, να το πάτε στο Κεφάλαιο Γ΄.
      Το άρθρο 74 είναι άρθρο ντροπής. Για την ενεργητική αντιμετώπιση της ανεργίας επεκτείνετε τις προσλήψεις των επιδοτούμενων ανέργων και στο δημόσιο. Επειδή υπάρχει η αίσθηση στον κάθε Έλληνα πολίτη «ουδέν μονιμότερον του προσωρινού», τι πάτε να κάνετε; Πάτε να τους πείτε ότι μπαίνοντας στο δημόσιο, περιμένετε σε λίγο, μετά που θα λήξει το θέμα της ανεργίας σας, θα παραμείνετε και μόνιμοι. Από την πίσω πόρτα δηλαδή. Τους λέτε ψέματα. Προσθέστε στο τέλος τη φράση που θα σας πω: «Μετά το τέλος της επιδότησης λήγει και η θέση εργασίας στο δημόσιο». Βάλτε το μέσα να γραφεί. Γιατί δεν το βάζετε; Ώστε να ξέρει ο καθένας ότι ενώ στον ιδιωτικό τομέα υπάρχει περίπτωση να γίνει παντρειά του ιδιοκτήτη της επιχείρησης με τον εργαζόμενο που θα πάει να δουλέψει με αυτόΝ τον τρόπο, θα γίνει παντρειά και μπορεί να μείνει  εφόσον είναι καλός, συνεπής, στο δημόσιο δεν έχει τέτοια δυνατότητα. Δεν το βάζετε, όμως. Όσο δε για τα χιλιάρικα, είναι σαν τα τριχίλιαρα των πυροπλήκτων της Ηλείας. Δώστε τώρα και σώστε. Είναι άρθρο ντροπής. Είναι η καταγραφή του ρουσφετιού. Είχα πει, ως άλλοι νέοι «Μαυρογιαλούροι». 
      Το άρθρο 75 για το θέμα των Κλωστηρίων Πρεβέζης, δεν σας είπαμε ότι δεν είναι σωστό. Είπαμε ότι είναι αποσπασματικό. Βγάλτε μια γενική διάταξη και εφόσον αυτή η γενική διάταξη με τους όρους που βάζετε πληρείται, όποια επιχείρηση στο μέλλον έχει τέτοιο πρόβλημα, να ξέρει ότι εντάσσεται, όπως το κάναμε εμείς για τις περιοχές, οι οποίες ήταν φθίνουσες. Υπήρχαν κάποιοι δείκτες όπου όποια περιοχή πήγαινε στους δείκτες αυτά των φθινουσών περιοχών, εντασσόταν. Εσείς κάθε φορά κάνετε και ένα ρουσφετάκι. Να έρθουν οι εργαζόμενοι, να μιλήσουμε με τους εργαζόμενους και να πείτε «να ορίστε, υποχώρησε η Κυβέρνηση, να περάσαμε διάταξη, α, τι καλοί που είμαστε!». 
      Αυτό το κράτος το φορτώσαμε γραφειοκρατία, γραφειοκρατία, γραφειοκρατία. Ψηφίζουμε διατάξεις οι οποίες είναι στον αέρα. Και ξαφνικά, να και μια νέα διάταξη.
	Έρχομαι τώρα στο θέμα των ΣΔΙΤ. Εδώ είναι η ομολογία της αποτυχίας της πολιτικής σας. Έρχεσθε και ψηφίζετε αυτό το πράγμα μόνο και μόνο γιατί δεν βρίσκετε ανταπόκριση. Από ολόκληρα τα ΣΔΙΤ μόνο οκτώ πυροσβεστικοί σταθμοί όλο και όλο έχουν βγει και δημοπρατηθεί. Όλα τα υπόλοιπα είναι εν εξελίξει. 
	Το 2005 ψηφίστηκε ο νόμος και έχουμε 2009. Και τι ΣΔΙΤ; Ουσιαστικά είναι μετακύληση του προγράμματος δημοσίων επενδύσεων. Και μάλιστα το 6% με 7% του προγράμματος δημοσίων επενδύσεων θα καλύπτει τα ΣΔΙΤ. Τι κάνετε; Μειώσατε το πρόγραμμα δημοσίων επενδύσεων και μέσα από τα ΣΔΙΤ προσπαθείτε να δημιουργήσετε υποδομές μέσα από τις οποίες υποδομές να φαίνεται ότι υπάρχει πρόγραμμα δημοσίων επενδύσεων. Ουσιαστικά μεταθέτετε το δημόσιο χρέος. Είναι η αποτυχία της πολιτικής σας. Ένα μέτρο ανάπτυξης το καταντήσατε μέτρο που δεν ξέρω και εγώ πού οδηγεί. 
	Τι να σας πω; Δημοπρατείτε, λέει, πυροσβεστικούς σταθμούς με τη συντήρηση. Λες και δεν μπορούσαν να συντηρηθούν αλλιώς οι πυροσβεστικοί σταθμοί!
	Όσο δε για το πετρέλαιο θέρμανσης οφείλω να σας πω ότι και εδώ αποδεικνύεται ότι η εφάπαξ δαπάνη είναι 236.000.000 ευρώ και είναι τα πρώτα ευρώ που μπαίνουν στο Ταμείο Καταπολέμησης της Φτώχειας, γιατί μέχρι τώρα δεν βάλατε δραχμή. Θυμάμαι από του Βήματος αυτού τον κύριο Πρωθυπουργό να λέει ότι σε πρώτη φάση θα βάλουμε 500.000.000 ευρώ και μέχρι το 2010 θα βάλουμε 2.000.000.000. Και σήμερα έχουμε 2009 και τα πρώτα λεφτά μπαίνουν από κει και από εκεί θα δώσουν το επίδομα θέρμανσης. 
	ΠΡΟΕΔΡΕΥΩΝ (Φίλιππος Πετσάλνικος):  Ολοκληρώστε, κύριε Σγουρίδη.
	ΠΑΝΑΓΙΩΤΗΣ ΣΓΟΥΡΙΔΗΣ: Αυτή η πολιτική είναι αυτή που χαρακτήρισα: το κεφάλαιο αυτό πρέπει να λέγεται «προσεχώς εκλογές» και όχι «λοιπές διατάξεις». 
      	(Χειροκροτήματα από την πτέρυγα του ΠΑΣΟΚ)
 	ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο Βουλευτής του ΠΑΣΟΚ κ. Κωνσταντίνος Σπηλιόπουλος.
	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
	Θα ξεκινήσω από δύο τροπολογίες τις οποίες έχουμε καταθέσει με άλλους συναδέλφους μεταξύ των οποίων και ο κ. Λαμπίρης από το Νομό Ρεθύμνου. Καταθέσαμε αυτές τις δύο τροπολογίες που έχουν αντικείμενο πολεοδομικό. 
	Τι αφορούν αυτές οι δύο τροπολογίες; Πολλοί οικισμοί οι οποίοι έχουν χαρακτηριστεί με το διάταγμα του ΄85 έχουν βγει οι σχετικές αποφάσεις -από τους νομάρχες ή από το Υπουργείο, από τον Υπουργό, το Γενικό Γραμματέα κ.λπ.- αλλά πολλές φορές αυτές οι αποφάσεις δεν συνοδεύονταν με τα σχετικά διαγράμματα. Το αποτέλεσμα είναι να ακυρώνονται στη συνέχεια οι πράξεις οι οποίες έχουν γίνει εντός αυτών των οικισμών, οι άδειες οι οποίες έχουν εκδοθεί, τα συμβόλαια τα οποία έχουν συνταχθεί για τα σχετικά οικόπεδα και γενικότερα υπάρχει μια πολύ μεγάλη εμπλοκή. Μεγαλύτερη εμπλοκή υπάρχει βέβαια στο Νομό Ρεθύμνου.
	Καταθέτουμε αυτές τις τροπολογίες γιατί το Υπουργείο έχει παραδεχτεί ότι πράγματι υπάρχει πρόβλημα. Το έχει παραδεχτεί πολλές φορές και όχι μόνο σήμερα. Είναι, λοιπόν, δυνατόν το Υπουργείο να παραδέχεται ότι υπάρχει πρόβλημα σ’ αυτούς τους οικισμούς, να μην μπορούν οι άνθρωποι εκεί να κάνουν πράξεις, δηλαδή να κάνουν αγοραπωλησίες, να χτίσουν τα σπίτια τους και να μην έρχεται να κάνει αυτές τις ρυθμίσεις, να κάνει αυτές τις τροπολογίες δεκτές για να λυθεί αυτό το πρόβλημα; 
	Καταθέτουμε, λοιπόν, αυτές τις δύο τροπολογίες και ζητούμε από τον Υπουργό σε συνεννόηση με τον Υπουργό ΠΕΧΩΔΕ να τις κάνει δεκτές, να λυθεί αυτό το μεγάλο πρόβλημα σε πολλούς νομούς της χώρας και κυρίως στο Νομό Ρεθύμνου όπου εκατοντάδες οικισμοί έχουν αυτό το τεράστιο πρόβλημα.
	Κατέθεσε ο συνάδελφος κ. Λαμπίρης πριν από λίγο επιστολή φορέων του Νομού Ρεθύμνου με την οποία διαμαρτύρονται εντονότατα οι άνθρωποι διότι δεν μπορούν να λειτουργήσουν τα ζητήματα που έχουν να κάνουν με τους οικισμούς.
	Θα έλεγα, όμως, το εξής συμπληρώνοντας αυτό το θέμα: μπορεί ο Υπουργός ΠΕΧΩΔΕ να είναι μέλος του διευθυντηρίου για την οικονομία, αλλά και ως Υπουργός ΠΕΧΩΔΕ έχει την ευθύνη για τα πολεοδομικά ζητήματα. Οφείλει, λοιπόν, όχι μόνο να ασχολείται με τα ζητήματα της οικονομίας και τα γενικότερα της Κυβέρνησης σαν οιονεί Αντιπρόεδρος της Κυβέρνησης, αλλά να ασχολείται κυρίως με τα πολεοδομικά ζητήματα και να δίνει λύσεις.
	Έρχομαι τώρα, κύριε Πρόεδρε, στο άρθρο 73. Εδώ η Κυβέρνηση αναγνωρίζει ότι με δική της ευθύνη δημιουργήθηκαν προβλήματα και ζημιές στους καταστηματάρχες και τους επιχειρηματίες του κέντρου της Αθήνας και σωστά έρχεται σήμερα και παίρνει μέτρα για την ανακούφιση αυτών των επιχειρηματιών.      
      Αναγνωρίζει έτσι ότι έχει δική της ευθύνη, έχει μεγάλη ευθύνη που άφησε και εξελίχθηκαν έτσι τα γεγονότα και έπαθαν ζημιά οι συμπολίτες μας. 
      Αλλά εδώ, όπως αναφέρθηκε προηγουμένως, ανέφερε και προηγούμενη φορά και ο συνάδελφος κ. Λιβανός από την Νέα Δημοκρατία, υπάρχουν και προβλήματα που δημιουργούνται αποκλειστικά από την πολιτική της Κυβέρνησης της Νέας Δημοκρατίας και κυρίως του ΥΠΕΧΩΔΕ. Και αναφέρομαι στην περιοχή του Διακονιάρη στην Πάτρα, διότι εκεί συμβαίνει το εξής: με ευθύνη της Κυβέρνησης το έργο έχει σταματήσει. Ο λεγόμενος «γαλάζιος εργολάβος» εγκατέλειψε τα έργα και εκβιάζει την Κυβέρνηση. Και μέσα από αυτήν τη διαδικασία πλήττονται και έχουν καταστραφεί επιχειρήσεις και κινδύνεψαν να σκοτωθούν και άνθρωποι μέσα στα φρεάτια, εγκατέλειψαν τα εργοτάξια μέσα στον οικιστικό ιστό της Πάτρας. Άρα, λοιπόν, ευθύνη εδώ έχει η Κυβέρνηση. Δεν έχει ευθύνη ο Υπουργός ΠΕΧΩΔΕ και το Υπουργείο Οικονομίας και Οικονομικών, το οποίο συγχρηματοδοτεί τα έργα και τα προγράμματα, ώστε να δώσουν τα χρήματα αυτά για την ανακούφιση των ανθρώπων; 
      Ζητήσαμε, λοιπόν, να συμπληρωθεί το άρθρο 73 με τους ανθρώπους, τους επαγγελματίες, τους εμπόρους, τους καταστηματάρχες της περιοχής του έργου του Διακονιάρη. Δεν είναι πολλοί, κύριε Υφυπουργέ και νομίζω ότι με τη συμπλήρωση αυτή θα δοθεί η δυνατότητα και αυτοί οι άνθρωποι να έχουν μία ελάχιστη βοήθεια να αντιμετωπίσουν τις δυσκολίες τις οποίες καλούνται να αντιμετωπίσουν σήμερα. Γιατί το πρόβλημα δεν οφείλεται σε αυτούς, ούτε σε καμμία άλλη κατάσταση, οφείλεται αποκλειστικά και μόνο στις ολιγωρίες του Υπουργείου ΠΕΧΩΔΕ και στις αδυναμίες του να ολοκληρώσει τα έργα. 
      Έρχομαι τώρα στο ζήτημα των ρυθμίσεων του άρθρου 74, που έχουν να κάνουν με τον ΟΑΕΔ και με την επιδότηση εργασίας στο δημόσιο τομέα. 
      Γι’ αυτήν τη ρύθμιση, μας είπε η Υπουργός πριν από λίγο να πούμε καθαρά αν συμφωνούμε ή όχι. Όχι, δεν συμφωνούμε, το λέμε καθαρά στον ελληνικό λαό, γιατί τον κοροϊδεύουν! Αυτή η ρύθμιση είχε εισαχθεί από το ΠΑΣΟΚ και εφαρμοζόταν στον ιδιωτικό τομέα έχοντας ένα στόχο. Η μετατροπή του επιδόματος ανεργίας σε επίδομα εργασίας είχε ένα στόχο, να βρει μόνιμη εργασία ο άνεργος πολίτης στον ιδιωτικό τομέα. Γιατί εκεί μπορεί να βρει εργασία. Όταν τον χρηματοδοτεί τον επιχειρηματία για ένα χρονικό διάστημα, ένα χρόνο, οκτώ μήνες το κράτος να πάρει έναν άνεργο, ενδεχομένως στην συνέχεια να το κρατήσει εάν μπορέσει και ενσωματωθεί στη δουλειά του.
      Στο δημόσιο, όμως, όταν τον παίρνεις για οκτώ μήνες, τον κοροϊδεύεις, γιατί το δημόσιο δεν μπορεί να τον κρατήσει, εκτός και αν του κλείνετε το μάτι, όπως ακούστηκε πριν από λίγο, λέγοντάς του ότι εμείς θα φροντίσουμε και στην συνέχεια θα ανανεωθούν αυτές οι συμβάσεις, να επεκτείνουμε αυτό το πρόγραμμα, να σας δώσουμε μόρια παράνομα για μελλοντικούς διαγωνισμούς του δημόσιου τομέα και να έχετε μία μεροληπτική αντιμετώπιση σε σχέση με τους άλλους ανέργους και με τα άλλα τα παιδιά. Και μάλιστα, χρησιμοποιείτε και χρήματα, κύριε Υφυπουργέ, που δεν είναι χρήματα του προϋπολογισμού, είναι χρήματα του ΟΑΕΔ και αυτά είναι χρήματα που έχουν προκύψει από τις εισφορές εργαζομένων και εργοδοτών. Πως, λοιπόν, χρησιμοποιείτε αυτά τα χρήματα για να δημιουργήστε κλίμα προεκλογικό; Αυτός είναι ο σκοπός για τον οποίο φέρνετε αυτήν τη ρύθμιση σήμερα εδώ στη Βουλή. 
      Επίσης, διάβασα σήμερα στον Τύπο: «Έντρομη η Κυβέρνηση και μάλιστα η Υπουργός Εργασίας βλέποντας το κύμα ανεργίας να φουντώνει, έρχεται και ξεκινάει το ΕΣΠΑ 2007-2013». Ποιο ΕΣΠΑ 2007-2013; Ακόμα και σήμερα το απόγευμα στις 18.00’ έχουμε συνεδρίαση για να κάνουμε ρυθμίσεις και αλλαγές στο νόμο για το ΕΣΠΑ 2007-2013. Υπάρχει κανένα έργο που έχει ξεκινήσει από το ΕΣΠΑ; Υπάρχει κάποια δραστηριότητα; Υπάρχει ένα ευρώ το οποίο να έχει χρησιμοποιηθεί από το ΕΣΠΑ 2007-2013; Ανακοινώσεις κάνει η Κυβέρνηση βλέποντας τα προβλήματα από την ανεργία να φουντώνουν και βλέποντας και τα προβλήματα που διογκώνονται στην ελληνική κοινωνία. 
      Θέλω να πω δύο κουβέντες ακόμα για το επίδομα θέρμανσης. Δεν είχα κανέναν σκοπό να το κάνω, άκουσα, όμως, όλους τους συναδέλφους από τη Νέα Δημοκρατία και τον εκπρόσωπο της Νέας Δημοκρατίας να μας κατηγορεί για το επίδομα θέρμανσης. Κατηγορεί εμάς που καταθέσαμε τρεις φορές προτάσεις, που το έχουμε δώσει στο παρελθόν; 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μία φορά τα δώσατε πριν από δέκα χρόνια!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Άσε που και αυτό εμείς το πληρώσαμε!
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αρνείστε να το δώσετε! Γιατί το δίνετε τώρα; Τώρα τελείωσε ο χειμώνας. Το δίνετε για έναν και μόνο λόγο. Βλέποντας τα προβλήματα που έχετε με τις δημοσκοπήσεις και την προετοιμασία που κάνετε για πιθανές εκλογές, όπως και τα υπόλοιπα άρθρα του τετάρτου κεφαλαίου, που αυτόν το σκοπό έχουν. Και προετοιμάζετε εκλογές. Γι’ αυτό και δίνετε ό,τι μπορείτε να δώσετε από όπου μπορείτε να δώσετε, με όσα δανεικά μπορέσατε να πάρετε για να αλλάξετε λίγο το κλίμα. Δεν αλλάζει, όμως, το κλίμα αυτό, κύριε Υφυπουργέ! Ο πολίτης ξέρει ότι όπως τον κοροϊδεύατε επί τρία χρόνια λέγοντάς του ότι δεν μπορούμε να δώσουμε το επίδομα θέρμανσης και μάλιστα σε δυσκολότερες συνθήκες με δυσκολότερους χειμώνες και με πολύ υψηλότερο το κόστος για το πετρέλαιο, το κάνετε τώρα. Και ο πολίτης καταλαβαίνει γιατί το κάνετε. Όμως, επειδή έχουν και μνήμη και κρίση οι πολίτες, αυτό που θα κάνουν την ώρα της κρίσης νομίζω ότι θα είναι να σας στείλουν ξανά στα έδρανα της Αντιπολίτευσης. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ζητώ τη σύμφωνη γνώμη σας για να κάνουμε μία μικρή αλλαγή στον κατάλογο των ομιλητών. Υπάρχει παράκληση του Βουλευτή του ΛΑΟΣ κ. Κυριάκου Βελόπουλου να κάνει τώρα τη δική του τοποθέτηση…
      ΑΘΑΝΑΣΙΑ ΜΕΡΕΝΤΙΤΗ: Γιατί, κύριε Πρόεδρε; 
      ΠΡΟΕΔΡΕΥΩΝ (Φίλιππος Πετσάλνικος): Μην βιάζεστε, κυρία Μερεντίτη. Η παράκλησή του είναι, γιατί πρέπει να κάνει μία ένεση στον ώμο του επειδή έχει τραυματιστεί από πτώση και πρέπει να γίνει σε συγκεκριμένη ώρα. Εάν δεν έχετε αντίρρηση, να κάνουμε αυτήν την αλλαγή. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Φίλιππος Πετσάλνικος): Το Σώμα συμφωνεί. 
      Ορίστε, κύριε Βελόπουλε, έχετε το λόγο με την κατανόηση των συναδέλφων. 
      ΚΥΡΙΑΚΟΣ ΒΕΛΟΠΟΥΛΟΣ: Κύριε Πρόεδρε, θα πω ότι έχω άκανθο στον ώμο –αν υπάρχει γιατρός εδώ, θα ξέρει- και είναι κορτιζόνη η ένεση. Πάντως ευχαριστώ για την παραχώρηση. Και την κυρία Μερεντίτη!
      Θα ήθελα να ξεκινήσω με δύο-τρεις παρατηρήσεις και αναγκάζομαι να το κάνω, γιατί ο κ. Παναγιωτόπουλος μας πέταξε το γάντι για το θέμα των αγροτών. 
      Κύριε Υπουργέ, είστε μία Κυβέρνηση που πέτυχε αυτό που δεν πέτυχε καμμία κυβέρνηση με μεγάλη ευκολία. Διαιρέσατε τους αγρότες, κατακερματίσατε την ανταγωνιστικότητά τους και σήμερα χαίρεστε γι’ αυτό και φωνασκείτε ότι κερδίζετε τη μάχη με το δημόσιο. Το «διαίρει και βασίλευε» δεν ισχύει σε δημοκρατίες, ισχύει σε άλλα καθεστώτα. Όπως επίσης η ατυχής έκφραση του Υπουργού ότι «ή ελάτε πάρτε τα λεφτά αλλά πιάστε τα μπλόκα ή αλλιώς δεν παίρνετε λεφτά». Αυτό είναι εκβιασμός. Ουδείς θεωρώ εδώ μέσα ότι αρέσκεται στο γεγονός ότι κάποιοι μπλοκάρουν δρόμους ή δημιουργούν προβλήματα. Αλλά το να εκβιάζεις μία κοινωνική τάξη η οποία όντως έχει σημαντικά προβλήματα από τη δική σου λαθεμένη πολιτική, από την έλλειψη μέριμνας για το αγροτικό ζήτημα, υπάρχει μία απόσταση. 
      Θα σας πω και κάτι άλλο. Για τα 500.000.000 - 600.000.000 που θα δώσετε, έτσι όπως τα δίνετε, κύριε Υπουργέ, πολύ φοβούμαι ότι θα κληθούμε και πάλι να πληρώσουμε πρόστιμο στην Ευρωπαϊκή Ένωση γιατί λάθος κινείστε, όπως πάντοτε. Και όποτε μας ακούγατε, ειλικρινά τα πηγαίνατε καλά. 
      Δεν είναι τυχαίο το γεγονός ότι σήμερα, τώρα που μιλάμε, η Ευρωπαϊκή Ένωση μας ετοιμάζει νέα πρόστιμα για τον Σκαραμαγκά. Είναι οι λάθος επιλογές σας. 
      Εμείς προτείναμε κάτι πολύ απλό, να συμφωνήσουμε και να καθίσουμε σε ένα τραπέζι και να συζητήσουμε. Ο αείμνηστος Ανδρέας Παπανδρέου, ο μεγάλος αυτός ηγέτης με τα λάθη που είχε κάνει, είχε πετύχει τα μεσογειακά λεγόμενα προγράμματα. Αυτό το ξεχάσαμε όλοι εδώ μέσα. 
      Κύριε Πάγκαλε, έχω λάθος; Τα Μεσογειακά Ολοκληρωμένα Προγράμματα δεν τα έκανε ο κ. Παπανδρέου μαζί με άλλες μεσογειακές χώρες; Και τα απαίτησε και τα πέτυχε, γιατί υπήρχε ηγέτης. Σήμερα δεν υπάρχει Πρωθυπουργός! Έχουμε τρεις πρωθυπουργούς. Έχουμε τρεις σκιώδεις, κανονικούς ή μη κανονικούς αλλά ούτε έναν ουσιαστικό Πρωθυπουργό! Τότε υπήρχε ο Ανδρέας Παπανδρέου. Τώρα δεν υπάρχει. Και αφού δεν υπάρχει ο Ανδρέας Παπανδρέου, ας ομονοήσουμε όλοι μαζί να πάμε με τους Γάλλους, τους Ιταλούς, τους Ισπανούς και να αγωνιστούμε να κάνουμε ελαστικότερο το Μάαστριχτ. 
      Υπάρχουν προτάσεις. Σταματήστε πλέον να παίζετε το παιχνίδι αυτό των εντυπώσεων. Είναι ντροπή να σκυλεύουμε πάνω στον πόνο των αγροτών. Είναι αδιανόητο. 
      Και να σας πω και κάτι άλλο; Δίνετε εσείς 500.000.000 ευρώ και έρχεται η Εθνική Τράπεζα, ο κ. Αράπογλου, κύριε Υπουργέ, και δίνει 40.000.000 ευρώ στον κ. Κοτς μέσω της Εθνικής Τράπεζας από το Λονδίνο δάνειο σε μία εταιρεία που καταρρέει στην Τουρκία. Το ξέρετε, κύριε συνάδελφε, αυτό; Δικά του λεφτά είναι αυτά; Δηλαδή τα 500 τα δίνουμε με πόνο ψυχής γιατί δεν έχουμε χρήματα και έχετε την Εθνική Τράπεζα, τον κ. Αράπογλου που παίρνει 600.000 ευρώ το χρόνο να δίνει 40.000.000 ευρώ σε μία εταιρεία τουρκική η οποία καταρρέει. Κονσέρβες κάνει.
      Η κονσερβοποιία διεθνώς –ή εν πάση περιπτώσει στην Ευρώπη- καταρρέει. Πάνε και του δίνουν 40.000.000 ευρώ. Αυτό δεν είναι Κυβέρνηση, αυτό είναι το «μπάτε σκύλοι, αλέστε». Δεν μπορείτε να ελέγξετε τον Αράπογλου; Είναι δυνατό να συμβαίνουν αυτά;
	Επειδή δεν θέλω να κάνω κριτική για την κριτική, εδώ έχω το πρόγραμμά σας για την αγροτική οικονομία. Το καταθέτω στα Πρακτικά. Συγκρίνετέ το μ’ αυτά που λέγατε πριν από τις εκλογές και αν αυτά που λέγατε πριν από τις εκλογές συμφωνούν μ’ αυτά που κάνετε, εγώ ειλικρινά παραιτούμαι αύριο το πρωί, δεν ξανάρχομαι στη Βουλή, παραιτούμαι και αφήνω την έδρα μου στον επόμενο από μένα, αλλά δυστυχώς δεν είναι έτσι.
	(Στο σημείο αυτό ο Βουλευτής κ. Κυριάκος Βελόπουλος καταθέτει για τα Πρακτικά το προαναφερθέν πρόγραμμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
	Κύριε Υπουργέ, έχω μπροστά μου το δικό σας οικονομικό πρόγραμμα. Θα σας διαβάσω τι λέγατε ως Νέα Δημοκρατία. Το κάνω αυτό γιατί με αναγκάζει ο κύριος Παναγιωτόπουλος. Ακούστε τι λέγατε: «Η αποβιομηχάνιση της χώρας προχωρά ακάθεκτη». Πριν το 2004 αυτά, κύριε Πάγκαλε, όχι τώρα. «Η αποβιομηχάνιση». Εσείς φταίτε γι’ αυτό, το ΠΑΣΟΚ. Τώρα η βιομηχανία ανθεί, έχουμε γεμίσει εταιρείες, βιομηχανίες. 
	Συνεχίζω: «Το μεγάλο έλλειμμα ανταγωνιστικότητος που χαρακτηρίζει τη χώρα αποτελεί δυναμίτιδα στα θεμέλια της οικονομίας». Τώρα, κύριε Υπουργέ, έχουμε μία ανταγωνιστικότητα τεραστίων διαστάσεων. Ανταγωνιζόμαστε την Ουγκάντα, τη Ζιμπάμπουε που θα μας περάσουν στο τέλος και αυτές. Είστε τόσο ικανοί.
	Συνεχίζω με το πρόγραμμά σας: «Τι αλλάζει στην πολιτική της Ελλάδος; Καταπολέμηση γραφειοκρατίας». Εδώ γελάει κάθε πικραμένος. «Αντιμετώπιση της διαφθοράς». Εδώ ο Μπαϊρακτάρης θριαμβεύει. Αυτά είναι δικά σας, το πρόγραμμά σας. 
      Συνεχίζω: «Παροχή στις νομαρχίες και στους δήμους δυνατότητας εφαρμογής στην περιοχή τους προγραμμάτων προσέγγισης επενδυτών». Εδώ έναν «Καποδίστρια» πήγατε να κάνετε και τον πήρατε πίσω. 
      Συνεχίζω: «Το ποσοστό των εξωτερικών συναλλαγών επί του ΑΕΠ είναι το μικρότερο μεταξύ των χωρών της Ευρωπαϊκής Ένωσης». Τώρα είναι το μεγαλύτερο, δηλαδή συγκρινόμεθα. Θα μου πείτε ότι φταίει η παγκόσμια οικονομική κρίση. Το ξέρω το παραμύθι αυτό, αλλά θα σας πω το εξής, ότι στον εσωτερικό δανεισμό στο δημόσιο χρέος 40.000.000.000 πήρατε πέρυσι και άλλα 40 θα πάρετε φέτος. Διακόσια και παραπάνω, άλλα 80, 100, λες και είναι κουκιά. Διακόσια ογδόντα δισεκατομμύρια ευρώ. 
	Κύριε Υπουργέ, μιας και μιλάμε για τους αγρότες, 200.000.000.000 ευρώ πήραμε από τη δεκαετία του 1980 από την Ευρωπαϊκή Ένωση για τους αγρότες. Καθίσατε ποτέ κάτω να δείτε πού πήγαν τα λεφτά αυτά; Ποιοι τα πήραν; Έκαναν και λάθη και εγκλήματα οι του ΠΑΣΟΚ, αλλά ουδέποτε τους καλέσατε να απολογηθούν γι’ αυτά τα λάθη που έκαναν. Γενικόλογα μιλάτε. Βρείτε στοιχεία να τους καλέσουμε για να απολογηθούν. Ούτε αυτό κάνετε. Ξέρετε γιατί; Διότι είστε συμμέτοχοι και συνένοχοι σ’ ένα παιχνίδι εντυπώσεων για την καρέκλα. Η βουλιμία της εξουσίας σας έχει συνεπάρει. Το μόνο που σας ενδιαφέρει είναι να μείνετε στην εξουσία. Εδώ κάνετε λάθος.
	Τι να πρωτοπώ από το πρόγραμμά σας; «Ο ελεύθερος ανταγωνισμός δεν ταυτίζεται βέβαια με την ασυδοσία στην αγορά». Το ακούσατε, κύριοι συνάδελφοι; Πρόγραμμα της Νέας Δημοκρατίας. Σήμερα είναι όλα ελεγχόμενα, δεν υπάρχουν κερδοσκόποι, δεν υπάρχει τίποτα, κύριοι Υπουργοί της Νέας Δημοκρατίας. «Η Επιτροπή Ανταγωνισμού καθίσταται πραγματικά ανεξάρτητη αρχή» με το δικό σας πρόγραμμα. Τι ανεξάρτητη αρχή; Σοβαρολογούμε; «Στην επιτροπή παρέχονται οι αναγκαίες εξουσίες». Δηλαδή; «Εξασφαλίζουμε την υψηλή ποιότητα των υπηρεσιών εκπαίδευσης, υγείας και πρόνοιας». Εδώ γελάει κάθε πικραμένος. Είναι δικά σας λόγια, κύριοι, και λυπάμαι ειλικρινά γιατί δεν έχετε τηρήσει ούτε ένα απ’ όλα αυτά. Τα καταθέτω στα Πρακτικά για να τα θυμάστε.
	(Στο σημείο αυτό ο Βουλευτής κ. Κυριάκος Βελόπουλος καταθέτει για τα Πρακτικά το προαναφερθέν πρόγραμμα το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Επειδή ο χρόνος πιέζει, θα σας πω μερικά πράγματα και για την «Τειρεσίας», το μεγαλύτερο αίσχος. Το ξαναλέω στους Υπουργούς: Κύριοι, αν θέλετε να προστατεύσετε τον πολίτη, διαγράψτε την «Τειρεσίας». Δεν μπορεί οι τράπεζες να είναι ελεγκτές και ελεγχόμενοι. Δεν γίνεται αυτό. 
      Έχω μπροστά μου λίστες. Ακούστε, κύριε Πάγκαλε, γιατί όταν το διάβασα τρελάθηκα, έπαθα σοκ. Για δύο ευρώ είναι ο άλλος στην «Τειρεσίας». Ορίστε, κύριοι, εδώ είναι. Κύριε Μαγκριώτη, για δύο ευρώ. Θα το καταθέσω στα Πρακτικά. Για 16 ευρώ είναι στην «Τειρεσίας» «μαυρισμένος». Παιδί τριών χρονών, επειδή ο πατέρας του εξέδωσε επιταγή 150 ευρώ, στην «Τειρεσίας». Τριών χρονών παιδί στην «Τειρεσίας». Αυτό είναι. Άνθρωποι πεθαμένοι δικαιώνονται. Τριών χρονών παιδάκι. Τι να πρωτοπώ;
	Να σας πω και κάτι άλλο; Από πού και ως πού, κύριε Υπουργέ, επικαλείται δημόσιο συμφέρον μία Α.Ε. ιδιωτική εταιρεία; Η «Τειρεσίας» στο καταστατικό του ομιλεί για δημόσιο συμφέρον. Εδώ το έχω. Θα σας το καταθέσω και αυτό. Επιστολή «Τειρεσία», «προς εξυπηρέτηση δημοσίου συμφέροντος». Ο «Τειρεσίας» εξυπηρετεί το δημόσιο συμφέρον του τόπου, μία Α.Ε. με ισολογισμούς και με κέρδη; Αυτό είναι παράνομο. Αυτά μόνο επί κυβερνήσεων της Νέας Δημοκρατίας μπορούν να γίνουν, κύριε Υπουργέ, με καμμία άλλη κυβέρνηση η οποία θα είναι σοβαρή και θα σέβεται τον πολίτη.
	Κλείνω με το εξής: Περιμένω από το ΠΑΣΟΚ το οποίο εκτιμώ δεόντως να μου πει τι θα κάνει με τον κ. Τσετίν, τον κύριο αυτό που δηλώνει Τούρκος και ότι όλη η μειονότητα είναι τουρκική και ότι είναι κομμάτι του τουρκικού έθνους. Περιμένω μία σοβαρή απάντηση από ένα κόμμα το οποίο θα κυβερνήσει, απ’ ό,τι φαίνεται, αλλά αν συνεχίσετε να κάνετε τα ίδια που κάνατε παλιά δεν θα κυβερνήσετε και θα παραμείνετε εκεί που είστε.
(Χειροκροτήματα από την πτέρυγα του Λαϊκού Ορθόδοξου Συναγερμού)
	(Στο σημείο αυτό ο Βουλευτής κ. Κυριάκος Βελόπουλος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑΣΟΚ κ. Ιωάννης Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Αν όλα αυτά που κάνει η Νέα Δημοκρατία μετά τις γιορτές με το δυναμικό ξεκίνημα του κ. Καραμανλή, το νέο δυναμικό ξεκίνημα -με την καρατόμηση του κ. Αλογοσκούφη, την κυνική απομάκρυνσή του από την ηγεσία του Υπουργείου Οικονομίας και Οικονομικών, ένα συνεργάτη που επί δέκα χρόνια τον είχε κοντά του και ήταν ο κεντρικός σχεδιαστής της οικονομικής πολιτικής της Κυβέρνησης- δεν έχουν στόχο μόνο τις εντυπώσεις για να αποκλείσει την αυτοδυναμία του ΠΑΣΟΚ, πείτε μας, κύριοι της Κυβέρνησης, γιατί ο κ. Καραμανλής -λαλίστατος μετά τις γιορτές- σε καμμία από τις σαράντα δημόσιες εμφανίσεις, που έχει κάνει, δεν μίλησε ως Πρωθυπουργός με αυτοπεποίθηση και εμπιστοσύνη στον εαυτό του και στην Κυβέρνησή του για την πολιτική του; Γιατί σε καμμία από αυτές δεν είπε πώς θα βάλει το καράβι της κλυδωνιζόμενης οικονομίας σε λιμάνι; Γιατί αφήνει με μισόλογα τον Κυβερνητικό Εκπρόσωπο ή τα επί μέρους στελέχη της Νέας Δημοκρατίας να ομιλούν και να διαψεύδουν ταυτόχρονα για τις πρόωρες εκλογές; Γιατί ο ίδιος δεν παίρνει αυτήν την ευθύνη; Για να έχει λυμένα τα χέρια του; Για να μετρήσει αν όλα αυτά που προσπαθείτε να κάνετε σήμερα, θα αλλοιώσουν τη λαϊκή βούληση; Για να οδηγήσετε τη χώρα και πάλι σε πρόωρες εκλογές; Για να τη βάλετε σε περιπέτειες; 
      Διότι στόχος σας δεν είναι να κερδίσετε τις εκλογές, γιατί ξέρετε ότι αυτό το ενδεχόμενο δεν υπάρχει. Στόχος σας είναι να πετύχετε τη μη αυτοδυναμία του ΠΑΣΟΚ, για να οδηγήσετε σε ακόμα πιο βαθιά κρίση τη χώρα, χωρίς να υπολογίζετε την οικονομία, την κοινωνία, τους πολίτες, αλλά και την αντοχή και τη λειτουργία των θεσμών.
      Καλώ, λοιπόν, τον κύριο Πρωθυπουργό, να μιλήσει γύρω από το θέμα των εκλογών και να εγγυηθεί ο ίδιος ότι η χώρα πρέπει να σταματήσει να εκλογολογεί και ότι θα οδηγήσει το καράβι έξω από την τρικυμία. 
      Δεν το κάνει, γιατί μέσα στο μυαλό του και τα σχέδιά σας έχετε ακριβώς τα αντίθετα. Δεν ασχολείστε με την οικονομία. Δεν ασχολείστε με τα προβλήματα των πολιτών, παρά μόνο πώς θα διασώσετε την κυβερνητική σας εξουσία μέσα από το βάθεμα της κοινωνικής και πολιτικής κρίσης.
      Ο τίτλος αυτού του νομοσχεδίου, κύριε Υπουργέ, ο μακρόσυρτος αυτός τίτλος, που θυμίζει σιδηρόδρομο, όπου αν προστεθούν και οι τροπολογίες τότε, πράγματι, θα είναι ο σιδηροδρομικός ΠΑΘΕ, δεν χρειαζόταν όλες αυτές τις φράσεις και τις λέξεις. Θα μπορούσε, όπως άλλα σημαντικά νομοσχέδια είχαν το όνομα του Καποδίστρια ή του Αλέξανδρου Μπαλτατζή πρόσφατα, να ονομαστεί «νομοσχέδιο Μαυρογιαλούρου». Βεβαίως, θα πρέπει να επιστρατεύσουμε όλη την αριθμητική, γιατί είναι κατά συρροή τα νομοσχέδια αυτά το τελευταίο διάστημα και ακολουθούν ακόμα πολλά. Έτσι, για να το καταλαβαίνει ο κόσμος. Για να αποτυπώνει την αλήθεια και το περιεχόμενο του νομοθετήματος.
      Αναφερθήκατε στην «Τειρεσίας». Και η προπαγάνδα σας μίλησε δεξιά και αριστερά για μεγάλη τομή και μεγάλη αλλαγή. 
      Το ΠΑΣΟΚ με αίσθημα ευθύνης μπροστά στη μεγάλη κρίση και στα προβλήματα ρευστότητας, ειδικά των μικρομεσαίων επιχειρήσεων και των επαγγελματιών, σας πρότεινε την οροφή των 1.000 ευρώ για να μπει κάποιος στην «Τειρεσίας». Σας πρότεινε τον ένα μήνα, για να μπει κάποιος στην «Τειρεσίας». Και σας πρότεινε ανεξάρτητη αρχή κάτω από την εποπτεία του δημοσίου, για να μην είναι στο χέρι των τραπεζών.
      Τον κατάλογο, που παρ’ ότι είναι προσωπικά δεδομένα, τον χρησιμοποιούν κατά το δοκούν. Και εκβιάζουν τους πολίτες και μετά την παρέλευση της πενταετίας για την έκδοση μπλοκ επιταγών ή οποιουδήποτε δανείου. 
      Να, λοιπόν, οι τομές που μπορείτε να κάνετε, για να έχει κάποιο νόημα και το νομοθέτημα που συζητούμε. 
      Επιτέλους, δώστε λύση στο θέμα των κατεστραμμένων μαγαζιών σε όλη τη χώρα και ειδικά της Θεσσαλονίκης, γιατί τα μαγαζιά αυτά πρέπει να αποκατασταθούν, πρέπει να λειτουργήσουν. Δεν είναι επιδόματα. Είναι υποστήριξη, διάσωση των καταστημάτων και των εμπορικών επιχειρήσεων. Αν τα δώσετε αύριο, θα είναι πολύ αργά. Θα είναι στην «Τειρεσίας» όλοι οι επαγγελματίες της Θεσσαλονίκης.
      Το επίδομα θέρμανσης: Το ΠΑΣΟΚ το έδωσε όταν το βαρέλι είχε φτάσει στα 30 δολάρια και το συνολικό κόστος ήταν κοντά στα 400.000.000 ευρώ. Τέσσερα χρόνια ζούμε τις τιμές του πετρελαίου σε πρωτόγνωρα ύψη. Τέσσερα χρόνια ενθυλακώνει ο κρατικός προϋπολογισμός και η Κυβέρνηση καλύπτει τις μαύρες τρύπες της οικονομικής πολιτικής από τα υπερέσοδα, από τα κερδοσκοπικά έσοδα από την αύξηση της τιμής των καυσίμων. Επτακόσια εκατομμύρια ευρώ ενθυλακώνει κερδοσκοπικά μέχρι σήμερα ο κρατικός προϋπολογισμός. Ένα μέρος αυτών σας ζητούσαμε τα προηγούμενα χρόνια να τα δίνατε στις ασθενέστερες τάξεις. Κι έρχεστε φέτος και λέτε ότι κάνετε μεγάλη χάρη, ότι είστε γενναιόδωροι, γιατί δίνετε από το απόθεμα του προϋπολογισμού. Όχι! Από την κερδοσκοπία της πολιτικής σας ένα μόνο μέρος επιστρέφετε στους αδύναμους. Κι αυτό, όμως, πολύ μικρό και πολύ καθυστερημένα.
      Και, βεβαίως, κατασπαταλάτε και αδειάζετε το Ταμείο Φτώχειας, το οποίο τόσο είχατε διαφημίσει μία διετία τώρα. Έτσι, λοιπόν, το επίδομα θέρμανσης είναι το άδειασμα κυριολεκτικά, ο μηδενισμός, του Ταμείου Φτώχειας και για το 2009, αφού δεν υπήρξε ούτε το 2008 παρά μόνο η προπαγάνδα σας.
      Η κυρία Υπουργός αναφέρθηκε στη «ΒΙΑΜΥΛ» και είπε ότι έδωσε λύση. Το εργοστάσιο της «ΒΙΑΜΥΛ» το έκλεισε η Κυβέρνησή σας, γιατί στη διαπραγμάτευση του Νοεμβρίου του 2005 για τη νέα ΚΑΠ αρνήθηκε να κρατήσει την ποσόστωση ισογλυκόζης. Την πήρε η Βουλγαρία κι εκεί πήγε το εργοστάσιο και οι θέσεις απασχόλησης. Και εισάγει η χώρα μας πλέον από εκεί την ισογλυκόζη.
      Είχατε ευθύνη, λοιπόν, από πέρυσι να δώσετε λύση, γιατί ανήκει στην ίδια κατηγορία, όπως και τα ζαχαρουργεία και οι εργαζόμενοι σ’ αυτά. 
      Έξι μήνες κλειστό το εργοστάσιο. Υποσχέσεις και ταλαιπωρία των εργαζομένων. Στην αρχή τους παραπέμπατε στον ΟΑΕΔ. Και κάτω από την οργίλη πίεση όλης της κοινωνίας της πόλης και των συναδέλφων της Νέας Δημοκρατίας, αναγκαστήκατε να κάνετε την τελευταία υπουργική απόφαση, η οποία ασφαλώς και δεν λύνει το πρόβλημα. Μία τετραετή ανακούφιση θα δώσετε στους εργαζόμενους και όχι μόνιμες θέσεις απασχόλησης.
      Τέλος, θα ήθελα να αναφερθώ στις εξήντα χιλιάδες θέσεις απασχόλησης για μερικούς μήνες στο δημόσιο τομέα. Κανένας σχεδιασμός. Εσείς μιλάτε για το σπάταλο δημόσιο τομέα, για τον τομέα που έχει υπερπληθωρισμό εργαζομένων και πάλι πάτε να προσλάβετε ομήρους άλλους εξήντα χιλιάδες και με χρήματα των εργαζομένων στον ιδιωτικό τομέα, των επαγγελματιών και των επιχειρηματιών και όχι φυσικά του κρατικού προϋπολογισμού.
      Θα ζήσουμε τραγωδίες έξω από τα κομματικά και κοινοβουλευτικά σας γραφεία μόλις ενεργοποιηθεί αυτός ο νόμος. Σας το δηλώνω από τώρα για να το ξέρετε. Όλα τα τηλεοπτικά συνεργεία θα έχουν απευθείας συνδέσεις για τις χιλιάδες που θα τρέχουν, γιατί ήδη έχετε στείλει το μήνυμα κι έχετε ετοιμάσει τις κομματικές λίστες και καταστάσεις. Είναι ντροπή απέναντι στη νέα γενιά αυτή η πολιτική. Ενισχύστε την απασχόληση πρωτίστως στον ιδιωτικό τομέα, για να διασώσουμε και τις μικρομεσαίες ιδιωτικές επιχειρήσεις και πάψτε να στηρίζετε το σπάταλο κράτος που πρώτοι εσείς έτσι χαρακτηρίζετε.
      Τέλος, το ΠΑΣΟΚ έχει προτείνει από το 2004 με τον Πρόεδρό του, τον Γιώργο τον Παπανδρέου, ένα πρόγραμμα ενεργητικής απασχόλησης με κάλυψη των ασφαλιστικών εισφορών. Εάν τα λεφτά αυτά, τα 500.000.000 ευρώ, τα δίνατε για την ενεργητική απασχόληση στον ιδιωτικό τομέα, θα ενισχύατε πάρα πολλές μικρομεσαίες επιχειρήσεις. Θα δημιουργούσατε εισοδήματα και θέσεις απασχόλησης μόνιμες και όχι τρίμηνες και πεντάμηνες, όχι ομήρους, αλλά ανεξάρτητους, με αυτοπεποίθηση πολίτες και εργαζόμενους. Ελεύθερους και δημοκρατικούς, όχι ομήρους όπως θέλετε να δημιουργήσετε.
      Και βεβαίως μ’ αυτά τα λεφτά θα ενισχύατε το ΙΚΑ, που είναι η μεγάλη μαύρη τρύπα του κοινωνικοασφαλιστικού συστήματος, γιατί εκεί θα πήγαιναν, χέρι-χέρι από το κράτος. Τώρα τα χρήματα αυτά θα πάνε στη μαύρη τρύπα της οικονομικής σας πολιτικής, γιατί πιστεύετε ότι έτσι θα δημιουργήσετε μία ακόμα γενιά ομήρων για τα επερχόμενα σχέδια, τα σχέδια των πρόωρων εκλογών.
      Γι’ αυτό καλώ τον κ. Καραμανλή να πάρει τώρα θέση, αν είναι υπεύθυνος Πρωθυπουργός. Για να μπορέσει η χώρα να έχει ένα σχέδιο εξόδου από την κρίση.
      Αυτό πρότεινε ο Γιώργος Παπανδρέου και το ΠΑΣΟΚ: Ένα σχέδιο εξάμηνης διάρκειας, για να σταματήσει ο κατήφορος της οικονομίας και ταυτόχρονα ένα σχέδιο τριετές, μεσοπρόθεσμο, για την ανάκαμψη της οικονομίας, τη δυναμική της εξωστρέφεια και τη δημιουργία θέσεων απασχόλησης και εισοδήματος.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑΣΟΚ κ. Αθανασία Μερεντίτη.
      ΝΙΚΟΛΑΟΣ ΣΗΦΟΥΝΑΚΗΣ: Μπορώ να μιλήσω εγώ πρώτα, κύριε  Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Έχω δώσει το λόγο στην κ. Μερεντίτη. Μάλιστα, υπήρξαν και άλλες αλλαγές στον κατάλογο. 
      Κύριε  Σηφουνάκη, ακολουθείτε εσείς αμέσως μετά. Η κ. Μερεντίτη είχε διαμαρτυρηθεί νωρίτερα και για τις άλλες αλλαγές δικαιολογημένα. Θα κάνετε μια μικρή υπομονή.
      ΝΙΚΟΛΑΟΣ ΣΗΦΟΥΝΑΚΗΣ: Έχει ξαναγίνει αυτό, κύριε  Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Πριν έλθετε στην Αίθουσα, κάναμε δυο φορές αλλαγές με παρακλήσεις συναδέλφων και η κ. Μερεντίτη υπέμεινε αυτές τις αλλαγές. Γι’ αυτό λέω να μιλήσει τώρα στη σειρά της.
      Ορίστε, κυρία Μερεντίτη.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε  Πρόεδρε.
      Δύο σχόλια μόνο για όσα ακούστηκαν εδώ μέσα πριν από λίγο από τον Κοινοβουλευτικό Εκπρόσωπο της Νέας Δημοκρατίας. Πραγματικά έχω συγκλονιστεί. Προσπάθησα να βρω πώς μπορώ να το χαρακτηρίσω. Δύο σχόλια.
      Πρώτον, μην κρίνετε από τα ίδια τα αλλότρια -κύριε Υπουργέ, απευθύνομαι σ’ εσάς, γιατί ο μόνος εναπομείνας εδώ είστε εσείς- και δεύτερον, «ουκ εά με καθεύδειν το του Μιλτιάδου τρόπαιον». Ήταν η φράση του Θεμιστοκλή μετά τη νίκη των Αθηναίων στο Μαραθώνα. Αυτό σας αξίζει, κύριε  Υπουργέ. Δεν μπορείτε να ηρεμήσετε και να αποδεχτείτε το μεγαλείο των κυβερνήσεών μας και επανέρχεστε ξανά και ξανά με το να λέτε κούφια λόγια.
      Ας τα πάρουμε ένα-ένα. Ξεδιπλώνετε το πρόγραμμά σας. Η Πηνελόπη ύφαινε και ξεΰφαινε και περίμενε τον Οδυσσέα. Εσείς ξεδιπλώνετε και ξαναδιπλώνετε. Πότε τέλος πάντων θα μας το ξεδιπλώσετε να το δούμε κι εμείς;
      ΝΙΚΟΛΑΟΣ ΣΗΦΟΥΝΑΚΗΣ: Δεν υπάρχει Οδυσσέας όμως.
      ΑΘΑΝΑΣΙΑ ΜΕΡΕΝΤΙΤΗ: Σωστά.
      Αγρότες. Κύριε Υπουργέ, λυπάμαι, εσείς θα τα ακούσετε. Εκλεγόμαστε στην ίδια εκλογική περιφέρεια, στα Τρίκαλα. Οι αγρότες της Θεσσαλίας ήταν στους δρόμους. Έπαιρναν 340 δραχμές το κιλό το βαμβάκι. Σήμερα το πουλάνε περίπου 20 λεπτά. Το κόστος παραγωγής τριπλασιάστηκε. Και εγώ δεν είμαι πάνω στα τρακτέρ. Άνθρωποι που σήμερα κυβερνάνε είτε από το πόστο του Υπουργού ή του Πρωθυπουργού ήταν στα τρακτέρ επί των κυβερνήσεών μας και έλεγαν «όλα τα κιλά, όλα τα λεφτά», ενώ ξέρατε ότι είναι ψέμα και λέγατε «μεγαλύτερο εισόδημα». Σήμερα τι τους απαντάτε; Είκοσι λεπτά το κιλό, πολύ λιγότερα κιλά και με κόστος παραγωγής τριπλάσιο. 
      Πού είστε τώρα, κύριε  Υπουργέ; Έρχεστε να πάμε στα τρακτέρ να δούμε ποιος θα ανεβεί και ποιος θα μπορέσει να απαντήσει σ’ αυτούς τους αγρότες; Μην προκαλείτε εμάς εδώ μέσα, γιατί εμείς έχουμε τελείως σταθερή στάση.
      Όσον αφορά τον κ. Σημίτη, επιτρέψτε μου να πω ότι ο Κώστας Σημίτης είναι εθνικό κεφάλαιο, κρίθηκε και κρίνεται -και ξέρετε πώς- με τον καλύτερο δυνατό τρόπο από τους Έλληνες πολίτες. Εμείς στο ΠΑΣΟΚ τιμούμε διαχρονικά και είμαστε υπερήφανοι για τις κυβερνήσεις και του Ανδρέα Παπανδρέου και του Κώστα Σημίτη, δεν χρειάζεται όμως να το επαναλαμβάνουμε, γιατί το κρίνουν και το επιβραβεύουν καθημερινά οι Έλληνες πολίτες που περπατούν και ζουν και απολαμβάνουν τα έργα που ανέφερε ο κ. Παναγιωτόπουλος της βιτρίνας, που απολαμβάνουν τα αποτελέσματα της οικονομικής πολιτικής, χάριν της οποίας έστω και σήμερα προσπαθείτε να περισώσετε ό,τι μπορεί να περισωθεί στην Ελλάδα.
      Πρέπει να μας απαντήσετε εδώ, κύριε  Υπουργέ. Δικό σας κατόρθωμα δεν είναι η κατάρρευση της πιστοληπτικής ικανότητας της χώρας που έγινε; Απαντήστε μας σ’ αυτά και πάψτε τέλος πάντων να μιλάτε για το τι έκανε το ΠΑΣΟΚ, διότι σας απαντώ ότι αυτό πλέον το ξέρει καλύτερα από τον καθένα ο ελληνικός λαός.
      Οι αγρότες που είναι στους δρόμους, κύριε Υπουργέ, ζητούσαν, είχαν διεκδικητικούς αγώνες επί των ημερών μας και επί των ημερών σας έχουν μόνο αμυντικούς. Προσπαθούν να σώσουν ό,τι μπορούν από τη λαίλαπα της διακυβέρνησής σας. Αυτή είναι η αλήθεια.
      Μας μίλησατε και για μια πανάκριβη, καλά πληρωμένη επικοινωνιακή πολιτική. Μα, αυτό είναι δικό σας επίτευγμα και το ξέρουμε. Σας ανήκει αποκλειστικά. Γι’ αυτό σας είπα μην κρίνετε «εξ ιδίων τα αλλότρια».
      Συζητάμε σήμερα ένα νομοσχέδιο του Υπουργείου σας εν μέσω μιας μεγάλης κρίσης και μιας αβεβαιότητας. Και εσείς τι κάνετε; Ρουσφέτια, ρυθμίσεις για το φαίνεσθαι ή για να υφαρπάξουμε την ψήφο, διότι και γι’ αυτό μας κατηγόρησε ο Κοινοβουλευτικός σας Εκπρόσωπος, λέγοντας ότι εμείς παίζουμε με τις πρόωρες εκλογές. Μα, δικό σας επίτευγμα είναι και αυτό. Αν δεν το θέλετε, να βγει ο Πρωθυπουργός με τον πιο σαφή τρόπο να το διαψεύσει να τελειώνουμε.
      Εμείς σας κατηγορούμε για ανικανότητα και αναποτελεσματικότητα. Εσείς, όμως, γιατί παίζετε με το παιχνίδι των πρόωρων εκλογών; Μπορείτε να μας απαντήσετε; Γενικώς, όταν στενάζουν τα ελληνικά νοικοκυριά, όταν κλείνουν οι μικρομεσαίες επιχειρήσεις, όταν το τραπεζικό σύστημα –και το ξέρετε καλύτερα από εμένα, κύριε Υπουργέ- γυρίζει την πλάτη στους επιχειρηματίες που ελπίζουν και «ζητιανεύουν» με οποιοδήποτε τρόπο μια βοήθεια από το τραπεζικό σύστημα και δεν την έχουν, εσείς τι κάνετε; Ξέρετε τι μου θυμίζει η πολιτική σας; Νομίζω ότι όλοι είμαστε μιας ηλικίας και θα το θυμόμαστε. Μου θυμίζει μια παλιά ραδιοφωνική εκπομπή που έλεγε: «Μια ώρα έτσι, χωρίς πρόγραμμα». Έτσι είστε. Αυτό ακριβώς κάνετε. Ροκανίζετε το χρόνο, αλλά ροκανίζετε τις ελπίδες του ελληνικού λαού. Σας παραδώσαμε μία χώρα που είχε το μεγαλύτερο ρυθμό ανάπτυξης στην Ευρωπαϊκή Ένωση και τώρα η χώρα μας είναι στη χειρότερη κατάσταση. 
      Άκουσα τον κύριο Κοινοβουλευτικό Εκπρόσωπο να μας συγκρίνει με τις Ηνωμένες Πολιτείες της Αμερικής. Έ, ζήσαμε για να το ακούσουμε και αυτό σ’ αυτήν την Αίθουσα! Λίγη σοβαρότητα δεν βλάπτει και κυρίως υπευθυνότητα, γιατί όλοι εμείς και πολύ περισσότερο εσείς που είσαστε Κυβέρνηση σήμερα, κρινόμαστε και σήμερα, αλλά κυρίως θα κριθούμε και στο μέλλον από τα αποτελέσματα των επιλογών μας.
      Όσον αφορά το επίδομα θέρμανσης, κύριε Υπουργέ, θα ήθελα να σας πω ότι εμείς σας φέραμε τόσες φορές αυτό το θέμα.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):  Επίδομα κοινωνικής συνοχής.
      ΑΘΑΝΑΣΙΑ ΜΕΡΕΝΤΙΤΗ: Όπως το θέλετε.
      Εμείς τρεις φορές σας κάναμε πρόταση και μας κατηγορούσατε για λαϊκισμό και ότι θέλουμε να μονοπωλήσουμε την κοινωνική ευαισθησία. Στη συζήτηση του  προϋπολογισμού, ο εισηγητής σας –για να μην αναφέρω και άλλους συναδέλφους σας κατά καιρούς, κύριε Υπουργέ, αρκούμαι στον εισηγητή σας- εδώ μέσα είχε πει ότι επειδή θέλετε να πατάξετε την ανεργία και προηγούνται άλλα πράγματα, γι’ αυτό και δεν μπορείτε να δώσετε το επίδομα θέρμανσης, όπως και μία σειρά άλλων θεμάτων. Τώρα, τι έγινε ξαφνικά; Πού βρέθηκαν τα λεφτά; Δίνετε το επίδομα –θα σας πω τι είναι, βέβαια- δίνετε στους αγρότες, δίνετε κάποια επιδόματα σε κάποιους εργαζόμενους. Βρήκατε κανένα θησαυρό που δεν τον είχατε, κύριε Υπουργέ; Έχω την απορία και θα ήθελα να μας το εξηγήσετε, για να καταλάβουμε και εμείς ποιος εμπαίζει ποιον και πού είμαστε τέλος πάντων. 
      Όσον αφορά αυτό το επίδομα, κύριε Υπουργέ, εμείς που εκλεγόμαστε και στην ίδια εκλογική περιφέρεια ξέρουμε πολύ καλά τι σημαίνουν αυτά τα 200 ευρώ. Στο μεταξύ, όμως, ροκανίζοντας το χρόνο, θα το πάρουν κατά τον Απρίλη.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μην δεσμεύεστε, γιατί εκτίθεστε.
      ΑΘΑΝΑΣΙΑ ΜΕΡΕΝΤΙΤΗ: Εγώ θα σας έλεγα, λοιπόν, με πολλή αγάπη να το πείτε «επίδομα αρνιού», διότι θα το πάρουν το Πάσχα και θα φθάνει περίπου για ένα αρνί. 
      Η ουσία για όλους εμάς, η αλήθεια είναι ότι μετά από τον ανασχηματισμό της απελπισίας – διότι περί αυτού πρόκειται- και βλέποντας τις δημοσκοπήσεις και άλλα μαντάτα που τα ξέρετε εσείς, τρέχετε όπως μπορείτε –γιατί ούτε να τρέξετε στοιχημένα μπορείτε και με μία συγκεκριμένη κατεύθυνση, γιατί και αυτό ακόμα εμείς θα το χαιρετούσαμε, εάν είχατε έστω και τώρα μια συγκεκριμένη κατεύθυνση- ό,τι αρπάξετε, ό,τι μπορείτε να υποσχεθείτε, ψίχουλα, κομματάκια, για να ξεγελάσουμε –διότι έτσι θεωρείτε- το εκλογικό σώμα και αν αλλάξουν οι δημοσκοπήσεις, είτε αυτές που έρχονται στη δημοσιότητα είτε αυτές που παραγγέλνει και έχει το Μέγαρο Μαξίμου, τότε θα πάτε στις εκλογές, θεωρώντας ότι μπορείτε να ξεγελάσετε το εκλογικό σώμα, τους Έλληνες πολίτες, για να υφαρπάξετε την ψήφο τους. 
      Όμως, κύριε Υπουργέ, οι Έλληνες πολίτες ξέρουν πάρα πολύ καλά ότι πριν από πέντε χρόνια η αγοραστική τους δύναμη, η καθημερινότητα όλων ήταν σε πολύ καλύτερη μοίρα απ’ ό,τι είναι σήμερα. Κάθε κοινωνική ομάδα είχε περισσότερα και διεκδικούσε περισσότερα. 
      Άκουσα ότι τώρα εξετάζετε, μετά από δεκαοκτώ-δεκαεννέα ημέρες, το αγροτικό ζήτημα. Πού ήσασταν πριν από δεκαεννέα ημέρες, κύριε Υπουργέ; Δεν ήταν η Κυβέρνησή σας εδώ; Δεν λειτουργούσε το Υπουργείο Γεωργίας; Δεν ξέρατε τα προβλήματα των αγροτών; Δεν ξέρατε ότι οι αγρότες των Τρικάλων και όχι μόνο –ας αναφερθούμε, όμως, στα Τρίκαλα- δεν τολμούν να καθίσουν στο καφενείο του χωριού, γιατί δεν μπορούν να αντιμετωπίσουν τα έξοδα της οικογένειάς τους στοιχειωδώς; Δεν τα ξέρετε όλα αυτά τα προβλήματα; Δεν ξέρετε πού έφθασε το λίπασμα; Δεν ξέρετε τι γίνεται με τα καρτέλ; Δεν σας είπε κανένας κτηνοτρόφος των Τρικάλων, σ’ όλους όσους εκλεγόμαστε στα Τρίκαλα και στη Θεσσαλία, γι’ αυτά τα τεράστια προβλήματα, αλλά τα εξετάζετε δεκαοκτώ-δεκαεννέα ημέρες και ψάχνετε να τα συγκεκριμενοποιήσετε, ενώ εν τω μεταξύ καλείτε εμάς, το ΠΑΣΟΚ, να σας απαντήσουμε;
       Εμείς πάντοτε είχαμε σταθερή στάση. Το είδατε και τώρα. Δεν ανεβαίνουμε εμείς στα τρακτέρ. Εσείς ανεβήκατε στα τρακτέρ και λέγατε στους αγρότες «όλα τα κιλά όλα τα λεφτά». 
    Απαντήστε τους τώρα που παίρνουν 20 λεπτά το κιλό στο βαμβάκι και δεν μπορούν να επιβιώσουν και πώς σκοπεύετε να εξετάσετε τα προβλήματά τους, διότι άκουσα και κλείνω εδώ τον Κοινοβουλευτικό σας Εκπρόσωπο να λέει και μάλιστα πρότεινε εδώ μέσα ότι πρέπει να συζητήσουμε κάποια στιγμή και το αγροτικό ζήτημα! Ξαφνικά θυμήθηκε και το αγροτικό ζήτημα η Νέα Δημοκρατία. Στο μεταξύ οι αγρότες είναι στους δρόμους, όλοι οι Έλληνες πολίτες τρέμουν, οι νέοι τρομάζουν με το φάσμα της ανεργίας και όχι μόνο και εσείς επιτέλους ασχοληθείτε σοβαρά για το παρόν και το μέλλον, γιατί και τα δύο θα σας ακολουθούν. 
    Σας ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και τρεις συνοδοί -καθηγητές του Γενικού Λυκείου Καλαβρύτων.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Το λόγο έχει ο Βουλευτής του ΠΑΣΟΚ κ. Νικόλαος Σηφουνάκης. 
    ΝΙΚΟΛΑΟΣ ΣΗΦΟΥΝΑΚΗΣ: Ευχαριστώ πολύ, κύριε Πρόεδρε. Θέλω να ευχαριστήσω τη συνάδελφο τη Σούλα τη Μερεντίτη, που έτσι μεγαλόψυχα μου έδωσε το λόγο, αλλά δεν ευοδώθηκε. 
    Κύριε Υπουργέ, δεν υπάρχει καμμία αμφιβολία ότι η Κυβέρνηση έχει ένα σχέδιο. Από την ημέρα του ανασχηματισμού μέχρι σήμερα αυτό το σχέδιο μπορεί να ονομαστεί προεκλογικό σχέδιο. Νομίζω ότι είναι πρωτοφανής ο τρόπος με τον οποίο η Κυβέρνηση αναγγέλλει και στη συνέχεια έρχεται η Βουλή να επικυρώσει –αυτές θα μου πείτε είναι οι διαδικασίες του δημοκρατικού πολιτεύματος- αυτήν τη «μεγαλοκαρδία», τη «μεγαλοψυχία» της Κυβέρνησης, που έχει οδηγηθεί, όχι τώρα με τους αγρότες, αλλά από την επομένη της ορκωμοσίας της νέας κυβέρνησης, στο να υιοθετεί ό,τι πριν από τον ανασχηματισμό απέρριπτε. 
    Δεν ξέρω αν διαβάσατε σήμερα τη συντηρητική εφημερίδα, την έγκριτη εφημερίδα την «ΚΑΘΗΜΕΡΙΝΗ» και άλλες εφημερίδες, οι οποίες διατυπώνουν θέματα ως προς το εάν από την Ευρωπαϊκή Ένωση θα δοθεί η έγκριση αυτών 500.000.000 ευρώ ή και αν δοθεί σε ποιο ύψος, διότι είναι σαφέστατο ότι αυτό το κονδύλι αφορά και καλύπτει αποζημιώσεις από καταστροφές. 
    Άκουγα σήμερα το πρωί τον Πρόεδρο του ΕΛΓΑ σ’ ένα ραδιόφωνο, ο οποίος ήταν εγκρατής ως προς το εάν και κατά πόσο στο ακέραιο θα μπορεί να υλοποιηθούν οι προεκλογικές εξαγγελίες της Κυβέρνησης, διότι περί αυτού πρόκειται.
    Βεβαίως αντιλαμβάνομαι ότι σε μια προεκλογική περίοδο η Κυβέρνηση η οποία πράττει ή αν θέλετε ικανοποιεί τα πάντα, έχει στο μυαλό της ότι εάν ξαναγίνει κυβέρνηση θα βρει έναν τρόπο, θα κάνει κάτι να πληρώσει το πρόστιμο  που από την Ευρωπαϊκή Ένωση θα επιληφθεί. Εάν δεν βγει, που το αντιλαμβάνεσθε ότι είναι και το πιθανότερο, το φορτώνει στον επόμενο, στους άλλους. Αυτή είναι μία πρακτική που δεν τιμά νομίζω την πολιτική ζωή του τόπου. Είναι μία πρακτική, η οποία ανάλογό της δεν θυμάμαι να έχει υπάρξει, διότι κάποιοι εδώ μέσα στην Αίθουσα από την παράταξη της Νέας Δημοκρατίας παλαιοτέρα το σύνθημα «Τσοβόλα δώστα όλα», το είχαν ως επιχείρημα, που, όμως, ήταν σ’ άλλη λογική νομιμότητας. Δεν είχε καμμία σχέση, με τα σημερινά. Είχε άλλη λογική νομιμότητας, διότι επρόκειτο για προϋπολογισμό του ελληνικού κράτους ήταν Εθνικοί πόροι. Δεν ήταν συνδιαχείριση ευρωπαϊκών κονδυλίων και που τότε είχε να κάνει με το χαμηλό βιοτικό επίπεδο των Ελλήνων, ως προς τους μισθούς, τις συντάξεις και δεν ήταν ένα τέχνασμα. Το θέτω αυτό. Θα το αξιολογήσετε εσείς σαν Κυβέρνηση. Νομίζω ότι ελληνικός λαός θα το αξιολογήσει, διότι υπάρχει μία ιστορική αποδεδειγμένη αλήθεια. Ουδέποτε προεκλογικές παροχές δεν έφεραν το αποτέλεσμα στο οποίο προσδοκούσε εκείνος ο οποίος τις παρείχε, δηλαδή η εκάστοτε κυβέρνηση και το λέω διαχρονικά.
    Σήμερα, όμως, πήρα το λόγο, διότι στο γενέθλιο τόπο μου, στο Ρέθυμνο, μαζί με ορισμένους συναδέλφους Βουλευτές, τον εδώ παριστάμενο κ. Λαμπίρη, τον κ. Σπύρο Κουβέλη, τον κ. Μανιάτη, τον κ. Μαγκριώτη και τον κ. Σπηλιόπουλο, έχουμε καταθέσει μία τροπολογία. 
     Θα θυμάστε ότι το 1981-1984 εξελίχθηκε μια από τις πιο σημαντικές πρωτοβουλίες για την προστασία του οικιστικού και του φυσικού περιβάλλοντος και ήταν η γνωστή σ’ όλους επιχείρηση πολεοδομικής ανασυγκρότησης του μακαρίτη Αντώνη Τρίτση. Εκείνη την εποχή υπήρξε ένα έργο το οποίο έφερε κάποιο αποτέλεσμα ως κάποιο σημείο για την οργάνωση του αστικού και ημιαστικού χώρου. Υπήρξαν όμως και πράξεις της διοίκησης οι οποίες ήταν ατελείς. Ήρθε ο νόμος του 1991, ο οποίος ουσιαστικά έδωσε μία παράταση σ’ εκείνον το νόμο για την πολεοδομική ανασυγκρότηση. 
     Δυστυχώς, η Δημόσια Διοίκηση -και εδώ είναι η περίπτωση του Ρεθύμνου και της νομαρχίας- δημοσίευσε διάταγμα όπου ουσιαστικά έδινε τη δυνατότητα της επέκτασης των ορίων των οικισμών. Θυμάστε ότι ένας άξονας –διάμετρος από το κέντρο του οικισμού και για οκτακόσια μέτρα, προσδιορίζετο το συνεκτικό τμήμα και εκτός αυτού ήταν το μη συνεκτικό μήκος τριακοσίων ή πεντακοσίων μέτρων το οποίο όμως είχε συντελεστή δόμησης διαφορετικό. Ο νομάρχης εκείνης της περιόδου υπέγραψε το διάταγμα δημοσιεύθηκε το κείμενο δίχως να συνοδεύεται και από τη δημοσίευση του διαγράμματος. Υπήρξε δηλαδή δημοσιευμένη στην Εφημερίδα της Κυβέρνησης απόφαση που δεν συνοδεύτηκε από το διάγραμμα. Έκτοτε βεβαίως τα πολεοδομικά γραφεία και το συγκεκριμένο του Ρεθύμνου εξέδιδαν τις οικοδομικές άδειες. Σήμερα βρίσκονται ένα σωρό κόσμος οι οποίοι είναι στον αέρα αφού δεν αναγνωρίζονται οι μετέπειτα οικοδομικές άδειες. Εκτός αυτού, όμως, εντός των οικισμών –υπάρχουν ενετικοί οικισμοί, να μην τους αναφέρω τώρα- εντός του πυρήνα τους, δηλαδή, στην ακτίνα των οκτακοσίων μέτρων αλλά και στα διακόσια δεν μπορεί να οικοδομήσει κάποιος διότι έχουν αλλάξει τα δεδομένα. 
     Καταθέσαμε, λοιπόν, αυτήν την τροπολογία, εγώ, ο κ. Λαμπίρης, ο κ. Κουβέλης, ο κ. Μανιάτης και ο κ. Μαγκριώτης προκειμένου ουσιαστικά να διορθωθεί η αβλεψία του κράτους. Επακριβώς λέει η τροπολογία: «Διαγράμματα που συνοδεύουν αποφάσεις του Υπουργού Περιβάλλοντος Χωροταξίας και Δημοσίων Έργων ή του Γενικού Γραμματέα Περιφέρειας ή των Νομαρχών ή των Δημοτικών Συμβουλίων και δεν έχουν δημοσιευτεί στις εφημερίδες της Κυβερνήσεως αποστέλλονται για δημοσίευση στην εφημερίδα της Κυβερνήσεως μαζί με τα κείμενα των πιο πάνω αποφάσεων, δηλαδή, των ήδη δημοσιευθέντων. Οι αποφάσεις αυτές ισχύουν από το χρόνο της πρώτης δημοσίευσής τους στην εφημερίδα της Κυβέρνησης ανεξάρτητα από το διάστημα που έχει παρέλθει μεταξύ». 
     Δηλαδή, είναι ένα τυπικό θέμα, ένα απλό θέμα. Αντιλαμβάνομαι ότι δεν είναι της αρμοδιότητάς σας. Και επειδή σας ρώτησα πριν, με λυπεί που το Υπουργείο ΠΕΧΩΔΕ, η πολιτική του ηγεσία δεν σας ενημέρωσε. Έχει λάβει την τροπολογία. Να σας πει να την κάνετε δεκτή ή να μην την κάνετε δεκτή ή να μας πει αν προτίθεται ο αρμόδιος Υπουργός και πότε να καταθέσει ένα νομοσχέδιο και θα την συμπεριλάβει ως διάταξη. Ξέρω ότι έχουν επισκεφθεί τον Υπουργό η Τοπική Αυτοδιοίκηση, η Νομαρχιακή Αυτοδιοίκηση, όλοι οι Βουλευτές του νομού. Είπε ότι «ναι είναι δίκαιο να το κάνω». Να μας πει τουλάχιστον αν θα το κάνει και πότε. Στο προσεχές νομοσχέδιο του Υπουργείου θα γίνει δεκτό. Εσείς πάντως απ’ ό,τι μου είπατε δεν έχετε μια τέτοια εξουσιοδότηση. Απλώς, καταθέτουμε την άποψή μας σήμερα. 
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει στο σημείο αυτό ο Υφυπουργός Οικονομίας και Οικονομικών κ. Νικόλαος Λέγκας.
      ΝΙΚΟΛΑΟΣ ΛΕΓΚΑΣ (Υφυπουργός  Οικονομίας και Οικονομικών): Ευχαριστώ, κύριε Πρόεδρε.
     Κυρίες και κύριοι συνάδελφοι, σήμερα ολοκληρώνεται η κατ’ άρθρον συζήτηση του παρόντος σχεδίου νόμου με την παρουσίαση των λοιπών διατάξεων και των τροπολογιών. Για τις ανάγκες της συζήτησης θα αναφερθώ μόνο στις σημαντικότερες προβλεπόμενες ρυθμίσεις. 
     Είναι γνωστό αγαπητοί συνάδελφοι, ότι η Κυβέρνησή μας από το 2004 καταβάλλει μία συντονισμένη προσπάθεια για τον εξορθολογισμό της πρόσβασης ατόμων και επιχειρήσεων στο τραπεζικό σύστημα. Η πάγια θέση μας σχετικά με τα τηρούμενα αρχεία της «Τειρεσίας» είναι ότι μία δυσμενής οικονομική συγκυρία δεν μπορεί να συνοδεύει εσαεί πρόσωπα και επιχειρήσεις που βρέθηκαν κάποια στιγμή σε αδυναμία εκπλήρωσης των υποχρεώσεών τους. Φυσικά στην προσπάθεια άμβλυνσης του προβλήματος αυτού δεν επιτρέπεται και δεν πρέπει να φθάσουμε στην άλλη πλευρά, στην απέναντι όχθη, στο άλλο άκρο, στην ολοσχερή δηλαδή κατάργηση των αρχείων της «τειρεσίας», κάτι το οποίο ακούστηκε στην Αίθουσα αυτή. Και αυτό γιατί τα αρχεία αυτά προστατεύουν την εμπορική και συναλλακτική πίστη –αυτό συμβαίνει σ’ όλα τα κράτη- από αφερέγγυες συμπεριφορές οι οποίες τελικά αποβαίνουν εις βάρος των  υγιών συναλλασσομένων και αυτών που είναι συνεπείς στις υποχρεώσεις τους με τη μορφή επιβολής υψηλότερων επιτοκίων και περιθωρίων.
     Για την ευχερέστερη, λοιπόν, χρηματοδότηση όσων έχουν εξοφλήσει τις υποχρεώσεις τους, προωθούμε την υπό συζήτηση νομοθετική ρύθμιση, με την οποία αφ’ ενός μεν μειώνεται ο χρόνος διατήρησης δυσμενών προσωπικών οικονομικών στοιχείων στα αρχεία της «τειρεσίας» και αφ’ ετέρου τίθενται ευνοϊκότερες προϋποθέσεις εισαγωγής και διατήρησης αυτών των στοιχείων στο σύστημα. Συγκεκριμένα, μειώνεται ο χρόνος τήρησης και χρήσης δυσμενών οικονομικών στοιχείων στη λίστα «τειρεσίας» ως εξής: Για διαταγές πληρωμής από τα πέντε χρόνια πάμε στα τέσσερα χρόνια. Για κατασχέσεις, πλειστηριασμούς και διοικητικές κυρώσεις από τα επτά χρόνια πηγαίνουμε στα πέντε. Επίσης, μετά τις τελευταίες βελτιώσεις στο άρθρο 70 του σχεδίου νόμου, πραγματοποιούνται βελτιώσεις των ρυθμίσεων που περιέχονται στο άρθρο αυτό και σχετίζονται με την εμφάνιση οικονομικών δεδομένων των πολιτών σε αρχεία πληροφοριών οικονομικής συμπεριφοράς προς την κατεύθυνση της συμμόρφωσης της υφιστάμενης νομοθεσίας για την προστασία προσωπικών δεδομένων των πολιτών. Ειδικότερα, προβλέπεται ότι, όταν εξοφλούνται στο σύνολό τους οι οφειλές από επιταγές, από τις συναλλαγματικές και από καταγγελίες δανείων, θα διαγράφονται οι σχετικές καταχωρίσεις από τα αντίστοιχα αρχεία με την πάροδο του χρόνου των τριών ετών που αντιστοιχεί στη συγκεκριμένη κατηγορία οφειλών χωρίς να απαιτείται, όπως προβλεπόταν πριν τη διόρθωση, η πάροδος του μακρότερου χρόνου, παραδείγματος χάριν πέντε χρόνια, αυτό που ισχύει για τις κατασχέσεις που προβλέπεται στο ίδιο άρθρο για άλλες κατηγορίες χρεών, τα οποία βαρύνουν ενδεχομένως τον ίδιο πολίτη. Έτσι, σε περίπτωση που σε τέτοιο αρχείο υπάρχει καταχώριση κατάσχεσης και συγχρόνως απλήρωτης επιταγής, η πάροδος της τριετίας θα οδηγεί στην απάλειψη της επιταγής από το αρχείο. Επομένως, η επιταγή δεν θα εμφανίζεται πλέον μέχρι την παρέλευση της πενταετίας που χρειάζεται για τη διαγραφή της κατάσχεσης. 
     Εξάλλου, ειδικά για τις επιταγές προβλέπεται για πρώτη φορά ότι εφ’ όσον εξοφληθούν εντός οκτώ ημερών από τη σφράγισή τους, ανεξαρτήτως ποσού, δεν θα εμφανίζονται πλέον στα αρχεία. Η εν λόγω ευνοϊκή ρύθμιση, η οποία σημειωτέον είναι ευνοϊκότερη των προτάσεων της Αρχής Προστασίας Προσωπικών Δεδομένων που περιέχονται στο σχετικό γνωμοδοτικό σημείωμα κατά τη διαδικασία κατάθεσης και ψήφισης του σχεδίου νόμου, καθώς σ’ αυτήν προβλεπόταν περιορισμός του ποσού των επιταγών για τις οποίες μπορούσε να ισχύει η ρύθμιση ως 5.000 ευρώ, έχει προφανή ευεργετικά αποτελέσματα όχι μόνο για τον ίδιο τον οφειλέτη, αλλά εξίσου και για τα πιστωτικά ιδρύματα και για τις εμπορικές συναλλαγές εν γένει που ως γνωστόν πραγματοποιούνται κατά κανόνα μέσω επιταγών και αυτό γιατί με το εν λόγω ευνοϊκό μέτρο παρέχεται ισχυρό κίνητρο για τη γρήγορη εξόφληση τέτοιων χρεών από τον οφειλέτη, ώστε να αποφεύγει αυτός την εμφάνιση των σχετικών δυσμενών για τη φερεγγυότητά του πληροφοριών στα αρχεία και τον αναπόφευκτο διεθνή συναλλακτικό στιγματισμό του, και άρα βεβαίως οδηγεί στην ικανοποίηση στο συντομότερο δυνατό χρόνο των οικονομικών απαιτήσεων των τραπεζών στις οποίες κατά κανόνα οφείλονται υπέρογκα ποσά. 
     Για την ανακούφιση τέλος και την προστασία των μικροοφειλετών θεσμοθετείται νομοθετικά όριο ύψους 500 ευρώ  μέχρι το οποίο οι εν γένει οφειλές ενός προσώπου από επιταγές, από διαταγές πληρωμής ή από επιταγές καθώς και από κατασχέσεις και επιταγές προς πληρωμή, εφ’ όσον δεν ξεπερνούν στο σύνολό τους το όριο αυτό, δεν θα εμφανίζονται στα αρχεία πληροφοριών οικονομικής συμπεριφοράς. Περαιτέρω, ενισχύεται ο μηχανισμός περιορισμού και ελέγχου της αλόγιστης υπερχρέωσης των καταναλωτών μέσω της στήριξης του αρχείου ιστορικών δεδομένων οικονομικής συμπεριφοράς, στο οποίο καταχωρίζονται όλα τα δεδομένα δανείων και πιστώσεων που χορηγούν τα πιστωτικά ιδρύματα. Στην πράξη το αρχείο αυτό λειτουργεί από το 2003 και περιέχει πληροφορίες για τα υπόλοιπα ενεργών δανείων και πιστώσεων που έχουν χορηγηθεί από το έτος αυτό και μετά. Η έλλειψη όμως πληροφόρησης για χορηγήσεις πριν από το 2003 περιορίζει σημαντικά την αποτελεσματικότητα του αρχείου και δυσχεραίνει τη διαμόρφωση πλήρους εκτίμησης της συνολικής δανειακής επιβάρυνσης. Με το παρόν σχέδιο νόμου επιχειρούμε να καλύψουμε την αδυναμία αυτή. Πρέπει να σημειωθεί ότι η ενίσχυση του συστήματος μέτρησης του πιστωτικού κινδύνου ιδιαίτερα στις μέρες μας έχει γίνει απόλυτα αναγκαία λόγω της παγκόσμιας οικονομικής κρίσης που διανύουμε σήμερα. 
      Είναι γνωστό εξάλλου ότι υπάρχουν οικονομικές μελέτες που δείχνουν ότι όπου δεν υπάρχει ο δείκτης μέτρησης αυτού του κινδύνου δυσκολεύεται ο δανεισμός από τα πιστωτικά ιδρύματα κάτι το οποίο αναιρεί το επιχείρημα που ακούστηκε ότι οι δυσκολίες και το ασφυκτικό καθεστώς είναι εκείνα τα οποία δημιουργούν προβλήματα στο δανεισμό. Μ’ αυτούς τους δείκτες περιορίζονται οι επισφάλειες των πιστωτικών ιδρυμάτων, μειώνονται τα επιτόκια και τελικά ελαφρύνεται ο οικογενειακός προϋπολογισμός. 
      Διευκρινίζεται ότι η πρόσβαση σε αυτά τα στοιχεία επιτρέπεται μόνο σύμφωνα με τους κανόνες που έχει θέσει η Αρχή Προστασίας Προσωπικών Δεδομένων. Με το παρόν σχέδιο νόμου υλοποιείται νομοθετικά η δέσμευσή μας για την ανακούφιση των επαγγελματιών και των επιχειρήσεων που επλήγησαν από τα επεισόδια του Δεκεμβρίου του 2008. Εδώ χρησιμοποιούμε αυτό το οποίο κάναμε στην αντιμετώπιση των φυσικών καταστροφών. Περιβάλλουμε με εμπιστοσύνη τον πολίτη, απλοποιούμε τις διαδικασίες. Απλουστεύουμε όλο το γραφειοκρατικό καθεστώς που υπήρχε  μέχρι σήμερα απαιτώντας ένα πράγμα, να επιστραφεί ακέραια η εμπιστοσύνη με την οποία περιβάλλουμε τον επιχειρηματία και τον πολίτη του οποίου επλήγη η επιχείρηση, στο ελληνικό δημόσιο. Γι’ αυτούς τους λόγους παρέχεται άμεση οικονομική ενίσχυση ύψους 10.000 ευρώ σε επαγγελματίες και επιχειρήσεις που απασχολούν έως και πενήντα εργαζόμενους. Η καταβολή γίνεται με απλές διαδικασίες και με μια υπεύθυνη δήλωση. Με αυτόν τον τρόπο για ακόμη μια φορά αποδεικνύουμε ότι το κράτος περιβάλλει με εμπιστοσύνη τους πολίτες. 
      Θα κλείσω με το επίδομα κοινωνικής συνοχής. Σε περιόδους οικονομικών κρίσεων όπως η σημερινή η πολιτεία έχει χρέος πέρα από τα όποια γενικότερα μέτρα τόνωσης της οικονομικής δραστηριότητας να ενισχύει άμεσα τις ευαίσθητες κοινωνικές ομάδες ώστε να μπορούν να αντιμετωπίσουν έστω και στοιχειωδώς τις νέες οικονομικές συνθήκες. Αυτό ακριβώς επιδιώκει η Κυβέρνησή μας με τις ρυθμίσεις που ακολουθούν. Συνεπείς στο καθήκον μας και στις εξαγγελίες μας υλοποιούμε μια ακόμα δέσμευση που στόχο έχει την ανακούφιση των ασθενέστερων οικονομικά στρωμάτων που βιώνουν σε μεγαλύτερο βαθμό την οικονομική κρίση που πλήττει όχι μόνο τη χώρα μας αλλά ολόκληρη την Ευρώπη. 
      Με τις προτεινόμενες ρυθμίσεις ενισχύονται 1.900.000 πάσης φύσεως συνταξιούχοι στους οποίους καταβάλλεται ΕΚΑΣ, συνταξιούχοι του ΟΓΑ, εγγεγραμμένοι άνεργοι και άτομα με αναπηρίες με την καταβολή επιδόματος κοινωνικής συνοχής. Η καταβολή θα γίνει μέσω των οικείων ασφαλιστικών φορέων και του ΟΑΕΔ. Θα βαρύνει τις πιστώσεις που προορίζονται για την επιχορήγηση του Εθνικού Ταμείου Κοινωνικής Συνοχής. Σημειώνω ότι το επίδομα είναι αφορολόγητο και δεν επηρεάζει το εισοδηματικό όριο το ΕΚΑΣ, του πολυτεκνικού επιδόματος και άλλες παροχές κοινωνικού χαρακτήρα. 
      Κυρίες και κύριοι συνάδελφοι, κατά τη διάρκεια αυτών των τελευταίων συνεδριάσεων σας παρουσιάσαμε το περιεχόμενο της παρούσας νομοθετικής πρωτοβουλίας. Η Κυβέρνησή μας κινούμενη σταθερά στο δρόμο της ευθύνης προωθεί κάθε αναγκαίο μέτρο προκειμένου να ενισχύσει τις αντιστάσεις και τις αντοχές της ελληνικής οικονομίας απέναντι στην πρωτοφανή παγκόσμια οικονομική κρίση. 
      Γνωρίζουμε ότι ο Έλληνας επιχειρηματίας, ο εργαζόμενος, κάθε Έλληνας πολίτης δοκιμάζεται και υφίσταται τις συνέπειες αυτής της κρίσης. Εμείς κάθε μέρα αποδεικνύουμε ότι με συγκεκριμένα μέτρα στηρίζουμε τον Έλληνα και την Ελληνίδα, ενισχύουμε την επιχειρηματικότητα σε μια ιδιαίτερα δύσκολη συγκυρία, διατηρούμε την ελκυστικότητα της ελληνικής οικονομίας για νέες επενδύσεις διασφαλίζοντας καταθέτες και επενδυτές. Αυτή είναι η στόχευση του παρόντος σχεδίου νόμου. Καλούμαστε όλες οι πλευρές να επιδείξουμε την απαιτούμενη υπευθυνότητα και με γνώμονα το εθνικό συμφέρον να ξεπεράσουμε την όποια μικροκομματική εκμετάλλευση και να στηρίξουμε κάθε υγιή και γόνιμη για την οικονομία μας πρόταση, όπως είναι αυτό το νομοσχέδιο. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ζητήσει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Νικόλαος Καραθανασόπουλος.
	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Για τρίτη φορά; Πόσες φορές θα μιλήσει, κύριε Πρόεδρε;
	ΠΡΟΕΔΡΕΥΩΝ (Φίλιππος Πετσάλνικος): Ναι, κυρία Χριστοφιλοπούλου. Έχουν τη δυνατότητα μέχρι και τριτολογιών. Κατά τον Κανονισμό, έξι λεπτά είναι και η τριτολογία. 
	ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεν θα εξαντλήσω το χρόνο μου, κυρία Χριστοφιλοπούλου. 
	ΠΡΟΕΔΡΕΥΩΝ (Φίλιππος Πετσάλνικος): Με συγχωρείτε μισό λεπτό, κύριε Καραθανασόπουλε. 
      Θυμίζω ότι επειδή η συζήτηση γίνεται για ομάδα άρθρων σ’ αυτήν την περίπτωση διπλασιάζεται, εκ του Κανονισμού, ο χρόνος και της δευτερολογίας και της τριτολογίας. Κανονικά θα ήταν τρίλεπτη. Δικαιούται έξι λεπτά. Μου είπε ότι δεν θα χρειαστεί ίσως όλο αυτόν το χρόνο. 
      Ορίστε, κύριε Καραθανασόπουλε, έχετε το λόγο. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευελπιστώ ότι δεν θα εξαντλήσω, κύριε Πρόεδρε, και τα έξι λεπτά γιατί τουλάχιστον δεν θα κάνω γενικόλογη τοποθέτηση. Άλλωστε κατά τη διάρκεια των εργασιών και των τεσσάρων αυτών ημερών τοποθετηθήκαμε ως κόμμα αναλυτικά και στο σύνολο και επί της αρχής και επί των άρθρων. Αποδείξαμε την κυβερνητική πολιτική και τον προσανατολισμό, ο οποίος είναι βαθύτατα αντιλαϊκός. Εγώ δεν φιλοδοξώ, βεβαίως, να πείσω τον κύριο Υπουργό για την ορθότητα των θέσεών μας, τουλάχιστον στις σημερινές συνθήκες. Θα ήθελα όμως να θέσω τρία συγκεκριμένα ερωτήματα,  να τα επαναλάβω, και ζητώ συγκεκριμένες απαντήσεις. 
      Πρώτον, γιατί κύριε Υπουργέ, δεν προχωράτε στο διαχωρισμό στις επιχειρήσεις που επλήγησαν; Άλλο πράγμα οι μικρές και πολύ μικρές επιχειρήσεις έως τρία άτομα και να έχουν και διαφορετική μεταχείριση και άλλο έως πενήντα, που βάζετε μάλιστα και θυγατρικές πολυεθνικών να συμμετέχουν σ’ αυτές τις ρυθμίσεις. Είναι τελείως διαφορετικά τα μεγέθη και οι επιπτώσεις συνολικότερα της πολιτικής τις οποίες αντιμετωπίζουν. Κατά τη γνώμη μας, θα έπρεπε να υπήρχε συγκεκριμένος διαχωρισμός για τις μικρές και πολύ μικρές επιχειρήσεις. Αυτό είναι το ένα. 
      Δεύτερον,  γιατί δεν επεκτείνετε τη συγκεκριμένη ρύθμιση και σε άλλες περιπτώσεις; Αναφερθήκαμε, για παράδειγμα, στην περίπτωση της Πάτρας. Βεβαίως δεν είναι πανάκεια, αλλά παρ’ όλα αυτά υπάρχει -και την έχετε κι εσείς ως Κυβέρνηση αλλά και η προηγούμενη κυβέρνηση- στις συμβάσεις παραχώρησης συγκεκριμένη διάταξη, τόσο για τους οδικούς άξονες όσο και για τη γέφυρα Ρίου-Αντιρρίου ή για την Αττική Οδό, όπου το κράτος αποζημιώνει τη διαχειρίστρια εταιρεία σε περίπτωση που υπάρχουν απώλειες εσόδων για λόγους ανωτέρας βίας. Στην προκείμενη περίπτωση γιατί δεν το κάνετε; Επειδή είναι πολύ μικρές οικογενειακές επιχειρήσεις; 
      Τρίτο ερώτημα. Γιατί, κύριε Υπουργέ, δεν επεκτείνετε τη ρύθμιση, έστω αυτήν την κολοβή, για τους απολυμένους των «Κλωστηρίων Πρεβέζης» και σε άλλες επιχειρήσεις του ίδιου κλάδου που έχουν ακριβώς τα ίδια χαρακτηριστικά; Και σας αναφέραμε τρία πολύ συγκεκριμένα παραδείγματα, για τη «SEX FORM», για την «ERIOTEK» και για την «CORNAT» στην Πιερία. Είναι ακριβώς οι ίδιες περιπτώσεις. Υπάρχει κάποιος λόγος -και θέλουμε συγκεκριμένα να μας πείτε- αυτής της διαφορετικής, διακριτικής μεταχείρισης ανάμεσα στους απολυμένους; 
      Και τέλος, θέλουμε να μας πείτε τι θα κάνετε με τη συγκεκριμένη τροπολογία που έχουμε καταθέσει ως Κομμουνιστικό Κόμμα Ελλάδας για τους εργαζόμενους του ΟΠΑΠ που έχουν διατεθεί στη Γενική Γραμματεία Αθλητισμού. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής του ΠΑΣΟΚ κ. Παρασκευή Χριστοφιλοπούλου. 
      ΜΙΧΑΗΛ ΧΑΛΚΙΔΗΣ: Πόσοι ομιλητές υπάρχουν ακόμη, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Τρεις ή τέσσερις. Υπάρχουν και οι προτασσόμενες δευτερολογίες. 
      Ορίστε, κυρία Χριστοφιλοπούλου, έχετε το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ, χάρηκα για τον τόνο της ομιλίας σας. Δεν χάρηκα όμως για τον τρόπο, πέραν των απαριθμήσεων των διατάξεων του νομοσχεδίου, με τον οποίο κλείσατε. Διότι μιλήσατε για κάποια σταθερότητα της Κυβέρνησης και αναρωτιέμαι σε τι αναφέρεστε: σε σχέδια, σε προϋπολογισμούς, που ενώ ψηφίζονται σε λίγες εβδομάδες ανατρέπονται πλήρως, σε πρωθυπουργούς οι οποίοι εξαγγέλλουν τα μεν στη ΔΕΘ και μετά τα παίρνουν πίσω, όπως για την κατάργηση του αφορολογήτου; Για ποια ακριβώς σταθερότητα πολιτικής μας μιλάτε; Διότι ο ελληνικός λαός δεν βλέπει ούτε σταθερότητα ούτε σχέδιο ούτε προοπτική ούτε όραμα. 
      Κυρίες και κύριοι συνάδελφοι, την περασμένη Δευτέρα 26 Ιανουαρίου σ’ όλο τον κόσμο μέσα σε είκοσι τέσσερις ώρες απολύθηκαν εβδομήντα μία χιλιάδες άνθρωποι. Εβδομήντα μία χιλιάδες άνθρωποι σε μία μέρα έγιναν άνεργοι. Αυτήν τη στιγμή που μιλάμε κάθε σοβαρή κυβέρνηση στον πλανήτη έχει βάλει τα δυνατά της για ένα σχέδιο εξόδου από την κρίση, ένα σχέδιο ανάκαμψης των επί μέρους οικονομιών. 
      Και δεν είναι τυχαίο ότι στην τεράστια πλειονότητα ένας είναι ο πρώτος στόχος, να δημιουργηθούν θέσεις απασχόλησης. Αυτός είναι ο πρώτος και κυρίαρχος στόχος όλων. Αν δούμε δε τη γειτονιά μας, την Ευρωπαϊκή Ένωση, θα δούμε όλες τις χώρες-μέλη να έχουν σχέδια εξόδου από την κρίση, όπου πρωταρχικό ρόλο παίζει η απασχόληση με τρεις κυρίως τρόπους: μέσα από επενδύσεις, μέσα από κίνητρα και μέσα από κοινωνικές ενισχύσεις στους ασθενέστερους. Επενδύσεις λοιπόν, κίνητρα και ενισχύσεις. 
      Όμως, πριν πω τι κάνει η Κυβέρνηση και τι ακριβώς μας φέρνει να ψηφίσουμε, ιδίως με το άρθρο 74 του νομοσχεδίου αυτού, θα μου επιτρέψετε να σας πω τι κάνει το ΠΑΣΟΚ, τι έκανε το ΠΑΣΟΚ ως υπεύθυνη Αξιωματική Αντιπολίτευση τους τελευταίους μήνες που πέρασαν, εν μέσω της οικονομικής κρίσης, για την έξοδο απ’ αυτήν.
      Αυτό θα το κάνω, κύριε Υπουργέ και κύριοι συνάδελφοι, γιατί πριν από λίγο στο Βήμα ήταν η Υπουργός Απασχόλησης, η οποία –όπως άλλωστε και πάρα πολλοί κυβερνητικοί συνάδελφοί μας- επιδόθηκε σε σωρεία ψευδών κατηγοριών και υβρεολογίου κατά της Αντιπολίτευσης. 
      Τι μας είπε για υστερίες, τι μας είπε για νευρώσεις, για φοβίες! Είπε η κ. Πετραλιά ότι έχουμε πάθει περίπου υστερία και ότι έχουμε ξεχάσει και δεν συμφωνούμε με την ενίσχυση των ανέργων. Έτσι είπε η κ. Πετραλιά. Έτσι είπε η κ. Πετραλιά σε συνέντευξή της, σε έγκριτο φύλλο, στην εφημερίδα «ΤΟ ΒΗΜΑ ΤΗΣ ΚΥΡΙΑΚΗΣ» σε συνέντευξή της, όπου ούτε λίγο ούτε πολύ, ψευδόμενη πάλι, κατηγόρησε την Αξιωματική Αντιπολίτευση ότι ονομάζει «μπαξίσι» το δώρο Χριστουγέννων στους ανέργους, κάτι που ποτέ δεν κάναμε, κυρίες και κύριοι συνάδελφοι, ούτε εγώ που μιλώ τώρα στο Βήμα ούτε κανένας από τους συναδέλφους μου τόσο στην επιτροπή όσο και τώρα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Τι κάναμε, πριν πω τι κάνατε εσείς; Το πρώτο πράγμα που κάναμε είναι ότι παρουσιάσαμε ένα ολοκληρωμένο σχέδιο για την έξοδο από την κρίση και μέσα σε αυτό το σχέδιο υπήρχε ένα σχέδιο για την αντιμετώπιση της ανεργίας, το οποίο είχε τρεις διαφορετικές εξίσου σημαντικές πτυχές. 
      Πρώτον, επενδύσεις στο κοινωνικό κράτος για δημιουργία θέσεων εργασίας, σοβαρές, με διαφάνεια, με κριτήρια, με αντικειμενικότητα. Επενδύσεις για την τόνωση της οικονομίας, ιδιαίτερα για τη βιώσιμη ανάπτυξη και όπως λέμε την πράσινη οικονομία. Αυτό ήταν το πρώτο κομμάτι του σχεδίου μας.
      Το δεύτερο κομμάτι αφορούσε κίνητρα προς τους μικρούς επιχειρηματίες, για να προσλάβουν ιδίως νέους ανέργους με το τετραετές πρόγραμμα επιδότησης των ασφαλιστικών εισφορών και βεβαίως όχι μόνο την ενίσχυση του επιδόματος ανεργίας και την αύξησή του στο 70%, αλλά και άλλα επί μέρους επιδόματα για την ανακούφιση των ασθενέστερων, όπως η εφάπαξ ειδική ενίσχυση –που την ονομάσαμε επίδομα αλληλεγγύης- για την κρίση.
      Όμως, είναι απλό: δεν διαφωνούμε, κυρίες και κύριοι συνάδελφοι -όσο και αν προσπαθείτε να εξαπατήσετε τον ελληνικό λαό, δεν θα  πιάσουν τα ψέματα- ούτε για την ανακούφιση των ανέργων ούτε των χαμηλοσυνταξιούχων ούτε των οικογενειών με αναπήρους και χαμηλά εισοδήματα. Καθόλου δεν διαφωνούμε.
       Αντίθετα, με την πρόταση νόμου μας για το εφάπαξ επίδομα αλληλεγγύης προσδιορίσαμε αντικειμενικά τα εισοδηματικά κριτήρια και κλιμακώσαμε το επίδομα αυτό, όπως εξάλλου κάναμε και για το επίδομα θέρμανσης με τρίτη πρόταση νόμου.
      Όμως, τόσο με προτάσεις νόμου όσο και με δημόσιες παρεμβάσεις του ίδιου του Προέδρου, αλλά και όλων των στελεχών του ΠΑΣΟΚ, έχουμε δείξει καθαρά ότι έχουμε σχέδιο που έχει αυτά τα τρία συστατικά στοιχεία: τις επενδύσεις για δημιουργία θέσεων εργασίας, τα κίνητρα για προσλήψεις ιδιαίτερα των νέων και των γυναικών και βεβαίως, τις  κοινωνικές ενισχύσεις με αντικειμενικό και διαφανή τρόπο.
      Αυτό που κάνει σήμερα η Κυβέρνηση λέγεται πελατειακές συμβάσεις ομηρίας προς το δημόσιο. Πελατειακές συμβάσεις για ανθρώπους οι οποίοι θα πιστέψουν ότι με αυτήν την είσοδο στο δημόσιο θα μπορέσουν να εξασφαλίσουν την πολυπόθητη μονιμότητα. Κάποιος Υπουργός, κάποιος Βουλευτής, κάποιος «γαλάζιος» παράγοντας θα τους κλείσει το μάτι.
      Και μην κάνετε, κυρίες και κύριοι συνάδελφοι της Νέας Δημοκρατίας, ότι δεν καταλαβαίνετε, γιατί ακριβώς αυτό γίνεται. Το επαίσχυντο άρθρο 74, μάλιστα, παίρνει και τα χρήματα των κοινωνικών εταίρων από το Ταμείο Ανεργίας και βάζει και το δημόσιο τα υπόλοιπα για να χρηματοδοτήσει αυτές τις εξήντα χιλιάδες προσλήψεις έτσι, χωρίς πρόγραμμα, χωρίς στόχευση, χωρίς ειδικότητες, χωρίς καμμία εξειδίκευση, χωρίς καμμία σχέση με επενδύσεις, χωρίς καμμία σχέση με προοπτική μονιμότητας, εκτός και αν παρανομήσετε. Όμως, για να παρανομήσετε, πρέπει να σας δώσει την εντολή ξανά ο ελληνικός λαός, κάτι που δεν φαίνεται ότι θα συμβεί.
      Και βεβαίως, όχι μόνο χρηματοδοτείτε αυτές τις εξήντα χιλιάδες θέσεις εργασίας, αλλά μέσα από το επιχειρησιακό πρόγραμμα του ΟΑΕΔ μιλάτε και για επέκταση του επιδόματος ανεργίας σε τριάντα έξι μήνες. Γιατί; Για να μπορέσετε μετά να τους περάσετε σε μονιμότητα;
      Καταθέτω στα Πρακτικά, κυρίες και κύριοι συνάδελφοι, τις αντίστοιχες σελίδες του επιχειρησιακού προγράμματος του ΟΑΕΔ, το οποίο δεν έχετε φέρει ποτέ στο φως της δημοσιότητας.
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά τις προαναφερθείσες σελίδες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Συζητήθηκε χθες στο διοικητικό συμβούλιο και περιέχει τη δυνατότητα επέκτασης του επιδόματος ανεργίας στους τριάντα έξι μήνες.
      Και σας ερωτώ: Εάν θέλετε να επεκτείνετε το επίδομα ανεργίας για όλους τους ανέργους, γιατί δεν το κάνετε; Εάν θα το επεκτείνετε μόνο για τους συγκεκριμένους ανέργους, που θα είναι οι εξήντα χιλιάδες «γαλάζιοι» επιδοτούμενοι εξήντα χιλιάδες άνεργοι στο δημόσιο τομέα, τότε είναι ύβρις το να δημιουργείτε…
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, ολοκληρώνω σε μισό λεπτό. Έχει δείξει το Προεδρείο ανοχή για όλους τους ομιλητές. Μισό λεπτό σας ζητώ.
      Ξαναλέω, λοιπόν, κύριε Υπουργέ, για να ολοκληρώσω τη φράση μου ότι ή,  πρέπει το επίδομα ανεργίας να το επεκτείνετε για όλους, εάν το θέλετε, ή δημιουργείτε δύο επιδοματούχους ανεργίας, αφενός τους απλούς ανέργους που δεν έχουν μέσον σε «γαλάζιο» πολιτικό γραφείο και αφετέρου τους ανέργους που θα εντάξετε στο ειδικό πρόγραμμα του ΟΑΕΔ, που είναι τα δικά σας παιδιά και οι οποίοι θα επιδοτηθούν για να δουλέψουν τριάντα έξι μήνες μέσα στο δημόσιο τομέα και βεβαίως, θα τους κλείσετε το μάτι και θα πείτε: «Έλα τώρα και μετά θα σε μονιμοποιήσω».
      Έχει γεμίσει ο δημόσιος τομέας με «STAGE» και τώρα θα γεμίσει και επιπλέον με εξήντα χιλιάδες ανέργους οι οποίοι, μέσα από την ομηρία σας, θα καταστούν δυνάμει ψηφοφόροι σας. Ο ελληνικός λαός, όμως, έχει χορτάσει από αυτά, έχει χορτάσει από το πελατειακό ρουσφέτι -γιατί έτσι μόνο ξέρετε να κάνετε πολιτική και να παίρνετε εκλογές- και δεν ακούει ούτε τα ψεύδη σας ούτε τη διαστρέβλωση ούτε την κατασπίλωση όποιας πρότασης και αν έχει φέρει η Αξιωματική Αντιπολίτευση.
      Και στο τέλος-τέλος, το ότι όλοι, όταν παίρνετε το λόγο, ασχολείστε τόσο πολύ με το κακό ΠΑΣΟΚ και με ό,τι υποτίθεται δεν έχει κάνει το ΠΑΣΟΚ και πόσο υστερικό είναι το ΠΑΣΟΚ και γιατί φωνάζει το ΠΑΣΟΚ…
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία συνάδελφε.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: …δείχνει ακριβώς τη μεγάλη δύναμη του Πανελλήνιου Σοσιαλιστικού Κινήματος.
      Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Χριστοφιλοπούλου.
      Το λόγο έχει ο συνάδελφος, ο κ. Τρυφωνίδης.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, κυρίες και κύριοι συνάδελφοι, θα προσπαθήσω να είμαι επιγραμματικός και λόγω του ότι η ώρα μας πέρασε, αλλά και λόγω του ότι είναι πάρα πολλά τα θέματα που θίγονται στο παρόν νομοσχέδιο.
      Όμως, θα μου επιτρέψετε να απαντήσω στην κ. Χριστοφιλοπούλου, ότι η Κυβέρνηση της Νέας Δημοκρατίας και πρόγραμμα έχει και συνέπεια έχει στην εφαρμογή του και πράγματι, αυτά τα τρία που ανέφερε ότι κάνουν οι άλλες κυβερνήσεις στην Ευρωπαϊκή Ένωση, δηλαδή, επενδύσεις, κίνητρα και κοινωνικές παροχές, ήδη τα κάνει η Κυβέρνηση της Νέας Δημοκρατίας.
      Βασικά, αυτό το νομοσχέδιο αναφέρεται σε στηρίξεις της οικονομικής ζωής του τόπου στην παρούσα κρίση και επίσης, στις κοινωνικές προσφορές μέσω των διαφόρων ρυθμίσεων που προβλέπονται.
      Όσον αφορά τις επενδύσεις, θέλω να θυμίσω αυτό που είχα αναφέρει και από το Βήμα της Βουλής στη συζήτηση του προϋπολογισμού, ότι το εθνικό σκέλος του Προγράμματος Δημοσίων Επενδύσεων φέτος είναι αυξημένο κατά 1.000.000.000 ευρώ και βασικά, απευθύνεται σε μικρομεσαίες καταστάσεις στην ελληνική περιφέρεια, γιατί, όπως ξέρετε, η Ευρωπαϊκή Ένωση χρηματοδοτεί κυρίως μεγάλα projects και στην ελληνική περιφέρεια, αλλά και στο κέντρο.
    Επίσης, είχαμε -και θα έχουμε και φέτος- αύξηση των επενδύσεων, γιατί πέρα από τις καθεαυτού δημόσιες επενδύσεις, τη φετινή χρονιά θα αρχίσουν να υλοποιούνται τα έργα παραχώρησης, ύψους περίπου 8.000.000.000 ευρώ, εκ των οποίων πιστεύουμε ότι φέτος θα πέσει στην αγορά άλλο 1.000.000.000 ευρώ.
    Έχουμε τα ΣΔΙΤ, τα οποία αρχίζουν και υλοποιούνται με ένα πρόγραμμα, που πιστεύουμε ότι θα πέσουν στην αγορά άλλα 500.000.000 ευρώ και επιπλέον, υπάρχει η προηγούμενη ρύθμιση της Κυβέρνησης της Νέας Δημοκρατίας, ο περίφημος αναπτυξιακός νόμος, ο οποίος ουσιαστικά ενισχύει την ιδιωτική πρωτοβουλία και ενισχύει τις παραγωγικές διαδικασίες, έτσι ώστε η ανεργία να αντιμετωπιστεί αποτελεσματικά.
    Κατηγορούμαστε γι’ αυτές οι ρυθμίσεις των κοινωνικών παροχών, που σημειωτέον στην παρούσα οικονομική συγκυρία είναι ο ευκολότερος και ταχύτερος δρόμος για να πάει χρήμα στην αγορά. Αυτά τα επιδόματα, χωρίς τη μεσολάβηση κανενός άλλου, καμμίας παραγωγικής διαδικασίας, είναι φρέσκο χρήμα στην αγορά, που γίνεται μέσω ασθενών κοινωνικά ομάδων, που όλοι παραδεχόμαστε σε αυτήν την Αίθουσα ότι έχουν ανάγκη στήριξης. Και δεν μπορείτε να μας κατηγορείτε επειδή κάνουμε το σωστό και επειδή εσείς βλέπετε ή φαντάζεστε ή φοβάστε εκλογές, να μας κατηγορείτε ότι όλα αυτά γίνονται δήθεν για προεκλογικές σκοπιμότητες. 
    Η Νέα Δημοκρατία έχει ένα συνεπές πρόγραμμα το οποίο υλοποιεί. Αυτές είναι δεσμεύσεις, οι οποίες είχαν ληφθεί στο παρελθόν και στην ίδια κατεύθυνση ενισχύονται, λόγω της έκτακτης οικονομικής κρίσης. 
    Διαφωνείτε με τις ρυθμίσεις για την «ΤΕΙΡΕΣΙΑΣ»; Γίνονται βελτιώσεις, έτσι ώστε το παραγωγικό δυναμικό της χώρας, πέρα από τις άσχημες συγκυρίες που ήρθαν και που θα έρθουν, να μπορεί πάλι σύντομα να επανέλθει στην παραγωγική διαδικασία. 
    Διαφωνείτε που θα έχει δικαίωμα ο Έλληνας πολίτης, οκτώ ολόκληρες ημέρες μετά τη σφράγιση της επιταγής, να πάει να την πληρώσει και να μην έχει καμμία συνέπεια, να μπορεί να συνεχίζει την επιχειρηματική του δραστηριότητα; Γιατί αυτή η καχυποψία; Μήπως βάζετε στο μυαλό σας παλιές πρακτικές προηγουμένων ετών;
     Εμείς, όπως βλέπετε, όντας στην ΟΝΕ, ακολουθούμε ένα ευρωπαϊκό πρόγραμμα. Υπάρχει κοινή ευρωπαϊκή πολιτική στην αντιμετώπιση των θεμάτων και η ελληνική Κυβέρνηση ακολουθεί πιστά τις ευρωπαϊκές προδιαγραφές.
    Θα ήθελα, όμως, να έλθω για λίγο στη ρύθμιση για τα «Κλωστήρια Πρεβέζης». Θα ήθελα να παρακαλέσω το Κομμουνιστικό Κόμμα Ελλάδος να ψηφίσει αυτήν τη ρύθμιση, γιατί είναι πράγματι μία μεγάλη κοινωνική προσφορά, η οποία αφορά ένα μικρό νομό, όπου υπήρχε ένα εργοστάσιο που είχε περίπου τριακόσιους εργαζομένους. Και αυτή ήταν η μόνη βιομηχανική μονάδα που υπήρχε στην περιοχή. Ήταν πηγή οικονομικής ζωής στην περιοχή. Δημιουργούσε παράπλευρη οικονομική δραστηριότητα με τα φορτηγά, τους προμηθευτές κ.λπ. και όπως καταλαβαίνετε, το κλείσιμο του εργοστασίου πριν από τρία χρόνια, είχε μεγάλες οικονομικές και κοινωνικές συνέπειες στην περιοχή. 
    Θα ήθελα να παρακαλέσω το ΚΚΕ να αναθεωρήσει τη θέση του. Είχε επιφυλαχθεί στην Ολομέλεια να πάρει θέση. Μη συγκρίνετε ανόμοια πράγματα. Ένας πενηντάρης εργαζόμενος σε μια μικρή επαρχιακή πόλη, όπως είναι η Πρέβεζα, δεν μπορεί εύκολα να βρει δουλειά. Άλλη η αγορά εργασίας στα μεγάλα αστικά κέντρα της Θεσσαλονίκης και της Αθήνας και άλλη στις μικρές πόλεις, που πραγματικά ξέρουμε τους συμπολίτες μας και γνωρίζουμε ότι τρία χρόνια τώρα είναι άνεργοι και οι οικογένειές τους οπωσδήποτε υποφέρουν. 
    Εδώ θα επαναλάβω την έκκληση που έκανα και στην επιτροπή, κύριε Υπουργέ, αν είναι δυνατόν το επίδομα αυτό, η ενίσχυση αυτή να μην αρχίζει από την ημερομηνία αναφοράς της περίπτωσης του κάθε ενός εργαζόμενου στον ΟΑΕΔ, αλλά να αρχίσει να μετράει από την ημερομηνία κατά την οποία η εταιρεία «Κλωστήρια Πρεβέζης» ετέθη υπ’ αυτό το καθεστώς. Είναι νομίζω ένας χρόνος πριν από την ημερομηνία που σήμερα ζητάμε.
      Είναι πάρα πολύ μικρή η επιβάρυνση, αλλά ουσιαστικά θα είναι μία αναγνώριση και μία ολοκληρωμένη κίνηση απέναντι σ’ αυτούς τους εργαζομένους, οι οποίοι με τη σειρά τους πάρα πολλά χρόνια, δεκαετίες, ήταν το στήριγμα της οικονομικής ζωής της πόλης μας. 
      Κλείνοντας, θα ήθελα να συγχαρώ και το Υπουργείο Εθνικής Οικονομίας και το Υπουργείο Κοινωνικής Αλληλεγγύης γι’ αυτήν την προσφορά στις ασθενείς κοινωνικές ομάδες, η οποία εκφράζεται μέσω αυτής της νομοθετικής ρύθμισης η οποία αφορά ένα ευρύ πλέγμα ενεργειών, καταστάσεων και δραστηριοτήτων οι οποίες όμως αποβλέπουν και στην ενίσχυση της οικονομικής δραστηριότητας στη χώρα μας, αλλά και στην ενίσχυση της κοινωνικής της συνοχής. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τρυφωνίδη. 
      Το λόγο έχει ο κ. Βορίδης. 
      Κύριε Βορίδη, θα παρακαλέσω να είστε σύντομοι, γιατί υπάρχει καταπόνηση του Σώματος. Άλλωστε, μπορείτε να τα πείτε συνοπτικά και επαρκώς και εσείς και οι επόμενοι. 
      Ορίστε, έχετε το λόγο. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, στο συγκεκριμένο τμήμα του σχεδίου νόμου το οποίο συζητείται, ουσιαστικά υπάρχουν μία σειρά από ρυθμίσεις αρκετά ετερόκλητες μεταξύ τους, αλλά επιτρέψτε μου να αναφερθώ ταχέως σ’ αυτές.  
      Το πρώτο στο οποίο θέλω να αναφερθώ είναι για το θέμα των πληγεισών επιχειρήσεων και τις αποζημιώσεις που προβλέπονται εκεί. 
      Κάνετε μία ρύθμιση, κύριε Υπουργέ, με την οποία ουσιαστικά αποδέχεστε την ύπαρξη ευθύνης για τα όσα συνέβησαν. Διότι βεβαίως αυτές οι συγκεκριμένες επιχειρήσεις δεν επλήγησαν από κάποιου είδους θεομηνία, δεν επλήγησαν από σεισμό, δεν επλήγησαν από πλημμύρα ή από κάποια φυσική καταστροφή, αλλά από τις συγκεκριμένες βαρβαρότητες και τους συγκεκριμένους βανδαλισμούς και από την απόλυτη διασάλευση της δημοσίας τάξεως, την οποία η Κυβέρνησή σας δεν κατόρθωσε να εξασφαλίσει στους συγκεκριμένους επιχειρηματίες. 
      Έρχεστε, λοιπόν, και το ρυθμίζετε και λέτε ότι πράγματι οφείλετε μία αποζημίωση. Οφείλετε μία αποζημίωση που η δικαιολογητική της βάση είναι ακριβώς το ότι το κράτος -τη προτροπή του Υπουργού κ. Παυλόπουλου- αφού εξήγησε ότι πρέπει η Αστυνομία να είναι αμυντική, δεν κατόρθωσε να διασφαλίσει τη δημόσια τάξη και άρα τις περιουσίες των πολιτών.  
      Το δικό μου ερώτημα, λοιπόν, είναι το εξής: Για ποιο λόγο αυτή η αποζημίωση είναι μισή; Εφόσον αναφέρεστε σ’ αυτήν την ευθύνη και εφόσον ούτως ή άλλως αποδέχεστε ότι έχετε μία τέτοια ευθύνη, γιατί αυτή είναι μισή; 
      Σύμφωνα με όσα επικρατούν στο αποζημιωτικό δίκαιο, υπάρχει μείωση της ευθύνης, μόνο αν υπάρχει αυτό που λέμε «ένα συντρέχον πταίσμα». Δηλαδή, πρέπει να πληρώσουν και αυτοί, γιατί κάπως έφταιξαν και αυτοί, γιατί κάτι έκαναν και αυτοί, γιατί συνέβαλαν και αυτοί κάπως στη ζημία τους. Αλλιώς, το κράτος πρέπει να πει ότι εμείς κάναμε ό,τι μπορούσαμε και ό,τι ήταν ανθρωπίνως δυνατό να γίνει, αλλά παρά ταύτα συνέβη η ζημία και άρα, τι να κάνουμε, κύριοι, πληρώστε τη. 
      Εάν όμως -όπως εμμέσως ομολογείτε- δεν έχετε κάνει αυτά τα οποία πρέπει, τότε για ποιο λόγο είναι λειψή η αποζημίωση; Μήπως καταλογίζετε κάποια ευθύνη και στους παθόντες; Γιατί τους την περιορίζετε κατά το ήμισυ;
       Το γεγονός δε –θα μου επιτρέψετε να πω- ότι ρυθμίζετε ευμενώς τα ζητήματα του δανεισμού -του 50% της ζημίας, δηλαδή, το οποίο καλύπτεται με το δανεισμό- δεν αναιρεί το γεγονός ότι οι άνθρωποι αυτοί θα πληρώσουν το 50% της ζημίας. Τους ρωτήσατε αν θέλουν να πάρουν δάνειο γι’ αυτόν το λόγο; 
      Επομένως, το πρώτο που θέλω να κάνω σαν γενική παρατήρηση είναι ότι η ρύθμιση είναι εξαιρετικά περιορισμένη. 
      Δεύτερον, στο επίπεδο αυτό έχετε διαφορετική μεταχείριση στις επιχειρήσεις και στους ιδιοκτήτες των κτηρίων. Γιατί οι ιδιοκτήτες των κτηρίων δεν θα έπρεπε και αυτοί να πάρουν το 50% -εν πάση περιπτώσει αυτό το 50%- που δίνετε στις επιχειρήσεις; 
	Γιατί αυτοί πρέπει να διευκολυνθούν μόνο με το ποσό του δανείου; Αυτών δηλαδή η ζημιά, η ζημιά της περιουσίας των ιδιοκτητών των ακινήτων αξιολογείται διαφορετικά από τη ζημία των επιχειρήσεων και για ποιο λόγο; Για ποιο λόγο ξαφνικά ένας ιδιοκτήτης ακινήτου, ο οποίος έπαθε ζημιά για την οποία φταίτε, όπως ομολογείτε για τη συγκεκριμένη ρύθμιση, δεν πρέπει να αποζημιωθεί -τουλάχιστον με τον ίδιο τρόπο- όπως αποζημιώνεται το σύνολο; Γιατί έχετε εξαιρετική ρύθμιση σ’ αυτό το ζήτημα; 
	Περνώ στη συζήτηση για τη λεγόμενη «επιδοτούμενη εργασία». Εγώ έχω κατ’ επανάληψη πει ότι η οικονομική πολιτική της Νέας Δημοκρατίας είναι επιεικώς ασυνεπής με τις δικές της διακηρύξεις και από εκεί και πέρα φθάνει πλέον στα όρια του παραλόγου. 
	Ακούστε τι λέει αυτή η ρύθμιση, κυρίες και  κύριοι συνάδελφοι. Η επιδοτούμενη εργασία στον ιδιωτικό τομέα έχει το εξής νόημα: Έχουμε έναν άνεργο ο οποίος ούτως ή άλλως παίρνει το επίδομα της ανεργίας. Υπάρχει ανάγκη προσλήψεως στον ιδιωτικό τομέα. Άρα, θα εξυπηρετήσει μια παραγωγική ανάγκη. Επιδοτούμε την εργασία αυτή κατά τι, προκειμένου –κάτι που ενδεχομένως θα ήταν συνολικά ασύμφορο για τον ιδιώτη- να μετατραπεί σε κάτι παραγωγικό για την οικονομία και τον ιδιώτη και ταυτόχρονα να επιβαρύνει λιγότερο το ελληνικό δημόσιο. 
	Τι έρχεστε τώρα και λέτε εσείς; Επιδοτούμενη εργασία στο δημόσιο. Ρωτώ, λοιπόν, συγκεκριμένα: Υπάρχει κάποιος τρόπος με τον οποίο θα μας πείσετε ότι σήμερα ότι το πρόβλημα του ελληνικού δημοσίου είναι ότι του λείπουν μερικές δεκάδες χιλιάδες υπάλληλοι; Εσείς δεν είστε εκείνοι που λέτε ότι είναι ξεχειλωμένο το ελληνικό δημόσιο, ότι είναι αντιπαραγωγική η Δημόσια Διοίκηση, ότι  υπάρχει ένα ζήτημα συμμαζέματος; Αυτό δεν είναι δικό σας επιχείρημα; 
	Έρχεστε, όμως, και βρίσκετε αυτά τα 500.000.000 μόνο και μόνο, για να υπάρξει αυτό το συγκεκριμένο χατίρι σε συγκεκριμένους εκλεκτούς σας, γιατί ούτε τα κριτήρια με τα οποία αυτοί πρόκειται να τοποθετηθούν είναι διαφανή, όπως επίσης –για να δείτε το απόλυτο καθεστώς αδιαφάνειας- ούτε το κριτήριο με το οποίο θα δοθούν τα 1.000 ευρώ στους ανέργους είναι με οποιοδήποτε τρόπο εξασφαλισμένο, αφού αφορά –ακούστε τι λέει- όσους δοκιμάζονται ιδιαίτερα από οικονομική ή άλλη αιτία. 
	Ξέρετε εσείς κανέναν άνεργο, ο οποίος να μη δοκιμάζεται ιδιαίτερα; Όλοι οι άνεργοι υπ’ αυτήν την έννοια δοκιμάζονται ιδιαίτερα. Ποιο, λοιπόν, κριτήριο θα χρησιμοποιήσετε, για να αποφασίσετε πού θα δώσετε τα χιλιάρικα και πού όχι; Δεν έχετε κανένα κριτήριο μέσα στο νόμο και, βεβαίως, εκεί μένει αυτό πάλι σε μια υπουργική απόφαση που δεν θα ελεγχθεί από το Κοινοβούλιο και δεν θα τύχει δημοσιότητας. 
	Όταν, λοιπόν, έρχονται κάποιοι και σας κατηγορούν ότι αυτά είναι προεκλογικά μέτρα, εγώ θα έλεγα ότι εδώ είναι εξαιρετικά επιεικείς. Διότι κάποτε σ’ αυτήν την Αίθουσα και στην ελληνική πολιτική πρέπει να αρχίσουμε να μιλάμε πιο σοβαρά. Έχουμε οικονομική κρίση ή όχι; 
      Το Σεπτέμβριο, κύριε Υφυπουργέ της Οικονομίας,  ερχόσασταν και φορολογούσατε τις μικρές και μεσαίες επιχειρήσεις, ερχόσασταν και επιβάλατε φόρους στις μετοχές, ερχόσασταν και λέγατε ότι δεν υπάρχουν λεφτά, κάνατε την περαίωση, κάνατε τις ρυθμίσεις, για να βρείτε χρήματα για τον κρατικό προϋπολογισμό που δεν έβγαινε. Αυτά έγιναν το Σεπτέμβριο, για να αντιμετωπιστεί η οικονομική κρίση μ’ αυτό το επιχείρημα. 
      Σήμερα, με το ίδιο επιχείρημα ξαφνικά βρίσκετε 500.000.000 για την επιδοτούμενη εργασία. Βρίσκετε 500.000.000 για τους αγρότες. Βρίσκετε 250.000.000 για το επίδομα θέρμανσης. Βρίσκετε χρήματα δεξιά-αριστερά. Ξαφνικά αρχίσατε να βρίσκετε λεφτά εν μέσω οικονομικής κρίσεως. 
      Το ερώτημα, λοιπόν, είναι το εξής: Αυτή η οικονομική πολιτική τι είδους οικονομική πολιτική είναι; Πού βρίσκετε αυτά τα χρήματα; Και επειδή όλοι ξέρουμε την απάντηση, τα χρήματα τα βρίσκετε από δανεισμό. Τα χρήματα τα βρίσκετε με αυτά τα εξωπραγματικά επιτόκια που πληρώνουμε. Στην πραγματικότητα υπονομεύετε με τις πολιτικές αυτές το μέλλον της ελληνικής οικονομίας, γιατί δεν θέλετε να ακολουθήσετε τη μόνη δυνατή οδό για την ελληνική οικονομία: την πάταξη της διαφθοράς, τη μείωση του κράτους έτσι όπως αυτό είναι σπάταλο και τελείως αντιπαραγωγικό, την αντιμετώπιση των μεγάλων διαρθρωτικών ζητημάτων της ελληνικής οικονομίας. Δεν το κάνετε αυτό και τώρα, επειδή βλέπετε ότι χάνετε και τις εκλογές, έχετε μπει σ’ ένα δρόμο απόλυτης καταστροφής όλης της δημόσιας οικονομίας και κατ’ επέκταση του τόπου. 
      (Χειροκροτήματα από την πτέρυγα του ΛΑΟΣ)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βορίδη.
	Το λόγο έχει ο κ. Παπαχρήστος για προτασσόμενη δευτερολογία για τέσσερα λεπτά. Παρακαλώ να μην τα υπερβείτε. 
	ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, επειδή είναι περιορισμένος ο χρόνος, ήθελα να αναφερθώ στην τροπολογία για τα «Κλωστήρια Πρεβέζης». Το πρόβλημα είναι μεγάλο στην περιοχή. Και αυτοί οι άνθρωποι έχουν κρατηθεί εδώ και τρία χρόνια όμηροι. Η Υπουργός μας είπε ότι έχει στο μυαλό της πάντοτε το πρόβλημα των ανέργων. Όμως σ’ αυτήν την περίπτωση η στάση της Κυβέρνησης σε σχέση με τα «Κλωστήρια» είναι διδακτική για την αρνητική της συμπεριφορά.
	Το Μάιο του 2006 το ΠΑΣΟΚ είχε καταθέσει ειδική πρόταση για τα προβλήματα των φθινουσών περιοχών, που έπαιρνε υπόψη όχι μόνο τα προβλήματα των ανέργων πάνω από τα πενήντα, αλλά και τα προβλήματα των ανέργων κάτω από τα πενήντα. Την είχατε απορρίψει αυτήν την πρόταση.
	Το Μάρτιο του 2007 φέρατε ένα νόμο για το Ειδικό Ταμείο Κοινωνικής Αλληλεγγύης, μία πρόταση νόμου κοροϊδία, η οποία προέβλεπε εννέα προεδρικά διατάγματα ή υπουργικές αποφάσεις για να εκτελεστεί. Κρατήθηκαν οι απολυμένοι από τα «Κλωστήρια» όμηροι για τις εκλογές. Αυτός ο νόμος του Μάρτη του 2007 μέχρι το 2009 δεν έχει εφαρμοστεί. Και έρχεσθε με την πρόταση αυτή η οποία λύνει ορισμένα προβλήματα, αλλά και αυτά με κουτσουρεμένο τρόπο.
	Σας είχαμε ζητήσει στην επιτροπή να γίνει τροποποίηση στο άρθρο 75 στην παράγραφο  1γ΄ ότι η ειδική εισοδηματική ενίσχυση θα έπρεπε να δοθεί από τον Απρίλιο του 2007 όπου τα «Κλωστήρια» μπήκαν στο άρθρο 46 α΄, μπήκαν υπό εκκαθάριση  και οι άνθρωποι αυτοί είναι άνεργοι από τον Απρίλιο του 2007. 
	Σας είχα ζητήσει στην επιτροπή η κυρία Υπουργός να προβεί σε τροποποίηση αυτής της παραγράφου. Δεκαπέντε μέρες είχατε στη διάθεσή σας να βρείτε έναν τρόπο να τροποποιηθεί αυτή η διατύπωση και δεν το κάνατε. Αυτοί οι άνθρωποι δεν είναι άνεργοι από τη στιγμή που θα ψηφιστεί ο νόμος και θα πάνε να καταθέσουν την αίτησή τους στον ΟΑΕΔ. Είναι άνεργοι από τον Απρίλιο του 2007. Τους έχετε κρατήσει όμηρους προεκλογικά, για τις εκλογές του 2007 με το νόμο για το Ειδικό Ταμείο Κοινωνικής Αλληλεγγύης. Τους οφείλατε να κάνετε αυτήν την τροποποίηση. Για μια ακόμα φορά η Κυβέρνηση έχει αποδειχτεί στα μάτια των απολυμένων των «Κλωστηρίων» ανακόλουθη.
	Σας ευχαριστώ.
      	(Χειροκροτήματα από την πτέρυγα του ΠΑΣΟΚ)
 	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαχρήστο.
	Θέλει κάποιος συνάδελφος να δευτερολογήσει;
	ΚΩΝΣΤΑΝΤΙΝΟΣ ΓΕΙΤΟΝΑΣ: Εάν μου επιτρέπετε κύριε Πρόεδρε…
	ΠΡΟΕΔΡΕΥΩΝ (Γεώργιος Σούρλας): Ο κ. Γείτονας έχει το λόγο.          
	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν θα δευτερολογήσω, ακριβώς για την οικονομία του χρόνου, άλλωστε νομίζω ότι έχει εξαντληθεί η συζήτηση. 
	ΠΡΟΕΔΡΕΥΩΝ (Γεώργιος Σούρλας): Άλλωστε τα έχετε υποστεί στο Προεδρείο αυτό και με αντιλαμβάνεστε. 
	ΚΩΝΣΤΑΝΤΙΝΟΣ  ΓΕΙΤΟΝΑΣ: Πολύ ωραία, εξαντλήθηκε η συζήτηση.
	Το μόνο που θέλω να πω στον κύριο Υπουργό είναι το εξής: Είπατε προηγουμένως, κύριε Υπουργέ, ότι η πρωτοβουλία αυτή αποτελεί συνέχεια του δρόμου ευθύνης που ακολουθεί η Κυβέρνηση. Μόνο που οι δρόμοι ευθύνης δεν οδηγούν ούτε σε αδιέξοδα ούτε σε μπλόκα κύριε Υπουργέ!
      	(Χειροκροτήματα από την πτέρυγα του ΠΑΣΟΚ)
 	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα για την κατανόηση. 
	Η κ. Φιλίνη έχει το λόγο.
	ΑΝΝΑ ΦΙΛΙΝΗ: Κύριε Πρόεδρε, υπάρχουν διάφορα επιδόματα. Δεν είμαστε γενικά υπέρ της λογικής των επιδομάτων. 
      Θα ήθελα να ρωτήσω κάτι τον κύριο Υπουργό σχετικά με το άρθρο 76. Οι εργαζόμενοι έχουν ζητήσει να υπάρξει μία προσθήκη σχετικά με το ότι οι διατάξεις της παραγράφου 2 του άρθρου 24 του ν. 3205/2003 δεν έχουν εφαρμογή στο ανωτέρω ελεγκτικό επίδομα. Γίνεται δεκτή αυτή η προσθήκη; Ισχύει; Για να το γνωρίζουμε με σαφήνεια. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Φιλίνη.
      Ο κύριος Υπουργός έχει το λόγο. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Υπάρχει σχετική βελτίωση. Έχει κατατεθεί στο Προεδρείο, έχει ενσωματωθεί και έχει διορθωθεί το θέμα.  Επομένως έχει γίνει αποδεκτό αυτό το οποίο είπατε. 
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της ενότητας των άρθρων 69 έως 82 και των τροπολογιών. 
      Ερωτάται το Σώμα: Γίνεται δεκτό το άρθρο 69 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 69 έγινε δεκτό κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 70 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 70 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 71 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΝΝΑ ΦΙΛΙΝΗ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 71 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
      Ερωτάται το Σώμα: Γίνεται δεκτό το άρθρο 72 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 72 έγινε δεκτό κατά πλειοψηφία, ως έχει.
      Ερωτάται το Σώμα: Γίνεται δεκτό το άρθρο 73 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
      ΑΣΤΕΡΙΟΣ ΡΟΝΤΟΥΛΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 73 έγινε δεκτό κατά πλειοψηφία, ως έχει. 
      Κυρίες και κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του ΠΑ.ΣΟ.Κ. επί του άρθρου 74 του νομοσχεδίου και της οποίας το κείμενο έχει ως εξής:
      «Προς: 					Αθήνα 28 Ιανουαρίου 2008
      Πρόεδρο της Βουλής των Ελλήνων
      ΑΙΤΗΣΗ 
      ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί του άρθρου 74 του σχεδίου νόμου του Υπουργείου Οικονομίας και Οικονομικών «Ταμείο Εγγύησης Καταθέσεων και Επενδύσεων (ΤΕΚΕ), ενσωμάτωση των Οδηγιών 2005/14/ΕΚ για την υποχρεωτική ασφάλιση οχημάτων και 2005/68/ΕΚ σχετικά με τις αντασφαλίσεις και λοιπές διατάξεις».
      Οι Βουλευτές
      Θεόδωρος Πάγκαλος 
      Κωνσταντίνος Γείτονας 
      Ευάγγελος Παπαχρήστος 
      Απόστολος Κατσιφάρας 
      Δημήτριος Κουσελάς 
      Ηλίας Λαμπίρης 
      Παναγιώτης Σγουρίδης 
      Κωνσταντίνος Σπηλιόπουλος 
      Μιχαήλ Κατρίνης 
      Μαρία Δαμανάκη 
      Παρασκευή Χριστοφιλοπούλου 
      Γεώργιος Πεταλωτής 
      Παναγιώτης Ρήγας 
      Γεώργιος Νικητιάδης 
      Δημήτριος Βαρβαρίγος
      Ευστάθιος Κουτμερίδης
      Νικόλαος Ζωίδης
      Αχμέτ Οσμάν Χατζή
      Αλέξανδρος Αθανασιάδης
      Αναστάσιος Σιδηρόπουλος
      Δημήτριος Ρέππας
      Τηλέμαχος Χυτήρης
      Αμοιρίδης Ιωάννης
      Κωνσταντίνος Καρτάλης
      Συλβάνα Ράπτη
      Θάλεια Δραγώνα
      Χρύσα Αράπογλου
      Αθανασία Μερεντίτη
      Λεωνίδας Γρηγοράκος
      Μιχαήλ Τιμοσίδης»
      Θα αναγνώσω και τον κατάλογο των  υπογραφόντων την αίτηση  της ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
      Ο κ. Θεόδωρος Πάγκαλος. Παρών. 
      Ο κ. Κωνσταντίνος Γείτονας. Παρών. 
      Ο κ. Ευάγγελος Παπαχρήστος. Παρών. 
      Ο κ. Απόστολος Κατσιφάρας. Παρών. 
      Ο κ. Δημήτριος Κουσελάς. Παρών. 
      Ο κ. Ηλίας Λαμπίρης. Παρών.
      Ο κ. Παναγιώτης Σγουρίδης. Παρών. 
      Ο κ. Κωνσταντίνος Σπηλιόπουλος. Παρών. 
      Ο κ. Μιχαήλ Κατρίνης. Παρών. 
      Η κ. Μαρία Δαμανάκη. Απούσα.
      Η κ. Παρασκευή Χριστοφιλοπούλου. Παρούσα. 
      Ο κ. Γεώργιος Πεταλωτής. Παρών. 
      Ο κ. Παναγιώτης Ρήγας. Παρών. 
      Ο κ. Γεώργιος Νικητιάδης. Παρών.
      Ο κ. Δημήτριος Βαρβαρίγος. Παρών. 
      Κυρίες και κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών. 
      Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό. 
      (ΔΙΑΚΟΠΗ)
     (ΜΕΤΑ   ΤΗ ΔΙΑΚΟΠΗ)
     ΠΡΟΕΔΡΕΥΩΝ (Γεώργιος Σούρλας): Επαναλαμβάνεται η διακοπείσα συνεδρίαση. 
     Κυρίες και κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (Άρθρο 72, παράγραφος 3), θα λύσει τη συνεδρίαση για αύριο ημέρα Πέμπτη 29 Ιανουαρίου 2009 και ώρα 09.30΄, με αντικείμενο εργασιών του Σώματος α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής των άρθρων και του συνόλου της πρότασης νόμου αρμοδιότητας του Υπουργείου Απασχόλησης και Κοινωνικής Προστασίας «Μέτρα για την προστασία των ανέργων», σύμφωνα με την ημερήσια διάταξη που έχει διανεμηθεί. 
     Λύεται η συνεδρίαση. 
     Ο    ΠΡΟΕΔΡΟΣ                                               ΟΙ ΓΡΑΜΜΑΤΕΙΣ



2
ΣΥΝΕΔΡΙΑΣΗ 28/1/09

Τελευταία Αποθήκευση:	3/2/2009 12:29:00 μμ	Από:	A.marini
Εκτυπώθηκε:	2/2/2009 12:44:00 μμ

