ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΡΞΓ΄
Τρίτη 3 Ιουλίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας της Βουλευτή κ. Α. Διαμαντοπούλου ,σελ.
3 Επί Διαδικαστικού Θέματος, σελ.
4. Ανακοινώνεται ότι ο Υπουργός Δικαιοσύνης διαβίβασε στη Βουλή «περί ποινικής ευθύνης των Υπουργών»:
α) μηνυτήρια αναφορά κατά του πρώην Υπουργού Απασχόλησης και Κοινωνικής Προστασίας κ. Σ. Τσιτουρίδη, σελ.
β) μηνυτήρια αναφορά κατά των Υπουργών Πολιτισμού και Επικρατείας κ. Γ. Βουλγαράκη και Θ. Ρουσόπουλου, σελ.
γ) μηνυτήρια αναφορά κατά της Υπουργού και του Υφυπουργού Εθνικής Παιδείας και Θρησκευμάτων κ. Μ. Γιαννάκου και Γ. Καλού, σελ.
δ) μηνυτήρια αναφορά κατά του Υπουργού Ανάπτυξης κ. Ι. Παπαθανασίου. σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων.
Προς τον Υπουργό Οικονομίας και Οικονομικών, σχετικά με την προστασία του πρώην κτήματος Καρρά που βρίσκεται στα όρια των Δήμων Ηλιούπολης, Αργυρούπολης και Αλίμου από διεκδικήσεις των κληρονόμων Νάστου.σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Εμπορικής Ναυτιλίας:
α) «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ομοσπονδιακής Δημοκρατίας της Νιγηρίας για τις Θαλάσσιες Μεταφορές». σελ.
β) «Κύρωση της Συμφωνίας για τις Θαλάσσιες Μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας». σελ.
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας:
«Κύρωση της Τεχνικής Συμφωνίας μεταξύ του Υπουργείου Άμυνας της Δημοκρατίας της Βουλγαρίας, του Υπουργείου Άμυνας της Κυπριακής Δημοκρατίας, του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ρουμανίας, σε σχέση με τη δημιουργία ενός Πολυεθνικού Σχηματισμού Μάχης της Ευρωπαϊκής Ένωσης με την Ελλάδα ως Έθνος-Πλαίσιο και τη συμμετοχή της Βουλγαρίας, της Κύπρου και της Ρουμανίας»σελ.
3. Συζήτηση επί της αρχής του σχεδίου νόμου του Υπουργείου Επικρατείας: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις»σελ.
4. Αίτηση ονομαστικής ψηφοφορίας επί του σχεδίου νόμου του Υπουργείου Επικρατείας.σελ.

ΟΜΙΛΗΤΕΣ
Α. Επί Διαδικαστικού Θέματος:
ΚΑΣΤΑΝΙΔΗΣ Χ. σελ.
ΣΟΥΡΛΑΣ Γ. σελ.

Β. Επί των αναφορών και ερωτήσεων:
ΑΛΟΓΟΣΚΟΥΦΗΣ Γ. σελ.
ΓΕΙΤΟΝΑΣ Κ. σελ.
Γ) Επί του σχεδίου νόμου του Υπουργείου Επικρατείας:
ΒΕΡΓΙΝΗΣ Ξ. σελ.
ΒΛΑΤΗΣ Ι. σελ.
ΒΟΥΛΤΕΨΗ Σ. σελ.
ΓΕΙΤΟΝΑΣ Κ. σελ.
ΚΑΛΟΓΗΡΟΥ Χ. σελ.
ΚΑΝΕΛΛΗ Λ. σελ.
ΚΑΣΤΑΝΙΔΗΣ Χ. σελ.
ΚΟΥΒΕΛΗΣ Φ. σελ.
ΚΩΝΣΤΑΝΤΑΡΑΣ Δ. σελ.
ΛΥΚΟΥΡΕΝΤΖΟΣ Α. σελ.
ΜΑΓΚΡΙΩΤΗΣ Ι. σελ.
ΜΑΝΟΣ Σ. σελ.
ΜΑΝΩΛΙΑ Χ. σελ.
ΜΑΝΩΛΗΣ Ι. σελ.
ΜΠΕΚΙΡΗΣ Μ. σελ.
ΜΠΟΛΑΡΗΣ Μ. σελ.
ΜΠΟΥΓΑΣ Ι. σελ.
ΝΤΟΛΙΟΣ Γ. σελ.
ΠΑΠΑΔΟΠΟΥΛΟΣ Α. σελ.
ΡΗΓΑΣ Π. σελ.
ΡΟΥΣΟΠΟΥΛΟΣ Θ. σελ.
ΣΓΟΥΡΙΔΗΣ Π. σελ.
ΣΚΥΛΛΑΚΟΣ Α. σελ.
 ΤΑΣΟΥΛΑΣ Κ. σελ.
ΧΥΤΗΡΗΣ Τ. σελ.



      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΞΓ΄
Τρίτη 3 Ιουλίου 2007
      
      Αθήνα, σήμερα στις 3 Ιουλίου 2007, ημέρα Τρίτη και ώρα 18.12΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Μιχαήλ Μπεκίρη, Βουλευτή Αχαΐας, τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ο κ. Φάνης Τσαπικούνης προτείνει τη μετατροπή του Ινστιτούτου Κοροίβου σε Ινστιτούτο Γεωργικής Μικροβιολογίας και Βιοτεχνολογίας.
      2) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε δημοσίευμα εφημερίδας, το οποίο αναφέρεται σε εργασιακά και οικονομικά προβλήματα των δικαστικών υπαλλήλων.
      3) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Επιμελητήριο Πιερίας ζητεί να συμπεριληφθεί και ο Νομός Πιερίας στις αποφάσεις για παροχή εγγυήσεων του Ελληνικού Δημοσίου.
      4) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία ο Αθλητικός Όμιλος Ελαφοτόπου του Δήμου Κεντρικού Ζαγορίου Ιωαννίνων ζητεί επιχορήγηση για την περίφραξη του γηπέδου Ελαφοτόπου «ΓΡΑΤΖΙΟ ΠΕΔΙΟ».
      5) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία η ΄Ενωση Υπαλλήλων Πυροσβεστικού Σώματος Ηπείρου καταγγέλλει παρατυπίες στις μεταθέσεις των Πυροσβεστών.
      6) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την κατασκευή της οδού Καλπάκι – Κόνιτσας με χαρακτηριστικά εθνικής οδού Β2 κατηγορίας.
      7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία Υπάλληλοι της Δ.Υ.ΠΕ. Δυτικής Μακεδονίας ζητούν την έκδοση διαπιστωτικών πράξεων για τη μετάταξή τους.
      8) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά, με την οποία το Εργατοϋπαλληλικό Κέντρο Αμαλιάδας Ηλείας ζητεί την επανασύσταση του γραφείου επιθεώρησης εργασίας στην Αμαλιάδα.
      9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Βρεφικός – Παιδικός Σταθμός Δήμου Σητείας Λασιθίου ζητεί την αύξηση του ποσού της ετήσιας επιχορήγησής του.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία εργαζόμενοι στον τομέα καθαριότητας του Δήμου Παραμυθιάς Θεσπρωτίας ζητούν την επίλυση εργασιακού και οικονομικού τους προβλήματος.
      11) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά, με την οποία το Εργαστήρι Λαογραφικών Μελετών και Παραδοσιακών Χορών «Ο ΠΥΡΡΟΣ» ζητεί την οικονομική στήριξη των δραστηριοτήτων του. 
      12) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά, με την οποία το Κ.Α.Π.Η. του Δ.Διαμερίσματος Ιβήρων του Δήμου Τραγίλου Σερρών ζητεί οικονομική ενίσχυση για την αναβάθμιση των δραστηριοτήτων του.
      13) Ο Βουλευτής Σερρών κ. ΜΑΡΚΟΣ ΜΠΟΛΑΡΗΣ κατέθεσε αναφορά, με την οποία ο Πολιτιστικός Σύλλογος Τερπνής Σερρών ζητεί την οικονομική στήριξη των δραστηριοτήτων του. 
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Σύλλογος Ιδιοκτητών Φροντιστηρίων Ξένων Γλωσσών Νομού Αχαΐας ζητεί την πιστή εφαρμογή του π.δ. 116/9.6.2006.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Οικονομολόγων ζητεί την ένταξη του συνόλου των ατομικών επιχειρήσεων, που ασκούν οικονομολογικό επάγγελμα, στο πρόγραμμα παροχής υπηρεσιών και εμπορίου.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο κ. Χρήστος Θανόπουλος ζητεί τη μετατροπή της άδειας κυκλοφορίας του Φ.Δ.Χ. οχήματός του.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Πανελλήνιος Σύλλογος Παραπληγικών ζητεί επιχορήγηση από το λογαριασμό του κρατικού λαχείου, προκειμένου να έχει οικονομική βιωσιμότητα.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Δήμος Μόβρης Αχαΐας ζητεί οικονομική ενίσχυση, προκειμένου να δημιουργήσει γήπεδα και χώρους άθλησης στην περιοχή του.
      19) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία Κάτοικοι της Κάτω Λαψίστας Ιωαννίνων διαμαρτύρονται για τον αναγκαστικό αναδασμό που πραγματοποιείται στην περιοχή τους.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια ΄Ενωση Καθηγητών Φυσικής Αγωγής Ολυμπιακής Παιδείας ζητεί την πλήρη εργασιακή αποκατάσταση των μελών της.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η WWF ζητεί τη λήψη μέτρων για τη βελτίωση της αποδοτικότητας του ενεργειακού τομέα της χώρας, με έμφαση στις μονάδες ηλεκτρισμού από συμβατικά καύσιμα.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία το Τοπικό Συμβούλιο Πλατάνου Δήμου Ακράτας Αχαΐας ζητεί την απομάκρυνση πυλώνων υψηλής τάσης της Δ.Ε.Η..
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην απόρριψη αιτήματος, που αφορά στην κατασκευή από επιχειρηματία μονάδας παραγωγής φθηνής ενέργειας στη Β.ΙΠ.Ε. Πατρών.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε λειτουργικά προβλήματα της Αρχιτεκτονικής Σχολής του Πανεπιστημίου Πατρών.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην έλλειψη προσωπικού του Πανεπιστημιακού Νοσοκομείου Πατρών.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο επισημαίνεται η ανάγκη διορθωτικών παρεμβάσεων στην πλαζ της Πάτρας.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην πρόταση για ανάπτυξη λωρίδας για ποδηλάτες, στην παραλιακή ζώνη της Πάτρας.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 7451/2-5-07 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 7017/4/7111/24-5-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. Τσουρή, σας γνωρίζουμε ότι από το Υπουργείο μας, τα τελευταία χρόνια, έχει ληφθεί μια σειρά μέτρων, με τα οποία επιδιώκεται ο μετασχηματισμός του Πυροσβεστικού Σώματος σε έναν σύγχρονο και ευέλικτο επιχειρησιακό οργανισμό. Στο πλαίσιο δε αυτό και δεδομένου ότι θεωρούμε επιβεβλημένες τις διαρθρωτικές αλλαγές και τροποποιήσεις στη δομή και λειτουργία των πυροσβεστικών Υπηρεσιών, καθώς και την ορθολογικότερη διαχείριση του ανθρώπινου δυναμικού, προωθήσαμε την αναδιάρθρωση του Σώματος με βάση τις σύγχρονες ανάγκες και τα νέα δεδομένα. Πρόσφατα ψηφίσθηκε από την Εθνική Αντιπροσωπεία, ο ν. 3511/2006 «Αναδιοργάνωση του Πυροσβεστικού Σώματος, αναβάθμιση της αποστολής του και άλλες διατάξεις», με τις διατάξεις του οποίου αναδιοργανώνεται και εκσυγχρονίζεται το Σώμα και επιλύονται πάγια θεσμικά αιτήματα των υπαλλήλων του.
      Σε ό,τι αφορά τη στελέχωση των πυροσβεστικών Υπηρεσιών, επισημαίνεται ότι οι  Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Σώματος είναι ελλειμματική κατά 30%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
      Για την αντιμετώπιση της κατάστασης αυτής και ειδικότερα για την περαιτέρω στελέχωση των Υπηρεσιών και την άμεση κάλυψη μέρους των υπαρχουσών κενών Oργανικών θέσεων Υπηρεσιών της Αττικής, διενεργήθηκε πρόσφατα διαγωνισμός για την κατάταξη στο Σώμα εξακοσίων (600) περίπου δοκίμων πυροσβεστών, οι οποίοι ενσωματώθηκαν μετά από την εκπαίδευσή τους. Για την κάλυψη κενών οργανικών θέσεων αξιωματικών ειδικών Υπηρεσιών ολοκληρώθηκαν, προσφάτως, διαγωνισμοί και κατετάγησαν στο Σώμα 68 συνολικά αξιωματικοί αυτής της κατηγορίας. Στο σημείο αυτό πρέπει να επισημάνουμε ότι το θέμα της κάλυψης των λοιπών κενών οργανικών θέσεων του προσωπικού θα αντιμετωπισθεί στα πλαίσια των μελλοντικών προσλήψεων, με διαγωνισμούς που θα προκηρυχθούν στο προσεχές χρονικό διάστημα. Ήδη, έχουμε έγκριση για την πρόσληψη 1300 πυροσβεστικών υπαλλήλων, κατά τα επόμενα δύο έτη.
      Με την ολοκλήρωση των προσλήψεων προσωπικού, θα πραγματοποιηθούν μεταθέσεις των ήδη υπηρετούντων πυροσβεστικών υπαλλήλων, ώστε να ενισχυθούν οι Υπηρεσίες, αφού πρώτα ιεραρχηθούν οι ανάγκες αυτών. Στο πλαίσιο αυτό θα αντιμετωπισθεί και το θέμα της περαιτέρω στελέχωσης και των πυροσβεστικών Υπηρεσιών της νήσου Χίου. Πάντως οι Υπηρεσίες αυτές έχουν λιγότερες ελλείψεις σε σχέση με άλλες Υπηρεσίες της χώρας που εμφανίζουν τα ίδια προβλήματα, ενώ κατά την αντιπυρική περίοδο ενισχύονται και με ογδόντα (80) πυροσβέστες εποχικής απασχόλησης.
      Σε ό,τι αφορά το θέμα της πυροπροστασίας της νήσου Χίου, σας ενημερώνουμε ότι το Υπουργείο μας λαμβάνει και για το τρέχον έτος όλα τα απαιτούμενα μέτρα, με στόχο ο κρατικός μηχανισμός, καθώς και οι διάφοροι φορείς, να ευρίσκονται σε πλήρη εmχειρησιακή ετοιμότητα από την έναρξη της αντιπυρικής περιόδου, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικές στον προληπτικό και τον κατασταλτικό τομέα.
      Να μπει η παράγραφος της σελ. 2.
      Σε ό,τι αφορά τα εναέρια πυροσβεστικά μέσα, πρέπει να επισημανθεί ότι η χώρα μας, με τα σύγχρονα αεροσκάφη και ελικόπτερα που διαθέτει, αλλά και αυτά που μισθώνει, θεωρείται από τις πιο ισχυρές στον τομέα της αεροπυρόσβεσης. Ωστόσο, εκτιμώντας και τη διαμόρφωση των κλιματολογικών συνθηκών, καταβάλλαμε προσπάθειες για τη μίσθωση μεγαλύτερου αριθμού εναέριων μέσων. Ήδη, με εντολή του Πρωθυπουργού, τα επτά ελικόπτερα βαρέος τύπου έγιναν δέκα. Παράλληλα το Πυροσβεστικό Σώμα, μετά το έτος 2000 συγκρότησε, εκπαίδευσε και στελέχωσε, ειδικά αερομεταφερόμενα πεζοπόρα τμήματα σε κάθε Περιφέρεια της ηπειρωτικής χώρας, καθώς και σε κάποιες ευαίσθητες νησιωτικές περιοχές. Η συμβολή αυτών των τμημάτων στην κατάσβεση των πυρκαγιών είναι καθοριστική, αφού είναι γνωστό ότι οι πυρκαγιές δασών στο μεγαλύτερο μέρος της περιμέτρου τους συνήθως δεν μπορούν να αντιμετωπισθούν με άλλο τρόπο.
      Για την εξασφάλιση και συντήρηση υλικών και μέσων δασοπυρόσβεσης, ήδη από το Πυροσβεστικό Σώμα ολοκληρώθηκε η προμήθεια του απαραίτητου ειδικού πυροσβεστικού υλικού για την αντιμετώπιση των πυρκαγιών δασών. Επίσης, ολοκληρώθηκαν οι διαδικασίες συντήρησης του συνόλου των πυροσβεστικών οχημάτων προκειμένου να καταστούν αυτά αξιόπιστα και αξιοποιήσιμα σε επιχειρησιακό επίπεδο, ενώ βρίσκονται σε εξέλιξη διαγωνισμοί για την προμήθεια νέων οχημάτων και ατομικού εξοπλισμού. Στις πυροσβεστικές Υπηρεσίες Χίου, από το έτος 2000 έως σήμερα, έχουν διατεθεί συνολικά δεκατρία (13) οχήματα διαφόρων τύπων και κατηγοριών.
      Ειδικότερα, σύμφωνα με τον ανωτέρω επιχειρησιακό σχεδιασμό, για την αποτελεσματική πυροπροστασία της Χίου, προβλέπεται η διασπορά οκτώ (8) περιπολικών πυροσβεστικών οχημάτων εντός των δασικών εκτάσεων. Επίσης προβλέπεται η στελέχωση τριών (3) πυροφυλακίων σε επιλεγμένα σημεία, καθώς και η οργάνωση μικτών εποχούμενων περιπολιών σε συνεργασία με το Αρχηγείο Ελληνικής Αστυνομίας και τις Ένοπλες Δυνάμεις. Παράλληλα, έχουν εγκατασταθεί σε διάφορα επίκαιρα σημεία 31 υδατοδεξαμενές.
      Από πλευράς αεροπυρόσβεσης η Χίος καλύπτεται από τον εθνικό εναέριο στόλο. Σύμφωνα δε με τον επιχειρησιακό σχεδιασμό, προβλέπεται η στάθμευση ενός ελικοπτέρου στο νησί για την άμεση επέμβαση, ενώ σε περίπτωση σοβαρού συμβάντος θα υπάρξει άμεση κινητοποίηση και των πυροσβεστικών αεροσκαφών που εδρεύουν στη Σάμο. Στο σημείο αυτό πρέπει να σημειώσουμε ότι, πέραν των αρμόδιων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα για το σκοπό αυτό επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στη Χίο.
      Όπως προκύπτει από τα ανωτέρω, από το Υπουργείο μας και ειδικότερα από το Αρχηγείο του Πυροσβεστικού Σώματος, γίνονται όλες οι ενέργειες έτσι ώστε ο μηχανισμός να βρίσκεται σε πλήρη επιχειρησιακή ετοιμότητα και να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο. Φέτος είμαστε στην καλύτερη χρονιά από πλευράς προπαρασκευής. Τα μέσα, εναέρια και χερσαία, είναι στο καλύτερο σημείο από πλευράς προμηθειών. Τελειώνει η μεγάλη συμφωνία, που είναι η διακομματική συμφωνία-συνεννόηση (προδικασία), για την προμήθεια των μεγάλων και εξειδικευμένων χερσαίων μέσων. Έτσι χερσαία-εναέρια μέσα και προσωπικό είναι στο καλύτερο σημείο για τη φετινή κρίσιμη, δύσκολη όπως όλα δείχνουν εξαιτίας των κλιματολογικών αλλαγών, χρονιά.
      Σε ό,τι αφορά την εργασία κατά τις Κυριακές και εξαιρέσιμες ημέρες, την υπερωριακή απασχόληση και τη νυχτερινή εργασία του εποχικού πυροσβεστικού στη νήσο Χίο, κατά την παρελθούσα αντιπυρική περίοδο, σας ενημερώνουμε ότι εφαρμόσθηκε η σχετική διαταγή του Αρχηγείου Πυροσβεστικού Σώματος σε συνδυασμό με τις εγκεκριμένες για το σκοπό αυτό πιστώσεις από το Υπουργείο Οικονομίας και Οικονομικών.
      Τέλος, για το εργασιακό καθεστώς του εποχικού πυροσβεστικού προσωπικού, σας πληροφορούμε ότι, μετά από μεγάλο αγώνα που δώσαμε, η εκκρεμότητα που ήταν «κράμπα» ψυχολογική των εποχικών δασοπυροσβεστών έληξε κατά τον άριστο τρόπο. Δηλαδή ανανεώσαμε τη θητεία τους για πέντε χρόνια, ανεξαρτήτως ηλικίας, ενώ και η διάρκεια της υπηρεσίας που θα παρέχουν γίνεται οκτάμηνη κατ' έτος, γεγονός πολύ σημαντικό από πλευράς ψυχολογίας και από πλευράς εκπαίδευσης.
Ο Υπουργός
ΒΥΡΩΝ Γ. ΠΟΛΥΔΩΡΑΣ»
	2. Στην με αριθμό 7857/10-5-07 ερώτηση του Βουλευτή κ. Νίκου Γεωργιάδη δόθηκε με το υπ’ αριθμ. 3155/24-5-07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
    «Απαντώντας στη με αρ. πρωτ. 7857/10-05-2007 ερώτηση, που κατατέθηκε στη Βουλή από το Βουλευτή κ. Νίκο Γεωργιάδη, σχετικά με το ανωτέρω θέμα, σας πληροφορούμε τα εξής:
    Σύμφωνα με τις διατάξεις του αρθρ. 22 παρ.1 γ του Ν.Δ.2961/54 και άρθρου 7 παρ.1 περ. ζ του Κανονισμού Παροχών Ανεργίας και Στράτευσης του Οργανισμού, το επίδομα ανεργίας αναστέλλεται, εάν ο άνεργος δεν είναι διαθέσιμος προς απασχόληση εις την αγορά εργασίας.
     Βάσει των ανωτέρω, η αναχώρηση του επιδοτούμενου ανέργου στο εξωτερικό αποτελεί λόγο αναστολής του επιδόματός του και εφαρμόζονται οι σχετικές με την «αναστολή» και «συνέχιση» διατάξεις. Επίσης, σύμφωνα με το αρθρ. 7 παρ. 2 περ. ζ του Κανονισμού παροχών «κάθε άνεργος είναι υποχρεωμένος να προσκομίσει έγγραφα αποδεικτικά στοιχεία εξ' ων να αποδεικνύεται η επέλευση και η ημερομηνία επελεύσεως του προκαλέσαντος την αναστολή της επιδότησης λόγου».
     Συνεπώς, η μη εφαρμογή των ανωτέρω διατάξεων στους ομογενείς από τη Βόρειο Ήπειρο θα συνιστούσε διακριτική μεταχείριση σε σχέση με τους υπόλοιπους ανέργους (ημεδαπούς ή αλλοδαπούς) όλης της χώρας, καθόσον το επίδομα ανεργίας καταβάλλεται σε όλους τους δικαιούχους αυτοπροσώπως (αρθρ.13 Κανονισμού Παροχών Ανεργίας) με την επίδειξη των αντίστοιχων στοιχείων απόδειξης της ταυτοπροσωπίας τους (Δελτίο Αστυνομικής Ταυτότητας ή Διαβατήριο)
     Επίσης, όσον αφορά στα Σαββατοκύριακα και στις επίσημες αργίες, η Διοίκηση του Οργανισμού έδωσε οδηγίες στις αρμόδιες Υπηρεσίες να μην προβαίνουν σε αναστολή του επιδόματος ανεργίας.
     Τέλος, τα αναφερόμενα ως προς τη μη υποχρέωση των Ελλήνων Πολιτών να δηλώσουν στην Υπηρεσία την απουσία τους στο εξωτερικό, δεν είναι αληθή, αφού τόσο από τον κανονισμό παροχών όσο και από τα Π.Δ. 1082/80 και 679/82 οι επιδοτούμενοι είναι υποχρεωμένοι να δηλώνουν υπευθύνως τους λόγους για τους οποίους δεν είναι διαθέσιμοι στην Υπηρεσία.
     Ο Υπουργός
     ΒΑΣΙΛΕΙΟΣ Ν. ΜΑΓΓΙΝΑΣ»
      3. Στην με αριθμό 8731/1-6-07 ερώτηση των Βουλευτών κυρίων Τάκη Τσιόγκα και Νικολάου Γκατζή δόθηκε με το υπ’ αριθμ. 1521/20-6-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ. Τ. Tσιόγκας και Ν. Γκατζής, σας πληροφορούμε τα εξής:
      Η Νομαρχιακή Αυτοδιοίκηση Καρδίτσας προχώρησε έγκαιρα στον εντοπισμό του προβλήματος, στην έκδοση και δημοσίευση κατάλληλων οδηγιών για την αντιμετώπιση του φαινομένου των επιδρομών αρουραίων λαμβάνοντας και τις απαραίτητες προφυλάξεις για το περιβάλλον, την πανίδα και τον άνθρωπο καθώς και στην χορήγηση των κατάλληλων φαρμάκων σε συνεργασία με τους Δήμους και τις Κοινότητες που εκδήλωσαν ενδιαφέρον, ενώ κήρυξε τον Νομό αρουραιόπληκτο.
      Το Υπουργείο Αγροτικής Ανάπτυξης και Τροφίμων με την αρ. πρωτ. 39415/26-3-2007 απόφαση διέθεσε το ποσό των 7.000 ευρώ για αντιμετώπιση προβλημάτων αρουραιοκτονίας στον Ν.Α. Καρδίτσας.
      Επισημαίνεται ότι η αντιμετώπιση τέτοιου είδους προβλημάτων περιλαμβάνει και την ενεργό συμμετοχή και εγρήγορση των ίδιων των παραγωγών που πρέπει να παρακολουθούν τις καλλιέργειές τους και να λαμβάνουν τα κατάλληλα μέτρα ύστερα από τις υποδείξεις των αρμόδιων γεωπόνων.
      Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 11792/11-6-2007 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ).
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 8584/30-5-07 ερώτηση των Βουλευτών κυρίων Στυλιανού Ματζαπετάκη και Ιωάννου Σκουλά δόθηκε με το υπ’ αριθμ. Α.Π.Φ. 21/92/ΑΣ/1624 δις/22-6-07 έγγραφο από την Υπουργό Εξωτερικών η ακόλουθη απάντηση:
      «Αναφορικώς με την έκθεση προόδου για την ΠΓΔΜ (έκθεση Meijer) και το συναφές ψήφισμα του Ευρωπαϊκού Κοινοβουλίου το οποίο επικαλείστε, παρακαλώ να λάβετε υπ' όψιν σας τα ακόλουθα:
      Το υιοθετηθέν από την Επιτροπή Εξωτερικών Σχέσεων του Ε.Κ σχετικό ψήφισμα (με την αντίθετη ψήφο των τεσσάρων Ελλήνων Ευρωβουλευτών που μετέχουν αυτής), δεν προεξοφλεί την υπερψήφισή του από την Ολομέλεια, τον προσεχή Ιούλιο, με το σημερινό λεκτικό. Το κείμενο του ψηφίσματος επιδέχεται περαιτέρω τροποποιήσεις επί των οποίων η ελληνική πλευρά θα εστιάσει τις προσπάθειές της και θα εξαντλήσει όλες τις δυνατότητες που της παρέχονται προκειμένου το κείμενο, ως έχει σήμερα, να τροποποιηθεί επί το βέλτιστον πριν υποβληθεί προς ψήφιση στην Ολομέλεια.
      Εκκινώντας με βάσει το γεγονός ότι το εν λόγω σχέδιο ψηφίσματος εμπεριέχει, πέραν των αρνητικών διατάξεων, θετικές αναφορές για τις ελληνικές θέσεις (γεγονός που επαληθεύεται και από την επιστολή διαμαρτυρίας που απέστειλαν στον εισηγητή κ. Meίjer τα μέλη της Επιτροπής Εξωτερικών Σχέσεων του σκοπιανού Κοινοβουλίου), θα ασκήσουμε κάθε επιρροή προκειμένου το τελικό κείμενο προσαρμοστεί πλησιέστερα προς τις θέσεις μας. Σε κάθε περίπτωση, σημειώνεται, ότι τα ψηφίσματα του Ευρωπαϊκού Κοινοβουλίου δεν είναι δεσμευτικά έναντι της Επιτροπής και του Συμβουλίου και δεν παράγουν έννομα αποτελέσματα.
      Τέλος, αναφορικά με την πρώην Γιουγκοσλαβική Δημοκρατία της Μακεδονίας, η θέση της Ελλάδας είναι ξεκάθαρη και δεν επιδέχεται παρερμηνειών. Υπάρχει η διαδικασία διαπραγμάτευσης στο πλαίσιο του Οργανισμού Ηνωμένων Εθνών και η διαμεσολάβηση του κ. Νίμιτς. Η χώρα μας έχει αποδείξει έμπρακτα τη βούλησή της να καταλήξουμε σε μια κοινώς αποδεκτή ονομασία, καθώς η τωρινή είναι προσωρινή. Απαιτείται όμως, και η άλλη πλευρά να δείξει αντίστοιχη βούληση, ώστε να επιλυθεί με κοινά αποδεκτό τρόπο το ζήτημα του ονόματος, το οποίο επηρεάζει την περιφερειακή συνεργασία, τις διμερείς μας σχέσεις και την ευρώ-ατλαντική συνεργασία του γειτονικού κράτους.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      5. Στην με αριθμό 8339/22-5-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1449/20-6-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      Ο κλάδος της μελισσοκομίας είναι προωθούμενος για τη Χώρα μας και για την προώθησή του υλοποιούνται γενικότερα Εθνικά και Κοινοτικά Προγράμματα κυρίως διαρθρωτικού χαρακτήρα, όπως Νέοι Αγρότες, Σχέδια Βελτίωσης, Επενδύσεις στη μεταποίηση-τυποποίηση-συσκευασία, αλλά και ειδικότερα προγράμματα στο πλαίσιο-κανονισμών της Ευρωπαϊκής Ένωσης.
      Στο πλαίσιο των ειδικότερων προγραμμάτων εντάσσεται η εφαρμογή του Καν. (ΕΚ) 797/2004, για τη βελτίωση της παραγωγής και της εμπορίας των προϊόντων της μελισσοκομίας και του Καν. (ΕΚ) 1405/2006 για τον καθορισμό ειδικών μέτρων για την γεωργία στα μικρά νησιά του Αιγαίου Πελάγους. Με τους κανονισμούς αυτούς προωθούνται δράσεις διαρθρωτικού χαρακτήρα, οι οποίες υλοποιούνται από συλλογικά κυρίως όργανα των μελισσοκόμων, αλλά λαμβάνονται παράλληλα και μέτρα άμεσης ενίσχυσης για τους μελισσοκόμους, όπως ενίσχυση στην προμήθεια κυψελών αντικατάστασης, φαρμάκων για την καταπολέμηση της βαρρόα, τεχνική στήριξη των μελισσοκόμων από τα Κέντρα Μελισσοκομίας της Χώρας, ταχύρρυθμες εκπαιδεύσεις των μελισσοκόμων κ.λπ.
      Τα παραπάνω προγράμματα υλοποιούνται και στις συμβατικές εκτροφές, αλλά και στις βιολογικές εκτροφές.
      Τη νέα προγραμματική περίοδο 2007-2013 προβλέπονται μέτρα για τη βιολογική μελισσοκομία όπως βελτίωσης της ποιότητας της γεωργικής παραγωγής και των προϊόντων μέσω:
      α) στήριξης των γεωργών που συμμετέχουν σε συστήματα για την ποιότητα των τροφίμων με πρώτα τα βιολογικά προϊόντα με χορήγηση ενίσχυσης μέχρι 3000 ευρώ ανά εκμετάλλευση, η οποία θα καλύπτει τα «σταθερά κόστη» ένταξης στο καθεστώς ελέγχου για τη Βιολογική Γεωργία (Καν. (ΕΚ) 2092/91 του Συμβουλίου). Η περίοδος δέσμευσης είναι για χρονικό διάστημα τουλάχιστον 5 ετών.
      Επισημαίνουμε ότι η βιολογική μελισσοκομία δεν συμπεριλαμβανόταν στα αγροπεριβαλλοντικά μέτρα ενισχύσεων.
      β) στήριξης των Ομάδων Παραγωγών για δραστηριότητες ενημέρωσης και προώθησης των προϊόντων στο πλαίσιο συστημάτων για την ποιότητα των τροφίμων (βιολογικά προϊόντα και Προϊόντα ΠΟΠ-ΠΓΕ-ΕΠΠΕ) με χορήγηση ενίσχυσης σε ενώσεις παραγωγών για δραστηριότητες που αποβλέπουν στην ενημέρωση των καταναλωτών και την προώθηση βιολογικών γεωργικών προϊόντων και τροφίμων. Το ύψος της ενίσχυσης μπορεί να φθάσει το 70% των επιλέξιμων δαπανών.
      Συμπληρωματικά των ανωτέρω διαβιβάζεται συνημμένα το με αριθμ. πρωτ. 2202/12-6-2007 έγγραφο του Ειδικού Γραμματέα του Γ΄ ΚΠΣ.
      Ο Υφυπουργός
      Α. ΚΟΝΤΟΣ»
      6. Στην με αριθμό 7207/24-4-07 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1252/14-5-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ρ. Ζήση, σας πληροφορούμε τα εξής:
      Α. Διεξαγωγή ελέγχων για εισαγωγές ελιών από τρίτες χώρες
      Οι Υπηρεσίες Ποιοτικού Ελέγχου του Υπουργείου Αγροτικής Ανάπτυξης και Τροφίμων, μέσω των Περιφερειακών Κέντρων Προστασίας Φυτών και Ποιοτικού Ελέγχου και των Δ/νσεων Γεωργίας - Αγροτικής Ανάπτυξης των Νομαρχιακών Αυτοδιοικήσεων διενεργούν τους απαραίτητους ποιοτικούς ελέγχους κατά την εισαγωγή προϊόντων φυτικής προέλευσης, που προβλέπονται από την Κοινοτική και Εθνική Νομοθεσία, προκειμένου να διασφαλίζεται η ποιότητα, η υγιεινή τους κατάσταση και η καταλληλότητά τους για την προστασία του καταναλωτή.
      Πέραν των ανωτέρω ελέγχων, έχουν δοθεί οδηγίες προς όλους τους ελεγκτές, να τηρούν αυστηρώς τις ισχύουσες διατάξεις που αφορούν την ορθή σήμανση των εισαγόμενων προϊόντων, για να μην ανταγωνίζονται αθέμιτα την εγχώρια παραγωγή.
      Όσον αφορά τις ελιές εφαρμόζονται οι ποιοτικές και εμπορικές προδιαγραφές που αναφέρονται στα Π.Δ/γματα 221/79 και 28/89 «Περί τυποποιήσεως, συσκευασίας και ποιοτικού ελέγχου των προς εξαγωγή προοριζομένων επιτραπέζιων ελαιών». Τα ανωτέρω Π.Δ/γματα ισχύουν για τις εξαγωγές προς Τρίτες Χώρες, για τις εισαγωγές από Τρίτες Χώρες, για την αποστολή προς άλλα Κράτη Μέλη, για την παραλαβή από άλλα Κράτη Μέλη και για τη διακίνηση στην εγχώρια αγορά.
      Οι εισαγωγές επιτραπέζιων ελιών για το έτος 2006 ανέρχονται σε 600 τόνους περίπου και από 1/1/2007 έως 30/4/2007 ανέρχονται σε 180 τόνους, ποσότητα πολύ μικρή σε σχέση με την παραγωγή επιτραπέζιων ελιών στη χώρα μας.
      Όλα τα φορτία ελιών που εισάγονται από Τρίτες Χώρες, εξάγονται σε Τρίτες Χώρες ή διακινούνται από και προς άλλα Κράτη-Μέλη υπόκεινται στους απαραίτητους ελέγχους που προβλέπονται από την ισχύουσα Νομοθεσία, από τις αρμόδιες υπηρεσίες του Υπουργείου Αγροτικής Ανάπτυξης και Τροφίμων και των Νομαρχιακών Αυτοδιοικήσεων.
      Στις περιπτώσεις που διαπιστώνονται παραβάσεις ή δεν επιτρέπεται η εισαγωγή - εξαγωγή ή καταστρέφονται (π.χ. θέματα ασφαλείας τροφίμων) ή γίνονται διορθωτικές ενέργειες (π.χ. διόρθωση σήμανσης) ή παραπέμπονται στην Επιτροπή Επιβολής Κυρώσεων σύμφωνα με την υπ’ αριθμ. 381185/94 Απόφαση του Υπουργού Γεωργίας «Κυρώσεις και διαδικασία επιβολής τους στο πλαίσιο άσκησης ποιοτικού ελέγχου επί των επεξεργασμένων-μεταποιημένων οπωροκηπευτικών».
      Ο έλεγχος των ελιών στα καταστήματα λιανικής πώλησης είναι αρμοδιότητα του ΕΦΕΤ.
      Β. Τιμή ελαιολάδου
      Το ελαιόλαδο από την περίοδο 2005/06 υπάγεται στην Κοινή Οργάνωση Αγοράς με βάση τον Καν. (ΕΚ) 865/2004 του Συμβουλίου. Τα διάφορα μέτρα για τη στήριξή του αποφασίζονται από τα όργανα της Κοινότητας (Συμβούλια Υπουργών, Διαχειριστικές Επιτροπές κλπ) και δεν επιτρέπεται η λήψη εθνικών παρεμβατικών μέτρων.
      Οι τιμές διαμορφώνονται ελεύθερα στην αγορά ανάλογα με την προσφορά και τη ζήτηση.
      Ο Υφυπουργός
      Α. ΚΟΝΤΟΣ»
      7. Στην με αριθμό 7204/24-4-07 ερώτηση του Βουλευτή κ. Παναγιώτη Ρήγα δόθηκε με το υπ’ αριθμ. 228/16-5-07 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 7204/24-04-2007 εγγράφου σας, με το οποίο μας διαβιβάσθηκε ερώτηση του Βουλευτή κ. Π. Ρήγα, που κατατέθηκε στη Βουλή των Ελλήνων, σας γνωρίζουμε τα ακόλουθα: 
      1. Η έγκαιρη λήψη μέτρων πρόληψης θαλάσσιας ρύπανσης από την Λιμενική Αρχή Θήρας σύμφωνα με τις κατευθυντήριες οδηγίες της αρμόδιας Υπηρεσίας του ΥΕΝ αμέσως μόλις έγινε γνωστή η προσάραξη του κρουαζιερόπλοιου «SEA DIAMOND» Ν.Π. 11485 την 05-04-2007, οδήγησαν μέχρι σήμερα στον περιορισμό της διαφυγής καυσίμων και λοιπών ρυπογόνων ουσιών από το βυθισμένο πλοίο.
      2. Από τον Πλοίαρχο του πλοίου και την πλοιοκτήτρια και διαχειρίστρια εταιρεία ζητήθηκε η άμεση ανάθεση των εργασιών απάντλησης καυσίμων και λοιπών ρυπογόνων ουσιών που βρίσκονται εντός του πλοίου, σε ανάδοχο εταιρεία και εντός προθεσμίας 48 ωρών η υποβολή σχεδίου εκτέλεσης των ανωτέρω εργασιών.
      Επίσης, δόθηκε έγγραφη εντολή στην Λιμενική Αρχή Θήρας, ότι εφόσον παρέλθει άπρακτη η εν λόγω προθεσμία και προκαλείται ρύπανση από τα καύσιμα και τις λοιπές ρυπογόνες ουσίες του πλοίου, να επιβάλλονται σε καθημερινή βάση οι προβλεπόμενες διοικητικές κυρώσεις κατά των υπευθύνων σύμφωνα με την υφιστάμενη νομοθεσία. Η Λιμενική Αρχή Θήρας προέβη στη βεβαίωση παραβάσεων σύμφωνα με τα ανωτέρω.
      3. Με την Α.Π SD 11/13-04-2007 επιστολή της εταιρείας «CORE MARlNE LIMITED» κατατέθηκε σχέδιο ενεργειών που περιλαμβάνεται σ' αυτήν σχετικά με τις δυνατότητες απάντλησης καυσίμων και λοιπών ρυπογόνων ουσιών που βρίσκονται επί του αναφερόμενου πλοίου. Το ΥΕΝ κάλεσε την εταιρεία να προβεί άμεσα στις προτεινόμενες ενέργειες προκειμένου να υποβληθούν το συντομότερο δυνατό οι τεχνικές λεπτομέρειες του Τελικού Σχεδίου Απάντλησης Καυσίμων για έγκριση από τις αρμόδιες Υπηρεσίες του ΥΕΝ και να υλοποιηθεί αυτό άμεσα.
      4. Μετά την παρέλευση απράκτως του χρονικού διαστήματος υλοποίησης των απαιτούμενων ενεργειών για την απάντληση των καυσίμων και λοιπών ρυπογόνων ουσιών εκ της εταιρείας, επιβλήθηκαν από τη Λιμενική Αρχή Θήρας εκ νέου ημερησίως και σωρευτικώς οι προβλεπόμενες διοικητικές κυρώσεις ύψους 8.804,00 ευρώ (την ημέρα) κατά των εκ του νόμου υπευθύνων από 14-04 έως και 27-04-2007, καθόσον την 28-04-2007 άρχισαν οι προπαρασκευαστικές εργασίες χαρτογράφησης, βιντεοσκόπησης και ελέγχου των πρανών του ανωτέρω πλοίου και της γύρω περιοχής από το ΕΛ.ΚΕ.ΘΕ.
      5. Μετά το πέρας εργασιών επισκόπησης του ναυαγίου και την αναχώρηση του ερευνητικού σκάφους «ΦΙΛΙΑ» Ν.Η. 12 την Πέμπτη 03-05-2007 απογευματινές ώρες, ολοκληρώθηκε το πρώτο στάδιο ενεργειών όπως αυτές περιγράφονται στην Α.Π.: SD 011/13-04-2007 επιστολή της «CORE MARlNE LTD» (επιθεώρηση ναυαγίου ώστε να εξακριβωθεί η θέση και η ευστάθειά του στο βυθό, διάρκειας μέχρι 7 ημέρες).
      Την Παρασκευή 11-05-2007 ολοκληρώθηκε το δεύτερο στάδιο των αναληφθεισών ενεργειών σύμφωνα με την ανωτέρω επιστολή της εταιρείας «CORE MARlNE LTD» (περιλαμβάνει την εκτίμηση κατασκευαστικών ζημιών στη γάστρα, σε εσωτερικά ελάσματα και ενισχυτικά καθώς και σε δεξαμενές πετρελαίου και εκτίμηση των δυνατοτήτων απάντλησης, συνολικής διάρκειας 7-10 ημερών).
      Ωστόσο, μέχρι σήμερα δεν περιήλθε στην αρμόδια Υπηρεσία του ΥΕΝ και στη Λιμενική Αρχή Θήρας το τελικό σχέδιο απάντλησης των καυσίμων και λοιπών ρυπογόνων ουσιών με τις αναγκαίες τεχνικές λεπτομέρειες, ώστε να εξετασθεί αρμοδίως από τις Υπηρεσίες του ΥΕΝ με σκοπό την υιοθέτησή του για να εφαρμοσθεί άμεσα. Ως εκ τούτου, επαναλαμβάνεται η διαδικασία επιβολής των προβλεπόμενων διοικητικών κυρώσεων στους υπαιτίους για την μη υποβολή τελικού σχεδίου απάντλησης.
      6. Η Λιμενική Αρχή Θήρας, έχει βεβαιώσει έως την 15-05-2007 είκοσι μία (21) παραβάσεις για μη έγκαιρη υποβολή του σχεδίου απάντλησης εκ των οποίων για τις πέντε (05) έχουν ήδη εκδοθεί απoφάσεις επιβολής προστίμου συνολικού ύψους 44.020,00 ευρώ, ενώ για τις υπόλοιπες δεκαέξι (16) έχει ξεκινήσει η διαδικασία έκδοσης αποφάσεων επιβολής προστίμου. Επίσης, η εν λόγω Λιμενική Αρχή ανέφερε ότι έχουν βεβαιωθεί στους υπαίτιους δώδεκα (12) παραβάσεις για τη μη έγκαιρη διενέργεια των απαιτούμενων δειγματοληψιών.
      7. Με απόφαση του ΥΕΝ συστήνεται Επιτροπή με έργο την συγκέντρωση, αξιολόγηση και καταγραφή των αποδεικτικών στοιχείων, σε συνεργασία με τα συναρμόδια Υπουργεία, για τις θετικές και αποθετικές ζημιές που προκλήθηκαν στο Ελληνικό Δημόσιο από το ατύχημα του ανωτέρω πλοίου, με σκοπό την διεκδίκηση αποζημιώσεως από την πλοιοκτήτρια εταιρεία και τον ασφαλιστή ή εγγυητή αυτής.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
    8. Στις με αριθμό 5972/21.3.07 και 6093/23.3.07 ερωτήσεις των Βουλευτών κυρίων Στυλιανού Ματζαπετάκη, Ιωάννου Σκουλά και Εμμανουήλ Στρατάκη δόθηκε με το υπ’ αριθμ. 1045/11.4.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση των ανωτέρω ερωτήσεων που κατέθεσαν οι Βουλευτές κ.κ. Σ. Ματζαπετάκης, Γ. Σκουλάς, Μ. Στρατάκης, σας διαβιβάζουμε συνημμένα τα με αριθμ. πρωτ. 1230/02-04-2007 και 39963/29-03-2007 έγγραφα του Ειδικού Γραμματέα του Γ΄ ΚΠΣ και του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) αντίστοιχα, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     9. Στην με αριθμό 7162/24.4.07 ερώτηση των Βουλευτών κυρίων Μιχάλη Καρχιμάκη, Γρηγορίου Νιώτη, Άγγελου Μανωλάκη, Βασιλείου Έξαρχου, Λεωνίδα Γρηγοράκου, Χρήστου Αηδόνη και Γεωργίου Ανωμερίτη δόθηκε με το υπ’ αριθμ. 7017/4/7087/15.5.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ.  Μ. ΚΑΡΧΙΜΑΚΗΣ, Γ.ΝΙΩΤHΣ, Α. ΜΑΝΩΛΑΚΗΣ, Β.ΕΞΑΡΧΟΣ, Λ. ΓΡΗΓΟΡΑΚΟΣ, Χ. ΑΗΔΟΝΗΣ και Γ. ΑΝΩΜΕΡΙΤΗΣ, από την ενημέρωση που είχαμε, σας γνωρίζουμε ότι η Βουλή διαθέτει ειδική Υπηρεσία με τα κατάλληλα συστήματα ηλεκτρονικών εφαρμογών και δύναται να αντιμετωπίσει οποιαδήποτε ηλεκτρονική απειλή.
      Πέραν αυτών σας πληροφορούμε ότι στη χώρα μας σήμερα δεν έχει συσταθεί ομάδα αντιμετώπισης της ηλεκτρονικής τρομοκρατίας (CERT), αφού δεν υφίσταται και σχετικό νομικό πλαίσιο. Ωστόσο το θέμα αυτό σύντομα θα αντιμετωπισθεί από το Υπουργείο μας. Συγκεκριμένα, σε σχέδιο νόμου, που θα προωθήσουμε στη Βουλή το προσεχές διάστημα σχετικά με τη λειτουργία της Εθνικής Υπηρεσίας Πληροφοριών, περιλαμβάνεται διάταξη σύμφωνα με την οποία η Υπηρεσία αυτή καθίσταται πλέον Εθνική Αρχή Αντιμετώπισης Ηλεκτρονικών Επιθέσεων (CERT) και μεριμνά για τη στατική και ενεργητική αντιμετώπιση ηλεκτρονικών επιθέσεων και κυβερνοτρομοκρατίας, σε συνεργασία με άλλες Υπηρεσίες.
      Σήμερα τα θέματα αυτά αντιμετωπίζονται από τις αρμόδιες Υπηρεσίες της Ελληνικής Αστυνομίας και την Ε.Υ.Π., οι οποίες για το σκοπό αυτό βρίσκονται σε διαρκή επαγρύπνηση και συνεργάζονται με τις αντίστοιχες Υπηρεσίες άλλων χωρών και διεθνείς Οργανισμούς (Ευρωπόλ -Ιντερπόλ κ.λπ.), ανταλλάσσοντας πληροφορίες, απόψεις και στοιχεία που σχετίζονται με τέτοιες δραστηριότητες. Στο σημείο αυτό πρέπει να επισημάνουμε ότι το έτος 2004 ιδρύθηκε και λειτουργεί στη Διεύθυνση Ασφάλειας Αττικής Τμήμα Δίωξης Ηλεκτρονικού Εγκλήματος, το οποίο είναι αρμόδιο για τη δίωξη εγκλημάτων που διαπράττονται στο διαδίκτυο ή με τη χρήση αυτού, καθώς και για την επί 24ώρου βάσεως παρακολούθηση του διαδικτύου προς διαπίστωση της διάπραξης εγκληματικών πράξεων που τελούνται στη χώρα και τη διαβίβαση όλων των απαραίτητων στοιχείων στις αρμόδιες Υπηρεσίες. Ανάλογο Τμήμα λειτουργεί από το έτος 2005 και στη Διεύθυνση Ασφάλειας Θεσσαλονίκης. Τα Τμήματα αυτά διαθέτουν άρτια τεχνολογική υποδομή και στελεχώνονται από προσωπικό με εξειδικευμένες γνώσεις και τεχνογνωσία. Η έντονη δραστηριότητα των Υπηρεσιών αυτών έχει αποδώσει θετικά αποτελέσματα, αφού έχουν σημειωθεί σημαντικές επιτυχίες στον τομέα της πάταξης των εγκλημάτων που διαπράττονται με τη χρήση του διαδικτύου.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      10. Στην με αριθμό 7382/27.4.07 ερώτηση του Βουλευτή κ. Γεωργίου Δεικτάκη δόθηκε με το υπ’ αριθμ. 1049548/935/21.5.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ.7382/27.4.07 ερώτησης που κατέθεσε ο Βουλευτής κ. Γεώργιος Δεικτάκης, σχετικά με το ανωτέρω θέμα, σας γνωρίζουμε τα εξής:
      Α 1. Με τις διατάξεις του άρθρου 4 του ν.2954/2001 (ΦΕΚ 255 Α΄), αντιμετωπίστηκε θετικά από το Υπουργείο Οικονομίας και Οικονομικών η χρονίζουσα εκκρεμότητα σε θέματα φορολογίας εισοδήματος χρονικής περιόδου από 12.8.1992 έως 22.12.1993, η οποία προέκυψε από τις εκατέρωθεν απαιτήσεις και υποχρεώσεις μεταξύ της ανώνυμης εταιρίας με την επωνυμία «Οργανισμός Αστικών Συγκοινωνιών Αθηνών (Ο.Α.Σ.Α.), των υπό εκκαθάριση Συγκοινωνιακών Επιχειρήσεων (Σ.Ε.Π.) και των εμπλεκομένων εκμεταλλευτών λεωφορείων δημόσιας χρήσης, όπως αναλυτικότερα ο νόμος αυτός προσδιόρισε, χωρίς την επιβολή κυρώσεων που προβλέπονται γενικά από τις φορολογικές διατάξεις.
      2. Περαιτέρω, με τις νεώτερες διατάξεις του άρθρου 18 του ν.3259/2004  (ΦΕΚ 149Α) παρασχέθηκε η δυνατότητα σε όλους τους υπόσχρεους, οι οποίοι μέχρι την ημερομηνία έναρξης του νόμου αυτού, δεν είχαν υποβάλει δηλώσεις ή είχαν υποβάλει ανακριβή ή ελλιπή δήλωση για την καταβολή ή μη φόρων, να υποβάλουν σχετική αρχική ή συμπληρωματική δήλωση, κατά περίπτωση, χωρίς την επιβολή πρόσθετου φόρου, προσαύξησης, προστίμου ή οποιασδήποτε άλλης κύρωσης.
      3. Από τα πιο πάνω προκύπτει ότι, από το Υπουργείο μας, για τις προαναφερόμενες επιχειρήσεις τα θέματα φορολογίας εισοδήματος αντιμετωπίσθηκαν θετικά και επιλύθηκαν με νομοθετικές ρυθμίσεις.
      Β. Με τις διατάξεις του άρθρου 47 του ν.3427/2005 και για πράξεις που διενεργούνται από 1ης Ιανουαρίου 2006 υπάρχει υποχρέωση υποβολής όλων των περιοδικών δηλώσεων Φ.Π.Α. ανεξάρτητα από το αποτέλεσμα αυτών χρεωστικό, πιστωτικό ή μηδενικό.
      Εξαίρεση από την υποχρέωση υποβολής μηδενικής ή πιστωτικής περιοδικής δήλωσης προβλέπεται μόνο για τις επιχειρήσεις που βρίσκονται σε αδράνεια ή αναστολή εργασιών, εφόσον έχουν υποβάλει δήλωση μεταβολών για να δηλώσουν την κατάσταση αυτή στη Δ.Ο.Υ. (άρθρο 38 παραγρ.1 Κώδικα Φ.Π.Α.).
      Περαιτέρω, σύμφωνα με το ίδιο άρθρο 38, Φ.Π.Α. μπορεί να οφείλεται μόνο στις περιπτώσεις που η επιχείρηση συνεχίζει τη δραστηριότητά της και έχει φορολογητέες εκροές (έσοδα). Στην περίπτωση που δεν έχει τέτοια έσοδα οι δηλώσεις της μπορεί να είναι μόνο πιστωτικές ή μηδενικές και κατά συνέπεια δεν οφείλεται Φ.Π.Α.
      Σε κάθε περίπτωση, εφόσον υποβληθεί δήλωση μεταβολών για αδράνεια ή  αναστολή εργασιών της επιχείρησης, η επιχείρηση υποχρεούται μόνο σε υποβολή εκκαθαριστικής δήλωσης και όχι σε υποβολή περιοδικών δηλώσεων.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
    11. Στην με αριθμό  8301/22.5.07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 1439/14.6.07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Δ. Κουσελάς, σας πληροφορούμε τα εξής:
      Με σκοπό την ολοκλήρωση του θεσμικού πλαισίου για την εφαρμογή του συστήματος παροχής γεωργικών συμβουλών, ο Υπουργός Αγροτικής Ανάπτυξης και Τροφίμων υπέγραψε Σχέδιο ΚΥΑ, η οποία και προωθείται για υπογραφή από τους συναρμόδιους Υπουργούς.
      Από τη δημοσίευση της ανωτέρω ΚΥΑ, τα άτομα που έχουν εγγραφεί στα Μητρώα Δοκίμων Γεωργικών Συμβούλων και Δοκίμων Συνεργατών που τηρούνται στο ΓΕΩΤΕΕ, κατ' εφαρμογήν της αριθμ. 223490/24-11-2006 (ΦΕΚ Β΄ 1725) ΚΥΑ, δικαιούνται να ζητήσουν την εγγραφή τους στα Μητρώα «Γεωργικών Συμβούλων» και «Συνεργατών Γεωργικών Συμβούλων».
      Μετά την ολοκλήρωση αυτής της φάσης θα προκηρυχθούν νέες θέσεις ώστε και οι αυξανόμενες ανάγκες του Συστήματος να καλύπτονται και νέοι Γεωτεχνικοί και απόφοιτοι ΤΕΙ να εντάσσονται οριστικά στα Μητρώα των «Συμβούλων» και των «Συνεργατών Γεωργικών Συμβούλων»
      Συμπληρωματικά των ανωτέρω διαβιβάζεται το με αριθμ. πρωτ. 2211/12-06-07 έγγραφο του Ειδικού Γραμματέα του Γ΄ ΚΠΣ.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     12. Στην με αριθμό 8501/29.5.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/7218/20.6.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. ΚΟΥΒΕΛΗΣ, σε ό,τι μας αφορά, σας γνωρίζουμε ότι, σύμφωνα με τη διάταξη του άρθρου 8 του ν. 2800/ 2000 και του άρθρου 18 του ν. 1481/1984, όπως τροποποιήθηκε με τη διάταξη του άρθρου 34 του ν. 2168/1993, σε συνδυασμό και με τις διατάξεις του άρθρου 123 του π.δ. 141/1991, η αναζήτηση και σύλληψη των διωκόμενων προσώπων ανήκει στις Υπηρεσίες του Αρχηγείου Ελληνικής Αστυνομίας, ενώ παράλληλα το προσωπικό του Υπουργείου μας είναι υποχρεωμένο να εκτελεί τις δικαστικές αποφάσεις και να συμμορφώνεται με τις εντολές των αρμοδίων δικαστικών και εισαγγελικών Αρχών. Αυτονόητο είναι ότι η μη εκτέλεση των εν λόγω διωκτικών εγγράφων, αφενός μεν δημιουργεί κινδύνους παραγραφής των ποινών που επιβλήθηκαν, σύμφωνα με τις διατάξεις του άρθρου 114 Ποινικού Κώδικα, αφετέρου δε συμβάλλει στην ανάπτυξη της εγκληματικότητας, αφού επικίνδυνοι φυγόποινοι - φυγόδικοι κυκλοφορούν ελεύθεροι, με όλες τις αρνητικές συνέπειες που συνεπάγεται τούτο.
      Στο πλαίσιο αυτό, από το έτος 2005, η εκτέλεση των καταδιωκτικών εγγράφων έχει αναχθεί από το Υπουργείο μας σε στόχο πρώτης προτεραιότητας και για την επίτευξή του διατάχθηκαν οι αρμόδιες αστυνομικές Υπηρεσίες να εκπονήσουν Ειδικά Σχέδια Εκτέλεσης των αποφάσεων που εκκρεμούν, σε συνεργασία με τις Δικαστικές Αρχές, ως προς την ισχύ των εγγράφων αυτών και την αξιοποίηση των στοιχείων που υφίστανται στο Ηλεκτρονικό Αρχείο (Βάσεις Δεδομένων) και να ορίσουν αστυνομικούς που να απασχολούνται αποκλειστικά με την εκτέλεση αυτών.
      Σε ό,τι αφορά τις διαπιστώσεις για το θέμα αυτό του Συνηγόρου του Πολίτη, σας ενημερώνουμε ότι από την αρμόδια Διεύθυνση του Αρχηγείου Ελληνικής Αστυνομίας τα εν λόγω προβλήματα έχουν επισημανθεί και καταγραφεί και για το λόγο δε αυτό επανειλημμένα έχουν ενημερωθεί εγγράφως οι Υπηρεσίες του συνερωτώμενου Υπουργείου. Τα εν λόγω προβλήματα έχουν να κάνουν, κυρίως, με τη μη έγκαιρη ενημέρωση των αρμοδίων Υπηρεσιών μας για τις μεταβολές που αφορούν τα διωκτικά (παύση ισχύος ένεκα ανάκλησης, παραγραφής, απότιση ς ή έκτισης, άσκηση ένδικων μέσων κ.ο.κ.), με την αδυναμία ενημέρωσής τους για την ισχύ των διωκτικών κατά τις Κυριακές και αργίες, με την αδυναμία εκτέλεσης των διωκτικών κατά τις ημέρες αυτές από τις αρμόδιες για το σκοπό αυτό Υπηρεσίες, με την αποστολή διωκτικών με ελλιπή ή λανθασμένα στοιχεία ταυτότητας των διωκομένων, με αποτέλεσμα, πολλές φορές, να είναι αδύνατος ο ακριβής προσδιορισμός του επωνύμου και του ονόματος, καθώς και με την αποστολή διωκτικών εγγράφων για εκτέλεση ενώ οι διωκόμενοι κρατούνται σε σωφρονιστικά καταστήματα της χώρας.
      Για εξεύρεση κοινά αποδεκτής λύσης, ώστε να βελτιωθεί η διαδικασία διαχείρισης και εκτέλεσης των διωκτικών εγγράφων, κατά το παρελθόν έτος, πραγματοποιήθηκαν με πρωτοβουλία μας δύο συναντήσεις με εκπροσώπους του συνερωτώμενου Υπουργείου, καθώς και του Υπουργείου Εθνικής Άμυνας. Στο πλαίσιο δε αυτό συγκροτήθηκε Ομάδα Εργασίας, με σκοπό να εξετάσει και να μελετήσει τα θέματα που χρήζουν βελτίωσης σχετικά με τη διαχείριση των διωκτικών εγγράφων, που αποστέλλονται από τις Υπηρεσίες των ανωτέρω Υπουργείων στις Υπηρεσίες της Ελληνικής Αστυνομίας για εκτέλεση και τη λήψη συγκεκριμένων αποφάσεων. Αποτέλεσμα των ανωτέρω ενεργειών ήταν η επίλυση προβλημάτων σχετικών με την εκτέλεση διωκτικών εγγράφων αρμοδιότητας της Στρατιωτικής Δικαιοσύνης. Πρόσφατα δε (7-6-2007), προκαλέσαμε νέα συνάντηση με εκπροσώπους του συνερωτώμενου Υπουργείου και της Εισαγγελίας Πρωτοδικών Αθηνών, στην ημερήσια διάταξη της οποίας περιλαμβάνονταν και οι διαπιστώσεις του Συνηγόρου του Πολίτη.
      Πέραν αυτών, επισημαίνεται ότι ο στόχος για την εξάλειψη των προβλημάτων αυτών που έχουν ως επακόλουθο την αναίτια ταλαιπωρία των πολιτών, παρότι τα περιστατικά που έχουν αναφερθεί είναι πολύ περιορισμένα, έχει αναχθεί σε πρώτη προτεραιότητα για το Υπουργείο μας και για το λόγο αυτό καταβάλλονται συνεχείς προσπάθειες για την περαιτέρω βελτίωση του συστήματος καταχώρησης των διωκτικών εγγράφων. Στο πλαίσιο αυτό, από την αρμόδια Διεύθυνση του Αρχηγείου Ελληνικής Αστυνομίας, σύντομα θα εκδηλωθούν οι απαραίτητες ενέργειες, ώστε να διαμορφωθεί-τροποποιηθεί η υφιστάμενη ηλεκτρονική εφαρμογή, κατά τέτοιο τρόπο ώστε τα διωκτικά έγγραφα, που αποστέλλονται από τις αρμόδιες Αρχές με ελλιπή στοιχεία αυτότητας, να μην καταχωρούνται σε αυτή, αν προηγουμένως δεν εμπλουτίζονται με τα στοιχεία εκείνα που είναι δυνατό να εξατομικεύσουν με ακρίβεια κάποιο πρόσωπο. Παράλληλα, θα εκδοθεί εγκύκλιος διαταγή προς τις περιφερειακές Υπηρεσίες μας, με την οποία θα επισημαίνεται η ανάγκη διενέργειας προσεκτικότερη ς έρευνας και επιβεβαίωσης του καταδιωκτικού εγγράφου, πριν την εκτέλεσή του, ιδιαίτερα στις περιπτώσεις που υπάρχουν αμφιβολίες ή αμφισβητήσεις για την ταυτότητα του συλληφθέντος ή την ισχύ του εγγράφου.
      Ο Υπουργός
      ΒΥΡΩΝ ΠΟΛΥΔΩΡΑΣ»)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου Κύκλου:
      Πρώτη είναι η με αριθμό 2737/27.4.2007 αναφορά του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Οικονομίας και Οικονομικών, σχετικά με την προστασία του πρώην κτήματος Καρρά, που βρίσκεται στα όρια των δήμων Ηλιούπολης, Αργυρούπολης και Αλίμου από διεκδικήσεις των κληρονόμων Νάστου.
      Η αναφορά του κ. Γείτονα έχει ως εξής:
      «Το ψήφισμα των δημοτικών συμβουλίων Ηλιούπολης, Αργυρούπολης και Ελληνικού, που κατετέθη ως αναφορά, αφορά στην προστασία της δημόσιας περιουσίας από διεκδικήσεις των κληρονόμων Νάστου.
      Συγκεκριμένα, ερωτάται ο κύριος Υπουργός Οικονομίας και Οικονομικών σχετικά με πράξεις και παραλείψεις της Κτηματικής Εταιρείας του Δημοσίου να δώσει στους τρεις δήμους Ηλιούπολης, Αργυρούπολης και Ελληνικού οριστικά παραχωρητήρια για τη δημόσια περιουσία στο πρώην κτήμα Καρρά μέρος της περιουσίας Νάστου, καθώς και τον καθορισμό των χρήσεων γης και την τροποποίηση του ρυμοτομικού σχεδίου».
      Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, οι Κτηματικές Υπηρεσίες Αθηνών και Πειραιά ως αρμόδιες για την προστασία των δημοσίων κτημάτων προβαίνουν στη διενέργεια αυτοψιών για τη διαπίστωση της υφιστάμενης κατάστασης των δημοσίων κτημάτων της περιοχής αρμοδιότητάς τους, που έχουν καταγραφεί με την υπ’ αριθμόν 39501246984 απόφαση του Υφυπουργού Οικονομικών. 
      Όσον αφορά στις παραχωρήσεις εκτάσεων του δημοσίου, αρμόδια σύμφωνα με τις διατάξεις του ν. 973/79 είναι Κτηματική Εταιρεία του Δημοσίου, η οποία έχει τη διαχείριση και την εκμετάλλευση αυτών των ακινήτων. Η Κτηματική Εταιρεία του Δημοσίου έχει παραχωρήσει πολλά από τα πιο πάνω δημόσια κτήματα  στην περιοχή Ηλιούπολης κατά χρήση στο Δήμο Ηλιούπολης, με σκοπό τη δημιουργία παιδικών χαρών, χώρων πρασίνου, γηπέδων και λοιπών κοινωφελών έργων προς όφελος των κατοίκων της περιοχής.
      Επίσης, σε μερικά από αυτά έχουν οικοδομηθεί παιδικοί σταθμοί και άλλα κτήρια δημοσίου συμφέροντος. Εκτός από το Δήμο Ηλιούπολης έχουν παραχωρηθεί κατά χρήση δημόσια κτήματα και σε άλλους φορείς, όπως το Σωματείο Ατόμων με Ειδικές Ανάγκες «Ερμής», στον Οργανισμό Προώθησης Εξαγωγών, στο Μουσείο Εθνικής Αντίστασης, στο Σώμα Ελλήνων Οδηγών, στην Ελληνική Εταιρεία για τη Σκλήρυνση κατά Πλάκας, στην Αρχιεπισκοπή Αθηνών, για τη δημιουργία πολυδύναμου πνευματικού κέντρου κ.λπ.
      Επίσης, υπάρχουν αρκετά δημόσια κτήματα, τα οποία χρησιμοποιούνται για τους ίδιους ως άνω σκοπούς από το Δήμο Ηλιούπολης, χωρίς να του έχουν παραχωρηθεί με αντίστοιχες αποφάσεις του διοικητικού συμβουλίου της Κ.Ε.Δ.. Και στους Δήμους Αλίμου και Αργυρούπολης, έχουν παραχωρηθεί κατά χρήση από την Κ.Ε.Δ. δημόσια κτήματα, που έχουν καταγραφεί ύστερα από την προαναφερόμενη απόφαση του Υφυπουργού Οικονομικών, δηλαδή την απόφαση του 1984 για παιδική χαρά, παιδικό σταθμό, κ.λπ.. 
      Αυτά, σαν απάντηση στην αναφορά του κυρίου Βουλευτή. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, ο κύριος Υπουργός, όχι μόνο δεν ικανοποίησε, αλλά με απογοήτευσε, με την απάντησή του. 
      Κύριε Υπουργέ, οι δήμοι και οι πολίτες Αργυρούπολης, Ηλιούπολης και Αλίμου είναι σε εγρήγορση και προβαίνουν σε κινητοποιήσεις, προκείμενου να προστατεύσουν δημόσια γη που είναι στα όρια των δήμων τους από διεκδικητές, από διεκδικήσεις των κληρονόμων Νάστου. Εγώ κατέθεσα αναφορά με το ψήφισμα των δήμων. Το Υπουργείο Δικαιοσύνης απάντησε και επιβεβαίωσε ότι γίνεται προκαταρκτική εξέταση για τη διακρίβωση τυχόν εγκληματικών πράξεων ύστερα από παράσταση των δημάρχων στον εισαγγελέα του Αρείου Πάγου. 
      Εσείς δεν απαντήσατε κύριε Υπουργέ. Έρχεστε σήμερα και μου λέτε τι παραχωρήθηκε στο παρελθόν από προηγούμενες κυβερνήσεις μετά από διεκδικήσεις των κατοίκων, ενώ τα ερωτήματα μου είναι σαφή: Ερωτώ πρώτον: Εάν θα δοθούν τα οριστικά παραχωρητήρια. Η Κ.Ε.Δ. έχει ανακαλέσει τα συγκεκριμένα παραχωρητήρια. Δεύτερον εάν θα καθορισθούν οι χρήσεις γης με αλλαγή του ρυμοτομικού σχεδίου, έτσι ώστε να κατοχυρωθούν τα δημόσια κτήματα και να αξιοποιηθούν προς όφελος του κοινωνικού συνόλου. 
      Δεν κατάλαβα την απάντησή σας. Δεν αντιληφθήκατε το αίτημα των κατοίκων και των τριών δήμων; Είναι αποφασισμένοι, κύριε Υπουργέ, δήμαρχοι και πολίτες και η θέση τους είναι καθαρή. Η θέση είναι αυτή που σας είπα. Αυτά ζητούν και επιμένουν. Ήρθησαν οι αποφάσεις για τα παραχωρητήρια, για να γίνουν δήθεν οριστικά και τα οριστικά παραχωρητήρια δεν δίνονται. Δεν κατάλαβα γιατί το κάνετε. Ποιους θέλετε να προστατεύσετε; 
      Εγώ, κύριε Υπουργέ, δεν θέλω να πιστέψω αυτό που καταγγέλλουν οι δήμαρχοι ότι ειδική σύμβουλος στο Υπουργείο σας επηρεάζει τις αποφάσεις σας. Πραγματικά δεν θέλω να το πιστέψω και ξέρετε ότι το εννοώ αυτό που λέω. Αλλά δεν μπορώ να μην εκπλαγώ και με υποψιάζει η απάντησή σας. Δεν απαντάτε στα συγκεκριμένα αιτήματα. 
      Κύριε Υπουργέ, θέλω να σας πω ότι τελευταία αναβιώνουν διεκδικήσεις  σε όλο το Λεκανοπέδιο. Έχει ανοίξει η όρεξη διεκδικητών. Κάπου τους «κλείσατε το μάτι» με αποφάσεις σας. Με καθυστερήσεις διοικητικών αποφάσεων, αλλά και με διάφορες δικαστικές αποφάσεις, έχει γεμίσει το Λεκανοπέδιο από «μνηστήρες» της δημόσιας  γης. Από την Πετρούπολη και το Περιστέρι, όπου διεκδικούνται από τη Μονή Λαμίας μέχρι την Ηλιούπολη, τον Άλιμο και την Αργυρούπολη, που μιλούμε. Το είδαμε και στο μέτωπο της παραλίας. Είδαμε πρόσφατα –κάτω από την πίεση, ευτυχώς την αποσύρατε- την τροπολογία σας με την οποία ανοίγατε όρεξη σε καταπατητές στα δάση. Ήλπιζα να σας συνετίσει η ευθύνη σας για τη μεγάλη πυρκαγιά στην Πάρνηθα.  Διαψεύσθηκα. Έρχεστε σήμερα, λοιπόν, και δεν μου απαντάτε. Επιμένω. Περιμένουν οι κάτοικοι μια οριστική απάντηση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΟΣ (Άννα Μπενάκη - Ψαρούδα): Κύριε Γείτονα, συμπληρώθηκε ο χρόνος σας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Τελειώνω, κυρία Πρόεδρε. Είχε αναβληθεί η συζήτηση αυτή, όπως ξέρετε. Εγώ κατέθεσα αναφορά...
      ΠΡΟΕΔΡΟΣ (Άννα Μπενάκη - Ψαρούδα): Ναι, αλλά αυτό δεν νομιμοποιεί σε παράταση του χρόνου. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, κυρία Πρόεδρε, δεν νομιμοποιεί σε παράταση του χρόνου, αλλά δεν είμαστε και τηλεγραφητές. Πολλές φορές υπάρχει ανοχή και ευχαριστώ εκ των προτέρων για την ανοχή σας! 
      Θέλω να πω, λοιπόν, στον κύριο Υπουργό ότι δεν είναι απλό το θέμα να το αγνοεί. Μια είναι η καθαρή λύση. Να ακούσετε τη φωνή των κατοίκων και να ανταποκριθείτε στο δίκαιο αίτημά τους. 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ, έχετε το λόγο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πρέπει εγώ να πω ότι με απογοήτευσε ο κ. Γείτονας για τους υπαινιγμούς που διατύπωσε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν διατύπωσα κανέναν υπαινιγμό. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Να σας πληροφορήσω ότι γι’ αυτά τα δημόσια κτήματα βρίσκονται σε εξέλιξη αγωγές ενώπιον του Πολυμελούς Πρωτοδικείου Αθηνών εδώ και πάρα πολλά χρόνια. Είναι μια μακρά δικαστική διαμάχη, στην οποία κάποιοι ιδιώτες ζητούν να αναγνωριστούν κύριοι κάποιων δημοσίων κτημάτων. Αυτές οι αγωγές βρίσκονται σε εξέλιξη και όσον αφορά την προστασία του δημοσίου πλούτου από το Υπουργείο Οικονομικών το χειρίζονται οι εκπρόσωποι του Νομικού Συμβουλίου του κράτους –δεν το χειρίζεται κανένας ειδικός σύμβουλος- σε συνεργασία με την Κ.Ε.Δ.. 
      Τώρα, οι υπαινιγμοί που αφήνετε για ιδιώτες, οι οποίοι μπορεί να έχουν κάποιες αστικές διαφορές με το δημόσιο, δεν αφορούν το Υπουργείο και λυπάμαι που διατυπώσατε αυτούς τους υπαινιγμούς. Και βλέπω ότι το ΠΑ.ΣΟ.Κ. έχει υιοθετήσει ως τακτική του τις προσωπικές επιθέσεις και τους προσωπικούς υπαινιγμούς. Έλαβε σήμερα γνώση, κυρία Πρόεδρε, μιας ερώτησης της υπ’ αριθμόν 10.000, έξι Βουλευτών του ΠΑ.ΣΟ.Κ., η οποία είναι μια παραληρηματική, κακόβουλη και συκοφαντική ερώτηση απαράδεκτου χαρακτήρα. 
      Οι κακόβουλες επιθέσεις είτε σε μένα είτε στους συνεργάτες μου είτε στην οικογένειά μου, όπως αυτή στην ερώτηση ή οι υπαινιγμοί που άφησε ο κ. Γείτονας, δεν πρόκειται να έχουν αποτελέσματα. Απλώς αποκαλύπτουν το πολιτικό αδιέξοδο αυτών που τις εκτοξεύουν. 
      Διότι είναι σαφές, κυρίες και κύριοι της Αξιωματικής Αντιπολίτευσης, ότι είστε σε πανικό. Αποκαλύφθηκε ότι επί των ημερών σας δημιουργήθηκε και γιγαντώθηκε το σύστημα εκμετάλλευσης των επενδύσεων των ταμείων. Εσείς το δημιουργήσατε και εσείς το θρέψατε. Το αποκάλυψε χθες ο Πρωθυπουργός. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Για τα ακίνητα να μας πείτε!
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αντίθετα, εμείς το αποκαλύψαμε και τους οδηγούμε στη δικαιοσύνη. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, στο θέμα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Για την «ταμπακιέρα» να μας πει, κυρία Πρόεδρε!
      ΠΡΟΕΔΡΟΣ (Άννα Μπενάκη-Ψαρούδα): Για την «ταμπακιέρα» φεύγουν πολλοί. Δεν είναι μόνο ο κύριος Υπουργός. 
      Ορίστε, κύριε Υπουργέ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ δεν ξέφυγα, κυρία Πρόεδρε! Σε εμένα να απαντά όχι σε άλλες ερωτήσεις!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Καλώ, λοιπόν, τους «Κλουζώ» της Αξιωματικής Αντιπολίτευσης που υπογράφουν και την απαράδεκτη ερώτηση και διατυπώνουν αυτούς τους απαράδεκτους υπαινιγμούς να ερευνήσουν τα του οίκου τους.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, δεν απαντήσατε και αυτό με υποψιάζει και με ανησυχεί. Το λόγο έχουν οι πολίτες τώρα. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Αναφορές και ερωτήσεις δευτέρου Κύκλου:
      Η με αριθμό 3784/31.1.2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη άμεσων μέτρων για την αντιμετώπιση της λειψυδρίας, διαγράφεται λόγω κωλύματος του κυρίου Βουλευτή.
      Ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Επικρατείας 
      Μόνη συζήτηση επί της αρχής, των άρθρων και του συνόλου του σχεδίου νόμου: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις»
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Εμπορικής Ναυτιλίας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ομοσπονδιακής Δημοκρατίας της Νιγηρίας για τις Θαλάσσιες Μεταφορές».
      Η Συμφωνία αυτή ψηφίστηκε στη διαρκή επιτροπή κατά πλειοψηφία και εισάγεται προς συζήτηση με τη διαδικασία του άρθρου 108 του Κανονισμού της Βουλής.
      Θέλει κάποιος από τους εισηγητές να λάβει το λόγο; Κανείς.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ομοσπονδιακής Δημοκρατίας της Νιγηρίας για τις Θαλάσσιες Μεταφορές».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εμπορικής Ναυτιλίας «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως της Ομοσπονδιακής Δημοκρατίας της Νιγηρίας για τις Θαλάσσιες Μεταφορές» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ.13α΄)
      ΠΡΟΕΔΡΟΣ (Άννα Μπενάκη-Ψαρούδα): Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για τις θαλάσσιες μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας».
      Η Συμφωνία αυτή ψηφίστηκε στη διαρκή επιτροπή κατά πλειοψηφία και εισάγεται προς συζήτηση με τη διαδικασία του άρθρου 108 του Κανονισμού της Βουλής.
      Θέλει κάποιος από τους εισηγητές να λάβει το λόγο; Κανείς.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας «Κύρωση της Συμφωνίας για τις θαλάσσιες μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εμπορικής Ναυτιλίας «Κύρωση της Συμφωνίας για τις θαλάσσιες μεταφορές μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κορέας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ.15α΄)
      ΠΡΟΕΔΡΟΣ (Άννα Μπενάκη-Ψαρούδα): Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Τεχνικής Συμφωνίας μεταξύ του Υπουργείου Άμυνας της Δημοκρατίας της Βουλγαρίας, του Υπουργείου Άμυνας της Κυπριακής Δημοκρατίας, του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ρουμανίας, σε σχέση με τη δημιουργία ενός Πολυεθνικού Σχηματισμού Μάχης της Ευρωπαϊκής Ένωσης με την Ελλάδα ως Έθνος – Πλαίσιο και τη συμμετοχή της Βουλγαρίας, της Κύπρου και της Ρουμανίας».
      Η Συμφωνία αυτή ψηφίστηκε στη διαρκή επιτροπή κατά πλειοψηφία και εισάγεται προς συζήτηση με τη διαδικασία του άρθρου 108 του Κανονισμού της Βουλής.
      Θέλει κάποιος από τους εισηγητές να λάβει το λόγο; Κανείς.
      Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Κύρωση της Τεχνικής Συμφωνίας μεταξύ του Υπουργείου Άμυνας της Δημοκρατίας της Βουλγαρίας, του Υπουργείου Άμυνας της Κυπριακής Δημοκρατίας, του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ρουμανίας, σε σχέση με τη δημιουργία ενός Πολυεθνικού Σχηματισμού Μάχης της Ευρωπαϊκής Ένωσης με την Ελλάδα ως Έθνος – Πλαίσιο και τη συμμετοχή της Βουλγαρίας, της Κύπρου και της Ρουμανίας».
      Ερωτάται το Σώμα: Γίνεται δεκτό το νομοσχέδιο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το νομοσχέδιο του Υπουργείου Εθνικής Άμυνας «Κύρωση της Τεχνικής Συμφωνίας μεταξύ του Υπουργείου Άμυνας της Δημοκρατίας της Βουλγαρίας, του Υπουργείου Άμυνας της Κυπριακής Δημοκρατίας, του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ρουμανίας, σε σχέση με τη δημιουργία ενός Πολυεθνικού Σχηματισμού Μάχης της Ευρωπαϊκής Ένωσης με την Ελλάδα ως Έθνος – Πλαίσιο και τη συμμετοχή της Βουλγαρίας, της Κύπρου και της Ρουμανίας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωριστεί το κείμενο του νομοσχεδίου σελ. 17α΄)
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
      Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding –MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Επανερχόμαστε στο νομοσχέδιο του Υπουργείου Επικρατείας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις». 
      Κύριε Υπουργέ, θέλετε να κάνετε κάποιες παρατηρήσεις;
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κυρία Πρόεδρε. 
      Θα ήθελα να καταθέσω, για να έχουν οι συνάδελφοι στη διάθεσή τους και να διαβάσουν, ώστε να βοηθηθούν στη συζήτηση, νομοτεχνικές βελτιώσεις και παρακαλώ να διανεμηθούν, για την οικονομία του χρόνου. 
      Ευχαριστώ.
     (Στο σημείο αυτό ο Υπουργός Επικρατείας κ. Θεόδωρος Ρουσόπουλος, καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
     (Να μπουν οι σελ. 21-27)
      ΠΡΟΕΔΡΟΣ (Άννα Μπενάκη-Ψαρούδα): Κατατίθενται στα Πρακτικά και διανέμονται οι αλλαγές. 
      Να σας γνωρίσω, επίσης, κύριοι συνάδελφοι, ότι κατά τη συζήτηση του νομοσχεδίου αυτού ορίζεται ως Κοινοβουλευτικός Εκπρόσωπος της Νέας Δημοκρατίας από το Γραμματέα της Κοινοβουλευτικής Ομάδας της Νέας Δημοκρατίας κ. Σταύρου, ο Βουλευτής κ. Κωνσταντίνος Τασούλας.
      Επίσης, ως ειδική αγορητής του Κομμουνιστικού Κόμματος Ελλάδας ορίζεται από τον Κοινοβουλευτικό Εκπρόσωπο κ. Κολοζώφ, η συνάδελφος κ. Λιάνα Κανέλλη. 
      Το λόγο έχει ο εισηγητής της Νέας Δημοκρατίας κ. Ανδρέας Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, έχω την τιμή να εισηγούμαι σήμερα στην Ολομέλεια της Βουλής ένα νέο νόμο-πλαίσιο, ο οποίος ανταποκρίνεται στις συνταγματικές διατάξεις, στις προκλήσεις των τεχνολογικών κατακτήσεων, στις νέες υπηρεσίες οι οποίες απορρέουν από αυτές, στην αυξημένη ζήτηση των πολιτών για νέα προϊόντα στον ευρύτερο χώρο της επικοινωνίας και τέλος, στην εναρμόνιση της ελληνικής νομοθεσίας με το Ευρωπαϊκό Δίκαιο.
      Το Σύνταγμα της Ελλάδος, στην αναθεωρημένη του μορφή του 2001, στο άρθρο 14 παράγραφος 9 και στο άρθρο 15 παράγραφος 2, αναφέρει ότι ο εκτελεστικός νόμος αντιμετωπίζει τα ζητήματα του ιδιοκτησιακού καθεστώτος, την οικονομική κατάσταση, τους πόρους χρηματοδότησης των μέσων επικοινωνίας, αλλά και τους αναγκαίους περιορισμούς για τη διασφάλιση της διαφάνειας, της πληρότητας και της πολυφωνίας στην ενημέρωση, ορίζει κατηγορηματικά την απαγόρευση συγκέντρωσης ελέγχου περισσοτέρων του ενός ηλεκτρονικών μέσων της αυτής μορφής και παράλληλα, αναθέτει τις αρμοδιότητες του κράτους, τον έλεγχο της ραδιοφωνίας και της τηλεόρασης και εξουσιοδοτεί, το Εθνικό Συμβούλιο Ραδιοτηλεόρασης, ως Ανεξάρτητη Αρχή, για τον έλεγχο και την επιβολή διοικητικών κυρώσεων, στην περίπτωση κατά την οποία παραβιάζονται κανόνες των οποίων το αξιακό πλαίσιο περιγράφεται στο άρθρο 15 παράγραφος 2. 
      Με δεδομένες τις προαναφερθείσες συνταγματικές διατάξεις, οι οποίες ορίζουν την έγκριση νόμου από τη Βουλή, η Κυβέρνηση προτείνει το συζητούμενο σχέδιο νόμου, ανταποκρινόμενο στην ανάγκη να ρυθμιστούν ζητήματα, τα οποία άλλες νομοθετικές πρωτοβουλίες του παρελθόντος δεν πέτυχαν, διότι απεδείχθη δυσχερής και ανέφικτη η εφαρμογή τους. 
      Μπορούμε να συμφωνήσουμε ότι οι νομοθετικές ρυθμίσεις απεδείχθησαν ατελείς κατά το παρελθόν, τόσο για λόγους πολιτικούς, λόγους τους οποίους καλύτερα από όλους μπορούν να εξηγήσουν οι συνάδελφοι του ΠΑ.ΣΟ.Κ., όσο και για καθαρά τεχνικούς, λόγω των νέων επιστημονικών κατακτήσεων, οι οποίες αλλάζουν, διαρκώς, το τοπίο της τεχνολογίας, διαμορφώνουν νέες ευκαιρίες και δημιουργούν συγκλονιστικές δυνατότητες. 
      Οι ραγδαίες τεχνολογικές εξελίξεις στο χώρο των ηλεκτρονικών μέσων επικοινωνίας ακυρώνουν τα χθεσινά επιτεύγματα, οδηγούν σε καινούργια, τα οποία και αυτά με τη σειρά τους, πολύ γρήγορα θα έχουν ξεπεραστεί και μας υποχρεώνουν να σπεύσουμε με ταχύτητα και αποφασιστικότητα να προφθάσουμε το μέλλον.
      Διανύουμε, κυρίες και κύριοι συνάδελφοι, ήδη μια συναρπαστική διαδρομή, από τις εκπομπές των αναλογικών σημάτων στις ψηφιακές εκπομπές, από το παγκόσμιο δίκτυο του INTERNET στα δίκτυα ADSL και στο αμέσως επόμενο βήμα, τη μεταφορά σήματος υψηλής ευκρίνειας σε φορητές ηλεκτρονικές συσκευές. 
      Καλούμαστε να αντιμετωπίσουμε εγκαίρως μία νέα, απειλητική για την ανταγωνιστικότητα της κοινωνίας μας, της οικονομίας μας, πραγματικότητα, η οποία θέτει επιτακτικά την υποχρέωση της άμεσης ενσωμάτωσης των τεχνολογικών κατακτήσεων.
      Αν αδρανήσουμε απέναντι σ’ αυτήν την πρόκληση, μοιραία και αναπότρεπτα η Ελλάδα οδηγείται στην τεχνολογική και οικονομική περιθωριοποίηση. 
      Η Ευρωπαϊκή Ένωση έχει θέσει ως στρατηγικό της στόχο να πρωταγωνιστήσει τις προσεχείς δεκαετίες στις νέες συνθήκες ανταγωνισμού του ευρύτερου χώρου της επικοινωνίας και της ψηφιακής εποχής και ολοκληρώνει ήδη ένα σημαντικό κύκλο νομοθετικών δεσμεύσεων για όλα τα κράτη μέλη. Η Ελλάδα σπεύδει να κερδίσει το χαμένο έδαφος, να κερδίσει το χαμένο χρόνο, να διαμορφώσει τις προϋποθέσεις, έτσι ώστε να συμμετάσχει ισότιμα με τους ετέρους της στο νέο περιβάλλον των μέσων επικοινωνίας τόσο με την ενσωμάτωση στο εθνικό δίκαιο όλων των κοινοτικών οδηγιών, όσο και με την εναρμόνιση της εγχώριας νομοθεσίας με το πνεύμα και το γράμμα του Ελληνικού Συντάγματος.
      Οι διατάξεις του προτεινόμενου νομοσχεδίου διασφαλίζουν τους κανόνες της αγοράς σε μία φιλελεύθερη οικονομία. Ταυτοχρόνως, διασφαλίζουν τη θεσμική παρέμβαση της πολιτείας για να προστατεύονται οι αρχές του ελεύθερου και ανόθευτου ανταγωνισμού, των πολλών ευκαιριών για όσους επιθυμούν και επιδιώκουν να επενδύσουν στο συγκεκριμένο τομέα και να αναιρεθούν οι στρεβλώσεις οι οποίες αναδεικνύονται είτε από έλλειψη επαρκούς θεσμικού πλαισίου είτε από μεροληπτικές αξιολογήσεις και αποφάσεις. 
      Το προτεινόμενο σχέδιο νόμου θα αποτελέσει νόμο-πλαίσιο για τη λειτουργία των μέσων επικοινωνίας στην Ελλάδα. Καθιερώνει για πρώτη φορά την έννοια της συγκέντρωσης ελέγχου, γιατί οι επιχειρήσεις των μέσων επικοινωνίας δεν μπορούν να επιβάλλουν με τη δράση τους συγκέντρωση ελέγχου στην οικονομία της αγοράς, να περιορίζουν τον ανταγωνισμό σε μία ανοικτή και ελεύθερη κοινωνία. Η φιλελεύθερη επιλογή αποκρούει τη συγκέντρωση ισχύος, τις εναρμονισμένες πρακτικές, την ανάπτυξη καταχρηστικών συμπεριφορών, τη νόθευση του ανταγωνισμού. 
      Το νομοσχέδιο καθιερώνει ουδέτερους κανόνες και αμερόληπτες διαδικασίες. Διαλαμβάνει ρυθμίσεις για κάθε πεδίο εφαρμογής του χωρίς να εγκαταλείπει σημαντικές διευθετήσεις στην έκδοση μελλοντικών κανονιστικών πράξεων. Τα κρίσιμα ζητήματα για το ιδιοκτησιακό καθεστώς, οι προϋποθέσεις και τα κριτήρια αδειοδοτήσεων εντάσσονται στον ίδιο νόμο, ώστε να μην αφήνει περιθώρια πολιτικής ή νομικής αμφισβητήσεώς του. 
      Με την έγκριση της παρούσας νομοθετικής πρωτοβουλίας, η Βουλή των Ελλήνων πραγματώνει τις επιταγές του Συντάγματος και προστατεύει το πολιτικό σύστημα της χώρας από τις όποιες επιδιώξεις εξωθεσμικών κέντρων αποφάσεων, τα οποία, όπως είναι γνωστό σε όλες και όλους μας, επιδιώκουν να επιβάλουν τους δικούς τους όρους εξυπηρέτησης των οικονομικών τους συμφερόντων και δεν επιθυμούν ενίοτε να υπακούουν στους όρους και τους κανόνες της ελληνικής πολιτείας. 
      Η ενίσχυση του Εθνικού Συμβουλίου Ραδιοτηλεόρασης με περαιτέρω αρμοδιότητες, με εξειδικευμένο ανθρώπινο δυναμικό, με τεχνολογικό εξοπλισμό και αντιστοίχως και της Επιτροπής Ανταγωνισμού, θεραπεύει την ανάγκη για μία ισχυρή, ευέλικτη, κοντά στη νέα εποχή διοικητική μηχανή, ικανή να προστατεύει το δημόσιο συμφέρον και παράλληλα να διευκολύνει την επιχειρηματικότητα. 
      Πιστεύουμε ότι η αγορά του ευρύτερου χώρου της επικοινωνίας σε συνδυασμό με τις ραγδαίες τεχνολογικές εξελίξεις είναι μία ελκυστική, ενδιαφέρουσα και αποδοτική προοπτική για νέες επενδύσεις. Και για τούτο, το προτεινόμενο νομοσχέδιο φιλοδοξεί να προσφέρει και προσφέρει κίνητρα για εύρωστες και οικονομικά βιώσιμες νέες επιχειρήσεις. Είναι γνωστή η θέση μας για κράτος αποτελεσματικό, με ευελιξία και ταχύτητα στις αντιδράσεις του, κράτος παραγωγικό και ουδέτερο απέναντι σε όλους τους πολίτες, κράτος που να επιτρέπει την αυτοδιοίκηση και αυτορύθμιση περιοχών της οικονομίας και της επιχειρηματικότητας οι οποίες έχουν αυτές τις δυνατότητες. 
      Γι’ αυτούς τους λόγους, θεωρούμε ότι η καθιέρωση για πρώτη φορά της έννοιας της συγκέντρωσης ελέγχου στην αγορά των μέσων ενημέρωσης και η διαπίστωσή της με μετρήσιμα στοιχεία, η αποτύπωση της διείσδυσης των μέσων επικοινωνίας από αστικές μη κερδοσκοπικές εταιρείες στις οποίες μετέχουν όλοι οι εμπλεκόμενοι φορείς της επικοινωνιακής αγοράς, καθώς επίσης και η Ε.Ρ.Τ., αλλά και η επιβολή της διαφάνειας στο ιδιοκτησιακό καθεστώς με την κατάργηση των παρένθετων προσώπων, πέρα από τον κοινοτοπικό τους χαρακτήρα, αναιρούν κάθε μορφή υποκρισίας, κάθε μορφή ανοχής, κάθε μορφή αρνήσεως εφαρμογής του νόμου που, δυστυχώς, επέδειξε μέχρι τώρα η ελληνική πολιτεία.
    Οι ακόλουθες διατάξεις συγκροτούν ένα ακόμα αποφασιστικό βήμα. Είναι μια σειρά μέτρων τα οποία αφορούν τεχνικά ζητήματα, αλλά καθοριστικής σημασίας για την καθιέρωση των κανόνων λειτουργίας των μέσω επικοινωνίας, της διασφάλισης του υγιούς ανταγωνισμού και της συστηματικής παρακολούθησης της λειτουργίας των μέσων επικοινωνίας τα οποία θα έχουν αδειοδοτηθεί από την ελληνική πολιτεία ως πράξη ευθύνης απέναντι στους συμπολίτες μας. 
    Έτσι, εκδίδονται νέοι χάρτες συχνοτήτων, οι οποίοι αντιπροσωπεύουν, στην παρούσα περίοδο, τις πραγματικές τεχνολογικές δυνατότητες, αφού λαμβάνεται υπ' όψιν η γεωμορφία της κάθε περιοχής. 
    Προσδιορίζονται σαφώς και επί πραγματικού επιπέδου η οργάνωση και η λειτουργία των πάρκων κεραιών και περιορίζεται δραστικά το σημερινό άναρχο τοπίο των κέντρων εκπομπής. Ακολούθως, η διαδικασία αδειοδότησης περιγράφεται λεπτομερειακά στο νόμο και αποκλείεται η διαδικασία της έκδοσης άλλων κανονιστικών πράξεων, οι οποίες μεταθέτουν τις αποφάσεις στο μέλλον, δημιουργούν αμφισβητήσεις και τελικά, εμποδίζουν την αδειοδότηση και τη νομιμοποίηση της λειτουργίας των μέσων επικοινωνίας. 
    Είναι σημαντικό επίσης ότι καθορίζονται κριτήρια τα οποία ισχύουν αμέσως μετά τη δημοσίευση του νόμου και τα οποία καθιστούν αντικειμενική τη διαδικασία αδειοδότησης των τηλεοπτικών και ραδιοφωνικών σταθμών. 
    Οι υποψήφιοι για κάθε κατηγορία εμβέλειας -εθνικής ή περιφερειακής- και είδος προγράμματος –ενημερωτικού, γενικού ή θεματικού περιεχομένου ή μη ενημερωτικού- θα αξιολογηθούν με βάση συγκεκριμένα κριτήρια. Η δε αξιολόγηση αυτών θα είναι και συγκριτική. 
    Ειδικότερα, προσδιορίζονται το κριτήριο παλαιότητας του τηλεοπτικού ραδιοφωνικού σταθμού, η αρνητική βαθμολογία για την οποία το σχέδιο νόμου προβλέπει ότι θα ισχύουν οι όποιες ποινές, αμέσως, μετά τη δημοσίευση του νόμου. 
    Η συγχώνευση κινητροδοτείται για να δημιουργηθούν βιώσιμες οικονομικά επιχειρήσεις στα μέσα ενημέρωσης. Και βεβαίως, προσμετράται ως κριτήριο η οικονομική βιωσιμότητα. 
    Επίσης, το κριτήριο του απασχολούμενου προσωπικού προκάλεσε κάποιες ανησυχίες, αλλά με τις νομοτεχνικές βελτιώσεις τις οποίες ανακοίνωσε προηγουμένως, ο Υπουργός, νομίζω ότι αυτές διασκεδάζονται. Όπως επίσης και το κριτήριο της προγραμματικής πληρότητας, έχοντας ως μόνιμη και σταθερή επιδίωξη από τη νέα διακυβέρνηση την ποιοτική βελτίωση των προγραμμάτων, τα οποία απευθύνονται στην ελληνική κοινωνία και ιδιαίτερα στην ελληνική νεολαία. 
    Η συγκεκριμενοποίηση των κριτηρίων και ταυτοχρόνως, ο δεσμευτικός της χαρακτήρας προστατεύουν την ποιότητα και το κύρος των προκηρύξεων του Εθνικού Συμβουλίου Ραδιοτηλεόρασης από δικαστικές διενέξεις, πολλαπλές κατά το παρελθόν, οι οποίες είχαν ως αποτέλεσμα -και βεβαίως θα είχαν και στο μέλλον, αν το προτεινόμενο σχέδιο νόμου δεν καθιέρωνε τα συγκεκριμένα αυτά κριτήρια- ακύρωση των προκηρύξεων και ματαίωση των αδειοδοτήσεων. 
    Στο σχέδιο νόμου καθορίζεται τίμημα ως τέλος κατοχής συχνότητας το οποίο καταβάλλεται υπέρ του δημοσίου και αποτελεί βούληση της Κυβέρνησης να εισπράττεται στο σύνολό του. Επιδιώκει να κινητοποιήσει και να συνενώσει τις δημιουργικές δυνάμεις, οι οποίες επενδύουν, εργάζονται και διεκπεραιώνουν τις λειτουργίες των μέσων ενημέρωσης. Μάλιστα, με ισχυρά κίνητρα στο οικονομικό και τεχνολογικό πεδίο, στην ποιότητα των προγραμμάτων, στην ανάδειξη των πολιτιστικών δυνατοτήτων κάθε περιοχής, στην προστασία της ελληνικής γλώσσας και την αποφασιστική είσοδο στη νέα εποχή της ψηφιακής τεχνολογίας. 
    Δημιουργούνται ανοιχτοί ορίζοντες για όλους. Θέτουμε τις προϋποθέσεις ισότιμης συμμετοχής στην αγορά των μέσων ενημέρωσης για κάθε ενδιαφερόμενο, χωρίς προκαταλήψεις, χωρίς διακρίσεις, ισοπολιτεία για όλους, ισονομία για όλους. 
    Το νομοσχέδιο εμποδίζει την ανάπτυξη σχέσεων διαπλοκής, «γκρίζων» περιοχών και αδιαφανών συναλλαγών. Εμποδίζει τις διακρίσεις και τις μεροληπτικές μεταχειρίσεις. Συλλαμβάνει τις ανάγκες της νέας εποχής και ανταποκρίνεται στις απαιτήσεις της άμεσα. 
    Θέλω στο συγκεκριμένο σημείο να κάνω μία ιδιαίτερη αναφορά σε εκείνους οι οποίοι εκφράζουν ανησυχίες από την πλευρά των περιφερειακών σταθμών. Εάν μελετήσουν καλά τις διατάξεις του νομοσχεδίου και λάβουν υπ' όψιν και τις –επαναλαμβάνω- νομοτεχνικές βελτιώσεις τις οποίες επέφερε ήδη με την ανακοίνωσή του στην Ολομέλεια της  Βουλής ο Υπουργός Επικρατείας, τότε ούτε ανησυχίες χωρούν ούτε αμφισβητήσεις για τις καλές προθέσεις. 
      Αντίθετα, όποιος δει το νομοσχέδιο από τη θετική του προοπτική αντιλαμβάνεται ότι πρόθεση της Κυβέρνησης είναι να υπάρξει πλουραλισμός, ελευθερία έκφρασης γνώμης στην περιφέρεια, αλλά και ισχυρές βιώσιμες περιφερειακές επιχειρήσεις που επενδύουν στα μέσα ενημέρωσης. 
      Εισάγεται αμέσως μετά τη δημοσίευση του νόμου η επίγεια ψηφιακή τηλεόραση. Παρέχεται η δυνατότητα μετάδοσης εκπομπών μέσω ευρυζωνικών δικτύων. Δίνεται η προοπτική να εξασφαλιστεί για τους καταναλωτές η πρωτοποριακή τεχνολογική εφαρμογή της ενιαίας σύνδεσης τηλεφώνου, διαδικτύου, ραδιοφώνου, τηλεόρασης και μάλιστα υψηλής ευκρίνειας. 
      Η Ελλάδα σπεύδει να είναι εγκαίρως έτοιμη, πριν από τις εξελίξεις και τις προθεσμίες που θέτει η Ευρωπαϊκή Ένωση. Το 2012 ή το 2015, που αποτελεί για την Ευρωπαϊκή Επιτροπή το καταληκτικό ορόσημο για τη λειτουργία της αναλογικής εκπομπής ραδιοτηλεοπτικών σημάτων, η χώρα μας θα υποδεχθεί για πρώτη φορά έτοιμη, εξοπλισμένη, με νομοθετικό πλαίσιο και τεχνολογική υποδομή τις αξιώσεις του μέλλοντος. 
      Η Κυβέρνηση καινοτομεί. Φέρνει στο προσκήνιο της αγοράς τη δημόσια τηλεόραση. Αξιοποιεί και διευρύνει τις δυνατότητες του ν. 2644/1998 και οδηγεί την Ε.Ρ.Τ. ενισχυμένη και δυναμική στο εξαιρετικά απαιτητικό και ανταγωνιστικό περιβάλλον της ψηφιακής εποχής, όπως προβλέπεται στο άρθρο 17, για να διατηρήσει η Ε.Ρ.Τ. τον πρωταγωνιστικό της ρόλο, τη συμβολή της στην προστασία του δημοσίου συμφέροντος, αλλά και το λειτουργικό δημόσιο χαρακτήρα της με την ανάπτυξη της θυγατρικής εταιρείας, στην οποία το 51% των μετοχών θα ανήκουν στο ελληνικό δημόσιο. 
      Χρειάζεται στο σημείο αυτό να σημειώσουμε ότι η διαστρέβλωση των προθέσεων της Κυβέρνησης, οι αβάσιμες κριτικές, οι άσκοπες απεργιακές κινητοποιήσεις, οι οποίες εξυπηρετούν τη στενή κομματική αντιπαράθεση, πρέπει να τεθούν στο περιθώριο. 
      Πρώτον, διότι το ίδιο το συμφέρον της Ε.Ρ.Τ. και των εργαζομένων σε αυτή απαιτεί να εξοπλιστεί η δημόσια τηλεόραση με τα θεσμικά, οικονομικά και τεχνολογικά εργαλεία, για να μπορεί να σταθεί ισοδύναμα απέναντι στους ανταγωνιστές της. 
      Δεύτερον, διότι η συντήρηση των σημερινών δεδομένων, ο φόβος για το καινούργιο, η εγκατάλειψη των ευκαιριών θα προσφέρουν ελεύθερο πεδίο δράσης στους ανταγωνιστές της Ε.Ρ.Τ.. Θα την περιορίσουν σε φτωχούς στόχους και τελικώς θα την απαξιώσουν. 
      Εμείς μιλάμε για την Ε.Ρ.Τ. των Ολυμπιακών Αγώνων, της EUROVISION,  της πρώτης γραμμής στη μάχη της ενημέρωσης, του πολιτισμού, της παιδείας, της ψυχαγωγίας και της κοινωνικής προσφοράς. Όμως, ταυτοχρόνως, μιλάμε για μια Ε.Ρ.Τ. ικανή να ενσωματώνει το καινούργιο, να τολμά στην αγορά και να κερδίζει επαξίως υψηλότερα ποσοστά ακροαματικότητας και τηλεθέασης, να εξασφαλίζει την οικονομική της ευρωστία, να είναι σε θέση να επενδύει συνεχώς, να αυξάνει τις θέσεις εργασίας και να πρωτοπορεί στις τεχνολογικές κατακτήσεις. 
      Πρέπει να σημειώσουμε ότι το νομοσχέδιο αυτό ανταποκρίνεται, πλήρως, στην ευρωπαϊκή νομοθεσία, αφού ενσωματώνει τις οδηγίες της Ευρωπαϊκής Ένωσης και τα παραρτήματά τους και δεν αντιβαίνει σε οποιεσδήποτε νομικές ρυθμίσεις, οι οποίες αφορούν τα ατομικά δικαιώματα των Ευρωπαίων πολιτών, την επιχειρηματικότητα και τους κανόνες του ανταγωνισμού. 
      Κυρίες και κύριοι συνάδελφοι, ζητώ την υπερψήφιση του νομοσχεδίου επί της αρχής, διότι πραγματώνει την αρχή της διαφάνειας σε κάθε περιοχή την οποία ρυθμίζει. Αναγνωρίζει και προστατεύει τα ατομικά και συλλογικά δικαιώματα. Επιβάλλει αξιόπιστα κριτήρια και μη αμφισβητήσιμες θέσεις στη διαδικασία αδειοδότησης των ραδιοτηλεοπτικών σταθμών. Θέτει γερές βάσεις για το πέρασμα στην ψηφιακή εποχή. Δημιουργεί νέες υπηρεσίες για τους πολίτες, για τους χρήστες ραδιοτηλεοπτικών μέσων ενημέρωσης και καθιστά την Ελλάδα πρωτοπόρο στο πλαίσιο της Ευρωπαϊκής Ένωσης στον τομέα των ηλεκτρονικών επικοινωνιών. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ τον εισηγητή της Νέας Δημοκρατίας. 
Το λόγο έχει, ο εισηγητής του ΠΑ.ΣΟ.Κ. κ. Τηλέμαχος Χυτήρης. 
      ΤΗΛΕΜΑΧΟΣ ΧΥΤΗΡΗΣ: Κυρία Πρόεδρε, κυρίες και κύριοι συνάδελφοι, θα θυμόσαστε ασφαλώς ότι εδώ, σε αυτήν την Αίθουσα –περίπου τρία χρόνια έχουν περάσει- ήρθε ένα άλλο νομοσχέδιο το οποίο είχε την ονομασία: «Νομοσχέδιο για το βασικό μέτοχο». 
      Το νομοσχέδιο εκείνο το είχαν υποστηρίξει τρεις Υπουργοί. Όχι ένας, αλλά τρεις Υπουργοί! Κρατούσε ρομφαία -αν θυμάστε, που θυμάστε καλά- εναντίον της διαπλοκής. 
      Βεβαίως, πολύ γρήγορα, ετράπησαν σε υποχώρηση και οι Υπουργοί και η Κυβέρνηση και το νομοσχέδιο.
      Τότε, αγαπητοί κύριοι συνάδελφοι της Νέας Δημοκρατίας, ψηφίσατε υπέρ του νομοσχεδίου εκείνου και μετά από ένα χρονικό διάστημα ψηφίσατε κατά του νομοσχεδίου εκείνου! Τρεις Υπουργοί ως «τρεις σωματοφύλακες». Και επειδή οι τρεις σωματοφύλακες ήταν τέσσερις, τέσσερις ήταν και τότε που υποστήριζαν το νομοσχέδιο: ο κ. Ρουσόπουλος, ο κ. Παυλόπουλος, ο κ. Παπαληγούρας και ένας τέταρτος που υπερίπτατο εδώ όταν συζητούσαμε το νομοσχέδιο: ο Μπαϊρακτάρης. Διότι στο σουβλατζίδικο του Μπαϊρακτάρη σε άπταιστη αργκό, ο Πρωθυπουργός χρησιμοποίησε προσδιορισμό για το βασικό μέτοχο. 
      Όλα αυτά ήταν μια μαγική εικόνα. Τελείωσαν. Και έρχεται σήμερα μετά από τρία χρόνια και παρουσιάζει ένα άλλο νομοσχέδιο μόνο ο κ. Ρουσόπουλος. Οι άλλοι Υπουργοί χάθηκαν στο δρόμο. Ένα νομοσχέδιο το οποίο είναι στους αντίποδες του νομοσχεδίου εκείνου, στο άλλο άκρο.
      Τώρα με το νέο νομοσχέδιο επιδιώκεται η εύνοια στη διαπλοκή αναμένοντας την εύνοια της διαπλοκής. Κι αυτό γίνεται, τελείως, φυσικά σαν να μη συμβαίνει τίποτα. Αξιοπιστία της Κυβέρνησης; Το κρίνετε μόνοι σας. Εδώ πληρώνονται όλα.
      Αυτό, λοιπόν, είναι το νομοσχέδιο, η ουσία και ο πυρήνας του. Και δεν είναι καθόλου τυχαίο που παρουσιάζεται στο τέλος της Κοινοβουλευτικής Περιόδου, αφού παρετάθη κατά δύο εβδομάδες, προκειμένου να περάσετε το νομοσχέδιο αυτό. Σε ένα χρόνο ο οποίος, όπως γνωρίζουμε όλοι μας, είναι εν δυνάμει προεκλογικός.
      Το νομοσχέδιο αυτό είναι ψευδεπίγραφο και καιροσκοπικό. Είναι ένα νομοσχέδιο θολό, που επιδιώκει στις ογδόντα τόσες σελίδες του, αυτό που κατήγγειλα ήδη. Ικανοποιεί από τη μια μεριά, αλλά και από την άλλη «πουλάει» ελπίδες σε κάποιους. Παρέχει, αλλά κρατάει και σε ομηρία κάποιους. Ο κρυφός σκοπός ποιος είναι; Είναι να εγκλωβίσει αν μπορεί τα ΜΜΕ εις τρόπον ώστε στο τέλος να υποκύψουν στις ορέξεις της Κυβέρνησης. 
      Ο βασικός μέτοχος στο παρόν νομοσχέδιο είναι η Κυβέρνηση. Αυτή επιδιώκει τη διαπλοκή πλέον. Οι όροι έχουν αλλάξει. Αυτό το απαράδεκτο εκκρεμές το ζήσαμε, το γνωρίζουμε πολύ καλά. Κανείς δεν κοκκινίζει. 
      Ταυτίζεται πλέον με τα διαπλεκόμενα συμφέροντα η Κυβέρνηση δια του νομοσχεδίου αυτού γι’ αυτό και ευφυώς το νομοσχέδιο αυτό ονομάστηκε «νομοσχέδιο κωλοτούμπα» και έτσι θα μείνει, με αυτή την ονομασία.
      Τι λέει το νομοσχέδιο; Το νομοσχέδιο παρέχει ιδιοκτησία 100% στους ιδιοκτήτες των καναλιών, σε ένα κανάλι δηλαδή και δίνει τη δυνατότητα επίσης συμμετοχής σε άλλο κανάλι, σε ραδιόφωνα περισσότερα του ενός και επίσης σε εφημερίδες, σε περιοδικά. Απελευθερώνει την αγορά. Και εγώ σας λέω, ωραία. Αλλά όταν απελευθερώνεις την αγορά τότε τι κάνεις; Επιδιώκεις να έχεις καλύτερο έλεγχο. Φυσικό δεν είναι αυτό; Λογικό δεν είναι; 
      Και επειδή μιλάμε για κανάλια, επιδιώκεις να έχεις μια πολύ καλή δημόσια τηλεόραση την Ε.Τ., αφού απελευθερώνεται η αγορά των ιδιωτικών καναλιών. Και τι ακόμα επιδιώκεις όταν απελευθερώνεις την αγορά και μάλιστα στους ολίγους; Να έχεις πλουραλισμό. Ε, το νομοσχέδιο αυτό δεν επιχειρεί αυτά καθόλου. Το αντίθετο θα έλεγα. Από τη μία μεριά απελευθερώνει την αγορά και από την άλλη, δεν επιδιώκει τίποτα από τα τρία αυτά. Παραδείγματος χάριν στον έλεγχο της δεσπόζουσας θέσης, τι λέμε «δεσπόζουσα θέση» όταν μιλάμε για κανάλια, για ραδιόφωνα, για εφημερίδες; Μιλάμε για την επιρροή που μπορεί να έχει κάποιος ξαφνικά στην κοινή γνώμη. Να έχει μεγαλύτερη επιρροή απ’ ό,τι έχουν οι άλλοι. Να έχει περίπου ας πούμε μονοπώλιο, να επηρεάζει. Ε, αυτή την επιρροή την εξετάζει η Επιτροπή Ανταγωνισμού. Και πώς την εξετάζει; Ανάλογα με τις διαφημίσεις και τα χρήματα που εισπράττουν τα κανάλια από τις διαφημίσεις μέσα σ’ ένα χρόνο.
      Μα, αυτό είναι ένα κριτήριο, το οποίο είναι οικονομικό. Η επιρροή στην κοινή γνώμη είναι κάτι άλλο. Και το τοπίο εκεί είναι θολό, το πώς θα μετράται, η θεαματικότητα, η ακροαματικότητα. Αυτό είναι θολό κυρίως και νομίζω ότι δεν θα ξεκαθαρίσει.
      Δεν μετράει μόνο η Επιτροπή Ανταγωνισμού τις εισπράξεις από τις διαφημίσεις, αλλά λέει ότι εάν κάποιος έχει δεσπόζουσα θέση, πρέπει να δούμε αν την εκμεταλλεύεται αυτή τη δεσπόζουσα θέση. Δεν μας αρκεί να έχει δεσπόζουσα θέση. Πρέπει να την εκμεταλλεύεται, για να μπορέσουμε εμείς να υπεισέλθουμε.
      Μα, σας παρακαλώ η ενημέρωση και η δεσπόζουσα θέση στην ενημέρωση μπορεί να είναι όπως είναι στα γάλατα, στα γιαούρτια; Είναι δυνατόν; 
      Το άλλο, τι γίνεται; Μιλάω για τον πλουραλισμό. Ο «πλουραλισμός» κλείνει όλα τα τοπικά κανάλια σε όλη τη χώρα και επιδιώκει να δώσει άδειες σε περιφερειακά κανάλια. Και εγώ ερωτώ, γιατί δεν βάζει κριτήρια σε τοπικά κανάλια, δεδομένης της γεωφυσικής κατανομής ή υφής της χώρας μας;  Γιατί να μην υπάρχουν τοπικά κανάλια τα οποία όμως να υπακούουν σε κριτήρια και να ελέγχονται; Είναι δυνατόν σε τόσα νησιά που έχουμε, σε τόσους νομούς που έχουμε, να μην υπάρχει τοπικό κανάλι, αλλά όλοι να παραπέμπονται σε περιφερειακό; Και άκουσον άκουσον, στα περιφερειακά κανάλια ποιος θα δώσει άδεια; Ο Υπουργός. Πότε θα δώσει την άδεια; Όταν υπάρξει χάρτης συχνοτήτων. Διότι τώρα μετά από τρεισήμισι χρόνια από την Κυβέρνηση της Νέας Δημοκρατίας δεν έχουμε χάρτη συχνοτήτων. Θα υπάρξει χάρτης συχνοτήτων και ο Υπουργός με υπουργικές αποφάσεις θα κατανείμει άδειες. Και δεν θα κατανείμει άδειες βεβαίως, στα περιφερειακά. Και θέλω να κάνω το ερώτημα, αυτά τα περιφερειακά θα έχουν δεσπόζουσα θέση; Θα είναι μόνα τους σε ένα περιφερειακό, σε μία περιφέρεια δύο; Αυτά δεν θα έχουν δεσπόζουσα θέση ή δεν θα μονοπωλούν κατά κάποιο τρόπο; Ή είναι άλλο κράτος εκεί, η περιφέρεια; 
      Ο Υπουργός τι κάνει; Μαζεύει τις συχνότητες απ’ αυτά που θα κλείσει, τα φέρνει στο κέντρο και υπόσχεται ότι θα δώσει συχνότητες πανελλήνια σε διάφορους οι οποίοι επιδιώκουν να έχουν πανελλήνιες συχνότητες.
      Έτσι λοιπόν, ενώ τώρα έχουμε έξι κανάλια πανελλήνιας εμβέλειας και κατά γενική ομολογία –και το ξέρουμε όλοι- τρία είναι υπεραρκετά, ιδιωτικά κανάλια για πανελλήνια εμβέλεια και έχουμε έξι και υποσχόμεθα ότι θα είναι οκτώ, ενδεχομένως δέκα. Ας περιμένουν όλοι και ας ελπίζουν όλοι. Αλλά όσα περισσότερα κανάλια είναι, τόσο ο ανταγωνισμός είναι μεγαλύτερος, τόσο το επίπεδο πέφτει –και το ξέρετε ότι πέφτει το επίπεδο- πιο χαμηλό απ’ ό,τι είναι σήμερα που είναι χαμηλό και επιπλέον η πίτα η διαφημιστική είναι η ίδια. Άρα, θα είναι ζημιογόνα τα κανάλια αυτά, όπως και σήμερα είναι κάποια ζημιογόνα.
Και δεν μας λέει κάποιος το «πόθεν έσχες», για να δούμε πώς κρατιούνται τα κανάλια αυτά στην αγορά. Ή πώς κρατιούνται κάποιες εφημερίδες, που είναι μόνο για τα «μανταλάκια», όπως ξέρετε. Μόνο για τα «μανταλάκια»! Εφημερίδες-φαντάσματα, με τίτλους φιλοκυβερνητικούς, οι οποίες είναι κρεμασμένες στα περίπτερα και δεν πουλάνε ούτε ένα φύλλο.
      Το άλλο θέμα, το τρίτο, είναι αυτό που στον τίτλο του νομοσχεδίου λέγεται: «συγκέντρωση και αδειοδότηση επιχειρήσεων μέσων ενημέρωσης και άλλες διατάξεις». Να φοβόσαστε τα νομοσχέδια που λένε «και άλλες διατάξεις». Στις άλλες διατάξεις κρύβονται πολλά πράγματα.
      Και εδώ τι κρύβεται στις άλλες διατάξεις; Η θυγατρική εταιρεία της Ε.Ρ.Τ. Κάνει μια θυγατρική εταιρεία εν όψει του 2012, όπου θα είναι ψηφιακά τα κανάλια, στη μεταβατική αυτή περίοδο, προκειμένου τι; Προκειμένου αυτή να τακτοποιήσει τον νέο ψηφιακό χάρτη, ο οποίος πρόκειται να εφαρμοστεί.
      Τι είναι αυτή η θυγατρική εταιρεία; Είναι μικτή: 51% θα είναι της Ε.Ρ.Τ. και 49% θα είναι ιδιωτών. Και όχι μόνο αυτό. Η Ε.Ρ.Τ. προικοδοτεί αυτή τη θυγατρική με 15% από τι; Από το ανταποδοτικό τέλος, από το τέλος που πληρώνουμε όλοι μας, όλοι οι πολίτες της χώρας αναγκαστικά κάθε μήνα με το λογαριασμό της Δ.Ε.Η..
      Ανταποδοτικό τέλος όμως σημαίνει ότι δίνω εγώ στην Ε.Ρ.Τ., για να μου δώσει πρόγραμμα, δημόσιας τηλεόρασης πρόγραμμα. Και το παίρνει η δημόσια τηλεόραση το 15% του ανταποδοτικού τέλους και το δίνει στους ιδιώτες μέσα σε μια θυγατρική εταιρεία. Είναι συνταγματικό αυτό; Δεν είναι. Και θα γίνουν προσφυγές, να είστε σίγουροι.
      Τι άλλο κάνει; Δίνει κινητή και ακίνητη περιουσία στη θυγατρική η Ε.Ρ.Τ. Κινητή και ακίνητη δημόσια περιουσία της Ε.Ρ.Τ., τα δίνει στη θυγατρική. Μπαίνουν έτσι ιδιώτες μέσα και προφανώς οι ιδιώτες μπαίνουν μέσα, για να κερδίσουν και για να επηρεάσουν τις εξελίξεις. Υπάρχει περίπτωση να βγουν μετά οι ιδιώτες από κει;
      Εμείς πιστεύουμε στη δημόσια τηλεόραση, στο δημόσιο χαρακτήρα της τηλεόρασης. Πιστεύουμε επίσης ότι η θυγατρική αυτή είναι ένας «Δούρειος Ίππος» και δεν πρόκειται να βγουν. Θα έχουμε μια δημόσια-ιδιωτική τηλεόραση και αυτό είναι ολέθριο λάθος.
      Διότι η δημόσια τηλεόραση έχει άλλη αποστολή απ’ ό,τι έχουν οι ιδιώτες. Οι ιδιώτες είναι επιχειρηματίες, έχουν ένα προϊόν. Η δημόσια τηλεόραση δεν κάνει αυτό. Έχει επιμορφωτικά προγράμματα, έχει προγράμματα, τα οποία είναι καλλιτεχνικά, είναι ψυχαγωγικά, είναι ενημερωτικά, είναι αντικειμενικά. Αυτό δεν γίνεται με ιδιώτες που είναι μέσα και επιδιώκουν το κέρδος. Αφήστε που θα υπάρχει αλλαγή –προφανέστατα- των εργασιακών σχέσεων μέσα στη θυγατρική αυτή.
      Αγαπητοί συνάδελφοι, πιστεύω ότι συμβαίνουν πολλά, σήμερα ήδη που μιλάμε, στο τοπίο, το τηλεοπτικό και των μέσων ενημέρωσης της χώρας. Και αυτά νομίζω ότι πρέπει να τα θίξει κάποιος. Πιστεύω ότι δεν θίγονται με το παρόν νομοσχέδιο με κανέναν τρόπο. Διαιωνίζονται. Και η συναλλαγή καλά κρατά.
      Εμείς αυτό που υποστηρίζουμε είναι ότι πρέπει να υπάρχει ένα σύστημα ουδέτερο, αντικειμενικό, με κανόνες. Τη δουλειά τους και τη δουλειά μας. Αυτή η διαπλοκή αρκετά ταλαιπωρεί και αυτή η διαπλοκή επιδιώκεται με το παρόν νομοσχέδιο.
      Θέλω να πω επίσης ότι ήδη η δημόσια τηλεόραση, η Ε.Ρ.Τ., ανταγωνίζεται τα ιδιωτικά κανάλια. Και τα ανταγωνίζεται, όπως δεν πρέπει. Διότι με τα χρήματα τα δικά μας κάθεται και αγοράζει, συμμετέχει σε διαγωνισμούς, πλειοδοτεί απέναντι στους ιδιώτες και ρίχνει και το επίπεδο.
      Από την άλλη πλευρά ακούμε για σπατάλες, για υπέρογκους μισθούς συμβούλων. Τι συμβουλεύουν όλοι αυτοί; Άγνωστο ποιες είναι ακριβώς οι αρμοδιότητές τους. Αλλά τα χρήματα που παίρνουν –και το ξέρετε πολύ καλά κύριοι συνάδελφοι- είναι περισσότερα από αυτά του Βουλευτού. Και επίσης, πρέπει να σας πω –και μου δίνεται η ευκαιρία μιλώντας γι αυτό το νομοσχέδιο- ότι δυστυχώς η δημόσια τηλεόραση είναι πολλές φορές ένα όχημα κυβερνητικής προπαγάνδας. Και θα σας πω κάτι, το οποίο βγάζει μάτι και ισχύει, υπάρχει τώρα. Ο Γενικός Διευθυντής του Κόμματος της Νέας Δημοκρατίας κ. Δασκαλάκης είναι στο Διοικητικό Συμβούλιο της δημόσιας τηλεόρασης. Και πάμε για εκλογές! Δηλαδή, κάποιος από τη Νέα  Δημοκρατία  δεν έχει την ευαισθησία να το δει; Εγώ δεν  ξέρω τον κ. Δασκαλάκη, μπορεί να είναι μια χαρά ο άνθρωπος. Αλλά είναι δυνατόν ο Διευθυντής του κόμματος της Νέας Δημοκρατίας να είναι στο διοικητικό συμβούλιο της ΕΡΤ; Άσε που είναι και άλλος μέλος του Διοικητικού Συμβουλίου που είναι κουμπάρος του Πρωθυπουργού.
      ΑΝΔΡΕΑΣ  ΛΥΚΟΥΡΕΝΤΖΟΣ:  Ο δικός σας ήταν στο Τ.Ε.Ο.!
      ΤΗΛΕΜΑΧΟΣ  ΧΥΤΗΡΗΣ: Για όλα αυτά είμαστε κατά του νομοσχεδίου αυτού στο σύνολό του και στην ουσία και στο πνεύμα του και στη νοοτροπία την οποία εκπέμπει και επίσης για έναν άλλο λόγο. Για την στιγμή την οποία παρουσιάζεται. Και αυτή εκ του πονηρού είναι. Με το νομοσχέδιο αυτό η Κυβέρνηση φέρεται αναξιόπιστη τελείως, ενώ είχε μια πρωτοβουλία που θα μπορούσε να τακτοποιήσει, πράγματι, τα πράγματα. 
      Θέλω να πω στην Κυβέρνηση και στον κύριο Υπουργό ότι εύπιστοι  απέναντι στην Κυβέρνηση, απέναντι σε αυτά που λέει, που υπόσχεται, υπάρχουν πολλοί από τους πολίτες. Ηλίθιοι δεν υπάρχουν. Και όποιος δεν το γνωρίζει αυτό, θα το δει στις προσεχείς εκλογές.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η κ. Λιάνα Κανέλλη, ειδική αγορήτρια του Κομμουνιστικού Κόμματος Ελλάδος.
      ΛΙΑΝΑ ΚΑΝΕΛΛΗ: Ευχαριστώ κυρία Πρόεδρε. 
      Κυρίες και κύριοι συνάδελφοι, αν ρίξετε μια ματιά γύρω σας και αν διαβάσετε από την προηγούμενη εβδομάδα όλες τις εφημερίδες, όλα τα τηλεοπτικά περιοδικά -φαντάζομαι ότι ίσως κάποιοι από εσάς που δεν σχετίζονται με το επάγγελμα, δεν το ξέρετε, είναι τα περιοδικά με τη μεγαλύτερη κυκλοφορία και τα περισσότερα χρήματα από διαφημίσεις- θα δείτε ότι το σύνολο σε αριθμό  φύλλων των τηλεοπτικών περιοδικών στη χώρα υπερκαλύπτει όλα τα υπόλοιπα περιοδικά, ων ουκ έστι αριθμός, ανά εβδομάδα. 
      Αν λοιπόν διαβάζετε αυτά τα τηλεοπτικά περιοδικά, αν διαβάζετε  τις ατελείωτες σελίδες των ραδιοτηλεοπτικών στηλών στις εφημερίδες, αν ρίξετε και μια ματιά γύρω σας, το νομοσχέδιο που συζητάμε εδώ, έτσι, στον παρόντα χρόνο, κάτω από αυτές τις συνθήκες, είναι προφανές ότι δεν αφορά σε κανέναν άνθρωπο της τηλεόρασης, ούτε καν στους Βουλευτές που παραπονιούνται γιατί βγαίνουν οι ίδιοι και οι ίδιοι και δεν έχουν θέση στα παράθυρα, οι οποίοι θα έπρεπε να αδράξουν, ενδεχομένως, τη χρυσή ευκαιρία και να έχουν κατακλύσει την Αίθουσα. Δεν υπάρχει στις εφημερίδες, παρά κάτι πενιχρά, ταπεινά μονοστηλάκια περί το θέμα. Δεν σας κάνει εντύπωση;
      ΚΩΝΣΤΑΝΤΙΝΟΣ ΒΡΕΤΤΟΣ: Καθόλου.
      ΛΙΑΝΑ ΚΑΝΕΛΛΗ: Αν είχαμε ένα νομοσχέδιο τώρα –ρητορικό είναι το ερώτημα- για τα αγροτικά, ενδεχομένως οι αγρότες θα ασχολούνταν, θα το συζητούσαν κάθε ημέρα, θα το συζητούσαν στα καφενεία, θα προσπαθούσαν να βρουν αν τους αφορά, πού τους αφορά, ποιος θίγεται, ποιος δεν θίγεται. Άκρα του τάφου σιωπή γι’ αυτό το νομοσχέδιο.
Σε κανέναν δεν αφορά; Στους λαλίστατους; Βεβαίως έρχονται φαξ. Βεβαίως διαμαρτύρονται οι Ενώσεις Τεχνικών, οι Ενώσεις Περιφερειακών Σταθμών, οι συνδικαλιστές, χίλιοι δυο, τους οποίους ακούσαμε και εδώ στη Βουλή. 
      Θα σας διαβάσω κάτι, κύριε Υπουργέ, μιας και επί της αρχής είναι σήμερα η συζήτηση και εμένα με αρέσει να μένω στα τυπικά, όταν συζητάμε επί της αρχής και να μην μπαίνω σε λεπτομέρειες, τις οποίες θα πούμε στη συζήτηση επί των άρθρων. Όταν είχατε ανοίξει το διάλογο -γιατί καμμιά φορά και ο διάλογος μπορεί να είναι καλοπροαίρετος, μπορεί, όμως, να είναι και επίφαση διαλόγου- το Κομμουνιστικό Κόμμα σάς είχε απαντήσει με ημερομηνία 1η Φεβρουαρίου του 2006 κάτι πολύ ουσιαστικό, για το οποίο δεν έχει μεσολαβήσει το παραμικρό για να αλλάξει τη θέση του. 
      Η θεματολογία του διαλόγου που διοργανώνετε, έχει ως αφετηριακή βάση και ως δεδομένο την κατοχή δημοσίων συχνοτήτων από Μαζικά Μέσα Ενημέρωσης που βρίσκονται στην ιδιοκτησία ιδιωτών επιχειρηματιών. «Ως κόμμα», σας έλεγε την 1η Φεβρουαρίου του 2006 το Κομμουνιστικό Κόμμα, «θεωρούμε ασυμβίβαστη τη δημιουργία συνθηκών ουσιαστικής ενημέρωσης, μόρφωσης και πολιτισμού με την ταυτόχρονη επιδίωξη των ιδιωτών να αντλήσουν οικονομικά και πολιτικά κέρδη μέσω και των μαζικών μέσων ενημέρωσης. Η πολιτική που έχει στόχο την αντιμετώπιση της ανομίας που επικρατεί στο χώρο των Μέσων Μαζικής Ενημέρωσης, καθώς και των πολλών νοσηρών φαινομένων που αναπτύσσονται σε βάρος του δικαιώματος του λαού στην ενημέρωση, σε βάρος των εργασιακών δικαιωμάτων των δημοσιογράφων και των άλλων εργαζομένων σε αυτά, πρέπει να κινείται στην ακριβώς αντίθετη κατεύθυνση για να έχει θετικά αποτελέσματα». 
      Αυτός ήταν και ο λόγος –τμήμα της αιτιολόγησης- που το Κομμουνιστικό Κόμμα δεν πήρε μέρος στη συζήτηση. Πώς να πάρει μέρος στη συζήτηση ένα κόμμα, το οποίο αρνείται την ουσιαστική πολιτική να υπάρχουν σε χέρια ιδιωτών βασικά αγαθά, ένα εκ των οποίων είναι και οι συχνότητες; 
      Εν πάση περιπτώσει, εάν μπορούν να είναι, πρέπει να είναι και οφείλουν να είναι με την παρούσα κατάσταση και την κυρίαρχη πολιτική, πρέπει να έχουν τέτοιους κανόνες για την προάσπιση, όμως, του δημοσίου αγαθού, για την προάσπιση των δικαιωμάτων των εργαζομένων στα Μέσα Μαζικής Ενημέρωσης, για την προάσπιση των εργαζομένων που καταναλώνουν το παραγόμενο προϊόν από την ενημέρωση. Και βεβαίως αυτοί δεν μπορούν να υπάρχουν σ’ ένα τέτοιο νομοσχέδιο.
      Εδώ τι έρχεστε και κάνετε επί της αρχής και επί της ουσίας των πραγμάτων και ποια είναι η κατεύθυνση του νομοσχεδίου; Πρώτα απ’ όλα είναι υποχρεωμένη η κάθε κυβέρνηση να υπακούσει σε συγκεκριμένες ευρωπαϊκές ντιρεκτίβες. Δεν γίνεται αλλιώς. Προκύπτει, όμως, ένα ουσιαστικό πρόβλημα. Στο κομμάτι της ψηφιακής πλατφόρμας, παρά την πρόοδο της τεχνολογίας, η Ευρωπαϊκή Ένωση δεν έχει καταλήξει –άλλωστε μας το είπε και ο ίδιος ο Υπουργός στην τοποθέτησή του στην Επιτροπή- τι μορφή ακριβώς θα πάρει. Κοντολογίς, δεν έχει γίνει διανομή στις Βρυξέλλες ποιες ομάδες συμφερόντων και προς τα πού θα επωφεληθούν το σύνολο  της υπεραξίας αυτής της καινούργιας τεχνολογίας.
      Κάποιοι που ίσως έχουν περάσει από τις Βρυξέλλες και έχουν ασχοληθεί με τα ζητήματα της νέας τεχνολογίας, θα έβλεπαν εκατοντάδες χιλιάδες εργαζόμενους στις εταιρείες που παράγουν ψηφιακά προγράμματα και προγράμματα στους προγραμματιστές των ηλεκτρονικών υπολογιστών, στους κατασκευαστές ηλεκτρονικών προγραμμάτων, να διαμαρτύρονται με αλλεπάλληλες διαδηλώσεις έξω από το κτήριο των Βρυξελλών για την απώλεια κάθε έννοιας πνευματικού δικαιώματος, για την υποθήκευση κάθε ταλέντου το οποίο διαθέτουν και να ασφυκτιούν απέναντι στη νομοθεσία, η οποία με ευρωπαϊκή ντιρεκτίβα απαγόρευε –άκουσον, άκουσον!- ακόμα και τη χρήση του υπολογιστή στο γραφείο μεγάλης εταιρείας για παραγόμενο προϊόν της εταιρείας ή για προσωπική χρήση -δεν μιλάω για ροζ τηλέφωνα και τέτοια, για να μην πείτε τέτοιο πράγμα- χωρίς να θεωρείται ότι αυτό το οποίο ακόμα και πρόχειρα σχεδίαζε, είναι ιδιοκτησία της εταιρείας.
      Μιλάμε για ουσιαστική τεχνολογική καθιέρωση της φεουδαρχίας. Οι φεουδάρχες πρέπει να είναι πολλοί. Πρέπει να είναι τόσοι όσοι ήταν οι βασάλες επί μεγάλων αυτοκρατοριών. Θα έχουμε, λοιπόν, τώρα με αυτό το νομοσχέδιο καθ’εαυτού στο ραδιοτηλεοπτικό τοπίο δημιουργία μεσαιωνικών συνθηκών. Θα έχουμε κάστρα συγκεκριμένα μαζί με κάποιες περιφέρειες, μαζί με ραδιόφωνα, εφημερίδες, dvd και καινούργια κινητή τηλεφωνία, με αμφίδρομες υπηρεσίες, οι οποίες θα είναι περίκλειστες σε μία ομάδα συμφερόντων.
       Κύριε Ζώη, μιας και μιλάτε πάρα πολύ δυνατά, θα αναγκάζομαι και εγώ να σας απευθύνω το λόγο σε προσωπικό επίπεδο, μπας και ησυχάσετε.
      Σας ακούω μέχρι εδώ τι λέτε, αγαπητέ κύριε Ζώη. Ακούω τι λέτε στους συναδέλφους σας. Λυπάμαι πάρα πολύ, αλλά για να σας μιλήσω, θα πρέπει να απαντάω σ’ αυτά που λέτε. 
      ΧΡΗΣΤΟΣ ΖΩΗΣ:   Με συγχωρείτε.
      ΛΙΑΝΑ ΚΑΝΕΛΛΗ:  Φθάνουμε, λοιπόν, στο σημείο -και σας ενδιαφέρει εξαιρετικά, είσαστε νέος στην ηλικία, εσείς θα απολαύσετε αυτών των πραγμάτων και θα τα χειριστείτε- να δημιουργήσουμε με κλεμμένα, κυριολεκτικά, λόγω της ανομίας. Συνάδελφοι του ΠΑ.ΣΟ.Κ, τα χρήματα που συγκεντρώθηκαν στους ήδη υπαρκτούς μεγάλους άρχοντες, δεν δημιουργήθηκαν σε μία εποχή του Κολοκοτρώνη, ούτε σε μία εποχή από την οποία δεν υπάρχει κανένας από εμάς ζων, για να έχει μαρτυρία. Και έχουν ήδη χωριστεί τα Μαζικά Μέσα Ενημέρωσης σε δύο τροχιές. Και εδώ το νομοσχέδιο τα τακτοποιεί με βάση τον τρόπο που εσείς ανοίξατε, στα προ του νόμου Βενιζέλου και στα  μετά του νόμου Βενιζέλου. Και μετά έρχεστε κάποιες φορές και εξεγείρεστε, όταν σας λέμε ότι είσαστε στην ίδια κατεύθυνση, ακολουθείτε την ίδια πολιτική με την Κυβέρνηση. Στον τρόπο με τον οποίο θα βάλετε τα φανάρια και επειδή τα βάζετε για να στρίψετε συμφωνείτε μόνο. Σε τίποτε άλλο. Εκεί διαφωνείτε. Πότε έγιναν αυτά; Τον περασμένο αιώνα; Έγιναν μήπως στην εποχή του new deal, όταν οι άνθρωποι της τυπογραφίας  τυπώνανε για τον ιδιοκτήτη της «WALL STREET JOURNAL»,  δικό του φύλλο, ώστε να μη μάθει ποτέ τι είναι το κραχ του ΄29; Μπορούμε εδώ μέσα να κάνουμε συζήτηση με αυτούς τους  όρους ότι κάποιος διάβασε ένα πρωτοσέλιδο, γιατί το τύπωναν, επειδή ήταν ιδιοκτήτης και δεν έμαθε ποτέ το κραχ του ΄29, την ώρα που οι άλλοι αυτοκτονούσαν και έπεφταν από τα παράθυρα; Τι έχει μέσα αυτό το νομοσχέδιο; Βασικές θεμελιώδεις ευρωπαϊκές αξίες. Δηλαδή, καπιταλιστικές στο σύνολό τους. Τι έχει; Έχει ενσωμάτωση της εθνικής νομοθεσίας στην ευρωπαϊκή. 
      Ζεματιστήκατε μία φορά με το «Βασικό Μέτοχο», Ζεματιστήκατε! Όχι το Κομμουνιστικό Κόμμα. Τώρα φτιάχνουμε ένα πράγμα, με το οποίο, ακόμη και όταν ήρθε η ψηφιακή τεχνολογία να οριστικοποιηθεί,  να έχουμε ανοίξει το δρόμο σε κάποιους που θα έχουν ήδη  αποκτήσει και ένα site,  θα έχουν επενδύσεις και θα έχουν πλασαριστεί στην αγορά, ως οι καλοί «ψηφιάδες», όπως έγινε από το ’89 μέχρι σήμερα με τους αναλογικάδες. Έτσι τα απέκτησαν τα λεφτά.
       Το πρώτο ιδιωτικό κανάλι στην Ελλάδα ξεκίνησε, αγαπητοί συνάδελφοι, με κεφάλαιο 1.000.000.000 ψωροδραχμές, 200.000.000 ο καθένας από τους πέντε ιδιοκτήτες. Και από πού τα βρήκε ο καθένας και πώς τα βρήκε από την αγορά, ώστε να διαμορφωθούν αυτές οι συνθήκες και τώρα τάχα δήθεν να μιλάμε για ενημέρωση; Είναι υποκριτικό.
       Για τοπικούς σταθμούς; Οι τοπικοί σταθμοί, αγαπητοί μου συνάδελφοι και αγαπητές μου συνάδελφοι, είναι αυτοί που ασχολούνται με τα τοπικά θέματα και τα τοπικά θέματα οφείλουν να φθάνουν και στο κέντρο. Τοπικοί σταθμοί δεν είναι αυτοί που περιορίζεται η εμβέλειά τους τοπικά. Πουθενά αλλού δεν συμβαίνει. Ακόμη και αν θέλετε να το πάμε με δικά σας κριτήρια, το BBC  είναι υποχρεωμένο να έχει γραφεία σε όλες τις μεγάλες πόλεις της Αγγλίας, εκεί που λέτε για περιθωριακά που έχει την έδρα του ο άλλος στο BBC. Ε, να μην κοροϊδευόμαστε μεταξύ μας! 
      Γιατί άκουγα και συναδέλφους που κόπτονταν για το μέλλον της τηλεόρασης της Θεσσαλονίκης, μιας πόλης που επιμένετε ακόμη και σήμερα, διότι είναι  συμπρωτεύουσα σε αυτόν τον τόπο. Πότε πρωτεύουσα των Βαλκανίων, πότε συμπρωτεύουσα, θίγοντας στην πραγματικότητα την ίδια τη Θεσσαλονίκη. Διότι η Θεσσαλονίκη είναι η Θεσσαλονίκη. Και έρχεστε και μου λέτε αυτό, όταν φεύγει το BBC για λόγους κατεβάσματος του κόστους και με δεκατέσσερις χιλιάδες άτομα προσωπικό μετέφερε την έδρα του στην Ινδία; Αύριο το πρωί ποιος σας λέει ότι κάποιος από αυτούς με την ψηφιακή τεχνολογία δεν θα μεταφέρει τυπικά και ουσιαστικά την έδρα του στο Χόνγκ Κόνγκ, στην Κουάλα Λουμπούρ, στη Μαλαισία, ή οπουδήποτε αλλού, εκεί που θα έχει φθηνά εργατικά χέρια. Πάρα πολύ φθηνό χαρτί τουαλέτας και πάρα πολύ φθηνό γρανίτη για να είναι ωραία τα μεγέθη των τηλεοπτικών σταθμών. Για ποιο πλουραλισμό και ποια ενημέρωση; Ποιες εργασιακές σχέσεις; 
      Θα φτιάξετε ψηφιακή στην Ε.Ρ.Τ.. Ποιος σας λέει ότι είναι λάθος; Ας πούμε ότι δεν είναι λάθος να την κάνετε. Γιατί την κάνετε θυγατρική; Γιατί δεν την κάνετε διεύθυνση ψηφιακής τηλεόρασης της Ε.Ρ.Τ.; Γιατί την κάνετε θυγατρική εταιρεία; Θα σας πω εγώ. Γιατί είναι ο ίδιος τρόπος με τον οποίο ισοσκελίσατε την Ε.Ρ.Τ., μετά την Ολυμπιάδα. Πώς την ισοσκελίσατε; Ανεβάσατε την τιμή των ακινήτων της Ε.Ρ.Τ. -αυτό δεν έγινε;- ισοσκελίσατε τον προϋπολογισμό, πλήρωνε Έλληνα πολίτη 30% επάνω εισφορά.
      Αυτά δεν έγιναν σε κάποια άλλη χώρα, εδώ έγιναν. Μια εταιρεία του δημοσίου, αλλά με ιδιωτικοοικονομικά κριτήρια. Σας άκουσα, κύριε συνάδελφε. Είπατε ότι το μέλλον της Ε.Ρ.Τ. είναι η EUROVISION και η Ολυμπιάδα; Δηλαδή στα αλήθεια αυτό το πράγμα το είπατε συνειδητά εδώ μέσα; Θεωρείτε ότι έχετε τη δυνατότητα με αυτό το νομοσχέδιο να πετυχαίνετε μια νίκη κάθε χρόνο στην Ολυμπιάδα; Δηλαδή θα παίρνετε την Ολυμπιάδα κάθε τέσσερα χρόνια εσείς και θα βγάλετε τα λεφτά που δεν έβγαλε η Ε.Ρ.Τ. και μπήκε μέσα; 
      ΑΝΔΡΕΑΣ ΛΥΚΟΥΡΕΝΤΖΟΣ: Δεν καταλάβατε. Δεν το είπα έτσι. 
      ΛΙΑΝΑ ΚΑΝΕΛΛΗ: Θα έχετε μια Παπαρίζου κάθε ένα χρόνο να σας ισοφαρίζει από τα πάρτι και από τα παραφερνάλια; Όχι αγαπητέ μου. Πάτε να δώσετε στους ιδιώτες την ιδιότητα να έχουν την μεγαλύτερη επιχείρηση όλων των εποχών με θέση και έδρα την Ολλανδία. Και αυτό λέγεται Big Brother  και πάσης άλλης μορφής. Είναι η μοναδική επένδυση, σε ολόκληρο τον κόσμο, η οποία αποδίδει 1.200% σε τρεις μήνες. Αυτό είναι ιδιωτική τηλεόραση. Ρωτήστε τον κ. Μάνο και άλλους που είναι οικονομολόγοι και ξέρουν, αν υπάρχει επένδυση, παγκοσμίως, που να αποδίδει 1.200% σε τρεις μήνες, μόνο το Big Brother, και να αντέχει για είκοσι χρόνια. Και θα μπει ο ιδιώτης για την ψυχή της μάνας του, να τον ενδιαφέρει η πληροφόρηση, να τον ενδιαφέρει η ουσία, να τον ενδιαφέρει              –νομίζετε- η τύχη του Άλεξ; Ψευδαισθήσεις. 
      Εδώ, με αυτό το νομοσχέδιο, δεν κάνετε τίποτα άλλο από να τακτοποιείτε και να μπαίνει σε σειρά, θέση και ιεράρχηση με βάση τα ήδη κερδηθέντα. Δεν μιλάω σε συναδέλφους –να είμαστε πρόσωπο με πρόσωπο- που δεν γνωρίζουν ότι υπάρχει κανάλι που εκπέμπει νομίμως και το οποίο μπήκε στο Χρηματιστήριο, διαβαθμίζοντας, από το Χρηματιστήριο, εκατόν εβδομήντα οκτώ εταιρείες πριν από αυτό. Μπήκε παράνομα, έγινε γιγάντιο και έγινε ανταγωνίσιμο. 
      Έχετε μικρό αριθμό εργαζομένων, χωρίς να λάβετε υπ' όψιν σας τους τεχνικούς πουθενά. Λέτε διακόσιοι. Δεν φτάνουν διακόσιοι. Έπρεπε να λέτε πεντακόσιοι, εξακόσιοι και να καθορίζετε και ποιοι από αυτούς. Λέτε ψηφιακή τηλεόραση. Με τι προϋπολογισμό; Οι παραγωγές που θα κάνει η ψηφιακή τηλεόραση θα είναι ανταγωνιστικές της Ε.Ρ.Τ., της αναλογικής; Να τις παίζει τι; Να τις παράγει ψηφιακά με άλλο κόστος και να τις παίζει αναλογικά, με άλλο κόστος; Κα θα παίρνουν από κοινού διαφήμιση; Από το κοινό γραφείο; 
      Ξέρετε, υπάρχουν και μια σειρά από πράγματα που όσο και να θελήσει κάποιος να τα δει τακτοποιητικά, πρέπει να κοιτάξει την πολιτική ουσία και την πολιτική κατεύθυνση. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Κυρία Πρόεδρε, σας παρακαλώ πολύ την ανοχή σας, δεν θα αργήσω. 
      Η πολιτική κατεύθυνση είναι: Μπήκαν ξεσαλωμένα στην αγορά. Πήρε ο καθένας τη θέση του. Έρχεται και η ψηφιακή τεχνολογία, είναι δεδομένη, εξαρτώμεθα οι πολιτικοί από αυτούς και να δούμε τώρα πώς θα βολέψουμε τα πράγματα για να μη χάσει το αστικό κράτος την ίδια του την υπόσταση, για να μην υποχωρήσουν στοιχειωδώς οι λεγόμενες τρεις, κατά Μοντεσκιέ, εξουσίες, στην τέταρτη, που είναι και η λεγόμενη πρώτη. Αυτό κάνει το νομοσχέδιο. Όλα τα υπόλοιπα, τα πολύ ωραιοποιημένα περί τακτοποίησης και ρύθμισης των ανομοιών κ.λπ., είναι ασήμαντα πράγματα. Είναι σαν να αλλάξατε την βαλβίδα για το αν θα ανάβει κόκκινο ή πράσινο σε μια διασταύρωση για να μην τρακάρει η Ferrari του ενός με την Porche  του άλλου. Τίποτα άλλο δεν κάνει το νομοσχέδιο. Απολύτως τίποτα. 
      Διαμορφώνει, λοιπόν, ένα νομικό πλαίσιο επιχειρηματικού ανταγωνισμού και  προχωράει ένα βήμα παραπέρα από το ΠΑ.ΣΟ.Κ. μέχρι σήμερα. Δεν δίνει χρήση, δίνει εκμετάλλευση συχνοτήτων. Είναι αυτό που σας λέμε καμμία φορά εμείς, ότι ο ένας άνοιξε το δρόμο, έβαλε χαλίκι και ο άλλος τον ασφαλτοστρώνει τώρα, να φεύγει ακόμα πιο γρήγορα το κεφάλαιο. Αυτή είναι η διαφορά. Άνοιξε ο δρόμος από εκεί, τώρα πάμε στην εκμετάλλευση και στις ψηφιακές θα έχουμε ενοικιάσεις, επινοικιάσεις και μετά –για να γίνω και εντελώς πραγματική- θα φυσάει ο άνεμος που φύσηξε πρόσφατα, τάχα μου δήθεν ανταγωνιστικά, στην κινητή τηλεφωνία.
      Ακούστε: Να μιλάει κάποιος σήμερα με αυτές τις συνθήκες για μια κρατική τηλεόραση η οποία είναι κομματική, επιβιωτική και ήταν ανέκαθεν από την Μεταπολίτευση και μετά, δεν θα είναι το Κομμουνιστικό Κόμμα αυτό. Εμείς, όταν μιλάμε για κράτος, μιλάμε για κράτος το οποίο διαχειρίζεται δημόσια αγαθά στα πλαίσια λαϊκής εξουσίας. Άρα, είναι ένα λαϊκό κράτος. Δεν είναι αυτό το κράτος το συγκεκριμένο. Δεν θα καταφύγουμε τώρα εμείς σε κουβέντες περί «κουμπάρων», αδελφών, δομημένων, αδόμητων και χίλια δυο άλλα πράγματα, διότι και ο τρόπος που προβάλλονται αυτά δίνει αξία, υπεραξία και λεφτά στις χειροπέδες. 
      Είμαστε στη χώρα που μπορεί σήμερα μέσα στην Ευρωπαϊκή Ένωση να μην υπάρχει ούτε ένα σήμα της INTERPOL, το οποίο να μπόρεσε να υλοποιηθεί για την Ηλία, αλλά η Ηλία είχε το προνόμιο σε βάση και σε αντίθεση με οποιονδήποτε από εσάς εδώ μέσα να δίνει μιάμιση ώρα συνέντευξη, όπως και ο Ρωχάμης, όπως και ο Πάσσαρης. Το ένα κανάλι θα έχει το Ρωχάμη, το άλλο θα έχει τον Πάσσαρη, το άλλο θα έχει τον άλλο φονιά. Ψάχνουν να βρουν ποιος φονιάς είναι μεγαλύτερος, ποιος απατεώνας είναι μεγαλύτερος για να δώσει και συνέντευξη μία και μιάμιση ώρα. 
      Έχετε μετρήσει ποτέ τις διαφημίσεις όταν συνομιλούν με καθάρματα, τα ποινικώς καταδικασμένα; Και αυτά σας θυμίζω ποτέ με τετραγωνάκια.
      Για ποια λοιπόν ελευθερία της πληροφόρησης η οποία θα ισορροπήσει με την αγορά, μιλάμε; 
      Ακούστε. Ισορρόπησε ποτέ σε κανένα καζίνο ο ένας παίκτης με τον άλλον με τους κανόνες του black jack ή της ρουλέτας; Ξέρετε κανέναν παίκτη που ανταγωνιστικά να ισορρόπησε με τον διπλανό του και θα έχετε ισορροπία ποιότητας; Ποιος είναι ο μόνος ισορροπημένος πάντα; Η τράπουλα αμετακίνητη στη θέση της και το καζίνο που βγάζει λεφτά.
      Αυτήν τη στιγμή η χώρα αναγκάζεται να γίνει –γιατί αυτοί είναι οι κυρίαρχοι στην πολιτική- γκρουπιέρης, απολύτως γκρουπιέρης, με κεφάλαιο και συχνότητες.
      Για να βρεθεί λοιπόν αυτή η αναντικατάστατη φόρμα φέραμε ένα τέτοιο νομοσχέδιο εδώ. Θα το πιάσουμε άρθρο-άρθρο αύριο. Θα δούμε πώς ξετυλίγεται αυτή η διαδικασία.
      Κύριε  Υπουργέ, διατυπώνω ένα βουλευτικό παράπονο. Φέρατε σήμερα τρεις σελίδες, τις πήραμε πριν από είκοσι λεπτά, με μερικές αλλαγές. Την προηγουμένη στην επιτροπή μας φέρατε αλλαγές και μάλιστα με το νομοσχέδιο τυπωμένο. Είχαμε και τρεις-τέσσερις μέρες να τις διαβάσουμε. Από μία πρόχειρη ματιά -και δεν θα αναφερθώ σ’ αυτές- βλέπω μερικά πράγματα τα οποία ενδεχομένως να είναι και ουσιαστικά.
      Περιμένετε σε μια συζήτηση επί της αρχής εδώ να μπορεί κάποιος να απαντήσει σε θεμελιώδεις αλλαγές που έρχονται την τελευταία στιγμή; Δεν μπορούν. Αυτή η κοινοβουλευτική πρακτική, κυρία Πρόεδρε –αυτό έχει μια γενικότερη επισήμανση- πρέπει να αλλάξει. Δεν θα σας έκανε κόπο, κύριε  Υπουργέ, να τις δίνατε από χθες ή ενδεχομένως από την Παρασκευή. Δεν μπορεί αυτές να διατυπώθηκαν σήμερα ώρα 18.00΄ το απόγευμα και να αρχίζει η συζήτηση στις 18.15΄ και να μη μπορεί κανένας ούτε να τις μελετήσει, ούτε να καταλάβει τι συνεπάγονται. Επομένως σε αυτές θα αναφερθώ αύριο.
      Καταψηφίζουμε το νομοσχέδιο γιατί είναι υποκριτικό, γιατί είναι τακτοποιητικό βαθύτατα αντιλαϊκών συμφερόντων και κυρίως γιατί διακυβεύει, πέρα από τα δημόσια αγαθά συνολικά, το δικαίωμα στην πληροφόρηση, το δικαίωμα στον πολιτισμό και κυρίως το δικαίωμα οποιουδήποτε να μπορεί να εκφρασθεί με την καινούργια τεχνολογία.
      Για μας παραμένει κεντρικό το αίτημα οι δημόσιοι φορείς, οι κοινωνικοί φορείς, τα πολιτικά κόμματα να μπορούν να έχουν τέτοια έκφραση, όχι υπό τους όρους της διαδικασίας των ραδιοερασιτεχνών της δεκαετίας του ’50.
      Κλείνω με μια φράση. Στη Γαλλία όταν πρωτάνοιξαν ελεύθερα ραδιόφωνα τα λέγανε ελεύθερα ραδιόφωνα. Δεν είχαν καμμιά σχέση με τροχιοδρόμηση συμφερόντων. Μόλις βγήκε ο νόμος -τακτοποίησε τα χρήματα- και αυτά ονομάστηκαν ιδιωτικά. Η καταστροφή είναι ορατή στο Βέλγιο, το οποίο δεν έχει τη γεωπολιτική μορφή της Ελλάδας.
      Καταψηφίζουμε επί της αρχής το νομοσχέδιο.
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος  του Συνασπισμού Ριζοσπαστικής Αριστεράς, κ. Φώτης Κουβέλης.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, με το παρόν νομοσχέδιο διακηρύσσεται και τυπικά πλέον ο θάνατος της έννοιας «Βασικός Μέτοχος» και μάλιστα με την εξαιρετικά καλή συνδρομή της Μείζονος Αντιπολίτευσης του ΠΑ.ΣΟ.Κ. Έτσι λοιπόν μια κατάκτηση η οποία είχε εξασφαλίσει τη συντριπτική Πλειοψηφία της Βουλής αναφορικά με την καθιέρωση της έννοιας του «Βασικού Μετόχου», προκειμένου να υπερασπισθούμε τη διαφάνεια και να απομακρύνουμε τη δυνατότητα χειραγώγησης της πολιτικής και του ευρύτερου δημόσιου βίου από τα ποικιλώνυμα κέντρα, με πρωτεύουσα την ύπαρξη σ’ αυτά τα κέντρα των ραδιοτηλεοπτικών ανωνύμων εταιρειών, εξαφανίζεται.
    Και είναι ακριβές ότι η εγκατάλειψη από την Κυβέρνηση αλλά και από την Αξιωματική Αντιπολίτευση αυτής της κατάκτησης, δεν είναι ένα τυχαίο γεγονός, δεν προέκυψε σε πολιτικό κενό, αλλά εμείς έχουμε τη βεβαιότητα ότι είναι το αποτέλεσμα συγκεκριμένων πιέσεων που ασκήθηκαν και ασκούνται από τις ιδιοκτησίες των ραδιοτηλεοπτικών μέσων. 
    Και είναι βέβαιο, αγαπητοί και αγαπητές συνάδελφοι, ότι ο χορός καλά κρατεί. Θα συνεχίζει η πολιτική ζωή να ετεροκαθορίζεται από τα μεγάλα ραδιοτηλεοπτικά κέντρα, τα οποία διαμορφώνουν και συνιστούν την έννοια του ολιγοπωλίου. Κατά συνέπεια, με αυτές τις ολιγοπωλιακές μορφές που υπάρχουν στα ραδιοτηλεοπτικά μέσα, είναι ευχερέστερη η πολιτική πίεση, άρα η διαμόρφωση μεγεθών κατά το πώς συμφέρει κάθε φορά εκείνους που θέλουν να ετεροκαθορίζουν την πολιτική, προκειμένου να παράγουν τη δική τους πολιτική και προφανώς όχι προς όφελος των πολλών και την εξυπηρέτηση των συμφερόντων των Ελλήνων πολιτών, αλλά με κύριο και αποκλειστικό στόχο την εξυπηρέτηση των δικών τους συμφερόντων. Και είναι ένα ζήτημα –και τούτο ανεξάρτητα από το βαθμό πολιτικής ευαισθησίας με την οποία ο καθένας το προσεγγίζει, που αφορά στον πυρήνα, που αφορά στην καρδιά της δημοκρατικής λειτουργίας του πολιτεύματος. Άλλοτε τα σημάδια αυτής της παρέμβασης είναι εμφανή, άλλες φορές είναι αόρατα, αλλά και στις δυο περιπτώσεις διαμορφώνουν εξαιρετικά δυσμενείς καταστάσεις για την υπόθεση της πολιτικής ως της συλλογικής δραστηριότητας που πρέπει να υπηρετεί τη δημοκρατία και τα συμφέροντα, όσο και τα δικαιώματα των πολιτών. 
    Επομένως δεν απομένει παρά να αναφωνήσει κάποιος ότι απεβίωσε η έννοια του «Βασικού Μετόχου» τελικά.
    Κυρίες και κύριοι συνάδελφοι, μόνο αυτό το γεγονός θα αρκούσε για να καταψηφίσουμε το νομοσχέδιο επί της αρχής. Πολύ δε περισσότερο, όταν υπάρχουν και διατάξεις οι οποίες αναφέρονται και προσδιορίζουν την έννοια της αρχής του νομοσχεδίου και μας βρίσκουν αντιθέτους. 
    Με ένα πρωθύστερο σχήμα η Κυβέρνηση επιχειρεί να αποκαθάρει τα ζητήματα του άναρχου ραδιοτηλεοπτικού τοπίου. Και ποιο είναι αυτό το πρωθύστερο σχήμα; Χωρίς ακόμη να είναι γνωστός ο ραδιοτηλεοπτικός χάρτης, η Κυβέρνηση σπεύδει να διαμορφώσει τις συνθήκες εκείνες για τη χορήγηση των αδειών, για τη λεγόμενη αδειοδότηση, χωρίς τουλάχιστον το ελληνικό Κοινοβούλιο, εμείς, είτε ανήκετε στη Συμπολίτευση είτε στην Αντιπολίτευση, να γνωρίζουμε ποιες είναι οι δυνατότητες του ραδιοτηλεοπτικού χάρτη. Και μάλιστα γίνεται ο καθορισμός των όρων και των προϋποθέσεων για την αδειοδότηση, με την παραπομπή κρίσιμων ζητημάτων σε ρυθμίσεις δεκαεπτά υπουργικών αποφάσεων. Και γνωρίζετε όλες και όλοι πάρα πολύ  καλά, ότι αυτές οι ευρείες νομοθετικές εξουσιοδοτήσεις για να ρυθμίζονται καίρια ζητήματα με υπουργικές αποφάσεις, δεν υπηρετούν την αποφασιστική συμμετοχή του ελληνικού Κοινοβουλίου, όχι μόνο στη διαδικασία του ελέγχου αλλά και στη διαδικασία διαμόρφωσης κρίσιμων μεγεθών και στοιχείων, όπως εν προκειμένω, κρίσιμα είναι τα στοιχεία και στη βάση των όσων προανέφερα, για τη λειτουργία των ραδιοτηλεοπτικών μέσων.
    Κυρίες και κύριοι συνάδελφοι, η οριοθέτηση της έννοιας της δεσπόζουσας θέσης, είναι πρόδηλο ότι γίνεται κυρίως με οικονομικά στοιχεία και χαρακτηριστικά. Ενώ θα έπρεπε τα ποιοτικά στοιχεία να κυριαρχούν και βεβαίως ο έλεγχος της δεσπόζουσας θέσης να μην είναι της αρμοδιότητας της Επιτροπής Ανταγωνισμού ή αν θέλετε, να είναι και της Επιτροπής Ανταγωνισμού από την ώρα που παρεμβαίνει το οικονομικό στοιχείο και η οικονομική αξιολόγηση, αλλά και του Εθνικού Συμβουλίου Ραδιοτηλεόρασης. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
Όμως, αυτό δεν είναι τυχαίο και δεν είναι τυχαίο για το λόγο ότι εκείνο που κυριαρχεί ως αντίληψη στο νομοσχέδιο είναι ο οικονομικός χαρακτήρας της ρύθμισης, ενώ θα πρέπει να συμφωνήσετε ότι, όταν μιλάμε για τη ραδιοτηλεόραση, θα πρέπει -χωρίς να υποτιμούμε τα οικονομικά στοιχεία- να αναζητούμε άλλα κριτήρια, τα οποία θα αξιολογούν και θα σταθμίζουν τη θέση της πολιτείας απέναντι στο ραδιοτηλεοπτικό τοπίο.
      Κυρίες και κύριοι συνάδελφοι, είμαστε αντίθετοι με αυτήν τη γενίκευση, με αυτή -αν θέλετε- τη γενικευμένη ακριβέστερα επιλογή να εξαφανιστούν τα τοπικά κανάλια και να οδηγηθούν, πάλι στη λογική των οικονομικών στοιχείων, σε συγχωνεύσεις. Η εξαφάνιση των τοπικών σταθμών και η μετακίνησή τους αναγκαστικά σε σχήματα που θα προκύπτουν από συγχώνευση στην περιφέρεια, για σκεφθείτε, προσβάλλει την πολυφωνία, προσβάλλει -αν θέλετε- και τη δυνατότητα έκφρασης των τοπικών κοινωνιών στο επίπεδο των στοιχείων που συγκροτούν την έννοια της τοπικής κοινωνίας. Εμείς δεν συμφωνούμε με αυτήν τη γενικευμένη απαγόρευση λειτουργίας των τοπικών καναλιών και έχουμε έντονες τις αντιρρήσεις για την απομάκρυνσή τους από το ραδιοτηλεοπτικό χάρτη.
      Κυρίες και κύριοι συνάδελφοι, τα κριτήρια για την αδειοδότηση αναφέρονται στο σχέδιο νόμου, εμείς όμως θέλουμε να δώσουμε το βάρος στην αρνητική βαθμολογία. Στο πλαίσιο της αρνητικής βαθμολογίας, κύριε Υπουργέ, νομίζω ότι θα πρέπει να συμφωνήσετε πως πρέπει να κυριαρχεί αρνητικά το στοιχείο που δίνει στη δημοσιότητα και με έναν επίσημο τρόπο το Εθνικό Συμβούλιο Ραδιοτηλεόρασης για την προσβολή της πολυφωνίας και για την προσβολή της ισοτιμίας των κομμάτων των πολιτικών δυνάμεων στη δυνατότητα έκφρασης των πολιτικών τους απόψεων. 
      Κυρίες και κύριοι συνάδελφοι, έχω αίσθηση του μεγέθους του κόμματος στο οποίο έχω την τιμή να ανήκω, αλλά, εάν δείτε τα στοιχεία τα οποία δίδει το Εθνικό Συμβούλιο Ραδιοτηλεόρασης στη δημοσιότητα, θα διαπιστώσετε ότι δεν προσβάλλεται η πολυφωνία, στραγγαλίζεται. Θα διαπιστώσετε ότι κυρίως τα ιδιωτικά Μέσα Μαζικής Ενημέρωσης περιφρονούν και τη συνταγματική επιταγή και τους κανόνες, εν συνεχεία της συνταγματικής επιταγής, για την αναγκαία υπηρεσία προς την πολυμέρεια και την πολυφωνία. Προσβάλλεται ο πολιτισμός από τη λειτουργία πολλών Μέσων Μαζικής Ενημέρωσης. Προσβάλλονται -αν θέλετε- και κοινές αξίες και δεν αναφέρομαι σε αξίες που μπορεί να μας διαφοροποιούν, αλλά σε κοινές αξίες. Αυτά τα στοιχεία θα πρέπει να είναι δυναμικά κριτήρια για την αρνητική βαθμολογία σε σχέση με την αδειοδότηση, όπως επίσης θα πρέπει θετικό στοιχείο βαθμολογίας να είναι για τα Μέσα Μαζικής Ενημέρωσης και να λαμβάνεται αποφασιστικά υπ’ όψιν πόσα κοινωνικά μηνύματα μεταδίδουν και με ποιο τρόπο, τι χρόνο παρέχουν στους διάφορους κοινωνικούς φορείς, προκειμένου να μπορούν τις απόψεις τους, τις ιδέες τους, τα μηνύματά τους να τα συναρθρώνουν με τη δυνατότητα που κάθε φορά παρέχει ο εξαιρετικά -αν θέλετε- ισχυρός τρόπος τον οποίο έχουν τα Μέσα Μαζικής Ενημέρωσης.
      Κυρίες και κύριοι συνάδελφοι, σε αυτόν τον άναρχο ραδιοτηλεοπτικό χάρτη, σε αυτήν τη διαμορφωμένη πλέον και περαιτέρω διαμορφούμενη κατάσταση ολιγοπωλίων, η μόνη -αν θέλετε- πολιτική και κοινωνική παρηγορία-επιτρέψτε μου τον όρο- που θα μπορούσε να υπάρχει είναι η δημόσια τηλεόραση. Όμως, το σχέδιο νόμου έχει συγκεκριμένη διάταξη που λειτουργεί ως πολιορκητικός κριός και αφυδατώνει το δημόσιο χαρακτήρα, που δίνει τη δυνατότητα ίδρυσης θυγατρικής εταιρείας της «Ε.Ρ.Τ. Α.Ε.» με ποσοστό συμμετοχής 49% του ιδιώτη, με παροχή 15% από το ανταποδοτικό τέλος. 
      Και επιπλέον έχει τη δυνατότητα με απόφαση της διοίκησης της «Ε.Ρ.Τ. ΑΕ» και της γενικής συνέλευσης αυτής της ανώνυμης εταιρείας να μεταβιβάζονται περιουσιακά στοιχεία προς τη θυγατρική εταιρεία. Είναι προφανές, είναι πρόδηλο θα έλεγα ότι η δυνατότητα ίδρυσης της θυγατρικής εταιρείας της Α.Ε. δεν είναι τίποτα άλλο παρά ο προπομπός της καταστροφής του δημόσιου χαρακτήρα της «Ε.Ρ.Τ. ΑΕ.» Δεν είναι δυνατόν να το δεχθούμε αυτό. Πολύ δε περισσότερο γιατί στα άλλα που αφορούν στο χαρακτήρα που θα έχει αυτή η θυγατρική εταιρεία, έχουν θέση και τα ζητήματα των εργασιακών σχέσεων και τα προβλήματα των εργαζομένων στην «Ε.Ρ.Τ. Α.Ε.» 
      Όμως, σε κάθε περίπτωση εκείνο που κυριαρχεί και μας οδηγεί στο να υψώνουμε την αντίθεσή μας απέναντι στην ίδρυση της θυγατρικής Α.Ε. είναι κυρίως η αλλοίωση έως και η κατάργηση του δημόσιου χαρακτήρα της Ε.Ρ.Τ.. 
      Κυρίες και κύριοι συνάδελφοι, υπάρχει ένα ζήτημα. Θα πρέπει να ενταχθούν στην ίδια ρύθμιση οι αδειοδοτήσεις που αφορούν σε ραδιοτηλεοπτικούς σταθμούς, κομμάτων αλλά και μεγάλων κοινωνικών οργανώσεων και συλλογικών φορέων; Εμείς λέμε ευθέως όχι διότι ο χαρακτήρας αυτών των ραδιοτηλεοπτικών σταθμών δεν είναι δυνατόν να συναθροίζεται με τον χαρακτήρα των ραδιοτηλεοπτικών σταθμών που κυριαρχούνται κυρίως από το οικονομικό στοιχείο. Για αυτό και ζητήσαμε και προτείναμε τόσο στη Διαρκή Επιτροπή όσο και σήμερα να εξαιρεθούν οι ραδιοτηλεοπτικοί σταθμοί οι οποίοι αναφέρονται σε κόμματα, σε μεγάλες κοινωνικές οργανώσεις, σε συλλογικούς φορείς από τις ρυθμίσεις του παρόντος σχεδίου νόμου. 
      Κυρίες και κύριοι συνάδελφοι, με το συζητούμενο νομοσχέδιο, που θα είναι σε λίγες ημέρες νόμος με δεδομένη την πλειοψηφία που θα το ψηφίσει, τίποτα άλλο δεν γίνεται παρά εγκαταλείπεται κάθε προσπάθεια για την διαφάνεια και την πολυφωνία στον χώρο των Μέσων της Μαζικής Ενημέρωσης. Είναι μία επιλογή, αλλά θα έλεγα ότι όποιος δεν αντιστέκεται σε αυτήν την επιλογή χειραγώγησης του δημόσιου, του κοινωνικού και του πολιτικού βίου έχει ευθύνες. Είναι ευθύνες που καταγράφονται και σήμερα και θα καταγράφονται και αύριο και μάλιστα με πιο έντονο ίσως και πολιτικά δραματικό τρόπο. 
      Καταψηφίζουμε το σχέδιο νόμου επί της αρχής. 
      ΠΡΟΕΔΡΕΥΩΝ (Σωτήρης Χατζηγάκης): Έχω την τιμή να ανακοινώσω στο Σώμα ότι η συνάδελφος Βουλευτής κ. Άννα Διαμαντοπούλου ζητά από τη Βουλή έγκριση απουσίας από τις εργασίες της από τις 3 Ιουλίου του 2007 διότι θα απουσιάζει στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Κύριοι συνάδελφοι, σας παρακαλώ επειδή υπάρχουν τριάντα ένας εγγεγραμμένοι ομιλητές και ο χρόνος είναι περιορισμένος, να περιορίζεστε στο χρόνο σας χωρίς παρατάσεις των ομιλιών. Δεν θα υπάρξει ανοχή στους ομιλητές. Πρέπει να τελειώσουμε μέσα στο χρονοδιάγραμμα που έχει τεθεί από τη Βουλή και από τη Διάσκεψη των Προέδρων. 
      Ο κ. Μπεκίρης έχει το λόγο. 
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, έχουν περάσει σχεδόν είκοσι χρόνια από την ίδρυση της ιδιωτικής ραδιοφωνίας και τηλεόρασης. Είναι ένα μεγάλο χρονικό διάστημα στο οποίο το τοπίο ήταν πραγματικά άναρχο. Δεν υπήρχε ολοκληρωμένο νομοθετικό πλαίσιο ώστε να γνωρίζει ο  κάθε πολίτης αλλά και οι επενδυτές των Μέσων Ενημέρωσης ποιοι είναι οι κανόνες του παιχνιδιού. Στη συζήτηση ποιος φταίει περισσότερο και ποιος φταίει λιγότερο προσωπικά δεν πρόκειται να πάρω μέρος. Δεν νομίζω ότι αφορούν τον πολίτη οι αλληλοκατηγορίες και οι κομματικές αντιπαραθέσεις. 
      Συνεπώς το μόνο βέβαιο είναι ότι η κατάσταση αυτή έπρεπε ν’ αλλάξει. Συνεπείς λοιπόν, με τη δέσμευση την οποία είχαμε αναλάβει προεκλογικά προχωρούμε με την ψήφιση αυτού του νομοσχεδίου. Μας κατηγορεί η Αξιωματική Αντιπολίτευση, γιατί τώρα. Αυτό όμως δεν αποτελεί επιχείρημα πολιτικού διαλόγου. Το «γιατί τώρα» το ακούω σε όλα τα νομοσχέδια από τον Ιανουάριο και μετά. Επειδή εσείς αποφασίσατε ότι θέλετε εκλογές ή παριστάνετε ότι  θέλετε εκλογές σημαίνει ότι βρισκόμαστε και σε προεκλογική περίοδο; Οι εκλογές με βάση το Σύνταγμα πρέπει να γίνουν το Μάρτιο του 2008. Γιατί λοιπόν, δημιουργείτε αυτό το κλίμα; Γιατί δεν συμβάλλετε στην πολιτική σταθερότητα; 
      Παράλληλα για να δημιουργηθεί αυτό το νομοσχέδιο προηγήθηκε ένας ευρύτατος διάλογος, ένας διάλογος με σαράντα εννέα φορείς που διήρκησε περισσότερο από δυόμισι χρόνια. Εάν όμως το συγκεκριμένο νομοσχέδιο, είχε έλθει πριν από δύο χρόνια θα μας κατηγορούσατε ότι δεν κάναμε διάλογο. Αντί λοιπόν, η κριτική σας να είναι προβλέψιμη και απελπιστικά μονότονη, καλό θα ήταν να συμβάλλετε με προτάσεις. Και ο Υπουργός έχει αποδείξει ότι είναι καλόπιστος και δέχεται προτάσεις, αρκεί  όμως να υπάρχουν νέες ιδέες και νέες προτάσεις. 
      Σε ό,τι αφορά τις θετικές ρυθμίσεις του νομοσχεδίου είναι πάρα πολλές. Μεταξύ άλλων αποσαφηνίζονται για πρώτη φορά οι έννοιες της ραδιοτηλεοπτικής νομοθεσίας που αφορούν στο χώρο των Μέσων Μαζικής Ενημέρωσης. Εισάγεται για πρώτη φορά η έννοια της συγκέντρωσης ελέγχου στην αγορά των Μέσων Μαζικής Ενημέρωσης. Εκδίδονται νέοι χάρτες συχνοτήτων ανά γεωγραφική περιοχή και όχι ανά νομό ή ανά περιφέρεια. Διασφαλίστηκε ήδη μετά από συστηματική δουλειά επαρκής αριθμός συχνοτήτων. Θεσμοθετούνται πάρκα κεραιών και καθορίζεται η περιοχή στην οποία θα τοποθετούνται τα κέντρα εκπομπής των ραδιοφωνικών και τηλεοπτικών σταθμών. Η διαδικασία αδειοδότησης περιγράφεται με ακρίβεια στο νόμο προκειμένου να μην υπάρχουν  καθυστερήσεις. 
      Τρεις ακόμα σύντομες παρατηρήσεις για το νομοσχέδιο: Πρώτον, συμφωνώ απόλυτα με τη γενική αρχή του να μπει επιτέλους μία τάξη στα Μέσα Μαζικής Ενημέρωσης, αλλά πρέπει να λάβουμε υπ' όψιν μας –και αυτό αφορά στις υπουργικές αποφάσεις που θα ρυθμίζουν τα επιμέρους ζητήματα των σταθμών  της τοπικής ή περιφερειακής εμβέλειας- ότι μια σημαντική παράμετρος που πρέπει να συνυπολογιστεί στη διαδικασία αδειοδότησης θα πρέπει να είναι και η μεγάλη προσφορά των τοπικών σταθμών στην ανάδειξη των τοπικών συστημάτων. 
      Δεύτερον, όσον αφορά τους θεματικούς σταθμούς. Και αναφέρομαι συγκεκριμένα λέγοντας ένα παράδειγμα από τη δική μου περιοχή το σταθμό Λίκνο της Ιεράς Μητροπόλεως Πατρών. Θα πρέπει κατά τη γνώμη μου να έχουν δικαίωμα συμμετοχής στη διαγωνιστική διαδικασία έστω και αν δεν λειτουργούν μέχρι σήμερα νόμιμα, αρκεί να έχουν υποβάλει φάκελο στο Εθνικό Συμβούλιο Ραδιοτηλεόρασης έως τη δημοσίευση του παρόντος. Προτείνω λοιπόν, την εξαίρεση αυτών των θεματικών σταθμών από τις διατάξεις του νομοσχεδίου. 
      Και τρίτον, κύριε Υπουργέ, θα πρέπει να εξετάσετε πιθανή μείωση του τιμήματος που θα καταβάλλεται από τους σταθμούς εθνικής εμβέλειας γιατί αλλιώς όπως είναι μέχρι σήμερα  θα ενισχύονται μόνο οι μεγάλοι σταθμοί που έχουν την οικονομική άνεση ενώ θα αδικούνται μικρότερης δυναμικότητας σταθμοί ή νέοι σταθμοί οι οποίοι θέλουν ν’ ανοίξουν και να λειτουργήσουν. 
      Κυρίες και κύριοι συνάδελφοι, η νομοθετική πρωτοβουλία της Κυβέρνησης για τα Μέσα Μαζικής Ενημέρωσης μου δίνει προσωπικά μια μεγάλη ευκαιρία απευθυνόμενος στην Εθνική Αντιπροσωπεία, στην Κυβέρνηση, αλλά και στο Προεδρείο της Βουλής να θέσω το εξής ζήτημα: Την προβολή του κοινοβουλευτικού έργου των Βουλευτών από τα Μέσα Μαζικής Ενημέρωσης. Ο Βουλευτής έχοντας ως κύρια και σπουδαιότερη αποστολή το κοινοβουλευτικό του έργο θα έπρεπε να κρίνεται από τους πολίτες και κατά τη διάρκεια της θητείας του, αλλά και στις εκλογές για την παρουσία του και τις παρεμβάσεις του στη Βουλή. Συμβαίνει όμως αυτό; Δυστυχώς η ενημέρωση των πολιτών σε αυτό το κεφαλαιώδους σημασίας ζήτημα για τη λειτουργία του πολιτεύματός μας είναι πλημμελής αν όχι ανύπαρκτη και όχι με την ευθύνη των Βουλευτών. Δε ζητάει κανείς την προσωπική του προβολή μέσω παραπολιτικών ή ευνοϊκών δημοσιευμάτων που όλοι γνωρίζουμε πως γίνεται στον τόπο μας. Ζητούμε την αυτονόητη υποχρέωση της πολιτείας να φροντίσει για την απρόσκοπτη και χωρίς υπόγειες διαδρομές προβολή των Βουλευτών στα Μέσα Μαζικής Ενημέρωσης, έντυπα και ηλεκτρονικά. 
      Η πλειοψηφία των συναδέλφων, που δεν διαθέτουν μεγάλη οικονομική άνεση για να κάνουν δημόσιες σχέσεις με τις εφημερίδες, τα ραδιόφωνα, και τις τηλεοράσεις, που δεν έχουν διάθεση να συμμετάσχουν σε κανενός είδους διαπλοκή, που δεν είναι οι ίδιοι ιδιοκτήτες των Μέσων Μαζικής Ενημέρωσης, πώς θα προβάλουν το έργο τους, πώς θα αξιολογηθούν από τους πολίτες; Μήπως περιποιεί τιμή στο Βουλευτή και στο πολίτευμά μας να παρακαλάει τα Μέσα Μαζικής Ενημέρωσης για να προβληθεί το έργο του στη Βουλή; Μήπως περιποιεί τιμή στο Βουλευτή και στο πολίτευμά μας να αξιολογείται για χιλιάδες άλλα πράγματα εκτός του κυρίου ρόλου του, που είναι η ενεργός συμμετοχή του  στις εργασίες του Κοινοβουλίου; Μήπως περιποιεί τιμή στο Βουλευτή και στο πολίτευμά μας να αναγκάζεται να πληρώσει Μέσα Μαζικής Ενημέρωσης για να προβάλει το κοινοβουλευτικό του έργο; 
      (Χειροκροτήματα από την πτέρυγα της Νέας Δημοκρατίας)
      Αυτά τα ερωτήματα χρειάζονται όχι απλώς απαντήσεις αλλά άμεσες δράσεις, τόσο από την Κυβέρνηση όσο και από την ίδια τη Βουλή. Όποιος, δηλαδή, δεν διαθέτει οικονομική άνεση –και είμαι σε θέση να γνωρίζω ότι η συντριπτική πλειοψηφία των συναδέλφων ανήκει σε αυτήν την κατηγορία- είναι απολύτως καταδικασμένος στην αφάνεια; Δεν αναφέρομαι ασφαλώς στη διαμόρφωση της προσωπικής εικόνας, του image, όπως θέλουμε να λέμε, του Βουλευτή, αλλά στην προβολή του κοινοβουλευτικού του έργου, του έργου το οποίο του έχει ανατεθεί από τον ελληνικό λαό. Εκτός και αν θεωρούμε  ότι μέσα στη Βουλή θέση έχουν μόνο όσοι έχουν μεγάλη οικονομική άνεση, ώστε να ξοδεύουν τεράστια ποσά για την προσωπική τους προβολή, ή όσοι είναι διαθέσιμοι να ακολουθήσουν υπόγειες διαδρομές και να συνάψουν σχέσεις διαπλοκής και άμεσης εξάρτησης με οικονομικά συμφέροντα και Μέσα Μαζικής Ενημέρωσης για να εξασφαλίσουν την προβολή τους ή όσοι δεν ασκούν τα κοινοβουλευτικά τους καθήκοντα αλλά αρκούνται απλώς σε δημόσιες σχέσεις. 
      Αν αυτή αποτελεί θέση της Βουλής και της κοινωνίας για το ρόλο του Βουλευτή, έχει καλώς. Αν η Κυβέρνηση, η Βουλή και τα κόμματα τα αποδέχονται όλα αυτά, καλό είναι να ενημερώσουμε όσους ενδιαφέρονται να ασχοληθούν με την πολιτική και ειδικότερα τους νέους ανθρώπους που διψούν για αλλαγές και για μεταρρυθμίσεις στον τόπο μας ότι έτσι τελικά λειτουργεί το σύστημα, ότι θέση στην πολιτική και στη Βουλή έχουν μόνο οι έχοντες και οι κατέχοντες, αυτοί που διψούν για κοινωνική καταξίωση και όχι για κοινωνική προσφορά. Αν όχι, τότε καλό χρήσιμο και αναγκαίο είναι να συμβάλουμε στην αποκατάσταση του κύρους του Βουλευτή και να δώσουμε στους πολίτες το δικαίωμά τους να αξιολογούν απρόσκοπτα τους Βουλευτές βάσει του έργου τους και όχι της οικονομικής τους επιφάνειας, των διαπλεκόμενων σχέσεων και των επικοινωνιακών τερτιπιών. Οφείλουμε να αντιδράσουμε άμεσα στους οικονομικούς εκβιασμούς και στην απομόνωση του Βουλευτή και του ρόλου του από τα Μέσα Μαζικής Ενημέρωσης με την ευκαιρία αυτού ή κάποιου άλλου νομοσχεδίου και μέχρι τις εκλογές να προσθέσουμε  και εμείς το λιθαράκι μας στο κοινοβουλευτικό μας πολίτευμα, απαλλάσσοντας επιτέλους το Βουλευτή από διλήμματα του τύπου: ή διαπλοκή ή απομόνωση. Μην ξεχνούμε άλλωστε ότι η πολιτεία, η Κυβέρνηση, η Βουλή μπορεί να απαιτήσουν και το δικαιούνται άμεσα, τα Μέσα Μαζικής Ενημέρωσης, από τη στιγμή που διαθέτουν άδεια λειτουργίας από το κράτος και λαμβάνουν κρατικές διαφημίσεις, να προβάλλουν το κοινοβουλευτικό έργο. 
      Είμαι νέος στην ηλικία και αρκετά νέος στη Βουλή για να κάνω υποδείξεις. Δεν είμαι διατεθειμένος όμως να προσκυνήσω κανέναν για να διασφαλίσω την «καρέκλα», γιατί απλώς δεν με ενδιαφέρει η «καρέκλα». Το μόνο που ζητώ -και πιστεύω ότι ερμηνεύω και τις διαθέσεις των άλλων συναδέλφων- είναι να αξιολογούμαι για το έργο που μου έχει ανατεθεί από τους πολίτες, να είμαι στη Βουλή ενεργός και συμμέτοχος στις κοινοβουλευτικές διαδικασίες, να μην είμαι υποχείριο κανενός αλλά εντολοδόχος της λαϊκής ετυμηγορίας και υποκείμενος στην αξιολόγηση μόνο της κοινωνίας! 
      Καταλήγω με την πρόταση θεσμοθέτησης της υποχρεωτικής προβολής του κοινοβουλευτικού έργου των Βουλευτών από τα έντυπα και τα ηλεκτρονικά Μέσα Μαζικής Ενημέρωσης, με καθιέρωση συγκεκριμένων μέτρων για τη δημοσίευση και την προβολή τους με έλεγχο από το Εθνικό Συμβούλιο Ραδιοτηλεόρασης και παρακαλώ και την Κυβέρνηση και το Προεδρείο της Βουλής και τα κόμματα και τους συναδέλφους  να πάρουν θέση σε αυτήν την πρόταση. 
      Σας ευχαριστώ, πάρα πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν δώσω το λόγο στο δεύτερο εγγεγραμμένο ομιλητή, στον κ. Παπαδόπουλο, θα πρέπει να σας ανακοινώσω ότι στις 20.00΄ θα διακόψουμε επειδή θα γίνουν τα εγκαίνια Έκθεσης για τους Πρωθυπουργούς και τους Προέδρους της Βουλής των Ελλήνων της Μεταπολίτευσης. 
      ΕΥΑΓΓΕΛΟΣ ΒΕΝΙΖΕΛΟΣ:  Θα μιλήσει και ο κ. Μάνος όμως. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μάνος, ο οποίος είναι πολύ κομψός σήμερα, θα μιλήσει μετά. Και αν είμαι εγώ στην Έδρα θα του δώσω και ένα λεπτό παραπάνω λόγω της ιδιαιτέρας κομψότητας που έχει σήμερα! 
      Ορίστε, κύριε Παπαδόπουλε,  έχετε το λόγο. 
      ΑΛΕΞΑΝΔΡΟΣ ΠΑΠΑΔΟΠΟΥΛΟΣ: Κυρίες και κύριοι συνάδελφοι,  για να κρίνει κάποιος την ουσία ενός νομοσχεδίου, καλά είναι να κάνει και καμμία ιστορική διαδρομή. Σε αυτήν την Αίθουσα, σε αυτό το Βήμα, πριν δεκαοκτώ χρόνια, το καλοκαίρι του 1989, είχα την τιμή τότε –λίγων μηνών Βουλευτής- το κόμμα μου να μου αναθέσει την ευθύνη να εισηγηθώ ως εισηγητής της μειοψηφίας το νομοσχέδιο για την κάμψη του μονοπωλίου της κρατικής τηλεόρασης και το άνοιγμα στη λεγόμενη ελεύθερη τότε –ελεύθερη την έλεγαν- ιδιωτική τηλεόραση. 
      Αυτό που συζητάμε σήμερα και που στη διαδρομή,  με όλη την περιπέτεια που είχε, είχε επισημανθεί από μας και από τον τότε Αρχηγό της ΔΗ.ΑΝΑ. και αργότερα Πρόεδρο της Δημοκρατίας, τον κ. Στεφανόπουλο, ήταν ότι κάτω από τις ατμόσφαιρες της εποχής εκείνης, του πλήρους συντονισμού της τότε ενιαίας κυβερνητικής εξουσίας της Νέας Δημοκρατίας, του Κ.Κ.Ε και του Συνασπισμού σε ενιαίο σχήμα, μπήκαν οι βάσεις της σημερινής τηλεοπτικής αλλά και δημοκρατικής περιπέτειας της χώρας μας, διότι αποφασίστηκε το άνοιγμα στην ιδιωτική τηλεόραση χωρίς κανόνες. 
      Και παρά τις επισημάνσεις και τη συγκριτική εμπειρία τότε της Ευρώπης, που φωνάζαμε και επικαλούμεθα ότι πρέπει να ακολουθηθεί εδώ, όπου υπήρχε, όπως είπα, το αίσθημα της υποταγής στις δεδομένες περιστάσεις που είχαν στόχο το ΠΑ.ΣΟ.Κ. και τον τότε Πρόεδρο, ακριβώς γιατί νομοθετούμε με έναν κοντόφθαλμο τρόπο, χωρίς να έχουμε την ικανότητα, που δοκιμάστηκε σε αυτό το Κοινοβούλιο την εποχή του Μεσοπολέμου, όπου τα νομοθετήματα είχαν μια διαχρονικότητα γιατί είχαν βάθος δεκαετιών, ερχόμαστε τώρα και κάθε φορά σχεδόν όλοι μας -και κυρίως η Κυβέρνηση- να δακρυρροούμε σαν Μανιάτισσες μοιρολογίστρες για τη χαμένη τιμή, λέει, της ελληνικής τηλεόρασης, λέγοντας ότι θα βάλουμε τάξη. 
      Ποια τάξη; Δεν μπορεί να υπάρχουν ιστορικές ευθύνες σε αυτήν τη χώρα και να αποδίδονται; Δεν μπορούν να υπάρχουν αυτές οι ευθύνες που να καθοδηγούν τουλάχιστον κάποιους ανθρώπους να μην έχουν αυτήν την οίηση και την αμετροέπεια, την οποία την είδαμε μόλις πριν τριάμισι χρόνια –και, ξέρετε, είναι εξοργιστικό να μη δίδεται καμμία εξήγηση- όταν πάλι σε αυτήν την Αίθουσα –και προήλθε βεβαίως από κάποιες άλλες «αίθουσες» έξω, που προσβάλλει το δημοκρατικό μας πολίτευμα ακόμα και να τις αναφέρω- κάποιοι προτάσσοντας τη ρομφαία της διαπλοκής έφεραν αυτό το ανεκδιήγητο νομοσχέδιο, το ανεφάρμοστο, το οποίο κατέρρευσε και δεν ζήτησαν συγγνώμη, να μας πουν γι’ αυτήν τη μετάπτωση του τότε, όπου εμείς αισθανόμασταν «θεραπαινίδες της διαπλοκής» –έτσι μας κατηγορούσαν. 
      Δεν μας το λέγατε, κύριε Υπουργέ; Δεν μας λέγατε ότι είμαστε υποχείρια, ο τότε Πρωθυπουργός -αρχιερέας, ότι εμείς όλοι ήμασταν δεδομένοι δούλοι και διεκπεραιωτές της τότε διαπλοκής; Και ήρθατε εσείς με το μανδύα του ηθικού καθαρτή της χώρας και της επαναλειτουργίας της χώρας, με βάση μια ηθική διάσταση, για να αποκαταστήσετε τα πράγματα και φέρατε αυτό το νομοσχέδιο, το οποίο κατέρρευσε ως φιάσκο μετά από λίγο καιρό.
      Δικαιολογήστε μας, πείτε μας γι’ αυτήν τη μετάπτωση από το τότε στη σημερινή δεσπόζουσα θέση. Αυτή η δεσπόζουσα θέση, κύριοι συνάδελφοι, ως λογική σε επίπεδο Ευρώπης –ξέρετε- είναι αυτή που είναι υιοθετημένη, αλλά δεν υιοθετούμε για να αποδώσουμε στη σημερινή Κυβέρνηση την καλή πρόθεση. Πρώτον, δεν την είχαν. Και ιστορικά είναι αποδεδειγμένο ότι δεν την είχαν. Απλώς, διολίσθησαν σήμερα. 
      Όμως δεν μπορούν να φύγουν από αυτήν την Αίθουσα και ο κύριος Υπουργός και ο κύριος Πρωθυπουργός και οι συνάδελφοι της Νέας Δημοκρατίας  χωρίς να μας πουν «καθίστε να δείτε, ήρθαμε, σκεφτόμασταν έτσι, ζητούμε συγγνώμη τώρα» και να μας πείσουν ότι η επιλογή της δεσπόζουσας θέσης είναι εκείνη που θα επαναφέρει τις ισορροπίες ισονομίας, ισοπολιτείας και θα διασφαλίσει την ανεπηρέαστη δημοκρατία στη χώρα μας.
      Η δεσπόζουσα θέση, κύριε Υπουργέ, είναι σε χώρες που δεν είναι καθ’ ημάς ανατολή. Έχουν ένα δεδομένο πολιτισμικό υπόβαθρο και αυτοί οι οποίοι είναι θεματοφύλακες, για να κρίνουν αν γίνεται κατάχρηση ή καλή χρήση της δύναμης, την οποία ούτως ή άλλως έχει αυτό το φοβερό μέσο –που αυτό το πράγμα δεν είναι δύναμη επιρροής, είναι δύναμη επιβολής, κύριε Υπουργέ- εκείνοι δεν είναι ευγνώμονες γι’ αυτούς που τους διόρισαν, δεν είναι «θεραπαινίδες», δεν είναι πρόθυμοι να υποκύψουν στα κελεύσματα αυτού που διορίζει.
      Βεβαίως, βλέπουμε το γεγονός ότι σε ένα νομοσχέδιο, το οποίο αφορά τη δημοκρατία και την πορεία της χώρας μας στο μέλλον, υπάρχει μια καταπληκτική συναίνεση, δεν υπάρχει αντίδραση, είναι όλα καλά. Εξηγήστε μας: πώς είναι δυνατόν; Ήταν οι μαγικές σας ικανότητες μετασχηματισμού όλων αυτών των αντιθέσεων που ταλανίζουν δεκαοκτώ χρόνια έως σήμερα τη νεαρά δημοκρατία μας και τα καταφέρατε εσείς με αυτό το νομοσχέδιο; Να περνά χωρίς καμμία απολύτως αντίδραση, χωρίς καμμία δημόσια συζήτηση; 
      Είναι απορίες, οι οποίες είναι βαθύτατα πολιτικές, στις οποίες οφείλετε σεβόμενοι το Κοινοβούλιο σήμερα να απαντήσετε. Δεν έχετε περιθώριο να μην απαντήσετε! Δεν είναι τεχνικό το νομοσχέδιο! Το νομοσχέδιο είναι βαθύτατα πολιτικό, γιατί αφορά το μέλλον, γιατί αφορά τον τρόπο λειτουργίας σήμερα της εμπορικής –ποιας ιδιωτικής;- τηλεόρασης, όπου βλέπουμε στο επίπεδο της πολιτικής να ευτελίζεται καθημερινά ο δημόσιος λόγος, όπου μετά από λίγο είναι πολλοί εκείνοι που φοβούνται. 
      Ήδη, νομίζω, το έχουν πάθει μεγάλες περιφέρειες του κέντρου, που από εκλογικές περιφέρειες έχουν μεταβληθεί σε τηλεοπτικές περιφέρειες, όπου αυτό το «κακό σπυρί» πηγαίνει ακόμη και στην επαρχία και στις μικρές –σχετικά με τα δεδομένα μιας εποχής- εκλογικές περιφέρειες, για να τις μετατρέψει σε τηλεοπτικές.
      Το είδαμε και στις πρόσφατες δημοτικές εκλογές. Και εσείς, βεβαίως, παίρνετε μέτρα. Δεν θέλω να μπω σε αυτά, γιατί δεν με ενδιαφέρουν τα τεχνικά ζητήματα, αλλά θα ήθελα να πω κάτι άλλο και αυτό είναι και έκκληση και παράκληση, κύριε Υπουργέ, και θέλω την προσοχή σας. 
      Σε όλες τις σύγχρονες δημοκρατίες του κόσμου, εκεί όπου υπάρχουν αυτοπειθαρχίες, γιατί υπάρχουν συγκροτημένα ηθικά, αξιακά και πολιτιστικά συστήματα, πουθενά δεν έχουν γίνει αυτές οι εκχωρήσεις της δημόσιας τηλεόρασης, όπως γίνεται εδώ στην Ελλάδα. Και αυτοί ακόμα –εκεί που είναι δεδομένο ότι δεν πρόκειται η κοινωνία να τρελαθεί και να πάει σε κατάσταση αναρχίας και ζούγκλας- κρατάνε τη δημόσια τηλεόραση ως προπύργιο του πολιτισμού και της δημοκρατίας. Γιατί η δημόσια τηλεόραση είναι αυτή που θα διασφαλίσει την πραγματική ενημέρωση -αφού δεν είναι βορά των διαφημιστικών εταιρειών- την επιμόρφωση, που είναι βασικό στοιχείο σε μια εποχή σαν τη δική μας και, βεβαίως, μια ψυχαγωγία απαλλαγμένη απ’ αυτά που βιώνουμε σήμερα καθημερινά και είναι το κατάντημα του πολιτισμού μας. 
      Κύριε Υπουργέ, είναι λάθος αυτό που κάνετε και μάλιστα ιστορικό, να θέλετε να απαξιώσετε τη μητρική εταιρεία και διά διολισθήσεως, με την κατασκευή και με το πρόσχημα της μετάπτωσης από την αναλογική στην ψηφιακή τηλεόραση, χωρίς να χρειάζεται, να δημιουργείτε ένα σχήμα, όπως είναι η θυγατρική εταιρεία με 49% ιδιώτες και 51%, το οποίο είναι πολύ εύκολο μετά από καιρό να ανατραπεί. Και τι κάνετε; Το πριμοδοτείτε. Η συνταγματικότητα αυτή θα κριθεί στην πράξη, ξέρετε, αλλά επί της ουσίας –σας το είπα και στην επιτροπή- δεν έχετε ηθική νομιμοποίηση, το 15% του τέλους που πληρώνει ο ελληνικός λαός να το πηγαίνετε σε μια εταιρεία, της οποίας το 49% είναι ιδιώτες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Η έκκλησή μου –και πραγματικά είναι γνήσια- είναι: ακολουθήστε ό,τι κάνουν άλλες χώρες περισσότερο θωρακισμένες και εξοπλισμένες από εμάς, με ολοκληρωμένη τη δημοκρατία και όχι με ατελείς πτυχές, όπως είναι οι δικές μας, προστατέψτε, κατοχυρώστε τη δημόσια τηλεόραση, ως το τελευταίο –ίσως- καταφύγιο του πολιτισμού και της ελληνικής δημοκρατίας. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Παπαδόπουλε. 
      Κυρίες και κύριοι συνάδελφοι, διακόπτουμε για μισή ώρα για τα εγκαίνια της Έκθεσης.
       (Δ Ι Α Κ Ο Π Η)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Το λόγο έχει η κ. Χριστιάνα Καλογήρου.
      ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, κατά τη γνώμη μου συνιστά κρίσιμη θεσμική παρέμβαση η νομοθετική παρέμβαση του Υπουργού κ. Ρουσόπουλου με το παρόν σχέδιο νόμου που συζητάμε σήμερα στην Εθνική Αντιπροσωπεία.
      Κατά την άποψή μου το σχέδιο νόμου διαθέτει ένα σημαντικό θεσμικό φορτίο και υπό την έννοια αυτή συνιστά τμήμα της ευρύτερης προσπάθειας της Κυβέρνησης να αναβαθμίσει την ποιότητα του δημόσιου βίου μας αλλά και των πολιτικών διαδικασιών.
     Κατ’ αρχάς, κυρίες και κύριοι συνάδελφοι, με τη συμπλήρωση δώδεκα ετών από την ψήφιση της τελευταίας ολοκληρωμένης νομοθετικής ρύθμισης για τα ηλεκτρονικά Μέσα Μαζικής Ενημέρωσης, είναι πλέον σαφές ότι είναι αναγκαία η αναμόρφωση των διατάξεων που ισχύουν σήμερα στη χώρα μας. Η ανάγκη επιβεβαιώνεται τόσο από την αναθεώρηση των κοινοτικών διατάξεων, που η Ελλάδα οφείλει σε κάθε περίπτωση να εφαρμόζει, όσο και από το γεγονός ότι το 2012 όλες οι χώρες-μέλη της Ευρωπαϊκής Ένωσης θα πρέπει να έχουν προχωρήσει στην ψηφιακή εκπομπή των ραδιοτηλεοπτικών τους προγραμμάτων.
     Επιπλέον, το γεγονός ότι ουδέποτε εφαρμόστηκε επιτυχώς το θεσμικό πλαίσιο που θεσπίστηκε το 1995, με συνέπεια επί παραδείγματι να μην έχουν απονεμηθεί οριστικές άδειες λειτουργίας στην πλειονότητα των ραδιοτηλεοπτικών σταθμών, επιβάλλει για λόγους θεσμικής ευταξίας την αναθεώρηση του ισχύοντος θεσμικού πλαισίου, αφού τούτο αποδείχθηκε ατελέσφορο στην απόπειρα να τεθούν κανόνες για την εύρυθμη λειτουργία των ηλεκτρονικών Μέσων Μαζικής Ενημέρωσης. 
     Κατά τα άλλα, κυρίες και κύριοι συνάδελφοι, θεωρώ ως κρίσιμα τρία σημεία του παρόντος νομοσχεδίου και σ’ αυτά θα αναφερθώ.
     Πρώτον, είναι κρίσιμη και εξαιρετικά σημαντική η περαιτέρω ενίσχυση του Εθνικού Ραδιοτηλεοπτικού Συμβουλίου, τόσο σε θεσμικό όσο και σε επίπεδο υποδομών και εξοπλισμού, όπως επίσης είναι σημαντικό ότι το Ε.Σ.Ρ. ενισχύεται περαιτέρω με το κατάλληλο επιστημονικό προσωπικό και ανθρώπινο δυναμικό, ώστε να μπορέσει να βελτιώσει την άσκηση του ρυθμιστικού και εποπτικού του ρόλου για τη λειτουργία των Μέσων Μαζικής Ενημέρωσης στην Ελλάδα.
      Το δεύτερο θέμα έχει να κάνει με την αφομοίωση στην ελληνική ραδιοτηλεοπτική πραγματικότητα των τελευταίων εξελίξεων σε ό,τι αφορά τις ψηφιακές εκπομπές, με μόνους ωφελημένους στο σημείο αυτό τους πολίτες, που θα έχουν πλέον πρόσβαση σε περισσότερα και καλύτερα προγράμματα. Σε περισσότερη, δηλαδή, ενημέρωση και ψυχαγωγία. Και θυμίζω στο σημείο αυτό ότι η πολυφωνία συνιστά στην εποχή μας ένα σημαντικό συστατικό της δημοκρατίας μας. 
      Το τρίτο και τελευταίο σημείο έχει να κάνει με τη θέσπιση των συγκεκριμένων ρυθμίσεων που συμβάλλουν στην αντιμετώπιση του φαινομένου της αδιαφάνειας που χαρακτηρίζει το ιδιοκτησιακό καθεστώς πολλών καναλιών. Καταργείται κάθε μορφής υποκρισία, κάθε μορφής ανοχή, σε σχέση με το ιδιοκτησιακό καθεστώς των Μέσων Μαζικής Ενημέρωσης και αυτό καθαυτό είναι εξαιρετικά σημαντικό. 
      Εδώ οι παρεμβάσεις είναι δύο ταχυτήτων. Είναι, πρώτον, παρεμβάσεις προληπτικής μορφής που αποσκοπούν στην αποτροπή της τάσης να θεωρούνται οι επιχειρήσεις μέσων ενημέρωσης πρόσφορος χώρος για την παραγωγή του φαινομένου της διαπλοκής και παράλληλα είναι και ρυθμιστικής μορφής, με προβλέψεις, δηλαδή, αυστηρών κυρώσεων σε όσους δεν υπηρετούν τη νομιμότητα στο χώρο των μέσων ενημέρωσης.
      Κυρίες και κύριοι Βουλευτές, βεβαίως για ένα ευρύ θεσμικό πλαίσιο, όπως είναι το παρόν σχέδιο νόμου που συζητάμε σήμερα και με αυτό το πολύ εξειδικευμένο αντικείμενο, δεν θα μπορούσα ποτέ να ισχυριστώ ότι όλα γίνονται τέλεια και μονομιάς, όπως θα έπρεπε να γίνουν. Άλλωστε και εγώ η ίδια έχω τις προτάσεις μου, έχω καταθέσει τη σχετική τροπολογία, σε σχέση με ορισμένα μεμονωμένα σημεία του σχεδίου νόμου. 
      Θα αναφερθώ επίσης σε ένα σημείο το οποίο θεωρώ ότι σχετίζεται με την αρχή της συζήτησης του σχεδίου νόμου. Και αναφέρομαι στην έννοια της «νησιωτικότητας», δηλαδή στο να συμπεριλάβουμε, κύριε Υπουργέ, στο παρόν σχέδιο νόμου την έννοια της «νησιωτικότητας», λαμβάνοντας υπ’ όψιν τα ιδιαίτερα χαρακτηριστικά των νησιών μας, που οδηγούν στο να έχουν οι ραδιοτηλεοπτικές επιχειρήσεις πολύ αυξημένες δαπάνες, πολύ αυξημένα λειτουργικά έξοδα, πολύ περισσότερες ανάγκες σε υποδομές απ’ ό,τι τα ραδιοτηλεοπτικά μέσα της Ηπειρωτικής Ελλάδος. Δεν είναι το ίδιο πράγμα να έχει κάποιος ένα περιφερειακό κανάλι στην ηπειρωτική Ελλάδα και δεν είναι το ίδιο να έχει περιφερειακό κανάλι στη νησιωτική Ελλάδα, όπου σε κάθε νησί χρειάζονται υποδομές και ανθρώπινο δυναμικό. 
      Επομένως, με αυτήν τη λογική προτείνω να ληφθεί υπ’ όψιν η «νησιωτικότητα» και να υπάρξει ειδική ρύθμιση για τα νησιά. Όμως νομίζω ότι περισσότερο μπορούμε να αναφερθούμε στο θέμα αυτό κατά τη συζήτηση επί των τροπολογιών. 
      Άλλωστε, θα ήταν και ένα πολιτικό unfair να μην αναγνωρίσει κάποιος ότι το παρόν σχέδιο νόμου εισάγει τις τεχνολογικές εξελίξεις του σήμερα και του αύριο στον τομέα αυτόν, ο οποίος οφείλουμε να ομολογήσουμε όλοι ότι είναι υστερημένος, ότι βρίσκεται πίσω από τη σύγχρονη εποχή, γιατί σήμερα στη ραδιοτηλεοπτική ελληνική πραγματικότητα οφείλουμε και πρέπει να προχωρήσουμε με πολύ πιο γοργά βήματα για να ανταποκριθούμε στις ανάγκες της εποχής μας. 
      Εκείνο όμως που είναι το πιο σημαντικό απ’ όλα είναι ότι το συγκεκριμένο σχέδιο νόμου πλήττει καίρια την αδιαφάνεια και τη διαπλοκή που αυτήν τη στιγμή, δόξα τω Θεώ, καλά κρατούν στην πατρίδα μας στο χώρο της ραδιοτηλεόρασης.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Με αυτές τις σκέψεις και τονίζοντας για άλλη μια φορά τα ιδιαίτερα χαρακτηριστικά που έχουν τα νησιά μας και ότι πρέπει να στρέψουμε το βλέμμα προς τα εκεί δίνοντας ειδικές δυνατότητες, ώστε να έχουμε τοπικά κανάλια στα νησιά μας, για να μπορούμε να έχουμε μία ίση αντιμετώπιση απέναντι στους πολίτες και να μπορούμε με αυτόν τον τρόπο να γεφυρώσουμε το χάσμα που υπάρχει σε επίπεδο κοινωνικό αλλά και να δώσουμε τον ίδιο αναπτυξιακό χαρακτήρα ανάμεσα στις νησιωτικές περιοχές και στις περιοχές της ηπειρωτικής Ελλάδας, προτείνω την υπερψήφιση του σχεδίου νόμου επί της αρχής και επιφυλάσσομαι στις τροπολογίες να αναπτύξω περισσότερο το θέμα της «νησιωτικότητας». 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Καλογήρου. 
      Το λόγο έχει ο κ. Μάνος. 
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, σας θυμίζω ότι η Νέα Δημοκρατία ήρθε στην εξουσία με την υπόσχεση να εξουδετερώσει τη διαπλοκή πλουσίων επιχειρηματιών με τα Μέσα Μαζικής Ενημέρωσης και την Κυβέρνηση. 
      Σας ερωτώ: Το πέτυχε; Όχι, βέβαια! Τι άλλαξε τα τελευταία τριάμισι χρόνια; Τίποτα, εκτός από την ίδια τη Νέα Δημοκρατία, που δεν ενδιαφέρεται πια για τη διαπλοκή. Γιατί; Την βολεύει η διαπλοκή; Τα βρήκαν; Ο καθένας μπορεί να δώσει τη δική του απάντηση. 
      Σας θυμίζω, κύριοι Βουλευτές, ότι έξι φορές έχω καταθέσει τροπολογία, ζητώντας να καταργηθεί αμέσως το «μαύρο» χρήμα που δικαιούνται να διακινούν οι επιχειρηματίες των Μέσων Μαζικής Ενημέρωσης. Το «μαύρο» αυτό χρήμα ξεπερνά ετησίως τα 20.000.000 ευρώ. Και όμως, προσωπικά ο κ. Καραμανλής και ο κ. Αλογοσκούφης αρνούνται να θίξουν το φαύλο αυτό δικαίωμα. 
      Και σας ερωτώ. Ερωτώ τους Βουλευτές της Νέας Δημοκρατίας: Γιατί; Γιατί ο κ. Καραμανλής δεν δέχεται να καταργηθεί το «μαύρο» χρήμα που διαχειρίζονται οι εκδότες; 
      Σας ερωτώ: Γιατί είναι σωστό να μπορούν οι επιχειρηματίες των Μέσων Μαζικής Ενημέρωσης να «λαδώνουν»; Γιατί αυτό είναι σωστό; Γιατί μπορούν να εξαγοράζουν συνειδήσεις; Γιατί να πληρώνουν μισθούς σε μεγαλόσχημους τηλεπαρουσιαστές κάτω από το τραπέζι, για να μην πληρώνουν φόρο; 
      Ερωτώ, λοιπόν, τη Νέα Δημοκρατία: Γιατί αυτό το πράγμα το θεωρεί σωστό; Μία απάντηση θέλω. Πρότεινα έξι φορές να καταργηθεί αυτή η διάταξη. Και όμως, δεν ιδρώνει το αφτί κανενός! 
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν θα παραταθεί. 
      ΣΤΕΦΑΝΟΣ ΜΑΝΟΣ: Ο Κοινοβουλευτικός Εκπρόσωπος της Νέας Δημοκρατίας είπε ότι η διάταξη αυτή, που έχει ημερομηνία λήξης 31.12.2008, δεν θα παραταθεί. Πολύ ωραία! Εξηγήστε μας, όταν έρθει η ώρα –γιατί, δυστυχώς, τρέχει ο χρόνος- για ποιο λόγο πρέπει να διατηρηθεί για άλλα δύο χρόνια. 
      Τον περασμένο Φεβρουάριο, κύριοι συνάδελφοι, συζητήσαμε το νομοσχέδιο του κ. Ρουσόπουλου για την κατανομή της κρατικής διαφήμισης. Αναρωτήθηκα τότε αν ο συντάκτης του νομοσχεδίου ήταν κάποιος γραφειοκράτης σοβιετικού Υπουργείου. 
      Σήμερα, με την ευκαιρία του τωρινού νομοσχεδίου, διαπιστώνω ότι ο σοβιετικός γραφειοκράτης έχει μονιμοποιηθεί στο Υπουργείου Τύπου και συνεχίζει με αμείωτο ζήλο τη δουλειά του. 
      Για να διαπιστώσετε την ποιότητα και το βάθος της δουλειάς του, συνιστώ να διαβάσετε –εσείς της Νέας Δημοκρατίας ιδίως- και να ξαναδιαβάσετε με προσοχή το άρθρο 4 του νομοσχεδίου. Διαβάστε το με προσοχή!
      Αναφέρει ο συντάκτης του νομοσχεδίου στην αιτιολογική έκθεση ότι το αδιέξοδο στο χώρο των Μέσων Μαζικής Ενημέρωσης οφείλεται, κυρίως, στις γραφειοκρατικές και πολύπλοκες διαδικασίες, στις οποίες υποβάλλονται οι ραδιοφωνικοί και τηλεοπτικοί σταθμοί. Ο συντάκτης προχωρεί ακάθεκτος στη θεραπεία της πάθησης με περισσότερη γραφειοκρατία και πιο πολύπλοκες διαδικασίες. Πρέπει να είναι οπαδός της εναλλακτικής ιατρικής ο σοβιετικός γραφειοκράτης του Υπουργείου Τύπου! 
      Το λεξικό Τεγόπουλου-Φυτράκη ορίζει την ομοιοπαθητική ως τη θεραπευτική αγωγή κατά την οποία προκαλούνται στον άρρωστο συμπτώματα όμοια με τα χαρακτηριστικά της παθήσεως. 
      Τη γνώμη μου για το τι πρέπει να γίνει στο χώρο των Μέσων Μαζικής Ενημέρωσης την εξέφρασα με άρθρο μου που δημοσιεύτηκε την περασμένη Κυριακή, προχθές δηλαδή, στην εφημερίδα «ΚΑΘΗΜΕΡΙΝΗ». 
      Ο Κανονισμός της Βουλής δεν μου δίδει τον απαιτούμενο χρόνο να εκφράσω εδώ την άποψή μου. Καταθέτω, συνεπώς, το κείμενο του άρθρου και εκφράζω την ελπίδα ότι ο Πρόεδρος θα συμφωνήσει να περιληφθεί ολόκληρο στα Πρακτικά.
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά το προαναφερθέν κείμενο, το οποίο έχει ως εξής:
      (Να φωτογραφηθεί το νομοσχέδιο σελ. 103-104)
      ΣΤΕΦΑΝΟΣ ΜΑΝΟΣ: Το πρόβλημα των Μέσων Μαζικής Ενημέρωσης, κύριοι συνάδελφοι, στην Ελλάδα δεν είναι η συγκέντρωση με την οποία υποτίθεται ότι ασχολείται το νομοσχέδιο αλλά η υπερβολική διασπορά. Καμμία χώρα της Ευρωπαϊκής Ένωσης δεν έχει τόσες οικονομικές εφημερίδες όσες έχουμε εμείς. Το ίδιο ισχύει και για τις καθημερινές εφημερίδες. Ο μεγάλος αριθμός εφημερίδων σε συνδυασμό με το φθίνοντα αριθμό αναγνωστών, δημιουργεί ασθενή οικονομικώς φύλλα που καταφεύγουν σε κάθε είδους «κόλπα» για να επιζήσουν. 
      Αλλά και τα κανάλια είναι σαφώς περισσότερα από όσα σηκώνει η αγορά. Αναφέρομαι στα εθνικά κανάλια. Τα περιφερειακά είναι άλλη υπόθεση. Το γεγονός όμως ότι εξακολουθούν να υπάρχουν τόσα πολλά κανάλια είναι απόδειξη ότι «κάποιο λάκκο έχει η φάβα». 
      Το μόνο που, κατά τη γνώμη μου, χρειαζόμαστε σ’ αυτήν τουλάχιστον τη φάση, όσο ακόμα έχουμε αναλογικά τηλεοπτικά συστήματα, είναι να είναι απολύτως διαφανής η διαχείριση των Μέσων Μαζικής Ενημέρωσης και η προέλευση των χρημάτων τους. Ούτε βασικοί μέτοχοι ούτε άλλοι «έξυπνοι» περιορισμοί. 
      Ο ελεύθερος ανταγωνισμός, αλλά χωρίς «μαύρα» λεφτά, χωρίς στρεβλωτικά προνόμια, χωρίς αγγελιόσημο, θα συμβάλει στην άνοδο της συνολικής ποιότητας των Μέσων Μαζικής Ενημέρωσης.
      Το νομοσχέδιο, δυστυχώς, ασχολείται μόνον επιδερμικά με το μέλλον και τις επερχόμενες τεχνολογικές αλλαγές. Μολονότι ο κ. Καραμανλής εξορκίζει  συστηματικά το χθες, ασχολείται μόνο με αυτό. Η νοοτροπία που διέπει το νομοσχέδιο δεν είναι πώς θα διευκολυνθεί η έλευση του μέλλοντος, η έλευση των νέων τεχνολογιών, αλλά πώς θα παραταθεί η ζωή του χθες, όπως ακριβώς θα σκεφτόταν ο σοβιετικός γραφειοκράτης.
      Λυπάμαι εσάς, τους συναδέλφους της Νέας Δημοκρατίας, που αισθάνεστε –υποθέτω- υποχρεωμένοι να ψηφίσετε ένα νομοσχέδιο τελείως ξένο προς τις διακηρύξεις του κόμματός σας.
      Ευχαριστώ πολύ, κύριε Πρόεδρε, για την ανοχή σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μάνο. ‘Ήσασταν μέσα στα χρονικά όρια, επομένως δεν έχετε καμμία υποχρέωση στο Προεδρείο.
      Ο κ. Βλατής έχει το λόγο.
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, αναφερόμενος σε κάτι που μόλις ο προλαλήσας σεβαστός και αγαπητός συνάδελφος κ. Μάνος είπε, υπάρχει και ένα άλλο ερώτημα που δεν έχει απαντήσει μέχρι σήμερα αυτή η Κυβέρνηση. Το πώς τα μεγάλα έργα, αυτά που και σήμερα ακόμα υπάρχουν στην Επιτροπή Οικονομικών Υποθέσεων, όπως η σύμβαση παραχώρησης του άξονα Ε-65 και οι προηγούμενες παραχωρήσεις, δόθηκαν στους ίδιους αυτούς εργολάβους τους οποίους πριν από τρία χρόνια ο μόλις τότε ανελθών στην Κυβέρνηση κ. Καραμανλής χαρακτήριζε «νταβατζήδες». 
     Τελικά θα πρέπει να μας απαντήσουν: ήταν ή δεν ήταν; Αν ήταν, γιατί παίρνουν ακριβώς οι ίδιοι τα έργα; Αν δεν ήταν θα πρέπει να απολογηθούν για το μεγάλο ψέμα. Αλλά δυστυχώς η υποκρισία και το ψέμα για τη Νέα Δημοκρατία, για την Κυβέρνηση του κ. Καραμανλή, περισσεύουν. Δεν είναι πλέον πρωτοτυπία. 
     Κυρίες και κύριοι συνάδελφοι, η αιτιολογική έκθεση του νομοσχεδίου, που σήμερα συζητούμε, ξεκινάει ως εξής: «Με τις διατάξεις του παρόντος σχεδίου νόμου επιδιώκεται η διασφάλιση της πολυφωνίας, της αντικειμενικής και με ίσους όρους μετάδοσης πληροφοριών και ειδήσεων, της ποιοτικής στάθμης των προγραμμάτων, η ενίσχυση της κοινωνικής αποστολής της ραδιοφωνίας και της τηλεόρασης και η ενίσχυση της πολιτιστικής ανάπτυξης της χώρας». Μάλιστα, πολύ ωραία! Ούτως ή άλλως κανείς δεν μπορεί να αμφισβητήσει ότι από τότε που η Νέα Δημοκρατία πήρε την εξουσία μάς έχει χορτάσει αγνές προθέσεις. Μόνο που οι προθέσεις είναι τζάμπα σ’ αυτόν τον τόπο και η αξία τους είναι μηδαμινή. Με την ουσία, όμως, έχει πρόβλημα. 
     Και σας ρωτώ, λοιπόν, κύριε Υπουργέ: Πώς διασφαλίζει το παρόν νομοσχέδιο την πολυφωνία; Πού ακριβώς προβλέπεται η αντικειμενική και με ίσους όρους μετάδοση των πληροφοριών; Με ποια άρθρα εξασφαλίζεται η ποιοτική στάθμη των προγραμμάτων; Τελικά με ποιον τρόπο καταφέρνει και ενισχύει την πολιτιστική ανάπτυξη της χώρας;
     Μας λέει, λοιπόν, ο κύριος Υπουργός Επικρατείας ότι άπαξ και δημοσιευτεί το παρόν νομοθέτημα στην Εφημερίδα της Κυβέρνησης, θα εξαφανιστεί διαπαντός η «σαχλαμάρα» από την ελληνική τηλεόραση, τα Μέσα Μαζικής Ενημέρωσης θα λειτουργούν με γνώμονα το σεβασμό της αξίας του ανθρώπου και την προστασία του πολίτη και όχι το κέρδος. Και οι πληροφορίες που θα λαμβάνουν οι Έλληνες θα είναι αντικειμενικές, ποιοτικές και θα συμβάλλουν στην πολιτιστική ανύψωσή τους. Δηλαδή αυτό το νομοσχέδιο θα κάνει θαύματα. Ε, νομίζω ότι είμαστε στη χώρα των θαυμάτων!
     Επιγραμματικά θα αναφερθώ σε ορισμένα ζητήματα που βάζει αυτό το σχέδιο νόμου και νομίζω ότι υποτιμούν τη λογική μας.
     Κριτήριο της δεσπόζουσας θέσης αποτελεί η διαφημιστική δαπάνη, σύμφωνα με την παράγραφο 4 του άρθρου 3. Δεσπόζουσα θέση ωστόσο αποτελεί το ποσοστό επιρροής των μέσων ενημέρωσης στο κοινό. Συνεπώς κριτήριο δεν μπορεί να είναι μοναχά η διαφήμιση. 
     Η επιρροή στο κοινό, κύριοι συνάδελφοι, φαίνεται κυρίως από τη θεαματικότητα ή την ακροαματικότητα ή την κυκλοφορία των μέσων σε συνάρτηση με τη διαφημιστική πίτα. 
     Στο ίδιο άρθρο ιδιαίτερο ενδιαφέρον έχει και η διατύπωση της επόμενης παραγράφου, που λέει «η κατάργηση της δεσπόζουσας θέσης απαγορεύεται». Ευχαριστούμε πολύ! Η κατοχή δηλαδή επιτρέπεται; Ή καλύτερα, γνωρίζει η Κυβέρνηση –γιατί εμείς δεν γνωρίζουμε- περιπτώσεις επιχειρήσεων που απλώς κατέχουν δεσπόζουσα θέση στην αγορά και δεν την εκμεταλλεύονται; Ή να το πω πιο αθώα, δεν την αξιοποιούν;
     Για να αναφερθώ σε ένα άλλο ζήτημα, στη δημιουργία της θυγατρικής, της «Ε.Ρ.Τ. Α.Ε.», η οποία θα έχει, λέει, μεικτή μορφή. Η Ε.Ρ.Τ. θα έχει το 51%, ενώ το 49% θα κατέχουν ιδιώτες. Η Ε.Ρ.Τ. θα μπορεί πλέον να δίνει το 15% του ανταποδοτικού τέλους στη θυγατρική «Ε.Ρ.Τ. Α.Ε.». Δηλαδή η Ε.Ρ.Τ. θα δίνει το 15% των πόρων που εισπράττει από τον ελληνικό λαό στη θυγατρική της εταιρεία, η οποία κατέχεται σε ποσοστό 49% από ιδιώτες. Δηλαδή ο ελληνικός λαός θα επιχορηγεί τις ιδιωτικές επιχειρήσεις. Και αυτό το καταλάβαμε πολύ καλά. Το ότι η Ε.Ρ.Τ. θα παραχωρεί και άλλα περιουσιακά της στοιχεία, κινητά ή ακίνητα, σ’ αυτήν τη θυγατρική κι αυτό το καταλάβαμε. Το «γιατί» δεν καταλάβαμε.
      Αναφέρεται βέβαια ότι αυτό θα γίνεται για την εκπλήρωση του σκοπού- συμβολή της εταιρείας στην ενημέρωση, στην επιμόρφωση, στον πολιτισμό, στην ψυχαγωγία κ.λπ. της θυγατρικής ως ανταποδοτικό τέλος. Συνεχίζω να μην καταλαβαίνω, κύριοι συνάδελφοι. Δηλαδή, για να κάνει σωστά τη δουλειά της η θυγατρική και για να μη μας αποχαυνώσει η ελληνική δημόσια τηλεόραση με ατέλειωτες ώρες βλακωδών προγραμμάτων, όπως γίνεται σε πολλά από τα ιδιωτικά κανάλια, θέλει και προίκα; 
      Αδειοδότηση τηλεοπτικών σταθμών: Οι άδειες θα δίδονται για έξι χρόνια, όπως αναφέρει το συγκεκριμένο άρθρο, με τη δυνατότητα ανανέωσή τους. Οφείλω να σας υπενθυμίσω ότι χάρτη συχνοτήτων δεν έχουμε. Άρα, αφ’ ενός, μένει αναπάντητο το ερώτημα πώς και πότε θα δοθούν οι άδειες και πόσες θα είναι αυτές. Αφ’ ετέρου, αφού το 2012, δηλαδή σε τεσσεράμισι χρόνια, αλλάζει η τεχνολογία και συνεπώς η λειτουργία της τηλεόρασης, γιατί αλλάζει ο χρόνος αδειοδότησης; Το συγκεκριμένο άρθρο επιπλέον καθορίζει και το διαχωρισμό των σταθμών σε εθνικής  και περιφερειακής εμβέλειας. Δεν έχω αντιληφθεί βάσει ποιας λογικής καταργούνται τα τοπικά κανάλια. Μπορεί στους κατοίκους των Αθηνών να φαίνονται απηρχαιωμένα, φτωχά, ακόμα και αντιαισθητικά, ωστόσο παρέχουν σημαντικές πληροφορίες στους κατοίκους των περιοχών στις οποίες εκπέμπουν. Αν περίμεναν οι συμπολίτες μου να μάθουν τι συμβαίνει στο Νομό Κοζάνης από τους σταθμούς εθνικής εμβέλειας, δεν θα μάθαιναν ποτέ τίποτα. Ούτε τη δυνατότητα να ακούσουν τις απόψεις των Βουλευτών που καλούνται να εκλέξουν για να τους εκπροσωπούν δεν θα είχαν. Γιατί είναι γνωστό σε όλους, κύριε Υπουργέ -πιστεύω και σε σας- ότι οι περισσότεροι Βουλευτές της επαρχίας ούτε έξω από τους σταθμούς εθνικής εμβέλειας δεν περνούν. 
      Μεταξύ των κριτηρίων αδειοδότησης αναφέρεται η αρνητική βαθμολόγηση. Πιθανόν να είναι ορθό το κριτήριο. Ωστόσο, για ποιο λόγο η αρνητική βαθμολόγηση θα συνίσταται σε διοικητικές κυρώσεις που θα επιβληθούν από το Εθνικό Συμβούλιο Ραδιοτηλεόρασης από τη δημοσίευση του παρόντος και μετά; Για ποιο λόγο να παραγραφούν τα λάθη των καναλιών μέχρι σήμερα; 
      Πριν κλείσω, θα ήθελα να σημειώσω και το εξής: Γιατί τόση βιασύνη να ψηφίσετε το νομοσχέδιο τώρα, επιμηκύνοντας μάλιστα το χρόνο της Συνόδου της Ολομέλειας της Βουλής. Αφού θα χρειαστούν δέκα προεδρικά διατάγματα και δεν ξέρω πόσες -πολλαπλάσιες πάντως- υπουργικές αποφάσεις για να εφαρμοστεί, γιατί δεν το μελετήσατε λίγο καλύτερα, κύριε Υπουργέ, ώστε να το καταθέσετε πιο ολοκληρωμένο μετά το τέλος της θερινής περιόδου στη νέα Σύνοδο; Αλλά κάτι η ζέστη, κάτι οι υποσχέσεις σας σε υμετέρους, κάτι οι πιθανολογούμενες πρόωρες εκλογές,  φέρατε προς συζήτηση το νομοσχέδιο και ας γνωρίζετε ότι κανένα πρόβλημα δεν πρόκειται να λύσει. Ο πολιτικός σας στόχος είναι πεντακάθαρος: ο έλεγχος των ΜΜΕ όχι μόνο στις επερχόμενες εκλογές, αλλά και στις επόμενες. Μόνο που σας ξέφυγε μία μικρή λεπτομέρεια, κύριε  Υπουργέ: ότι στην επόμενη κοινοβουλευτική περίοδο δεν θα είσαστε εσείς στην Κυβέρνηση. 
      Σας ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Βλατή.
      Ο κ. Κωνσταντάρας έχει το λόγο.
      ΔΗΜΗΤΡΙΟΣ ΚΩΝΣΤΑΝΤΑΡΑΣ: Ευχαριστώ πολύ, κύριε Πρόεδρε.
      Θα ξεκινήσω λίγο παράδοξα, διότι έχω μπροστά μου σημειωμένα κάποια πράγματα, τα οποία αναφέρει το δελτίο Τύπου της Ένωσης Περιφερειακών Καναλιών Ελλάδος της 2ας Ιουλίου 2007, δηλαδή χθες. Σύμφωνα με τους κυρίους, ξέρετε τι αποτελούμε; «Μπιπ πρασινομπλέ επιχειρηματίες που παραπλανούν μπιπ Υπουργό που συμπαρασύρει μαζί του παράταξη επίσης μπιπ Βουλευτών να ψηφίσουν έναν μπιπ και μπιπ νόμο». 
      Κύριε Πρόεδρε, δεν τα ξέρω όλα, δεν ισχυρίζομαι ότι είμαι παντογνώστης, αντιμετωπίζω ακόμη και το ενδεχόμενο σε κάποια από τα πράγματα τα οποία υποστηρίζουν αυτοί οι καθ’ όλα αξιόλογοι κύριοι ίσως να έχουν και κάποιο δίκιο. Αλλά το σίγουρο είναι ότι δεν είμαι «μπιπ Βουλευτής» που συμπαρασύρθηκε από «μπιπ Υπουργό» που παραπλανήθηκε από «μπιπ πρασινομπλέ επιχειρηματίες», επειδή έτσι πιστεύει ο συντάκτης αυτού του ακραίου υβριστικού για όλους μας δελτίο Τύπου της Ένωσης Περιφερειακών Καναλιών. Έτσι μας αντιμετωπίζουν, ανεξαρτήτως νομοσχεδίου, ανεξαρτήτως νόμων, ανεξαρτήτων διατάξεων. Και το ερώτημα είναι γιατί φτάσαμε ως εδώ. Προσωπικώς δεν τους επιτρέπω αυτούς τους χαρακτηρισμούς και ειλικρινά εκπλήττομαι εάν κάποιος άλλος από εδώ μέσα τους επιτρέπει. 
      Οφείλω να ομολογήσω ότι το λειτούργημα του Βουλευτή, έχει περιπέσει σε απαξία και ανυποληψία. Ο Βουλευτής κατεξευτελίζεται, απειλείται, κατηγορείται, χλευάζεται, συκοφαντείται και καθυβρίζεται καθημερινά από μία μερίδα Μ.Μ.Ε. και μία μερίδα πρώην συναδέλφων μου δημοσιογράφων και δεν βρίσκουμε τρόπο να αντιδράσουμε. 
      Κυρίες και κύριοι συνάδελφοι, ολοκληρώνω τη σημερινή ψυχογραφία. Ολοκλήρωσα ευδοκίμως μία δημοσιογραφική καριέρα τριάντα τεσσάρων ετών. Μπήκα στη Βουλή με την ψήφο των Αθηναίων, θεωρώντας ότι η κοινωνική μου παρουσία καταξιώνεται, για να διαπιστώσω ότι καθυβρίζομαι, πριν ακόμα ανοίξω το στόμα μου, όποια και να είναι η άποψή μου. Εάν είναι αυτή η άποψη, θα καθυβρίζομαι από αυτούς. Εάν είναι η άλλη η άποψή μου, θα καθυβρίζομαι από τους άλλους. Ειλικρινώς δεν θέλω να κάνω το σταυροφόρο, αλλά πιστεύω ότι κάτι με κάποιο τρόπο θα μπορούσε να γίνει και όχι με νόμους. Δεν χρειάζεται άλλη νομοθεσία, όπως ο αγαπητός κ. Κουβέλης υπαινίχθηκε –λυπάμαι που αναφέρω το όνομά του και δεν είναι στην Αίθουσα. Θεωρώ ότι χρειάζεται κυρίως αποφασιστικότητα και ακεραιότητα.
      Πολύ λίγα λόγια θα πω για το νομοσχέδιο. Δεν θα επεκταθώ. Μίλησα και στην επιτροπή. Το ψηφίζω το νομοσχέδιο, κυρίως γιατί ήταν καιρός να αρχίζουμε να βάζουμε σε τάξη ένα πεδίο μάχης που όλοι μας συντελέσαμε, άλλος λίγο, άλλος πολύ, να δημιουργηθεί. 
      Είχα και μερικούς προβληματισμούς, που τους ανέφερα στην επιτροπή, για τη θυγατρική της Ε.Ρ.Τ.. Υπέβαλα και μία τροπολογία για τον ειδικό φόρο, που δυστυχώς ήταν εκπρόθεσμη. Με ενδιέφερε ιδιαίτερα και η τύχη του άρθρου 6, παράγραφος 13 και η διάρκεια των καθημερινών δελτίων ειδήσεων στην επίσημη γλώσσα των κωφών, τη νοηματική, αλλά πληροφορήθηκα ότι το «περί τριών λεπτών» ήταν λάθος και ισχύει το επτάλεπτο. Ας μην παραπονεθεί κανένα κανάλι, μεγάλο ή μικρό. Το επτάλεπτο είναι εφικτό και ο υποτιτλισμός για τους ενημερωτικούς σταθμούς θα ήταν, επίσης, αναγκαίος. 
      Έχουμε πολλές υποχρεώσεις, κυρίες και κύριοι συνάδελφοι, ως Κυβέρνηση, ως κοινωνία, ως κοινοβουλευτικοί άνδρες και γυναίκες, τόσο προς τους κωφούς όσο και προς τους τυφλούς, οι οποίοι αντιμετωπίζουν πολλά προβλήματα για να περάσουν νομοθετικά κάποια πράγματα, που εγώ προσωπικώς πίστευα ότι θα ήταν απλούστερα, όμως αποδεικνύεται κάθε μέρα, σε αρκετά νομοσχέδια που παρακολουθώ ότι δεν είναι. Καλό είναι, λοιπόν, να μην αντιμετωπίζουμε αυτές τις κατηγορίες των συνανθρώπων μας, τους πάσχοντες, τους ανάπηρους εν ολίγοις, ως άτομα που τους κάνουμε χάρη. Καμία χάρη δεν τους κάνουμε. Είναι υποχρέωσή μας.
      Ο αγαπητός κ. Χυτήρης –δυστυχώς και αυτός λείπει από την Αίθουσα και ζητώ συγνώμη και πάλι που αναφέρομαι στο όνομά του, αν και απών- δήλωσε ότι το ΠΑ.ΣΟ.Κ. καταψηφίζει το νομοσχέδιο. Στην επιτροπή τον είχα παρακαλέσει να φέρει προτάσεις για τα σημεία τα οποία καταψηφίζει και θεωρεί ότι είναι κακά. Δεν το έπραξε. 
      Καταψηφίζει, λοιπόν, αυτά τα οποία εμείς υπερψηφίζουμε, δηλαδή ότι εκπληρώνουμε μία δέσμευση που είχαμε αναλάβει προεκλογικά, ότι αυτό αφορά στο να μπει τάξη στο άναρχο πεδίο των Μ.Μ.Ε., ότι για πρώτη φορά μιλάμε για δεσπόζουσα θέση και για ενδεχόμενη κατάχρηση της δεσπόζουσας θέσης, που συνεπάγεται τη λήψη μέτρων και την επιβολή κυρώσεων. 
      Καταψηφίζει ότι απαγορεύουμε τη συγκέντρωση επιχειρήσεων, είτε στην περίπτωση που διαπιστώνεται κατοχή δεσπόζουσας θέσης είτε στην περίπτωση που αποκτάται δεσπόζουσα θέση λόγω της συγκέντρωσης. Καταψηφίζει ότι καθιερώνουμε την απαγόρευση ελέγχου περισσότερων του ενός ηλεκτρονικών μέσων ενημέρωσης της ίδιας μορφής. Καταψηφίζει ότι λαμβάνουμε μέριμνα για το προσωπικό. Οι σταθμοί αποκτούν πλέον υποχρεώσεις για προσωπικό πλήρους απασχόλησης σε θέσεις δημοσιογράφων, τεχνικών και διοικητικών με σύμβαση εργασίας. 
      Καταψηφίζει ότι προβλέπουμε αντάλλαγμα, δηλαδή ενοίκιο για τους τηλεοπτικούς σταθμούς εθνικής εμβέλειας αναλόγως του είδους τους, δηλαδή προβλέπονται ακριβή ποσά ετήσιου οικονομικού ανταλλάγματος. Καταψηφίζει ότι προβλέπουμε αρνητική αξιολόγηση των σταθμών για τις διοικητικές κυρώσεις από το Εθνικό Συμβούλιο Ραδιοτηλεόρασης για το πρόγραμμα του σταθμού.
      Καταψηφίζει ότι βάζουμε στο τραπέζι τον όρο συγχώνευση. Γιατί; Μάλιστα αξιολογείται η συγχώνευση δυο ή περισσοτέρων νομικών προσώπων που λειτουργούν νομίμως τηλεοπτικούς ή ραδιοφωνικούς σταθμούς. Και ακόμη καταψηφίζει το ότι αξιολογούμε –και επιτρέψτε μου να πω τη φράση, πολύ καλά κάνουμε- την οικονομική βιωσιμότητα του υποψήφιου για άδεια σταθμού, την οικονομική κατάσταση και το σχέδιό του για τη μελλοντική λειτουργία της επιχείρησης, γιατί πιστεύουμε ότι μόνον έτσι θα έχουμε βιώσιμες επιχειρήσεις Μ.Μ.Ε.. 
      Ολοκληρώνω, κύριε Πρόεδρε, με το εξής: Από όσα είμαι σε θέση να ξέρω –και δεν τα ξέρω όλα- θεωρούσα για τη θυγατρική της Ε.Ρ.Τ. ότι δεν υπήρχε λόγος να συμμετέχουν ιδιωτικοί φορείς στη νέα θυγατρική εταιρεία. Αναγνωρίζω ενδεχομένως λόγω στρατηγικής, απλώς θα έβλεπα τη συμμετοχή μικρότερη, αλλά κυρίως, χωρίς διαφορές, το εργασιακό καθεστώς των εργαζομένων στην μια και την άλλη εταιρεία. Και πήρα τις διαβεβαιώσεις που ήθελα και μη προς κακοφανισμό του αγαπητού φίλου εισηγητή μας, του Ανδρέα Λυκουρέντζου, που εμφανιζόμεθα ότι έχουμε διαφορετική άποψη, αλλά στην πραγματικότητα δεν έχουμε. Σας απασχολεί ο κ. Μανώλης, δεν το ακούσατε, θα σας το πω μετά.
      Τελειώνω, κύριε Πρόεδρε, με την ευχή να το ψηφίσουμε το νομοσχέδιο, έστω και με τις αντιρρήσεις του ο καθένας, παραδεχόμενοι ότι ξεκινάει επιτέλους η πρακτική αξιολόγηση. Η λέξη αξιολόγηση είναι δύσκολη. Σε στριμώχνει να παραδεχθείς ότι θα γίνει αξιολόγηση και όμως το επιβάλλουμε και πρέπει να αξιολογήσουμε πρακτικά αυτό το οποίο είχαμε αφήσει λίγο ελεύθερο τα χρόνια που πέρασαν.
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κωνσταντάρα.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Ο κ. Καστανίδης έχει το λόγο για να κάνει μια παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, όχι, κύριε Πρόεδρε, για διαδικαστικό θέμα. 
      Θα σας παρακαλέσω να οργανώσουμε τη συζήτησή μας, με την εξής έννοια. Είναι ήδη εγγεγραμμένοι τριάντα ένας συνάδελφοι. Αυτό σημαίνει ότι οπωσδήποτε θα συνεχίσουμε τη συζήτηση επί της αρχής αύριο. Θα ήταν χρήσιμο από τώρα να συμφωνήσουμε, εάν θα διακόψουμε στις 12.00΄ η ώρα, οπότε πρέπει να γίνει ψηφοφορία επί της αρχής και θα συνεχίσουμε αύριο κανονικά τη συζήτηση, ή θα συνεχίσουμε μέχρι αύριο, μέχρι εξαντλήσεως δηλαδή του καταλόγου και μετά θα γίνει η ψηφοφορία επί της αρχής. Καλό θα ήταν να συμφωνηθεί τώρα.
      ΠΡΟΕΔΡΕΥΩΝ (Γεώργιος Σούρλας): Με ενημέρωσε ο προκάτοχός μου ο Προεδρεύων ότι ήδη έχει συμφωνηθεί να τερματίσει η συζήτηση απόψε στις 12.00’ η ώρα και να ψηφιστεί επί της αρχής και αύριο να συνεχίσουμε επί των άρθρων, δίνοντας  τη δυνατότητα να μιλήσουν και επί της αρχής, ως συνήθως. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ωραία, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, για μια ακόμη φορά στη συζήτηση του νομοσχεδίου δεν ακούστηκαν πειστικά επιχειρήματα από την Αντιπολίτευση που να δικαιολογούν τη στάση της να μην ψηφίσει και το παρόν σχέδιο νόμου.
      Η λειτουργία των Μέσων Μαζικής Ενημέρωσης συναρτάται άμεσα με την ποιότητα της δημοκρατίας μας. Η αντικειμενικότητα, η πληρότητα, η ακρίβεια της πληροφόρησης που λαμβάνουν οι πολίτες, αποτελεί κρίσιμο μέγεθος και απαραίτητο εργαλείο με το οποίο ελέγχουν, κρίνουν, προκρίνουν πολιτικές και πολιτικούς, απόψεις και προγράμματα, ιδέες και προτάσεις.
      Το παρόν σχέδιο νόμου, κυρίες και κύριοι συνάδελφοι, έχει την αφετηρία του στις κατευθύνσεις του συντακτικού νομοθέτη, όπως αυτές έχουν διατυπωθεί στα άρθρα 15 και 14 του Συντάγματος. Η προαγωγή της ποιότητας των τηλεοπτικών και ραδιοφωνικών εκπομπών και η αποτροπή της συγκέντρωσης δυσανάλογου ποσοστού επιρροής, επί του κοινού, εκ μέρους ενός μέσου ή ενός συγκροτήματος μέσων, αποτελούν θεμελιώδεις αρχές που συνέχουν την υφή και το πνεύμα του συζητούμενου σχεδίου νόμου.
      Το νομοσχέδιο το οποίο σήμερα συζητείται ενώπιον της Εθνικής Αντιπροσωπείας είναι προσαρμοσμένο -και αυτό πρέπει να αναγνωριστεί- αφ’ ενός στο ευρωπαϊκό νομικό περιβάλλον και αφ’ ετέρου στις σύγχρονες αντιλήψεις για τον έλεγχο των Μέσων Ενημέρωσης και τις συνέπειές του για την πληροφόρηση των πολιτών και τη λειτουργία του δημοκρατικού βίου της κοινωνίας μας.
      Το παρόν σχέδιο νόμου κινείται πέραν της λογικής των προηγούμενων νόμων του 2002 και του 2005 και προσεγγίζει την έννοια της συγκέντρωσης του ελέγχου στα Μέσα Ενημέρωσης, από την άποψη του δικαίου του ανταγωνισμού. Η οδός αυτή -επιτρέψτε μου να πω- είναι η ασφαλέστερη, πολιτικά και νομικά, καθώς οι αρχές του δικαίου του ανταγωνισμού παρέχουν μια σταθερή, όσο και δοκιμασμένη νομική αφετηρία και εκμηδενίζουν τον κίνδυνο αντιθέσεων της εισηγούμενης εθνικής ρύθμισης προς το ευρωπαϊκό δίκαιο.
      Σε αυτό το πλαίσιο το οποίο περιέγραψα, το συζητούμενο σχέδιο νόμου αντιλαμβάνεται τη συγκέντρωση ελέγχου στην αγορά των Μέσων Ενημέρωσης, τη συγκέντρωση επιρροής επί του κοινού, με όρους κατοχής δεσπόζουσας θέσης και καταχρηστικής εκμετάλλευσης της θέσης αυτής.
      Σε σχέση προς τα οριζόμενα, στα άρθρα 82 της Συνθήκης της Ευρωπαϊκής Κοινότητας και του άρθρου 2 του ν.703/1977, το σχέδιο νόμου το οποίο συζητάμε σήμερα, ενέχει την εξής πρωτοτυπία: προσδιορίζει στην παράγραφο του άρθρου 3 ποσοστά με την κτήση των οποίων τεκμαίρεται η κατοχή δεσπόζουσας θέσης. Ο προσδιορισμός αυτός ασφαλώς και είναι θετικός διότι διευκολύνει την κρίση της διοίκησης, αλλά και των δικαστηρίων, σε περίπτωση δικαστικής εμπλοκής για την κατοχή ή μη δεσπόζουσας θέσης, και συνιστά μαχητό τεκμήριο το οποίο δύνανται ασφαλώς οι ενδιαφερόμενοι να ανατρέψουν.
      Θα ασχοληθώ στη συζήτηση επί των άρθρων για τις επιμέρους ρυθμίσεις που αφορούν την κατάχρηση δεσπόζουσας θέσης, εκείνο όμως το οποίο θα ήθελα εξ αρχής να πω είναι ότι δεδομένου πως η κατοχή απλώς δεσπόζουσας θέσης δεν απαγορεύεται από το συζητούμενο σχέδιο νόμου, απαιτείται η συνδρομή από τις επιχειρήσεις τέτοιας συμπεριφοράς που να αποτελεί μορφή καταχρηστικής εκμετάλλευσης της θέσεώς τους. Οι περιπτώσεις αυτές απαριθμούνται στο άρθρο 3 του συζητούμενου σχεδίου νόμου και είναι όμοιες με αυτές που αναφέρονται στο άρθρο 82 της Συνθήκης της Ευρωπαϊκής Κοινότητας, αλλά και στις διατάξεις του ν.703/77. 
      Εξάλλου –και με αυτό τελειώνω σε ό,τι αφορά τα ζητήματα της δεσπόζουσας θέσης- με το συζητούμενο σχέδιο νόμου απαγορεύεται η συγκέντρωση επιχειρήσεων σε περίπτωση που με αυτήν αποκτάται δεσπόζουσα θέση στις επιχειρήσεις ενημέρωσης.
      Θα έπρεπε, ενδεχομένως, κύριε  Υπουργέ, να προστεθεί, κατά το υπόδειγμα της ευρωπαϊκής, αλλά και της εθνικής, περί συγκεντρώσεων, νομοθεσίας, ότι η συγκέντρωση τότε και μόνο τότε απαγορεύεται, όταν δι’ αυτής παρακωλύεται σε σημαντικό βαθμό ο ουσιαστικός ανταγωνισμός στην αγορά. Δηλαδή, να βάλουμε και αυτό το κριτήριο της παρακώλυσης του ουσιαστικού ανταγωνισμού, δεδομένου ότι όπως προκύπτει από το σχέδιο νόμου το οποίο συζητάμε σήμερα η κατοχή και μόνο της δεσπόζουσας θέσης δεν είναι κατ’ αρχάς απαγορευμένη, αλλά απαιτείται καταχρηστική εκμετάλλευση της θέσης αυτής. Θα έπρεπε λοιπόν και η συγκέντρωση που οδηγεί σε κτήση δεσπόζουσας θέσης, να μην αποκλείεται από το λόγο αυτό και μόνο, αλλά μόνο όταν προσβάλλει τις βασικές αρχές του ελεύθερου ανταγωνισμού.
      Επίσης, οι διατάξεις οι οποίες αφορούν στις μετρήσεις τηλεθέασης και την απαγόρευση της συγκέντρωσης περισσότερων ηλεκτρονικών μέσων ενημέρωσης, συμβάλλουν στη διαφάνεια και τον πλουραλισμό, καθώς και στη διατήρηση του ανταγωνισμού στην αγορά. Αντίθετα, η κατοχή περισσότερων, παραδείγματος χάριν, μουσικών ραδιοφωνικών σταθμών δεν προκαλεί πρόβλημα, αλλά ενδεχομένως μπορεί και να ενισχύει τη βιωσιμότητα των επιχειρήσεων του κλάδου. Τη διαφάνεια όμως και τη βιωσιμότητα των ραδιοτηλεοπτικών επιχειρήσεων, η οποία αποτελεί και προϋπόθεση της ανεξαρτησίας τους, υπηρετεί και η διαδικασία αδειοδότησής τους με σαφή και αντικειμενικά κριτήρια, τα οποία αναφέρονται στο συζητούμενο σχέδιο νόμου. Το περιεχόμενο του προγράμματος, η έλλειψη αρνητικής αξιολόγησης, το απασχολούμενο προσωπικό, αποτελούν κριτήρια τα οποία απηχούν τις κατευθυντήριες αρχές της διάταξης του άρθρου 15 του Συντάγματος, αλλά και τη γενικότερη περί απασχόλησης πολιτικής της Κυβέρνησης.
      Ειδικά, σε ό,τι αφορά την περιφέρεια, η παροχή κινήτρων για τη δημιουργία περιφερειακών τηλεοπτικών σταθμών, μιας και είναι η μόνη επιτρεπτοί, εξυπηρετεί την ανάπτυξη υγιών επιχειρήσεων ηλεκτρονικών μέσων ενημέρωσης, το κόστος λειτουργίας των οποίων δεν μπορεί να καλυφθεί από μία τοπική αγορά. Από την άλλη πλευρά η διατήρηση της τοπικής εμβέλειας των ραδιοφωνικών σταθμών, ταιριάζει τόσο στο χαρακτήρα τους, όσο και στις οικονομικές απαιτήσεις του εν λόγω μέσου.
      Ιδιαίτερα σημαντικές επίσης είναι οι πρόνοιες του συζητούμενου σχεδίου νόμου για την προετοιμασία της χώρας και τη μετάβασή της στην εποχή της επίγειας ψηφιακής εκπομπής. Στο πλαίσιο αυτό, κυρίες και κύριοι συνάδελφοι, είναι ένδειξη πνεύματος δράσης και διορατικότητας η ρύθμιση για τη δημιουργία μιας θυγατρικής εταιρείας της Ε.Ρ.Τ., για την παροχή προγραμμάτων μέσω ευρυζωνικών δικτύων και ψηφιακής εκπομπής ελεύθερης λήψης.
    Και θα ήθελα εδώ να πω το εξής. Η παραχώρηση προς την εταιρεία αυτή ποσοστού έως 15% του ανταποδοτικού τέλους της Ε.Ρ.Τ. δεν αντίκειται προς τη νομική φύση του τέλους αυτού. Και μέσω της θυγατρικής εταιρείας, η οποία πρόκειται να συσταθεί, επιδιώκεται ο ίδιος δημόσιος σκοπός τον οποίο επιδιώκει και η Ε.Ρ.Τ. και χρηματοδοτεί το εν λόγω τέλος, δηλαδή η παροχή στο ευρύ κοινό ποιοτικών τηλεοπτικών προγραμμάτων και μάλιστα χωρίς διαφημίσεις και η εκπομπή προγραμμάτων τα οποία απευθύνονται σε ειδικές πληθυσμιακές ομάδες, όπως είναι τα άτομα με ειδικές ανάγκες. 
    Οι νέες δυνατότητες που παρέχει η τεχνολογική εξέλιξη και η προσφορά υπηρεσιών τηλεφωνίας, τηλεόρασης, ραδιοφώνου και διαδικτύου μέσω της ίδιας συσκευής πρόκειται να μεταβάλλουν εντελώς, στο προσεχές χρονικό διάστημα, το υφιστάμενο ραδιοτηλεοπτικό τοπίο, αλλά και να δώσουν μια διαφορετική λύση στα προβλήματα συγκέντρωσης στο χώρο του Τύπου που μας απασχολούν σήμερα. 
    Κυρίες και κύριοι συνάδελφοι, οι νέες γενιές, οι πολίτες που έρχονται και σύντομα θα αποτελέσουν την κύρια πληθυσμιακή ομάδα της κοινής γνώμης δεν θα είναι παθητικοί θεατές μονοθεματικών δελτίων ειδήσεων αλλά απαιτητικοί χρήστες ταχέων υπηρεσιών πληροφόρησης μέσω των ευρυζωνικών δικτύων και των θεματικών προγραμμάτων ψηφιακής τηλεόρασης. Οι δυνατότητες επιλογής τους θα είναι σε τέτοιο βαθμό εξειδικευμένες και προσαρμοσμένες στις απαιτήσεις όχι ενός συνολικού κοινού, αλλά κάθε μεμονωμένου χρήστη, ώστε η κοινή γνώμη δεν θα μπορεί εύκολα να χειραγωγηθεί. 
    Στο νέο αυτό τοπίο το οποίο δημιουργείται ο ρόλος του κράτους πρέπει να είναι απολύτως σαφής και συγκεκριμένος, να θεσπίζει κανόνες που θα διευκολύνουν τον ανταγωνισμό με σκοπό την πλήρη και αμερόληπτη παρουσίαση των πληροφοριών και των ειδήσεων. Σ’ αυτό το σκοπό θεωρώ ότι ανταποκρίνεται απολύτως το συζητούμενο σχέδιο νόμου και για το λόγο αυτό το υπερψηφίζω. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Γείτονας. 
    ΚΩΝΣΤΑΝΤΙΝΟΣ ΓΕΙΤΟΝΑΣ: Λυπούμαι, κυρίες και κύριοι συνάδελφοι, που δεν είναι εδώ ο προλαλήσας αγαπητός συνάδελφος κ. Κωνσταντάρας. Εκείνος, όπως είπε, δεν τα ξέρει όλα στην τηλεόραση. Εγώ ίσως ξέρω λιγότερα, αλλά μπορώ να του εξηγήσω γιατί πραγματικά δεν ψηφίζουμε αυτό το νομοσχέδιο. Είναι απλό. Μετά το φιάσκο του βασικού μετόχου και μετά από δυστοκία έρχεται αυτό το νομοσχέδιο που όχι μόνο δεν εξυγιαίνει, όπως ισχυρίζεστε, το θολό τοπίο στην τηλεόραση και το ραδιόφωνο, τουναντίον, πιστεύω ότι νομιμοποιεί και διευρύνει το άναρχο καθεστώς. Συνεπώς, δεν εξυπηρετεί το δημόσιο συμφέρον, δεν ενισχύει τη δημόσια τηλεόραση, αν θέλετε δεν υπηρετεί την πολυφωνία ή την αντικειμενική πληροφόρηση, όπως ορίζει το Σύνταγμα. Ο δε τίτλος για «τη συγκέντρωση κ.λπ.» είναι ψευδεπίγραφος. Πρόκειται για ενίσχυση της συγκέντρωσης. Τα περί απαγόρευσης της κατάχρησης, κύριε Υπουργέ, της δεσπόζουσας θέσης, που επικαλείστε στο σχετικό άρθρο, πραγματικά δεν πείθουν κανένα. 
    Εσείς ξέρετε κανέναν, κύριε Υπουργέ, να έχει δεσπόζουσα θέση και να είναι άγιος; Να μου το πείτε. Πέρα απ’ αυτό, τα προεδρικά διατάγματα και οι υπουργικές αποφάσεις αφήνουν μεγάλα περιθώρια χειρισμών στον εκάστοτε Υπουργό. 
    Εγώ δεν θα ισχυριστώ ότι το ραδιοτηλεοπτικό τοπίο και με ευθύνη όλων ήταν ξεκαθαρισμένο. Θολό ξεκίνησε το 1989, με αποφάσεις της συγκυβέρνησης, αλλά εδώ είπαμε να πάμε μπροστά και όχι να οπισθοδρομούμε. 
    Τρία σχόλια στο λίγο χρόνο που έχω. Για το θέμα της αδειοδότησης. Έχουμε ένα νόμο –έτσι τον αντιλαμβάνομαι εγώ με την κοινοβουλευτική μου εμπειρία, δεν είμαι ειδικός στα θέματα τηλεόρασης- με άγνωστη ημερομηνία έναρξης, αλλά με σαφή ημερομηνία λήξης. Για να εφαρμοστεί η αδειοδότηση πρέπει πρώτα να καταρτιστεί ο χάρτης των συχνοτήτων, που σήμερα δεν υπάρχει. Από την άλλη μεριά έχουμε το γεγονός –γι’ αυτό μίλησα για λήξη- ότι η αδειοδότηση αυτή θα ισχύει μέχρι το 2012, οπότε θα περάσουμε στην ψηφιακή τηλεόραση. 
      Αναφέρεται στο νόμο ότι θα είναι εξαετούς διάρκειας οι άδειες, με δικαίωμα ανανέωσης για μία εξαετία. Βγάλτε, λοιπόν, εσείς συμπέρασμα, διαφορετικό από αυτό που βγάζω εγώ με τη λογική. Πιστεύω πως δεν μπορείτε.
      Δεύτερο σχόλιο, το θέμα της μετάβασης στην ψηφιακή εποχή. Αλλάζει ριζικά το 2012 το τοπίο. Θα περάσουμε στην ψηφιακή εποχή. Καθυστερούμε σαφώς. Ποια είναι η στρατηγική; Υπάρχει σχέδιο ομαλής μετάβασης προς την εποχή αυτή; Εγώ πιστεύω ότι τουναντίον με αυτό το νομοσχέδιο δημιουργούμε ένα φαύλο κύκλο στο θολό τοπίο, φαύλο κύκλο που θα περάσει σε άλλο επίπεδο και στην εποχή της ψηφιακής τηλεόρασης. Το λέω γιατί υπάρχει ο κίνδυνος, οι αναλογικές άδειες που θα χορηγήσουμε, να μετατραπούν αυτοδικαίως σε ψηφιακές. Γι’ αυτό μίλησα για φαύλο κύκλο. Έτσι έγινε και με τις πρώτες άδειες. Οι αδειοδοτημένες για αναλογικές εκπομπές, επιχειρήσεις Μ.Μ.Ε., θα αρχίσουν να εκπέμπουν και ψηφιακά, χωρίς τη σχετική αδειοδότηση. Θα δημιουργηθεί πάλι ντεφάκτο κατάσταση. Θα έχουμε δηλαδή μια «νέα γενιά» αναρχίας.
      Και θα κλείσω με το επίμαχο άρθρο 17 για τη θυγατρική «Ε.Ρ.Τ. Α.Ε.» Προσέξτε, κύριοι συνάδελφοι, διαβάζω: «Το ζητούμενο είναι η Ε.Ρ.Τ. να μεγαλώσει την επιρροή της, να γίνει κεντρικός παίκτης στην αγορά. Να επιβάλλουμε εμείς τι θα παίζεται και όχι να μας επιβάλλουν τα ιδιωτικά κανάλια. Τα ιδιωτικά κανάλια διαβρώνουν την πολιτική διά της κυριαρχίας τους. Σε όλη την Ευρώπη οι δημόσιες τηλεοράσεις δίνουν τις κατευθύνσεις έχοντας το 30%-40% της αγοράς και οι ιδιώτες καλύπτουν το υπόλοιπο. Πρέπει να παρακολουθείς την αγορά και ως δημόσια τηλεόραση να έχεις συγκεκριμένες υπηρεσίες. Πρέπει λοιπόν να διεμβολίσεις ως δημόσια τηλεόραση την κοινωνία, να απλώσεις το μήνυμα». 
      Αυτά που διάβασα δεν είναι γραπτό δικό μου, δεν τα λέω εγώ, αλλά ο κ. Παναγόπουλος. Σας διάβασα αυτολεξεί σημεία από την τοποθέτηση του Προέδρου της Ε.Ρ.Τ. στην επιτροπή. Πώς το ερμηνεύω; Η φωνή του, φωνή Ιακώβ και αι χείρες, χείρες Ησαύ. Και εδώ ίσχυε το ποιος κοροϊδεύει ποιον. 
      Υποτιμάτε, κύριοι της Κυβέρνησης και τη νοημοσύνη τη δική μας και των πολιτών. Πώς συμβιβάζετε αλήθεια αυτά που είπε στην επιτροπή ο πρόεδρος της Ε.Ρ.Τ., με την είσοδο των ιδιωτών από το παράθυρο, στην καλά προικισμένη με δημόσια περιουσία, περιουσία της Ε.Ρ.Τ. και με μέρος του ανταποδοτικού τέλους, ανώνυμη εταιρεία; Πώς συμβιβάζονται αυτά; Δεν υπάρχει καμία λογική. Αντίφαση υπάρχει. Εκτός αν ισχυρίζεστε ότι η Ε.Ρ.Τ. προσπαθεί να ενσωματώσει και να εγκλωβίσει τους ιδιώτες μέσα από την ανώνυμη εταιρεία, όσον αφορά ουσιαστικά τις νέες τεχνολογίες της ψηφιακής εποχής. Γιατί αυτό υπενόησε. Μίλησε για τη Mobile TV ο κύριος πρόεδρος και τις άλλες νέες μορφές τηλεόρασης. Ένα όμως είναι σίγουρο, κυρίες και κύριοι και να μην κοροϊδεύομαστε. Γι’ αυτό είπα ότι κανένας που έχει δεσπόζουσα θέση δεν είναι άγιος, δεν αγιάζει. Οι ιδιώτες δεν θα εγκλωβιστούν μέσα από την Α.Ε. όσον αφορά τις νέες τεχνολογίες, τουναντίον θα αλώσουν τη δημόσια τηλεόραση. Άρα, η θυγατρική αυτή μπορεί να είναι ένας «δούρειος ίππος». Ανοίγει ουσιαστικά κερκόπορτα για την υποβάθμιση και την άλωση της δημόσιας τηλεόρασης.
      Και εδώ πια ερωτώ την Κυβέρνηση και την κυβερνητική παράταξη: Τι θα γίνει επιτέλους με εσάς; Ενισχύετε τη συγκέντρωση, διευρύνετε το θολό τοπίο, προκειμένου να χειραγωγήσετε τα μέσα για κομματικό σας όφελος; Και ο χρόνος που φέρνετε το νομοσχέδιο ύποπτος είναι. Εσείς ποιοι; Εσείς, που κατακεραυνώνατε τη διαπλοκή; Εσείς που εξαπολύατε μύδρους από τα σουβλατζίδικα; Εσείς που σύρατε τη χώρα στο φιάσκο του βασικού μετόχου; 
Αυτή είναι η πολιτική της συνέπειας; Αυτή είναι η πολιτική της διαφάνειας; Αυτή είναι η πολιτική του μέλλοντος; Αυτή είναι η πολιτική για το δημόσιο συμφέρον; Για καθαρό τηλεοπτικό τοπίο; Για ποιοτική και ανταγωνιστική δημόσια τηλεόραση; Όχι. Και προδίδεστε από αυτό που προσδιορίζετε για τη δεσπόζουσα θέση, και από το πώς προσδιορίζετε την επιρροή. 
      Αυτή είναι η πολιτική που μας σερβίρετε κύριε Υπουργέ, πραγματικά για την μετάβαση στη νέα εποχή της τηλεόρασης; Ειλικρινά, πραγματικά εκπλήσσομαι. Είμαι απογοητευμένος γι’ αυτό που κάνετε. Δεν κάνετε τίποτε άλλο και μ’ αυτό το νομοσχέδιο, παρά να αποκαλύπτετε για μια ακόμη φορά τις κρυφές κομματικές επιδιώξεις σας. Όμως, όλα αυτά πια -για να χρησιμοποιήσω την έκφραση του Πρωθυπουργού, κ. Καραμανλή- δεν περνάνε. Να το πω καλύτερα όπως ακριβώς το λέει: «Δεν μασάνε πια οι πολίτες». Σας κατάλαβαν. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Γείτονα. Το λόγο έχει ο κ. Μανώλης.
      ΙΩΑΝΝΗΣ ΜΑΝΩΛΗΣ: Κυρίες και κύριοι συνάδελφοι, πριν πω λίγα λόγια για το νομοσχέδιο που συζητάμε, θέλω να εκμεταλλευτώ λίγο το χρόνο και την ευκαιρία να αναφερθώ σε κάτι που ξεκίνησε εχθές εδώ -έχει σχέση, άλλωστε, με την ενημέρωση των πολιτών και με την πληροφόρηση- μετά από έναν έντονο διάλογο, που έχει και σήμερα μια συνέχεια. Αναφέρομαι στο διάλογο και στην αντιπαράθεση που έγινε στον τρόπο με τον οποίο ο Πρόεδρος του ΠΑ.ΣΟ.Κ. απευθύνθηκε στην Κυβέρνηση και σε κάποια στοιχεία που παρέθεσε ο Πρωθυπουργός και σήμερα βλέπουν το φως της δημοσιότητας. Δικαιώνομαι, μετά από ένα χρόνο βέβαια, αλλά δικαιώνομαι και θέλω να πω ότι πριν από ένα περίπου χρόνο, στις 6 Σεπτεμβρίου 2006, είχα καταθέσει μια ερώτηση και ένα πόρισμα ελεγκτών του Υπουργείου Οικονομικών εκατόν σαράντα τριών σελίδων, για το τι γινόταν στον Οργανισμό Εκπαίδευσης- Κατάρτισης. Έτυχε, λοιπόν, το κεντρικό πρόσωπο που έγινε εχθές εδώ θέμα συζήτησης και είναι διευθυντής των γραφείων του κόμματος του ΠΑ.ΣΟ.Κ. να εμπλέκεται σε αυτήν την υπόθεση. Ποια ήταν η εμπλοκή του; Ήταν αντιπρόεδρος. 
      Έχω εδώ το πόρισμα -δεν λέω δικά μου πράγματα, λέω τι λέει το πόρισμα και θα σας πω γιατί το λέω- όπου η κ. Παπακωνσταντίνου, απόφοιτη Λυκείου, έκανε δέκα μαθήματα σε δύο διαφορετικά Ι.Ε.Κ., της Ηλιούπολης και του Αιγάλεω: θεωρία πορσελάνης, κινητή προσθετική οδοντοτεχνική, νοσηλευτική χειρουργική, πρώτες βοήθειες, θεραπευτική διαιτολογία, χρήση του υπολογιστή Windows, επεξεργασία κειμένου, λειτουργία συστήματος DOS - WINDOWS, μηχανογραφημένη λογιστική κ.λπ., λες και είχε δέκα πτυχία. Δεν έλεγχε κανείς, που βάζατε τα στελέχη σας ή τις γυναίκες των στελεχών σας; Έκανε εκατόν εξήντα τέσσερις ώρες τον μήνα μάθημα σε κάθε ένα από αυτά τα Ι.Ε.Κ.. Και δεν φτάνει αυτό. Η αδελφή της εμπλέκεται και αυτή στο πόρισμα, αναφέρεται στο πόρισμα για κάτι παρόμοιο, ο άντρας της αδελφής της το ίδιο. Και όλα αυτά τα έκανε ο αντιπρόεδρος, ο σύζυγος, ο διευθυντής του κόμματος του ΠΑ.ΣΟ.Κ. που εμπλέκεται και κάπου αλλού.
      Αυτά μπορεί να συμβαίνουν και θα είχε αξία και θα χαιρόμουνα, τότε που κατέθεσα την ερώτηση και μίλησα από τη Βουλή, να βγει το ΠΑ.ΣΟ.Κ. και να πει: «Δεν εγκρίνουμε». Τι ποιο φυσιολογικό; «Διαφωνούμε, δεν το ξέραμε. Παίρνουμε μέτρα σήμερα», όπως κάνει η Κυβέρνηση για εμπλοκές στελεχών, ανθρώπων που προέρχονται από την παράταξη και κατηγορούνται για κάποια ζητήματα. Ο εισαγγελέας. Τι κάνατε αντίθετα; Πριν εγώ κατέβω από το Βήμα της Βουλής, στα γραφεία των δημοσιογράφων, υπάλληλος των γραφείων του ΠΑ.ΣΟ.Κ. μοίραζε μία ανακοίνωση των στελεχών αυτών.
      Ξέρετε τι λένε; Ότι ο εμπνευστής αυτής της εκστρατείας της σκανδαλολογίας και της λασπολογίας κατά του ΠΑ.ΣΟ.Κ. πρέπει να γνωρίζει ότι στην υπόθεση που αναφέρει υπάρχει πόρισμα του Υπουργείου Παιδείας του 2003 που δεν επιρρίπτει ευθύνες σε κανένα στέλεχος από τα συγκεκριμένα. Γι’ αυτό σας κατηγορούμε.
      ΠΡΟΕΔΡΕΥΩΝ (Γεώργιος Σούρλας): Κύριε Μανώλη, να επανέλθουμε στο νομοσχέδιο; 
      ΙΩΑΝΝΗΣ ΜΑΝΩΛΗΣ: Επανέρχομαι, κύριε Πρόεδρε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τι να επανέλθει, κύριε Πρόεδρε. Αφού δεν έχει έλθει καν στο νομοσχέδιο.
      ΙΩΑΝΝΗΣ ΜΑΝΩΛΗΣ: Σας κατηγορούμε γιατί κάνατε ένα πόρισμα στο Υπουργείο μεταξύ σας και καλύψατε την υπόθεση. Αυτό ενδιαφέρει τον πολίτη, κύριε Γείτονα. Είναι θέμα πληροφόρησης. Τα λέω αυτά για να θυμηθείτε. Αισθάνομαι δικαιωμένος έστω και ένα χρόνο μετά.
      Κύριε Υπουργέ, το θέμα της ενημέρωσης είναι πολύ σημαντικό, είτε γίνεται από τον Τύπο είτε γίνεται από τα τηλεοπτικά και τηλεφωνικά μέσα. Είναι λειτούργημα. Δυστυχώς, κύριοι του ΠΑ.ΣΟ.Κ., είχατε φροντίσει όλα αυτά τα χρόνια να υπάρχει μια αναρχία και στον Τύπο και παντού. Κάνετε προσπάθεια στον Τύπο, αλλά δεν λύθηκαν όλα τα προβλήματα. Ξέρετε καλά ότι υπάρχουν άνθρωποι που εκδίδουν εφημερίδες, αλλά μπορεί να έχουν και πενήντα χρόνια φυλακή, όπως γίνεται στο νομό μου. Κι όμως είχαν τη δυνατότητα με διάφορους τρόπους να εκδίδουν εφημερίδες, να κάνουν κριτική. Είναι, λοιπόν, πολύ σημαντικό να κρατήσουμε στη ζωή τον Τύπο στην περιφέρεια. 
      Το λέω αυτό γιατί, βεβαίως, ο πολίτης στην περιφέρεια ασχολείται με κεντρικά μέσα και παρακολουθεί τις ειδήσεις, αλλά υπάρχει μία ζώνη, όπου τα τοπικά μέσα ενημέρωσης παίζουν σημαντικό ρόλο. Ο πολίτης θέλει να ξέρει πέρα από τη γενική πληροφόρηση και το τι γίνεται στο νομό του, στην περιοχή του. Αυτή μόνο το τοπικό μέσο μπορεί να την παρέχει είτε είναι ραδιόφωνο είτε είναι τηλεόραση. Το ΠΑ.ΣΟ.Κ. είχε επιτρέψει να υπάρχουν σαράντα ραδιόφωνα και πέντε τηλεοπτικοί σταθμοί σ’ ένα νομό. Αυτό είναι το ένα άκρο. Το άλλο είναι να μην υπάρχει τίποτα.
      Σας είπα ότι αν το νομοσχέδιο παρέμενε ως είχε στην αρχή, θα είχα πρόβλημα να συμφωνήσω. Χαίρομαι γιατί μετά από το διάλογο που κάνατε με τις ενώσεις, σήμερα φέρατε αλλαγές. Θέλω, όμως, να προτείνω κάτι για να γίνει πιο λειτουργικό το νομοσχέδιο. Η λογική ότι τα τηλεοπτικά μέσα πρέπει να έχουν δεκαπέντε εργαζόμενους και τα ραδιόφωνα πέντε δημοσιογράφους είναι μια λογική, γιατί πρέπει να χρησιμοποιούνται εργαζόμενοι, για να μη λειτουργεί κάποιος ένα μέσο μόνος του. Όμως, στην περιφέρεια, κύριε Υπουργέ, στους μικρούς νομούς, δεν υπάρχουν τόσοι δημοσιογράφοι, για να μπορέσει κάποιος όσο καλή διάθεση και αν έχει, να βρει εργαζόμενους για να λειτουργήσει.
      Προτείνω, λοιπόν, να διατηρηθεί το όριο των δεκαπέντε και των πέντε, αλλά επειδή εκεί οι δημοσιογράφοι κάνουν και άλλες δουλειές, είναι και σε εφημερίδα ή και σ’ ένα τηλεοπτικό ή ραδιοφωνικό σταθμό, για να βοηθήσουμε να πούμε ότι μπορεί οι ώρες να είναι για δεκαπέντε εργαζόμενους, αλλά μπορεί κάποιος να χρησιμοποιεί περισσότερους από τους εργαζόμενους που αναφέρετε, αλλά με μερική απασχόληση. Δηλαδή, να συμπληρώνει τις ώρες με δύο εργαζόμενους ή με τρεις. Έτσι θα διευκολύνουμε κάποιους σταθμούς να παραμείνουν στη ζωή, γιατί δεν υπάρχει προσφορά δημοσιογράφων και οι σταθμοί θα κλείσουν. Νομίζω ότι πρέπει να το δείτε αυτό το θέμα, κύριε Υπουργέ. Δεν αλλάζετε τη φιλοσοφία σας. Μόνο θα διευκολύνει ένα τηλεοπτικό ή ένα ραδιοφωνικό σταθμό, να λειτουργεί με περισσότερους από αυτούς που βάζετε εσείς, με τις ώρες που λέτε εσείς, που θα μοιράζονται με διαφορετικό τρόπο σε δύο ή σε τρεις εργαζόμενους, που μπορούν και κάνουν και κάτι άλλο, όπως γίνεται στα κεντρικά μέσα ενημέρωσης στην Αθήνα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ακούστηκε πολλές φορές από την πλευρά της Αξιωματικής Αντιπολίτευσης ότι από το βασικό μέτοχο πάμε στο άλλο άκρο. Θα θυμίσω πέραν των τυπικών ότι το 14.9 προβλέπει την έκδοση δύο νόμων, το νόμο για το «Βασικό Μέτοχο» που είναι εν ισχύ και την έκδοση ενός νόμου για τη συγκέντρωση και την αδειοδότηση. Αυτός είναι που συζητάμε σήμερα.
	Επίσης θα σημειώσω ότι ακούστηκε, πως το νομοσχέδιο υπακούει στα κελεύσματα της διαπλοκής και αμέσως μετά το ίδιο πρόσωπο, εισηγητής της Αξιωματικής Αντιπολίτευσης, είπε ότι στόχος μας είναι να εγκλωβίσουμε τα μέσα ενημέρωσης και να τα κρατήσουμε ομήρους. Μαγικό, όπως καταλαβαίνετε, όχι το πώς καταφέραμε να συνδυάζουμε και τα δυο, αλλά το πώς χώρεσε μια τόσο κραυγαλέα αντίφαση στην επιχειρηματολογία του εισηγητή της Αξιωματικής Αντιπολίτευσης.
	Κυρίες και κύριοι συνάδελφοι, οι διατάξεις του υπό συζήτηση νομοσχεδίου αποσκοπούν, σύμφωνα με τη συνταγματική επιταγή, στην οποία μόλις αναφέρθηκα, στην πολυφωνία, στην ενημέρωση, στην πληροφόρηση, την αντικειμενική και με ίσους όρους μετάδοση πληροφοριών και ειδήσεων, καθώς επίσης και στην ποιοτική στάθμη των προγραμμάτων, στη διαφάνεια και στον υγιή ανταγωνισμό. 
	Με το παρόν νομοσχέδιο μια νέα εποχή εγκαινιάζεται στη χώρα μας. Ο δρόμος της ψηφιακής ανοίγει αμέσως για όλους. Ειδικότερα, από τη δημοσίευση του νόμου και μετά, προβλέπεται η μετάβαση στην ψηφιακή εποχή και μάλιστα ανεξάρτητα από την αδειοδότηση της αναλογικής τηλεόρασης. Η δυνατότητα αυτή, παρέχεται ανεξαιρέτως σ’ όλους τους νομίμως λειτουργούντες τηλεοπτικούς σταθμούς εθνικής, περιφερειακής και τοπικής εμβέλειας, αν και διαμαρτύρονται ότι καταργούνται με τις διατάξεις του παρόντος άρθρου.
	Θα καθοριστούν οι χάρτες συχνοτήτων. Άκουσα πολλά για τους χάρτες συχνοτήτων. Θέλω να θυμίσω ότι οι προηγούμενοι χάρτες, ουδέποτε εφαρμόστηκαν. Και πώς να εφαρμοστούν άλλωστε, όταν η χώρα αυτή είχε κατοχυρώσει μόλις εκατόν τριάντα έξι συχνότητες αναλογικής εκπομπής το 1961 και έκτοτε δεν υπήρξε καμμία κατοχύρωση συχνοτήτων. 
      Τα τελευταία δύο-δυόμισι χρόνια, κατοχυρώθηκαν περίπου δυόμισι χιλιάδες συχνότητες μεταξύ των οποίων και περίπου διακόσιες πενήντα ψηφιακές. Αυτό ήταν το πραγματικό ενδιαφέρον της τότε κυβέρνησης και σήμερα Αξιωματικής Αντιπολίτευσης. 
	Με τις σημερινές ψηφιακές δυνατότητες, τα τηλεοπτικά προγράμματα δεν είναι το μόνο το οποίο προσφέρεται στον Έλληνα πολίτη. Οι συχνότητες που εξοικονομούνται, θα μπορούν να χρησιμοποιηθούν και για άλλου είδους υπηρεσίες ανάλογα με τις τεχνολογικές εξελίξεις, όπως για παράδειγμα υπηρεσίες τηλεϊατρικής, τηλεμπορίου, υπηρεσίες για μεταφορά εικόνας, ήχου, δεδομένων, πληροφόρησης, ψυχαγωγίας. 
      Παράλληλα, παρέχεται στον πολίτη τηλεόραση μεγαλύτερης ευκρίνειας, ποιοτικά άρτιας και πλείστων όσων δυνατοτήτων, αφού μέσω αυτής ο τηλεθεατής θα επωφεληθεί και πολλών άλλων υπηρεσιών, όπως για παράδειγμα οι αμφίδρομες υπηρεσίες.
	Ο πολίτης μπορεί πλέον να προβαίνει σε διαφόρου είδους αγορές, ακόμη και να συμμετέχει σε ψηφοφορίες, που μπορούν να αφορούν την κρίση για την ποιότητα του παρεχομένου προγράμματος, την επιλογή των καλύτερων προγραμμάτων, την επιβράβευση των παραγόντων του παρεχομένου προγράμματος. Υπό την έννοια αυτή δημιουργούνται βάσεις, ώστε η Ελλάδα να μην είναι ουραγός, αλλά πρωτοπόρος τεχνολογικών εξελίξεων στη ραδιοφωνία και στην τηλεόραση. 
      Για την επίγεια τηλεοπτική μετάδοση, απαιτείται πολύ μικρότερη ισχύς εκπομπής και ως εκ τούτου δημιουργούνται σαφώς μικρότερες παρεμβολές μεταξύ των γειτονικών πομπών, τόσο εντός της επικράτειας όσο και εκτός αυτής. Εναρμονίζονται οι συχνότητες με τα γειτονικά κράτη. Η κατάσταση που υπήρχε σήμερα με προβλήματα στις περιοχές, κυρίως στις παραμεθόριες, θα πάψει να υπάρχει με την ψηφιακή εποχή.
	Στο σημείο αυτό αξίζει να επαναλάβω ότι κατά τη Διάσκεψη της Γενεύης το Μάιο του 2006, η χώρα μας κατάφερε να κερδίσει, να στοιχειοθετήσει υπέρ της το σημαντικό αυτό αριθμό συχνοτήτων, που ανέφερα προηγουμένως. 
      Ακολουθεί ο χάρτης συχνοτήτων, ο οποίος και θα εκδοθεί πολύ σύντομα. Πρακτικά αυτό σημαίνει ότι οι πολίτες της χώρας, μπορούν να απολαμβάνουν καλύτερης ποιότητας ήχο και εικόνα. Ιδιαιτέρως σημαντικό είναι ότι ανάμεσα στα πλεονεκτήματα της ψηφιακής τεχνολογίας, είναι η ευχερέστερη πρόσβαση των ατόμων με αναπηρία στα τηλεοπτικά προγράμματα και υπηρεσίες.
	Το νομοσχέδιο αυτό όμως δεν ρυθμίζει μόνο ζητήματα επίγειας ψηφιακής τηλεόρασης. Η παροχή δικτύων και υπηρεσιών που αφορούν στη ραδιοφωνία και στην τηλεόραση απελευθερώνεται, σύμφωνα με τις κοινοτικές οδηγίες, οι οποίες ενσωματώνονται κατά το μέρος αυτό στο νομοσχέδιο και άρα στο ελληνικό δίκαιο.
	Για όσους τυχόν δεν το γνωρίζουν, επισημαίνω ότι οι σχετικές κοινοτικές οδηγίες, δεν αφορούν στο περιεχόμενο των ραδιοτηλεοπτικών υπηρεσιών, αλλά στη μετάδοση των ραδιοτηλεοπτικών υπηρεσιών. 
	Εισάγονται οι απαραίτητες ρυθμίσεις, προκειμένου να μπορεί να μεταδίδεται η ψηφιακή τηλεόραση μέσω ευρυζωνικών δικτύων, είτε τα δίκτυα αυτά είναι ενσύρματα είτε τα δίκτυα αυτά είναι ασύρματα, όπως τα Y-MAX. Με τον τρόπο αυτό, μπορεί να εξασφαλίζεται για τους χρήστες ενιαία σύνδεση τηλεφώνου, υπηρεσιών διαδικτύου και τηλεόρασης υψηλής ευκρίνειας, αλλά και τυχόν άλλων υπηρεσιών ανάλογα με τις τεχνολογικές εξελίξεις. 
      Στα δίκτυα αυτά μπορεί να προβάλλεται, μετά από έγκριση του Εθνικού Συμβουλίου Ραδιοτηλεόρασης και νέο πρόγραμμα, πέραν του αναλογικού προγράμματος, εκ μέρους όλων των νομίμων λειτουργούντων τηλεοπτικών σταθμών εθνικής, περιφερειακής και τοπικής εμβέλειας, που θα ξεπερνά τα σύνορα της γεωγραφικής περιοχής, εντός της οποίας εκπέμπουν μέχρι σήμερα. 
      Επίσης η τεχνολογία Y-MAX, παρέχει τη δυνατότητα ασύρματου ευρυζωνικού δικτύου, μέσω του οποίου μπορούν να περάσουν όλες οι προαναφερθείσες υπηρεσίες, χωρίς την ανάγκη ενσύρματου δικτύου και μάλιστα υπηρεσίες μεγάλης ευκρίνειας, από τις οποίες οι τηλεοπτικοί σταθμοί κάθε εμβέλειας θα μπορούν να παρέχουν πρόγραμμα σ’ όλους τους καταναλωτές, υπό την έγκριση του Εθνικού Συμβουλίου Ραδιοτηλεόρασης. 
      Με τις διατάξεις του νομοσχεδίου, ρυθμίζεται επίσης και η μετάδοση ολοκληρωμένου ραδιοτηλεοπτικού προγράμματος μέσω του δικτύου της κινητής τηλεφωνίας, πέραν του αναλογικού προγράμματος των νομίμων λειτουργούντων τηλεοπτικών σταθμών, εφόσον πάλι το πρόγραμμα αυτό εγκριθεί από το Εθνικό Συμβούλιο Ραδιοτηλεόρασης. Η μετάδοση αυτή μπορεί να λάβει χώρα είτε χωρίς συχνότητα είτε μέσω ψηφιακής τηλεοπτικής συχνότητας, από εκείνες που θα επιστραφούν στην Ε.Ρ.Τ. και θα προκηρυχθούν απ’ αυτήν. Πρόκειται για την τεχνολογία DVBH (Digital Video Broadcasting Henkel). Λυπούμαι που δεν υπάρχει στα ελληνικά ακόμη αυτός ο όρος, για να τον αναφέρω.
      Η τεχνολογία αυτή παρέχει σαφώς μεγαλύτερη ευκρίνεια και καλύτερη ποιότητα εικόνας και ήχου. Η χωρητικότητά της μπορεί να φτάσει μέχρι δέκα έξι παράλληλα μεταδιδόμενα προγράμματα, γεγονός που επιτρέπει να μεταδίδονται μέσω αυτής, όχι μόνο τα προγράμματα όλων των σταθμών εθνικής εμβέλειας, αλλά και νέα προγράμματα, πάλι υπό τον όρο εγκρίσεως από το Εθνικό Συμβούλιο Ραδιοτηλεόρασης. 
      Η τεχνολογία αναγνωρίζεται πλέον και θεσμοθετείται στο χώρο των μέσων ενημέρωσης. Η πολυφωνία διασφαλίζεται, η πολυμέρεια γίνεται πράξη, η νέα εποχή πραγματικότητα. Ενσωματώνονται οι διατάξεις των σχετικών κοινοτικών οδηγιών, για τη διαλειτουργικότητα των υπηρεσιών αμφίδρομης ψηφιακής τηλεόρασης και του ψηφιακού τηλεοπτικού εξοπλισμού ευρείας κατανάλωσης. Ειδικότερα, εισάγονται ρυθμίσεις, προκειμένου η αμφίδρομη ψηφιακή τηλεόραση να μην περιοριστεί στα όρια ενός κράτους-μέλους της Ευρωπαϊκής Ένωσης. 
      Παράλληλα, παρέχεται η δυνατότητα στους τηλεοπτικούς σταθμούς να συμβληθούν μεταξύ τους ή με άλλους φορείς, για την παροχή συστημάτων πολυπλεξίας που είναι απαραίτητα για τη μετάδοση ψηφιακής εκπομπής, καθώς και εκπομπής μέσω ευρυζωνικών δικτύων. Δίνεται η δυνατότητα σ’ αυτούς, να συμβληθούν με παρόχους δικτύου ή παρόχους ηλεκτρονικών επικοινωνιών για τη μετάδοση του προγράμματός τους, χωρίς να είναι αναγκαίο να διατηρούν δικό τους δίκτυο. Αποφεύγεται με τον τρόπο αυτόν η διάσπαρτη εγκατάσταση κεραιοσυστημάτων σ’ όλη τη χώρα. 
      Διασφαλίζονται όροι ισότητας και υγιούς ανταγωνισμού κατά την παροχή των εν λόγω υπηρεσιών από τους παρόχους δικτύου, μετά από έρευνα ανταγωνιστικότητας στο χώρο των Μ.Μ.Ε., αφού ενσωματώνεται η υποχρέωση της χώρας μας, να διερευνήσει την αγορά δεκαοκτώ για την ανταγωνιστικότητα στο χώρο των Μ.Μ.Ε. και προβλέπεται η λήψη μέτρων από τη ρυθμιστική αρχή, προκειμένου να διασφαλιστεί ο ανταγωνισμός στα μέσα ενημέρωσης. 
      Νέοι ορίζοντες ανοίγονται για την επιχειρηματικότητα στο χώρο αυτό. Οι μεμψιμοιρίες του παρελθόντος δεν έχουν θέση στη νέα εποχή. Οι επιχειρηματίες πρέπει να προσαρμοστούν στα νέα δεδομένα. Η τεχνολογία δεν είναι στάσιμη, μας ξεπερνά και όσο πιο γρήγορα προσαρμοζόμαστε σ’ αυτήν, τόσο μεγαλύτερο όφελος έχουμε όλοι μας. 
      Στη νέα, όμως, εποχή, δεν είναι δυνατόν τα Μέσα Ενημέρωσης να λειτουργούν με αδιαφανείς διαδικασίες και με όρους που προσβάλλουν τον υγιή ανταγωνισμό. Αυτό καταλήγει εις βάρος του τηλεθεατή και εις βάρος της ποιότητας του παρεχομένου προγράμματος. 
      Για το λόγο αυτό, με το παρόν νομοσχέδιο, εισάγονται για πρώτη φορά στην ελληνική νομοθεσία οι βασικές έννοιες, που αφορούν στο χώρο των Μ.Μ.Ε., προκειμένου να αποφευχθούν παρερμηνείες κατά την εφαρμογή του νόμου. 
      Επίσης για πρώτη φορά θεσπίζεται η έννοια της συγκέντρωσης ελέγχου στην αγορά των μέσων ενημέρωσης. Για τη διαπίστωση της συγκέντρωσης ελέγχου λαμβάνεται υπ’ όψιν, όχι μόνο η διαφημιστική δαπάνη των μέσων, όπως ακούστηκε προηγουμένως, αλλά και το ποσοστό επιρροής των μέσων επί του κοινού, δηλαδή, οι μετρήσεις τηλεθέασης. Ο έλεγχος των μετρήσεων τηλεθέασης, των μετρήσεων διείσδυσης των μέσων ενημέρωσης, ανατίθεται σε αστική μη κερδοσκοπική εταιρεία, ενώ ο αρμόδιος Υπουργός έχει το δικαίωμα κάθε φορά, να διατάξει έλεγχο, ανάλογα με τις καταγγελίες τις οποίες διαθέτει.
      Υπό τον όρο αυτό διασφαλίζεται ο αποτελεσματικός έλεγχος μεταξύ των εταιρειών, εφόσον υπάρχουν περισσότερες από μία -σήμερα στη χώρα μας λειτουργεί μόνο μία- στη βάση των κανόνων της αυτορρύθμισης του ραδιοτηλεοπτικού τοπίου. Ουδείς πλέον μπορεί να ωφεληθεί της πλασματικής τηλεθέασης, εάν υπάρχει, ακροαματικότητας ή αναγνωσιμότητας, όταν αυτό αποβαίνει εις βάρος των συμφερόντων του ανταγωνιστή του. 
    Ρυθμίζεται το ιδιοκτησιακό καθεστώς των Μέσων Ενημέρωσης, προκειμένου να αποφευχθεί η ανάμειξη παρένθετων προσώπων και να καταστεί διαφανής η συμμετοχή σε επιχειρήσεις Μέσων Ενημέρωσης. Ο αποτελεσματικός έλεγχος της διαφάνειας στα Μ.Μ.Ε. προϋποθέτει εκ μέρους της πολιτείας, να γνωρίζει ποιος είναι ο πραγματικός ιδιοκτήτης των επιχειρήσεων αυτών. Η αδιαφανής διαδικασία μέσω παρένθετων προσώπων ανήκει στο παρελθόν. Οι περιορισμοί στο ποσοστό ιδιοκτησίας ξεπεράστηκαν από την πραγματικότητα και θα είναι υποκριτικό να μην το αναγνωρίσει κάποιος και να πιστεύει ότι υπάρχουν ιδιοκτήτες μόνο κατά 25% σε μεγάλα ή μικρότερα τηλεοπτικά κανάλια.
    Εισάγεται ο έλεγχος των μέσων χρηματοδότησης και της διαφάνειας των Μέσων Ενημέρωσης σε σχέση με αδικήματα, που πλέον αναγνωρίζονται και στο χώρο του Διεθνούς Δικαίου, αλλά και του Κοινοτικού Δικαίου, όπως της απάτης, δωροδοκίας, συμμετοχής σε εγκληματική οργάνωση και νομιμοποίησης εσόδων από παράνομες δραστηριότητες. 
    Εκδίδονται, όπως είπα ήδη, νέοι χάρτες συχνοτήτων ανά γεωγραφική περιοχή και όχι υποχρεωτικά ανά νομό -όπως ήταν παλαιότερα- ή περιφέρεια, προκειμένου με τους νέους χάρτες να αποφευχθούν οι δυσλειτουργίες, που παρουσιάστηκαν στο παρελθόν εξαιτίας αυτού του γεγονότος, ότι δηλαδή οριζόταν ο χάρτης συχνοτήτων ανάλογα με τα διοικητικά όρια, κάτι το οποίο είναι εντελώς ανακόλουθο με τις τεχνικές δυνατότητες, που υπάρχουν στο χώρο των ραδιοφώνων και των τηλεοράσεων. 
    Θεσμοθετούνται πάρκα κεραιών και καθορίζεται επακριβώς η περιοχή και ο χώρος, επί των οποίων θα τοποθετούνται τα κέντρα εκπομπής των ραδιοφωνικών και τηλεοπτικών σταθμών. Μ’ αυτόν τον τρόπο επιδιώκεται να εκλείψουν τα διάσπαρτα κέντρα εκπομπής και το άναρχο τοπίο που επικρατεί στην τοποθέτηση των κεραιοσυστημάτων. 
    Επιπλέον, προβλέπεται η δυνατότητα τοποθέτησης περισσότερων κεραιοσυστημάτων σε κοινό σύστημα στήριξης, με σκοπό τη μεγαλύτερη προστασία του περιβάλλοντος. 
    Όσον αφορά στη διαδικασία αδειοδότησης, αυτή περιγράφεται εξ ολοκλήρου στο νόμο, προκειμένου να μην απαιτείται η έκδοση άλλων κανονιστικών πράξεων, που οδηγούν στην καθυστέρηση της αδειοδότησης, όπως γίνεται χρόνια τώρα. Οι τεχνικές προδιαγραφές καθορίζονται από την ίδια την προκήρυξη και είναι υποχρεωτικές για όλους τους υποψηφίους. Μ’ αυτόν τον τρόπο αποφεύγεται επιπλέον καθυστέρηση από την υποβολή τεχνικών φακέλων, οι οποίοι ήταν πανομοιότυποι και δύσκολα ελέγχονταν από το Εθνικό Συμβούλιο Ραδιοτηλεόρασης.
    Επιτρέπεται η λειτουργία ομίλου επιχειρήσεων Μμέσων Ενημέρωσης. Αντικειμενικοποιείται η διαδικασία αδειοδότησης των τηλεοπτικών και ραδιοφωνικών σταθμών, προκειμένου να αποφευχθούν δικαστικές διενέξεις, που οδήγησαν στο παρελθόν στην ακύρωση των προκηρύξεων του Εθνικού Συμβουλίου Ραδιοτηλεοράσεως και στη μη χορήγηση των αδειών. Με το νόμο καθορίζονται πλήρως τα κριτήρια, η μοριοδότηση για την αδειοδότηση των τηλεοπτικών και ραδιοφωνικών σταθμών. 
    Όλα τα κριτήρια ισχύουν από τη δημοσίευση του νόμου. Έτσι, όλοι οι υποψήφιοι τίθενται σε βάση ισότητας, γνωρίζουν με ποια κριτήρια θα αδειοδοτηθούν και συνεπώς είναι υποχρεωμένοι, να αναβαθμίσουν αμέσως το περιεχόμενο του προγράμματός τους, για να εξασφαλίσουν την αδειοδότησή τους. 
    Αυτά τα κριτήρια δεν θα μπορούσαν να ισχύσουν αναδρομικά για τη χρονική περίοδο πριν από τη δημοσίευση του νόμου. Θα ήταν μέγιστο λάθος της πολιτείας να εφαρμόσει τα κριτήρια αναδρομικά, καθ’ ον χρόνον δηλαδή η ίδια, δεν είχε φροντίσει να ρυθμίσει το ραδιοτηλεοπτικό τοπίο. 
    Οι υφιστάμενοι χάρτες συχνοτήτων, όπως είπα προηγουμένως, παρέμεναν όλα αυτά τα χρόνια κενό γράμμα. Η αδειοδότηση των ραδιοτηλεοπτικών σταθμών –πλην μιας περιπτώσεως ραδιοφωνικών σταθμών της Αθήνας η οποία έφτασε στο Συμβούλιο της Επικρατείας, με τις γνωστές ακυρώσεις- κατ’ επανάληψη απέτυχε. 
    Το άρθρο του αναθεωρημένου Συντάγματος παρέμενε ανενεργό, αφού από το 2001 και μετά, δεν εξεδόθη ο εκτελεστικός νόμος, που προέβλεπε τη ρύθμιση της συγκέντρωσης των επιχειρήσεων Μέσων Ενημέρωσης, του ελέγχου των μέσων χρηματοδότησής τους, της πολυφωνίας και της διαφάνειάς τους. Η πολιτεία απέφευγε να ρυθμίσει τα θέματα αυτά. Από το 1995 μέχρι σήμερα και συγκεκριμένα με το ν. 2328, δηλαδή επί μια δωδεκαετία, δεν ρυθμίστηκαν αυτά τα ζητήματα, παρ’ ότι τόσο οι τεχνολογικές εξελίξεις, όσο και οι συνταγματικές επιταγές, ξεπέρασαν τη νομοθετημένη πραγματικότητα. 
    Το άναρχο τοπίο στο χώρο των ραδιοτηλεοπτικών μέσων, δεν ήταν συνεπώς μόνο ευθύνη της μιας πλευράς. Μέρος της ευθύνης επωμίζεται και η άλλη πλευρά, η πολιτεία. Ο χρόνος δεν μπορούσε να γυρίσει πίσω. Μια νέα αρχή έπρεπε να λάβει χώρα, από τη στιγμή που τα κριτήρια για την αδειοδότηση των ραδιοτηλεοπτικών σταθμών θα ήταν γνωστά και το πεδίο του ραδιοτηλεοπτικού χώρου πλήρως ρυθμισμένο. 
    Εισάγονται καινοτόμα κριτήρια αδειοδότησης. Με το κριτήριο της συγχώνευσης, ενθαρρύνονται οι συγχωνεύσεις επιχειρήσεων που λειτουργούν τηλεοπτικούς και ραδιοφωνικούς σταθμούς, προκειμένου αφ’ ενός να εξασφαλιστεί μεγαλύτερος αριθμός συχνοτήτων και αφ’ ετέρου να μη διαταραχθεί η οικονομία της αγοράς και να μην υπάρξει απώλεια θέσεων εργασίας.
      Προβλέπεται ως ειδικό κριτήριο -και το  οποίο ισχύει από τη δημοσίευση του νόμου και εφεξής- η ποιότητα και η πληρότητα του προγράμματος, που θα έχει ως αποτέλεσμα την αναβάθμιση του προγράμματος των σταθμών. 
      Παρέχεται η δυνατότητα στους ραδιοτηλεοπτικούς σταθμούς, μετά από μία μεταβατική περίοδο δύο μηνών από τη δημοσίευση του νόμου, να προσαρμόσουν το πρόγραμμά τους και να δηλώσουν την κατηγορία του προγράμματος, στην οποία εφεξής επιθυμούν να ανήκουν. 
      Με τον τρόπο αυτό, οι επιχειρηματίες θα πρέπει αμέσως να φροντίσουν για την ποιοτική αναβάθμιση του προγράμματος. Σε αντίθετη περίπτωση, γνωρίζουν ήδη ότι ούτε έγκριση για μετάβαση στην ψηφιακή εποχή μπορούν να λάβουν από το Εθνικό Συμβούλιο Ραδιοτηλεόρασης ούτε πριμοδότηση στο πρόγραμμά τους μπορούν να έχουν κατά την αδειοδότησή τους, αφού οι ποινές που ενδέχεται να επιβληθούν από το Εθνικό Συμβούλιο Ραδιοτηλεόρασης, μετρούν αρνητικά στη βαθμολόγηση για την αδειοδότησή τους. 
      Προβλέπεται, επίσης, ως κριτήριο η οικονομική βιωσιμότητα των τηλεοπτικών και ραδιοφωνικών σταθμών, προκειμένου να διασφαλιστούν τόσο η ομαλή λειτουργία των επιχειρήσεων όσο και ένας ελάχιστος αριθμός θέσεων εργαζομένων.
      Οι οικονομικές καταστάσεις των Μέσων Ενημέρωσης, πρέπει να καταρτίζονται με βάση τα διεθνή λογιστικά πρότυπα και καθορίζεται η διαδικασία απόσβεσης των άυλων παγίων στοιχείων τους, για την ορθή απεικόνιση των οικονομικών αποτελεσμάτων τους. 
      Προβλέπεται, επίσης, το ελάχιστο όριο μετοχικού κεφαλαίου για τις επιχειρήσεις αυτές, το οποίο διασφαλίζεται με την κατάθεση αντίστοιχης εγγυητικής επιστολής προς την πολιτεία και το οποίο πρέπει να διατηρείται στο ίδιο ύψος καθ’ όλη τη διάρκεια της αδείας τους με τα κεφάλαια αυτών. 
      Οι επενδύσεις σε θυγατρικές εταιρείες αφαιρούνται από το ύψος των ιδίων κεφαλαίων και άρα δεν λαμβάνονται υπ' όψιν για τον καθορισμό του ύψους των ιδίων κεφαλαίων σε ίσο ποσό με το μετοχικό  τους κεφάλαιο. 
      Με άλλα λόγια, εξυγιαίνεται και σε οικονομικό επίπεδο η λειτουργία των επιχειρήσεων των Μέσων Ενημέρωσης. Θεσπίζεται διαδικασία αυτορρύθμισης για τους τηλεοπτικούς και ραδιοφωνικούς σταθμούς και προβλέπεται ότι οι αποφάσεις των επιτροπών δεοντολογίας, λαμβάνονται υπ' όψιν από το Συμβούλιο Ραδιοτηλεόρασης. Σ’ ένα υγιές περιβάλλον, η αυτορρύθμιση είναι ο πλέον αποτελεσματικός τρόπος για την αναβάθμιση της ποιότητας του παρεχόμενου προγράμματος. Παράλληλα, διατηρείται ο αποφασιστικός έλεγχος του Εθνικού Συμβούλιου Ραδιοτηλεόρασης, προκειμένου η αυτορρύθμιση να ελέγχεται διαρκώς από την πολιτεία. 
      Τέλος, αναδιοργανώνεται η Επιτροπή Ανταγωνισμού και το Εθνικό Συμβούλιο Ραδιοτηλεόρασης, με σκοπό να ανταπεξέλθουν αποτελεσματικά στις νέες αρμοδιότητές τους. 
       Με βάση όλα τα προαναφερόμενα, αυτό το σχέδιο νόμου εισάγει νέες προοπτικές στο χώρο των ηλεκτρονικών επικοινωνιών, αφομοιώνει την εξέλιξη της τεχνολογίας, αναβαθμίζει το περιεχόμενο του προγράμματος, εγγυάται τη διαφάνεια στο ραδιοτηλεοπτικό χώρο, ρυθμίζει τη ραδιοτηλεοπτική αγορά και κυρίως ανοίγει νέους ορίζοντες στους Έλληνες πολίτες, αποδέκτες των ραδιοτηλεοπτικών υπηρεσιών μετά από δώδεκα χρόνια απραξίας στο χώρο αυτό. 
      Στόχος μας είναι η διασφάλιση της πολυφωνίας στα Μέσα Ενημέρωσης, η ενίσχυση του κοινωνικού ρόλου της τηλεόρασης και του ραδιοφώνου προς όφελος των Ελλήνων πολιτών, όπως ακριβώς περιγράφονται στα σχετικά άρθρα του Συντάγματος, η ανάπτυξη υγιούς ανταγωνισμού και διαφάνειας στο χώρο των μέσων, η νομιμότητα και η ποιοτική αναβάθμιση της δράσης τους, ο σεβασμός και η ανάπτυξη της επιχειρηματικότητας και της εύρωστης λειτουργίας τους. 
      Το παρελθόν θα πρέπει να αποτελέσει παράδειγμα αποφυγής για όλους μας. Η πολιτεία αναλαμβάνει το μερίδιο ευθύνης που της αναλογεί, όπως το ίδιο πρέπει να πράξει και ο καθένας που εμπλέκεται, προκειμένου να μην επαναληφθούν τα φαινόμενα του παρελθόντος, που περιγράφηκαν και νωρίτερα στη συζήτηση και νομίζω ότι όλοι τα απορρίπτουν. 
      Η νέα εποχή απαιτεί τη συνεργασία όλων και τη δέσμευσή μας για την ποιοτική αναβάθμιση του ραδιοτηλεοπτικού τοπίου. Οι στόχοι αυτοί πρέπει να αποτελέσουν κοινό γνώμονα και αντικείμενο διαρκούς διαπραγμάτευσης και προσπάθειας για την επίτευξή τους. 
      Παρ’ ότι θα έχουμε την ευκαιρία στα άρθρα, να κάνουμε αναλυτικότερη συζήτηση, θα ήθελα να αναφερθώ σε ορισμένα μόνο σημεία, από τα όσα ακούστηκαν από τους εισηγητές και Βουλευτές της Αντιπολίτευσης. 
      Είπε ο εισηγητής της Αξιωματικής Αντιπολίτευσης ότι για τον υπολογισμό του ανταγωνισμού στην αγορά της δεσπόζουσας θέσης -και συναφώς- το νομοσχέδιο υπολογίζει μόνο με βάση τα έσοδα από τη διαφήμιση. Ουδέν αναληθέστερον τούτου! Η τηλεθέαση, η ακροαματικότητα και η αναγνωσιμότητα εφημερίδων και περιοδικών, μετρώνται και συνυπολογίζονται από την Επιτροπή Ανταγωνισμού και θα παρακαλούσα τους συναδέλφους να διαβάσουν το άρθρο 4. 
      Είπε ότι δεν απαγορεύει τη δεσπόζουσα θέση. Εκείνο που δεν κάνει το νομοσχέδιο, είναι ότι δεν τιμωρεί μία επιχείρηση μόνο και μόνο εάν είναι καλή επιχείρηση. 
      Το νομοσχέδιο, όμως, απαγορεύει την εξαγορά νέων επιχειρήσεων και απαγορεύει, όπως σε κάθε ευρωπαϊκή χώρα, την εκμετάλλευση της δεσπόζουσας θέσης. Κανόνας γενικός στο δίκαιο του ανταγωνισμού. 
      Θα ήθελα να σημειώσω κάτι, το οποίο είπα και στη συζήτηση που κάναμε στην επιτροπή πριν από λίγες μέρες. Την περασμένη Πέμπτη ανακοινώθηκε διεθνώς από τα μεγάλα διεθνή πρακτορεία ότι στη Γερμανία ένας μεγάλος όμιλος αγόρασε είκοσι τρεις τηλεοράσεις ελεύθερης λήψης, είκοσι δύο τηλεοράσεις συνδρομητικής λήψης και είκοσι ραδιοφωνικούς σταθμούς. 
      Η Ευρώπη έχει προχωρήσει πολλά βήματα μπροστά. Εμείς υποκρινόμαστε επί σειρά ετών και κρυβόμαστε πίσω από το δάκτυλό μας ότι υπήρχαν, όπως είπα προηγουμένως, ιδιοκτήτες που κατείχαν μόνο το 25% ενός τηλεοπτικού σταθμού. 
      Το νομοσχέδιο βάζει τέλος στην υποκρισία. Βλέπει τα πράγματα, όπως είναι στην πραγματικότητα, με ρεαλισμό. Δίνει λύσεις και προετοιμάζει για την επόμενη εποχή, την ψηφιακή εποχή. 
      Θα κλείσω με μια αναφορά στο θέμα της Ε.Ρ.Τ.. Έγινε πολλή συζήτηση και στην επιτροπή αλλά και σήμερα  για το άρθρο 17. Θα ήθελα να θυμίσω στους λίγους, ευτυχώς –γιατί υπάρχουν και συνάδελφοι από την Αξιωματική Αντιπολίτευση, αλλά και από τα υπόλοιπα κόμματα της Αντιπολίτευσης, που έχουν εξάρει κατά καιρούς το ρόλο της Ε.Ρ.Τ.- οι οποίοι ισοπέδωσαν σήμερα το ρόλο και το έργο της ότι η Ε.Ρ.Τ., σ’ ό,τι αφορά την ψηφιακή εποχή, είναι πρωτοπόρος.
       Εδώ και δεκατέσσερις μήνες εκπέμπει τρία ψηφιακά κανάλια: Το ένα, είναι ένα κανάλι το οποίο απευθύνεται σε ανθρώπους που ενδιαφέρονται για τα σπορ. Το δεύτερο, παρέχει δωρεάν ταινίες απ’ όλη την παγκόσμια ταινιοθήκη. Το τρίτο είναι ένα πρωτοποριακό πανευρωπαϊκά κανάλι, το οποίο έχει επτά ώρες καθημερινού προγράμματος, απευθυνόμενο στα άτομα με αναπηρία. Πρόκειται για ένα πρόγραμμα που στους δεκατέσσερις μήνες λειτουργίας, έχει ξεπεράσει τις τρεισήμισι με τέσσερις χιλιάδες ώρες προγραμμάτων, τα οποία είναι προσβάσιμα στα άτομα με αναπηρία. 
	Να σημειώσω εδώ ότι από λάθος αναφέρθηκε στο σχέδιο νόμου το τρίλεπτο της υποχρέωσης, που έχουν τα υπόλοιπα ιδιωτικά κανάλια -γίνεται επτάλεπτο- να μεταδίδουν πρόγραμμα που να είναι προσβάσιμο σε άτομα με αναπηρία. Μακάρι να γίνει περισσότερο! Μακάρι τα ιδιωτικά κανάλια να προχωρήσουν στον κοινωνικό τους ρόλο, ο οποίος δεν έχει να κάνει με τη δική τους επιχειρηματική δραστηριότητα –ευθέως τουλάχιστον, αν και εμμέσως πιστεύω ότι έχει- αλλά με την εξυπηρέτηση ενός περίπου εκατομμυρίου συμπολιτών μας, που είναι άτομα με αναπηρία. 
	Να σημειώσω, επίσης, ότι η Ε.Ρ.Τ. σε δημοσκόπηση την οποία είχα την ευκαιρία να καταθέσω με άλλη αφορμή, εδώ στο Κοινοβούλιο, κατεγράφη με υπερδιπλάσια ποσοστά στη μέτρηση αυτή της κοινής γνώμης, ως προς την αξιοπιστία της σε σχέση με το δεύτερο ιδιωτικό κανάλι. Στο 36% η δημόσια τηλεόραση, στο 17% το δεύτερο ιδιωτικό κανάλι, στο ερώτημα αν πιστεύετε ότι είναι αξιόπιστη η ενημέρωση από τη δημόσια τηλεόραση. 
	Θέλουμε Ε.Ρ.Τ. ανταγωνιστική και όχι ουραγό των ιδιωτικών καναλιών. Είναι δύσκολο να γίνει. Δεν μπορεί να γίνει από τη μια μέρα στην άλλη, όταν επί σειρά ετών έγινε ουραγός, είτε γιατί στο παρελθόν εθεωρείτο κανάλι, που ακολουθούσε τις επιλογές εκάστου κόμματος που ήταν στην κυβέρνηση είτε για άλλους λόγους που δεν είναι της παρούσης. Σίγουρα όμως αυτά τα χρόνια η Ε.Ρ.Τ., έδειξε ότι μπορεί και πρέπει να είναι ανταγωνιστική. 
	Επίσης, θα κλείσω με την αναφορά στη θυγατρική. Καλόπιστη θα θεωρήσω εγώ την αναφορά που έκαναν οι συνάδελφοι. Ωστόσο δεν θυμάμαι πόσοι απ’ αυτούς που μίλησαν σήμερα -σίγουρα ο κ. Γείτονας ήταν και στην προηγούμενη και στην προπροηγούμενη Βουλή- γνωρίζουν ότι το ΠΑ.ΣΟ.Κ. με το ν. 2644/1998 στο άρθρο 13, προέβλεπε την ίδρυση θυγατρικής εταιρείας στην Ε.Ρ.Τ..  
	Δεν θα σας πω πολλά, για να μη σας κουράσω. Θα σας διαβάσω μόνο το απόσπασμα της Κεντρικής Νομοπαρασκευαστικής Επιτροπής της Βουλής, το οποίο συγκρίνει εκείνον το νόμο μ’ αυτό το άρθρο. 
	Γράφει, λοιπόν, η ΚΕ.Ν.Ε. στη γενική παρατήρησή της στο Κεφάλαιο Στ΄, άρθρο 17 για τη θυγατρική εταιρεία της «Ε.Ρ.Τ. Α.Ε.»: «Η ρύθμιση του άρθρου 17 είναι πιο αυστηρή από την ισχύουσα του άρθρου 13 του ν.2644/1998, διότι την πλειοψηφία του μετοχικού κεφαλαίου της θυγατρικής αυτής εταιρείας, διατηρεί η «Ε.Ρ.Τ. Α.Ε.». Αναδεικνύεται και προστατεύεται ο δημόσιος σκοπός της, ώστε να δικαιολογείται η είσπραξη ανταποδοτικού τέλους και απαγορεύεται στα εκπεμπόμενα προγράμματα να περιλαμβάνονται διαφημίσεις.» 
	Για την ιστορία, καλό είναι να θυμόμαστε τι νόμους έχουμε ψηφίσει, όταν κρίνουμε τους νόμους της σημερινής Κυβέρνησης. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
	Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, φοβάμαι ότι σήμερα, χάνουμε ακόμη μια ευκαιρία, να ρυθμίσουμε με τρόπο αποφασιστικό και ωφέλιμο το άναρχο τοπίο στα ραδιοτηλεοπτικά μέσα. 
      Δεν συζητάμε το σύνολο των κρίσιμων θεμάτων, που αφορούν τη λειτουργία της τηλεοπτικής και ραδιοφωνικής αγοράς, δεν επιλύουμε προβλήματα, που πράγματι, χρονίζουν και θα έπρεπε σήμερα με αφορμή το νομοσχέδιο αυτό, να τα αντιμετωπίσουμε. 
      Υπάρχουν πολλοί λόγοι, για τους οποίους μπορεί ένα πολιτικό κόμμα ή οι συνάδελφοι, να καταψηφίσουν το παρόν νομοσχέδιο. Θα επιλέξω τέσσερις βασικούς λόγους για να καταστήσω σαφές γιατί η Αξιωματική Αντιπολίτευση δεν δίδει τη θετική της ψήφο στο νομοσχέδιο, που εισηγείται ο Υπουργός Επικρατείας.
      Πρώτος λόγος: Λυσιτελής και ουσιαστική ρύθμιση του ραδιοτηλεοπτικού τοπίου δεν μπορεί να γίνει, εάν λείπουν οι χάρτες των ραδιοτηλεοπτικών συχνοτήτων. ‘Όταν νομοθετείς, χωρίς να έχεις προσδιορίσει βασικές παραμέτρους του προβλήματος και της λύσης που θέλεις να δώσεις μέσω των ραδιοτηλεοπτικών χαρτών, τότε οδηγείσαι σε ανακολουθίες και ενδεχομένως σε ατέλειες, που αύριο θα κληθείς και πάλι με νεότερη νομοθετική ρύθμιση να διορθώσεις. 
      Πώς, παραδείγματος χάρη, μπορείς να ρυθμίσεις την αγορά σε εθνικό επίπεδο, τη εθνική ραδιοτηλεοπτική αγορά, όταν δεν μπορείς να προσδιορίσεις σήμερα, πόσες είναι οι άδειες πανελλαδικής τηλεοπτικής εμβέλειας που θα χορηγήσεις αύριο; Διότι, για να προσδιορίσεις ακριβώς τις άδειες πανελλαδικής εμβέλειας πρέπει μέσω ενός εθνικού τηλεοπτικού χάρτη συχνοτήτων, να έχεις ορίσει πόσες άδειες αναγκαιούν και συνεπώς πόσες θα δώσει η κυβέρνηση. 
      Πώς θα προσδιορίσεις τις περιφερειακές τηλεοράσεις, πώς θα ορίσεις την περιφερειακή τηλεοπτική αγορά, όταν δεν προσδιορίζεται πρώτον, ποιο είναι το εύρος της γεωγραφικής περιφέρειας και δεύτερον, ποιος είναι ο αριθμός των τηλεοπτικών αδειών, που αφορούν την περιφέρεια; Λείπουν και εκεί οι χάρτες συχνοτήτων για την τηλεόραση, δηλαδή στο επίπεδο του νομού ή της περιφέρειας, με αποτέλεσμα να μην είναι σε θέση κανένα αρμόδιο όργανο, να προσδιορίσει για ποιο αριθμό περιφερειακών αδειών τηλεόρασης ομιλούμε. Είμαι σίγουρος ότι αν ρωτήσω αυτήν την ώρα τον κ. Ρουσόπουλο να μας πει κατά προσέγγιση, ποιος θα είναι ο αριθμός των γεωγραφικών περιφερειών στους οποίους θα αντιστοιχήσει συγκεκριμένους τηλεοπτικούς σταθμούς περιφερειακής εμβέλειας, δεν θα είναι σε θέση να μου απαντήσει. Μιλάω για το μέγιστο, κατά προσέγγιση. Δεν θα είσαστε σε θέση να μου απαντήσετε, γιατί ακριβώς λείπουν και οι περιφερειακοί χάρτες συχνοτήτων για την τηλεόραση και το ραδιόφωνο. Όπως επίσης, δεν γνωρίζουμε ποιο είναι το γεωγραφικό εύρος της περιφέρειας, που ορίζεται στο νομοσχέδιό σας. Δεν πρέπει να το ορίσουμε; 
      Είπατε και σωστά, ότι ο νομός δεν μπορεί τυπικά να αποτελεί ένα δεδομένο μέγεθος, γιατί είτε το ανάγλυφο είτε η πραγματικότητα έχουν οδηγήσει σ΄ άλλες λύσεις. Οφείλετε όμως να πείτε, την ώρα που νομοθετείτε, ποιο υπολογίζετε ότι είναι περίπου το εύρος της γεωγραφικής περιφέρειας. Με ποιο κριτήριο ορίζεται η έκταση; Θα μπορούσε να ορίζεται με κριτήριο τα σημεία εκπομπής. Επιλέγοντας δηλαδή ένα φάσμα σημείων εκπομπής. Να μας το πείτε όμως. Και να μας πείτε πως ορίζετε τα σημεία εκπομπής, ώστε να οδηγηθείτε σε συγκεκριμένο εύρος γεωγραφικής περιφέρειας, στο οποίο θα αντιστοιχεί Χ ή άλλος αριθμός τηλεοπτικών σταθμών της περιφέρειας. Δηλαδή μ΄ άλλους λόγους, επιχειρούμε να ορίσουμε τους κανόνες μιας αγοράς, για την οποία δεν γνωρίζουμε ούτε ποιοι παίζουν, ούτε ποιοι παράγουν, ούτε πως ενεργούν. Είναι σαν εκείνον τον επόπτη των γαλακτοκομικών προϊόντων, που λέει ότι θέλω τόση παραγωγή γάλακτος, αλλά δεν ορίζει ποιοι είναι αυτοί που θα το παράξουν, κάτω από ποιες συνθήκες θα το παράξουν, για να οριστεί και επίσημα ο ανταγωνισμός. Το φαντάζεστε αυτό; 
      Λοιπόν, επανέρχομαι στον αρχικό μου συλλογισμό. Ο πρώτος λόγος για τον οποίο απορρίπτουμε το νομοσχέδιο που εισηγείστε, είναι γιατί επιχειρείτε να ορίσετε κανόνες στην αγορά, χωρίς να υπάρχουν ούτε στο εθνικό, ούτε στο περιφερειακό επίπεδο ραδιοτηλεοπτικοί χάρτες συχνοτήτων.
      Επιμένω, η σωστή και λυσιτελής ρύθμιση της αγοράς, περνά μέσα από την προηγούμενη γνώση που μας δίδει ένας πανελλαδικής εμβέλειας χάρτης τηλεοπτικών συχνοτήτων ή οι περιφερειακοί χάρτες ραδιοφωνικών και τηλεοπτικών συχνοτήτων.
      Δεύτερος λόγος για τον οποίο δεν δίδουμε τη θετική μας ψήφο. Επιλέγετε την αρχή των περιφερειακών τηλεοπτικών σταθμών. Σήμερα είναι νομαρχιακής εμβέλειας. Το «νομαρχιακής εμβέλειας» δεν σημαίνει ότι η εμβέλειά τους ορίζεται οπωσδήποτε από τα όρια ενός νομού, αλλά τους αποκαλούμε «νομαρχιακής εμβέλειας», με νομαρχιακή άδεια εν πάση περιπτώσει.
      Κυρίες και κύριοι συνάδελφοι, σε μια εποχή που η παγκοσμιοποίηση επιβάλλει την πολιτιστική ισοπέδωση και ομοιομορφία, η ανάδειξη των συλλογικών ταυτοτήτων έχει πολύ μεγάλη σημασία. Απέναντι στο ομοιόμορφο και ισοπεδωτικό, που παράγει και το ισοπεδωμένο ως αποτέλεσμα, μόνο οι συλλογικές, εθνικές και τοπικές ταυτότητες, μπορούν να δώσουν μια άλλη χάρη στους ανθρώπους και στη ζωή τους. 
      Εάν, λοιπόν, καταργήσετε τον τηλεοπτικό σταθμό τοπικής εμβέλειας, καταργείτε τη δυνατότητα για την ανάδειξη της τοπικής ιδιαιτερότητας. Διότι δεν σημαίνει ότι ένας τηλεοπτικός σταθμός μιας άγνωστης για μένα ευρείας γεωγραφικής βάσης, μπορεί να παίξει το ρόλο του νομαρχιακού σήμερα τηλεοπτικού σταθμού. 
      Να, λοιπόν, ένας ακόμη λόγος για τον οποίο προσθέτω και εγώ τη φωνή μου στη φωνή των συναδέλφων μου που σωστά ισχυρίστηκαν ότι οι νομαρχιακοί τηλεοπτικοί σταθμοί πρέπει να παραμείνουν. Ασφαλώς θα πρέπει να βρεθούν συγκεκριμένοι όροι, κανόνες για την αδειοδότησή τους και για τη λειτουργία τους.
      Τρίτος λόγος για τον οποίο διαφωνεί η Αξιωματική Αντιπολίτευση είναι ο χρόνος. Ο χρόνος δεν είναι ένα ουδέτερο μέγεθος στη συζήτησή μας και ιδιαίτερα στη δημόσια συζήτηση. Κάτι που θα μπορούσαμε να επιλέξουμε πριν από μερικούς μήνες και θα ήταν σωστό, φαντάζει ως επιλογή που δεν είναι σωστή στο χρόνο της προεκλογικής περιόδου. Πολλοί ισχυρίζονται ότι το νομοθετικό κενό για πολλά χρόνια και ιδιαίτερα από το Μάρτιο του 2004 και μετά ήταν μία σκόπιμη παράλειψη για να ρυθμιστεί τελικά στον επικίνδυνο χρόνο των εκλογών. Επικίνδυνος χρόνος που δίνει στον καθένα μας τη δυνατότητα να σκεφτεί ότι κάτι αποτέλεσε αντικείμενο συνεννόησης μεταξύ ενδιαφερομένων και της παρούσης Κυβερνήσεως.
      Κυρίες και κύριοι συνάδελφοι, γι΄ αυτούς τους λόγους που λίγο πριν εξήγησα δεν είναι δυνατόν η Αξιωματική Αντιπολίτευση να δώσει τη θετική της ψήφο. Θα έπρεπε –αυτός είναι ο τέταρτος σπουδαίος λόγος που προσθέτω- να συμπεριλάβουμε στη συζήτησή μας τα πιο ουσιώδη που αφορούν το ραδιοτηλεοπτικό τοπίο. Θα συνεχίσουμε να ανεχόμαστε την ανυπαρξία ελάχιστων ποιοτικών κριτηρίων για τη λειτουργία των ηλεκτρονικών μέσων ενημέρωσης; Διότι δεν υπάρχει κανένα σταθμισμένο από την πολιτεία κριτήριο ποιότητας που να οδηγεί σε διαφορετική λειτουργία των ηλεκτρονικών μέσων ενημέρωσης.
      Δεν μπορεί η τηλεόραση να λειτουργεί μόνο με όρους αγοράς και να υπάρχει ο εξευτελισμός -ο πολιτισμικός εξευτελισμός- του ανθρώπου σε συγκεκριμένες ζώνες, είτε του μεσημεριού είτε αργά το βράδυ, όπου ακρωτηριάζεται το γούστο, ακρωτηριάζεται το αισθητικό κριτήριο, ακρωτηριάζεται το γλωσσικό κριτήριο του Έλληνα πολίτη.
      Έχουμε σκεφθεί, παραδείγματος χάριν, πόση ζημία γίνεται όταν ο δημοσιογράφος παίρνει στα χέρια του το μικρόφωνο και λέει «οι μετοχές στο Χρηματιστήριο αυτή τη στιγμή διαπραγματεύονται στο ύψος των τάδε ευρώ», ή «ο Υπουργός έκανε επίσκεψη στις πληγέντες περιοχές»; Αυτά είναι υπαρκτά παραδείγματα της καθημερινής ακρόασης, της καθημερινής τηλοψίας. Έχουμε συζητήσει ποτέ τι σημαίνει η βάναυση χρήση της ελληνικής γλώσσας που ακρωτηριάζει το γλωσσικό κριτήριο του Έλληνα; Έχουμε συζητήσει τι σημαίνει ο ανθρώπινος εξευτελισμός και η πολιτισμική βαρβαρότητα συγκεκριμένων τηλεοπτικών εκπομπών σε συγκεκριμένες ζώνες, για τις οποίες δεν υπάρχει αντίδραση της οργανωμένης πολιτείας; Όχι γιατί έχει τη δυνατότητα η πολιτεία εκ προοιμίου να ελέγξει, ούτε κατασταλτικά να επέμβει, αλλά γιατί έχει τη δυνατότητα να συζητήσει αυτό ακριβώς που δεν συζητούμε τώρα, δηλαδή, τον ορισμό συγκεκριμένων ποιοτικών κριτηρίων που οδηγούν σ΄ ένα καλύτερο ραδιοτηλεοπτικό τοπίο.
      Κλείνω με κάτι που αφορά τη δημόσια τηλεόραση. Ευτυχώς που υπάρχει η δημόσια τηλεόραση, διότι είναι ευεργετική η επίδρασή της διαχρονικά στους ανθρώπους, στους πολίτες. Κανένας από τα στελέχη της Αντιπολίτευσης, κύριε Υπουργέ, δεν ισχυρίστηκε ότι είναι αναξιόπιστη η κρατική τηλεόραση γενικά. Η δημόσια τηλεόραση περιλαμβάνει εξαιρετικά προγράμματα στο σύνολο του προγράμματός της, εξαιρετικής ποιότητας εκπομπές για τον πολιτισμό, για τη φύση, την οικολογία, τα γράμματα, τις τέχνες και ευτυχώς που τα παρέχει. 
      Η κριτική που ασκούμε είναι ότι στους χρόνους της ενημέρωσης, στα τηλεοπτικά δελτία ειδήσεων φαίνεται συχνά η παρέμβαση του κυβερνητικού κονδυλοφόρου που στρέφει προς ορισμένες πλευρές την ενημέρωση. Θα ήταν χρήσιμο, παραδείγματος χάρη, μία μέρα -ένα μεσημεριανό ή ένα βραδινό- να μείνετε λίγο στα δελτία ειδήσεων της ΕΡΤ 3 και είμαι σίγουρος πως, όχι ως Υπουργός της Νέας Δημοκρατίας, αλλά ως δημοσιογράφος θα ενοχληθείτε για τον τρόπο με τον οποίο γίνεται η κυβερνητική προπαγάνδα, κάτι που υποθέτω ότι δεν θα το ζητούσατε ούτε εσείς. Σας ξεπερνούν στις φιλοδοξίες. 
      Αυτό, λοιπόν, που είπαν οι Βουλευτές της Αντιπολίτευσης είναι ότι η κρατική τηλεόραση πρέπει να είναι αντικειμενική, απροσωπόληπτη στις κρίσεις της -πληρώνεται από όλους τους Έλληνες πολίτες- και πρέπει να κρατά ίσες αποστάσεις από κομματικές προτιμήσεις. Δεν συμβαίνει και αυτό οφείλουμε να το υπενθυμίσουμε. Αλλά η συγκεκριμένη κριτική δεν σημαίνει γενική κριτική κατά της δημόσιας τηλεόρασης, αντιθέτως ο έπαινός μας για τη δημόσια τηλεόραση είναι διαρκής και ισχυρός για τους λόγους που μόλις πριν εξήγησα, για την ευεργετική επίδραση που έχει στο σύνολο του κοινωνικού σώματος, με την ποιότητα των εκπομπών της που αφορούν τον πολιτισμό, την ιστορία, την οικολογία, τα γράμματα, τις τέχνες. 
      Με αυτές τις διευκρινίσεις, κυρίες και κύριοι συνάδελφοι, κλείνω, επιβεβαιώνοντας για άλλη μία φορά την άρνηση της θετικής ψήφου του κόμματος της Αξιωματικής Αντιπολίτευσης.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Τασούλας έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Ευχαριστώ, κύριε Πρόεδρε.
      Το νομοσχέδιο που συζητάμε σήμερα έχει τεράστιο ενδιαφέρον, γιατί αφορά στην απόπειρα να ρυθμιστεί το ραδιοφωνικό και τηλεοπτικό τοπίο, το οποίο τα τελευταία δώδεκα χρόνια, τουλάχιστον από το ν. 2328/1995, είναι αρρύθμιστο και βαδίζει με αυτόματο πιλότο με την πιο επιεική έκφραση που θα μπορούσε κανείς να περιγράψει την κατάσταση που επικρατεί σ’ αυτόν το χώρο. 
      Ακούσαμε με ιδιαίτερη προσοχή τις παρατηρήσεις, τις αντιρρήσεις, τις αιτιάσεις, τις επιφυλάξεις όλων των συναδέλφων.
      Νομίζω πως η συζήτηση σήμερα είναι στο ύψος των περιστάσεων και ως προς το ύφος της, αλλά και ως προς το περιεχόμενό της, διότι ακόμα και εκεί που διαφωνούμε, οι ενστάσεις που εγείρονται, ιδίως από την πλευρά του ΠΑ.ΣΟ.Κ., δεν είναι ενστάσεις οι οποίες είναι εξοργιστικές ή εξωφρενικές, αλλά μπορεί κανείς απλώς να τις αποδείξει εσφαλμένες ή ότι στερούνται μίας ολοκληρωμένης εικόνας ή μίας αντικειμενικής στάσεως έναντι του νομοσχεδίου.
      Η βασική αιτία που επεσήμανε ο Κοινοβουλευτικός Εκπρόσωπος του ΠΑ.ΣΟ.Κ., για την οποία το ΠΑ.ΣΟ.Κ. δεν θα ψηφίσει το νομοσχέδιο, είναι ότι πρώτα πρέπει, κατά τη γνώμη του, να έχουμε τον αριθμό των καναλιών. Παρεδέχθη όμως ότι πρέπει να υπάρχουν νέες συχνότητες και όχι αυτές οι οποίες οδήγησαν μέχρι σήμερα στην πολυδιάσπαση των τηλεοπτικών καναλιών, ιδιαίτερα στην περιφέρεια- και αφού εκφράσουμε την επιθυμία μας ή την άποψή μας για τον αριθμό των καναλιών, εν συνεχεία να αποκτήσουμε το πεδίο, το χάρτη, δηλαδή, των συχνοτήτων.
      Δεν είναι ακριβώς σαν την κότα με το αυγό αυτό το θέμα που έθεσε, αλλά νομίζω ότι κάνει ένα βασικό λάθος, διότι εάν καθοριστεί, είτε με κυβερνητική απόφαση είτε με το νόμο, ο αριθμός των καναλιών που επιθυμεί η πολιτεία να υφίστανται, τότε θα πρόκειται για μία πολιτική επέμβαση, για μία πολιτική επιλογή, η οποία είναι ανεπίτρεπτη στη νέα εποχή που θέλουμε να εισέλθουμε. Εάν προηγηθεί ο χάρτης συχνοτήτων, ο οποίος θα καθοριστεί με επιστημονικά κριτήρια, τα οποία επιβάλλουν και την αλλαγή του από τα όρια των νομών, τότε θα είναι εντελώς αντικειμενικός ο καθορισμός του αριθμού των καναλιών και των αδειών και θα είναι ακριβώς όπως κάνει ο κάθε νοικοκύρης, που πρώτα ξέρει τα τετραγωνικά του σπιτιού του και μετά αποφασίζει για τα έπιπλα που θα πάρει. Δεν μπορούμε να επιβάλλουμε τον αριθμό των επίπλων που θα πάρει κάποιος σ΄ ένα καινούργιο σπίτι, εάν δεν έχουμε προηγουμένως τον αριθμό των τετραγωνικών.
      Ο νέος χάρτης συχνοτήτων, ο οποίος θα βασίζεται σε επιστημονικά δεδομένα, θα μας οδηγήσει στο σωστό αριθμό των αδειών και των καναλιών. Και αυτή είναι η σωστή μέθοδος, η διαφορετική θα ήταν η πολιτική επιβολή, την οποία κανείς δεν επιθυμεί και η οποία θα ήταν οπισθοδρόμηση αντί για εξέλιξη.
      Το νομοσχέδιο αυτό βάζει σαφώς τάξη στο ραδιοτηλεοπτικό τοπίο. Και αποκρούω την υποψία της νομοθετήσεώς του σε περίοδο η οποία θεωρείται πολιτικά ύποπτη, λόγω του ότι πλησιάζουμε ούτως ή άλλως στις εκλογές. Γιατί εάν δεν έφερνε η Κυβέρνηση αυτό το νομοσχέδιο, θα μπορούσε κάλλιστα και με εξίσου φαινομενικά πειστική επιχειρηματολογία να πει κανείς ότι η Κυβέρνηση κάνει συμφωνίες κρυφές, αφήνει το θέμα για μετά τις εκλογές και παραδίδει σε εκείνους με τους οποίους κάνει συμφωνίες, εξασφαλίζοντας την υποστήριξή τους, όλο το νομοθετικό μελλοντικό πλαίσιο, προκειμένου να αποκτήσει την ευμένειά τους εν όψει των εκλογών.
      Νομίζω πως είναι ξεκάθαρο, είναι αντικειμενικό, είναι διαφανές να έχουμε μετά από ένα διάλογο, ο οποίος ξεπέρασε τα δύο χρόνια, ένα νομοσχέδιο μετά από δώδεκα χρόνια, το οποίο βάζει τάξη, αλλά και εναρμονίζει τη χώρα με τις διεθνείς και ευρωπαϊκές εξελίξεις στον τομέα των ηλεκτρονικών μέσων.
      Αυτό είναι δημοκρατικό, αυτό είναι υπεύθυνο, αυτό είναι διαφανές. Το να επιτείναμε την έλλειψη νομοθετικού πλαισίου γι’ αυτό το θέμα, θα μπορούσε εύλογα να δημιουργήσει αιτιάσεις, κατά της Κυβερνήσεως, ότι ακριβώς επειδή θέλει την ευμένεια του άναρχου τοπίου, αργεί να το ρυθμίσει και αναβάλλει την ψήφιση ενός νομοσχεδίου. 
      Σήμερα, μπαίνει σε τάξη αυτό το τοπίο και θεωρώ πως και τα θέματα της αδειοδότησης και τα κριτήρια της αδειοδότησης περιγράφονται εξαντλητικά στο νόμο με μια, θα έλεγα, πρωτοτυπία εν σχέσει με άλλους νόμους. Αυτός ο νόμος δεν παραπέμπει σε κανονιστικές διατάξεις, οι οποίες θα καθορίσουν τις λεπτομέρειες εφαρμογής του. Αυτό το στοιχείο κάνει αυτόν το νόμο πρωτοποριακό, δημοκρατικό, τον κάνει διαφανέστερο και δίνει άμεσα με τη δημοσίευσή του στο φύλλο της Εφημερίδας της Κυβερνήσεως σε όλους τους ενδιαφερομένους, να αποκτήσουν αίσθημα και γνώση των δυνατοτήτων που έχουν και της κοινής αφετηρίας που αυτός ο νόμος τους θέτει όλους, όσοι ενδιαφέρονται, να αποκτήσουν νόμιμη άδεια ραδιοφωνικού ή τηλεοπτικού σταθμού. 
      Αυτή η κοινή αφετηρία που αυτός ο νόμος βοηθά όλους τους ενδιαφερόμενους να έχουν, είναι νομίζω, η μεγαλύτερη κατάκτηση αυτού του νόμου. Διότι σήμερα το τοπίο είναι εξαιρετικά πολύπλοκο, εξαιρετικά πολυδιασπασμένο και εξαιρετικά άνισο. Και αυτό το τοπίο, το εξαιρετικά άνισο, το εξαιρετικά περίπλοκο, το εξαιρετικό θολό, αυτό το νομοθέτημα των είκοσι άρθρων το φέρνει σε ίδιο ύψος, το φέρνει σε ισοπαλή αφετηρία και από εκεί και πέρα διευκολύνει εκείνους, οι οποίοι θα αποκτήσουν άδειες, να κάνουν και τις απαραίτητες επενδύσεις προς όφελος και της ποιότητας, κάτι το οποίο δεν μπορεί να γίνει, εάν δεν υπάρχει ένα σίγουρο νομικό πλαίσιο και εάν δεν ξέρει ο καθένας ότι θα έχει μια άδεια, η οποία θα έχει έξι χρόνια διάρκεια και η οποία θα μπορέσει να του αποδώσει αυτά τα οφέλη. 
      Ένας από τους λόγους, φοβούμαι, της ποιοτικής καταβαραθρώσεως που όλοι επισημάναμε εδώ, που βλέπουμε στο σημερινό τοπίο των Μέσων Μαζικής Ενημερώσεως, των ηλεκτρονικών κυρίως, είναι και το γεγονός ότι λειτουργούν με ορίζοντα το σήμερα. Και ανοίγω εδώ μια παρένθεση να πω ότι στην πραγματικότητα άδειες αυτή τη στιγμή δεν υφίστανται. Στα μεν τηλεοπτικά μέσα οι άδειες είτε καταργήθηκαν, από το ν. 3051/2002, είτε ακυρώθηκαν δικαστικά, στα δε ραδιοφωνικά μέσα, που εδόθησαν κάποιες, είτε έχουν λήξει, λόγω παρελεύσεως του χρόνου, είτε και αυτές έχουν υποστεί δικαστική ακύρωση. 
      Συνεπώς όταν κάποιος επιχειρηματίας βαδίζει χωρίς άδεια, χωρίς νομοθετικό πλαίσιο και χωρίς να ξέρει ακριβώς τι έχει στα χέρια του, παρά μόνο το σήμερα, κοιτάει να αντλήσει από το σήμερα, όσα περισσότερα μπορεί. Και αυτό, ασφαλώς, αυτή η νοοτροπία, αυτή η πρακτική, δεν είναι καλός αγωγός της ποιότητας. Είναι καλός αγωγός των φαινομένων που όλοι βλέπουμε σήμερα να επικρατούν στο τοπίο. 
      Όταν, λοιπόν, γίνει ένα προσκλητήριο νομιμότητας –γιατί εγώ έτσι χαρακτηρίζω αυτό το νομοθέτημα, το χαρακτηρίζω, ως προσκλητήριο νομιμότητα και ισοπαλούς αφετηρίας- σ΄ ένα δύσκολο χώρο, όταν όλοι ακούσουν με το Φ.Ε.Κ. αυτό το προσκλητήριο, θα κάνουν το κουμάντο τους, θα δουν τα συμφέροντά τους, θα δουν τις δυνατότητές τους, θα ενωθούν ενδεχομένως με άλλους και θα διεκδικήσουν επί ισοτίμου βάσεως αυτό που τόσα χρόνια δεν μπορούσε να γίνει. 
      Νομίζω πως μετά απ΄ αυτό το προσκλητήριο νομιμότητας στο χώρο των ηλεκτρονικών μέσων, που κάνει η Κυβέρνηση μ΄ αυτό το νομοθέτημα, πολλά από τα πράγματα που σήμερα μας ενοχλούν, πολλά από τα πράγματα που σήμερα δεν προάγουν την ποιότητα, δεν προάγουν την ισηγορία, δεν προάγουν την ίση μεταχείριση, θα διορθωθούν από μόνα τους. Και όσα δεν διορθωθούν από μόνα τους, το νομοσχέδιο προβλέπει μηχανισμούς οι οποίοι θα έχουν τη δυνατότητα, τη δύναμη και το κύρος να επέμβουν και να ολοκληρώσουν τις διορθώσεις που πρέπει να γίνουν. Διότι το γεγονός ότι αντικειμενικοποιείται για πρώτη φορά το τοπίο των μετρήσεων ακροαματικότητας, δίνει αυτό το στίγμα μίας σημαντικής νομοθετικής πρωτοβουλίας, η οποία έπρεπε να είχε γίνει εδώ και δεκαετίες. Το ότι ενισχύεται το Εθνικό Συμβούλιο Ραδιοτηλεόρασης με μέσα και με προσωπικό κυρίως, δίνει αυτή η νομοθετική πρωτοβουλία το στίγμα της αποφάσεως της πολιτείας να σταθεί αρωγός σ΄ αυτήν την Ανεξάρτητη Αρχή, η οποία θα μπορεί να συνδράμει το τοπίο αυτό, να γίνει ακόμα πιο ισότιμο, ακόμη πιο ποιοτικό, πέραν δηλαδή, των όσων προσπαθειών και των όσων μέτρων με την αυτορρύθμισή του θα επιτύχει –είμαι βέβαιος- δρώντας σε πλαίσιο νομιμότητας και όχι σε πλαίσιο θολούρας, όπως έκανε μέχρι σήμερα. 
      Είχαμε πράγματι, κύριε Υπουργέ, μία ανησυχία ότι με το αρχικό κείμενο θα υπάρξει μία άδικη και δυσανάλογη μεταχείριση των τηλεοπτικών σταθμών της περιφέρειας. Είναι βέβαιο, όμως, ότι με τις νομοτεχνικές παρατηρήσεις που φέρατε και οι τηλεοπτικοί σταθμοί της περιφέρειας θα έχουν τον απαραίτητο χρόνο, αλλά και τα απαραίτητα κίνητρα, χωρίς αυτά να γονατίσουν τους τηλεοπτικούς σταθμούς, να διεκδικήσουν άδειες, να διεκδικήσουν παρουσία στο νέο χώρο συχνοτήτων και να διεκδικήσουν και συνεργασίες, ώστε να είναι πιο εύρωστα, πιο ποιοτικά και να είναι επιτέλους και νόμιμα, με την έννοια μίας εύλογης διάρκειας εξαετίας, η οποία θα τους επιτρέψει όχι να εξαρτώνται ή να επιθυμούν να εξαρτώνται άλλοι απ΄ αυτούς, αλλά θα τους επιτρέψει σαν κάθε επιχείρηση  -η οποία έχει και το προνόμιο να έχει να κάνει με την ενημέρωση και τον πολιτισμό- να κάνει το κουμάντο της και να λειτουργεί με ευταξία και νομιμότητα, χωρίς να επιθυμεί, μέσα στη σημερινή ζούγκλα, να αποκτήσει μία δύναμη, η οποία και θα της εξασφαλίσει τη διαιώνιση μέσα από σχέσεις, όχι νομιμότητας, αλλά από σχέσεις εξάρτησης και σχέσεις προνομιακής προβολής.
      Νομίζω πως αυτό που έλειπε και έχει οδηγήσει σήμερα όλους εμάς να έχουμε αυτήν την άποψη για το ραδιοτηλεοπτικό τοπίο, είναι ότι λειτουργούσε σε μία περιοχή εκτός σχεδίου. Είχαμε οδηγήσει –και ήταν σημαντικό που και ο Υπουργός μίλησε για ευθύνες διαχρονικά της πολιτείας- το ραδιοτηλεοπτικό τοπίο σε μία περιοχή εκτός σχεδίου, μία περιοχή, η οποία δεν είχε όρους δομήσεως, δεν ήξεραν τι πρέπει να κτίσουν, πόσο πρέπει να κτίσουν, για πόσο θα πρέπει να κτίσουν, για να χρησιμοποιήσω όρους οικιστικούς. Σήμερα μεταφέρουμε αυτό το τοπίο σε μία περιοχή εντός σχεδίου. Δεν νομιμοποιούμε αυθαίρετα. Τους μεταφέρουμε σε μία περιοχή εντός σχεδίου, η οποία έχει σταθερούς κανόνες, βατούς κανόνες, κανόνες στους οποίους μπορούν να προσχωρήσουν χωρίς να υποστούν σοβαρές συνέπειες. Οι συνέπειες της προσαρμογής στη μεταφορά τους σε ένα εντός σχεδίου ραδιοτηλεοπτικό τοπίο, είναι αυτές ήπιες, είναι αυτές με κατανόηση, έχουν όλο το χρόνο και όλη τη δυνατότητα να το κάνουν χωρίς τρανταγμούς και χωρίς να αδικηθούν. 
      Και αυτό που κυρίως έχει σημασία είναι ότι τα ποιοτικά κριτήρια που μπαίνουν δεν έχουν αναδρομική ισχύ γιατί έτσι θα τιμωρούσαμε κάποιους για τη δική μας αβελτηρία. Και νομίζω ότι η ύπαρξη αυτών των ποιοτικών κριτηρίων στην αδειοδότηση των σταθμών θα καλύψει και τις διαπιστώσεις που έκανε ο κ. Καστανίδης, ακόμα και για τις γλωσσικές αβελτηρίες που συχνά ακούμε από αυτούς τους σταθμούς, διότι η επιβολή τέτοιων κριτηρίων θα ανεβάσει ποιοτικά όλο το επίπεδο του ραδιοτηλεοπτικού τοπίου.
      Είναι συνεπώς για πρώτη φορά μετά από δεκαετίες ένα προσκλητήριο νομιμότητος και τάξεως, ένα προσκλητήριο ισότητας και κοινής αφετηρίας αυτό το νομοσχέδιο σ΄ ένα τοπίο από τα πιο δύσκολα και πιο δύσβατα του δημόσιου βίου. και αξίζει αυτό το νομοσχέδιο να υποστηριχθεί χωρίς υποψίες, χωρίς επιφυλάξεις και χωρίς τις τελειομανείς παρατηρήσεις που κάνει το ΠΑ.ΣΟ.Κ., το οποίο σήμερα έκανε, θα έλεγα, μία εποικοδομητική κριτική, αλλά δεν μπόρεσε και σήμερα να ξεφύγει από τη συνήθη πρακτική του να είναι αρνητικό, ομολογουμένως όμως σήμερα αρνητικό σε ήπιους και ευπρεπείς τόνους.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Έχουμε πολλά χρόνια που λειτουργεί η ιδιωτική τηλεόραση. Η απόφαση για την ίδρυση ιδιωτικών σταθμών κακώς ειπώθηκε εδώ μέσα από κάποιο συνάδελφο του ΠΑ.ΣΟ.Κ. που άφησε να εννοηθεί ότι έγινε από την κυβέρνηση Τζαννετάκη. Έγινε από την οικουμενική κυβέρνηση με τη σύμφωνη γνώμη και του ΠΑ.ΣΟ.Κ.. Αυτό για την ιστορία. Δεν έχει τόσο σημασία η ιστορία όσο τι αποδείχθηκε από τη λειτουργία της ιδιωτικής τηλεόρασης και του ιδιωτικού ραδιόφωνου όλα αυτά τα δεκαεπτά-δεκαοκτώ χρόνια.
      Ανταποκρίθηκαν οι ιδιωτικοί σταθμοί στη συνταγματική απαίτηση, στην απαίτηση της κοινής λογικής που σ΄ όλους τους τόνους υποστηρίζουμε εδώ μέσα στα λόγια; Εκπληρώθηκε η υποχρέωση για πολυφωνία, για αντικειμενική ενημέρωση, για πολιτιστική ανάπτυξη; Ακριβώς το αντίθετο συνέβη, εκτός από φωτεινές εξαιρέσεις και εκτός από κάποιο επίπεδο που προσπάθησε και κράτησε η κρατική τηλεόραση, όχι στο απαιτούμενο μέγεθος. Υπάρχουν και εδώ πολύ μεγάλα ζητήματα. Δεν ανταποκρίθηκε η ιδιωτική τηλεόραση και το ιδιωτικό ραδιόφωνο. Υπάρχει άλλη λογική.
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Να φέρω ορισμένα παραδείγματα και πρόσφατα παραδείγματα. Μάλιστα έκανα και επίκαιρη ερώτηση προς τον κύριο Υπουργό. 
      Αναφορικά με το δικό μας το κόμμα –δεν μιλάω εκ μέρους όλων των μικρότερων κομμάτων, ανάλογα προβλήματα έχουν κι αυτά- εμφανίζεται η διάρκεια παρουσίας του στα δελτία ειδήσεων  από τα ιδιωτικά κανάλια σ΄ ένα ποσοστό το πολύ μέχρι 2%-3%, ενώ έχουμε ποσοστό 6% και ενώ είναι γνωστό ότι για να γίνουν κατανοητές οι απόψεις ενός κόμματος χρειάζεται ίσως κάποιο περισσότερο χρόνο, κι ας είναι μικρότερος. Γι’ αυτό και στην προεκλογική περίοδο έχουμε ρυθμίσει ότι το 50% του χρόνου μοιράζεται ανάλογα με τη δύναμη των κομμάτων και το 50% ισότιμα προκειμένου να υπάρχει μια επάρκεια. Εδώ δεν τηρείται ούτε το ποσοστό που έχουμε. Κάτι καλύτερο μας δίνει η κρατική τηλεόραση. Αλλά κι αυτή δεν φθάνει στα επίπεδα που πρέπει.
      Δεν υπάρχει, λοιπόν, πολυφωνία. Αναφορικά με την αντικειμενική ενημέρωση: Τώρα με τις κινητοποιήσεις και παλαιότερα με τις απεργίες –το εξετάζω από τη δικιά μας σκοπιά κι από την πλευρά του δικού μας ενδιαφέροντος- ή δεν εμφανίζονται καθόλου ή υπάρχει κάποιος περιορισμός. Κατεβαίνουν εκατό και διακόσιες χιλιάδες κόσμος στην Αθήνα και επειδή η Κυβέρνηση ή η όποια κυβέρνηση ενοχλείται, εξαφανίζονται αυτές οι κινητοποιήσεις κι από την κρατική τηλεόραση, στο ίδιο δε μήκος κύματος κινείται και η ιδιωτική τηλεόραση ή μπαίνουν στο τέλος των δελτίων ειδήσεων. Για ποια, λοιπόν, αντικειμενική ενημέρωση μπορούμε να  μιλήσουμε; 
    Τώρα για το επίπεδο το πολιτιστικό και το ψυχαγωγικό ακούστηκαν πολλά, δεν χρειάζεται να προσθέσω κάτι άλλο. Ορισμένα πράγματα  είναι ντροπή για την κοινωνία μας. Αυτή είναι η ιδιωτική τηλεόραση. Και η διαπάλη που υπήρχε όλα αυτά τα χρόνια ανάμεσα στο ΠΑ.ΣΟ.Κ. και τη Νέα Δημοκρατία  για τα μέσα ενημέρωσης, δεν ήταν για την πολυφωνία, για την αντικειμενική ενημέρωση, ήταν για το εάν και ποιον από τα δύο μεγαλύτερα κόμματα, η ιδιωτική τηλεόραση, τα ιδιωτικά κανάλια θα προβάλλουν περισσότερο. Αυτή η διαπάλη υπήρχε στα πλαίσια του δικομματισμού και όχι στα πλαίσια μιας δίκαιης και δημοκρατικής λειτουργίας των Μ.Μ.Ε.. 
    Τι κάνει τώρα το νομοσχέδιο; Το νομοσχέδιο έρχεται  και νομιμοποιεί απλώς, βάζοντας κάποιους κανόνες, την υπάρχουσα κατάσταση. Δηλαδή, νομιμοποιεί την παράδοση της ενημέρωσης σε ιδιωτικές επιχειρήσεις που στόχο έχουν το κέρδος -και δεν έχουν καμμία σχέση-, υποτάσσουν τα πάντα στο κέρδος. Και ξέρετε, όχι στο κέρδος μόνο από τις εισπράξεις ή από τις διαφημίσεις, αλλά υπάρχουν επιχειρηματικοί όμιλοι, οι καναλάρχες και οι μέτοχοι έχουν και άλλα επιχειρηματικά συμφέροντα. Μιλάω και γι’ αυτό το κέρδος, από τις άλλες επιχειρήσεις και από τις δουλειές που θέλουν να παίρνουν από το δημόσιο τομέα. 
    Όταν έχουμε, λοιπόν, μία νομιμοποίηση ουσιαστικά και παράδοση σ΄ αυτά τα μέσα ενημέρωσης, που τόσα χρόνια είδαμε τι φτιάχνουν, τότε είναι μία νομιμοποίηση της υπάρχουσας απαράδεκτης κατάστασης. Παραδίδονται και με τη βούλα του νόμου στους μεγαλοεπιχειρηματίες, αυτό που λέμε τηλεθέαση, ακροαματικότητα κ.λπ.. Θα μπορούσε να ήταν διαφορετικά τα πράγματα; Στις συνθήκες που ζούμε, βεβαίως, έτσι όπως πήγαν τα πράγματα και διεθνώς, αν δεν γίνονταν το 1989-1990, κάποια στιγμή θα καθιερωνόταν και στην Ελλάδα η ιδιωτική τηλεόραση. Κάποιοι κανόνες όμως θα μπορούσαν να εφαρμοστούν όλα αυτά τα χρόνια. Δεν μπορούμε στο όνομα -δεν προβλέπει ο νόμος- του ότι το Ραδιοτηλεοπτικό Συμβούλιο θα κρίνει -ένα αδύναμο και όχι αποφασιστικό Ραδιοτηλεοπτικό Συμβούλιο- να συνεχίζεται η ίδια κατάσταση επί χρόνια. Δεν αλλάζουν τα πράγματα. Απλώς μπαίνουν κάποιοι κανόνες, οι οποίοι λένε, ότι  εάν είναι βιώσιμες αυτές οι επιχειρήσεις, τότε το επίπεδο θα ανέβει. Σε χοντρές γραμμές αυτό λέει. Η πολυφωνία πώς θα εξασφαλιστεί και πώς θα είναι βιώσιμες οι επιχειρήσεις; Η αντικειμενική πληροφόρηση πώς θα εξασφαλιστεί; Αφού αυτοί που έχουν τα ιδιωτικά κανάλια και ραδιόφωνα, έχουν συγκεκριμένο πιστεύω, είναι υπέρ της επιχειρηματικότητας. Πώς θα υποστηρίξουν αυτά που λένε τα συνδικάτα, αυτά που λέει το Κ.Κ.Ε., αυτά που λένε άλλες κοινωνικές οργανώσεις, που είναι σε άλλη κατεύθυνση; Αυτό το πρόβλημα δεν αντιμετωπίζεται. Αντιμετωπίζεται με κάποιους κανόνες -να μην το αφήνουμε στο Ραδιοτηλεοπτικό Συμβούλιο- ώστε τουλάχιστον να ακούγεται η φωνή διαμαρτυρίας και η άλλη φωνή να το πω έτσι, είτε είναι κομματική είτε είναι κοινωνική, με συγκεκριμένα μέτρα στα δελτία ειδήσεων και στις ενημερωτικές εκπομπές. Σ’ αυτό δεν παίρνετε κανένα μέτρο κατά τη διάρκεια της τετραετίας, μόνο στις είκοσι μέρες των εκλογών. Και αντιμετωπίζεται με το να μην κλείσουν οι τηλεοράσεις και τα ραδιόφωνα τα οποία ανήκουν σε κοινωνικούς φορείς. Μάλιστα να το πω διαφορετικά, εάν υπάρχουν κοινωνικοί φορείς και των κομμάτων συμπεριλαμβανομένων, που θέλουν να έχουν τη δική τους φωνή, να τους δοθεί και να τους κατοχυρωθεί αυτή η δυνατότητα. 
    Είδα εδώ στις τροποποιήσεις ότι κατοχυρώνεται και το ραδιόφωνο, αν το διάβασα καλά, με βάση την ισχύουσα νομοθεσία. Δεν αφορά μόνο το δικό μας ραδιόφωνο, αφορά για όλους τους κοινωνικούς φορείς και για όλα τα κόμματα αυτή η δυνατότητα, το λέω με κάθε ειλικρίνεια. 
    Με την τηλεόραση όμως τι θα γίνει; Δεν αντιμετωπίζεται το θέμα, διότι μιλάει μόνο για το ραδιόφωνο. 
      Κύριε Υπουργέ, έτσι είναι. Θα αφεθεί το θέμα αυτό στους χάρτες συχνοτήτων. Το τι θα γίνει με την τηλεόραση γνώμης, με την «άλλη τηλεόραση», αυτό το αφήνουμε στην πορεία να δούμε πώς θα λυθεί, πώς θα αντιμετωπιστεί. Θα εξαρτηθεί από το χάρτη συχνοτήτων, από το πόσες άδειες θα υπάρξουν, εάν θα επαρκούν οι άδειες να καλυφθούν οι γνωστοί ιδιωτικοί σταθμοί, αλλά με τους όρους και τις προϋποθέσεις -τους οικονομικούς κυρίως όρους που υπάρχουν-  βιωσιμότητας, ενοικίου και κεφαλαίου δεν είναι δυνατόν τηλεοπτικός σταθμός κάποιας κοινωνικής οργάνωσης, κάποιου κόμματος να σταθεί. Εκτός αν τα δύο μεγάλα κόμματα έχουν τέτοιες δυνατότητες στο μέλλον και αποφασίσουν να κάνουν δικό τους σταθμό.  Άρα, πρέπει η εξαίρεση που είναι για το ραδιόφωνο, να υπάρξει και για την τηλεόραση με σαφήνεια. Εν πάση περιπτώσει, θα περάσουμε σε ένα, δύο, τρία χρόνια στην ψηφιακή εκπομπή, στην ψηφιακή τηλεόραση. Εκεί είναι πιο εύκολο να εξασφαλιστούν και οι άλλες φωνές, με την ψηφιακή τηλεόραση. Μιλάω για τα επόμενα χρόνια που θα εκπέμπουν ψηφιακά λίγο-πολύ όλοι. 
      Έρχομαι τώρα στο ζήτημα της συγκέντρωσης. Η διαφωνία μας για το παρόν νομοσχέδιο στηρίζεται και στο ζήτημα της συγκέντρωσης. Ο νόμος πιέζει για μεγαλύτερη συγκέντρωση. Δίνει τις δυνατότητες για ακόμα μεγαλύτερη συγκέντρωση και συγκεντροποίηση. Θα μου πείτε: «Τι σας πειράζει εσάς; Είτε συγκεντρωμένα σε λίγους ιδιώτες είτε σε περισσότερους ιδιώτες, η κεντρική κατεύθυνση θα είναι ίδια με την οποία δεν συμφωνεί το Κ.Κ.Ε.». Πώς δεν μας ενδιαφέρει; Μας ενδιαφέρει, διότι, όσο μεγαλύτερη θα είναι η συγκέντρωση, τόσο λιγότερες χαραμάδες πολυφωνίας και πλουραλισμού θα υπάρχουν. Όσο περισσότερα υπάρχουν και σε πανελλήνια κλίμακα και σε περιφερειακή και σε τοπική, ξεφεύγουν και ορισμένες, ακούγονται για τους δικούς τους λόγους και οι άλλες φωνές, η άλλη άποψη σε μια σειρά ζητήματα. Με αυτήν την έννοια, μας ενδιαφέρει να μη συγκεντρωθούν τα μέσα σε όλο και λιγότερα χέρια. Τώρα, πώς επιτυγχάνεται αυτό; Με πολλούς τρόπους. Είναι σαφής η νομοθεσία. 
      Πριν πάω σ’ αυτά, να πω μόνο το εξής. Ειπώθηκε και πριν. Υποτάσσεται η Νέα Δημοκρατία πλήρως στο τι ζητάει η Ευρωπαϊκή Ένωση. Θυμάμαι προεκλογικά ότι είχε κάνει σημαία τη διαπλοκή και το «Βασικό Μέτοχο». Η Ευρωπαϊκή Ένωση έχει διαφορετική άποψη και δεν θέλει κανένα εμπόδιο στην επιχειρηματικότητα. Ας συγκεντρωθούν τα πάντα σε δύο, τρία άτομα. Αυτό το παράδειγμα που ειπώθηκε εδώ πέρα για τη Γερμανία δείχνει καθαρά το τι θέλει η Ευρωπαϊκή Ένωση. Και εκεί, δυστυχώς, πάμε και εμείς: δεκάδες σταθμοί τηλεόρασης και ραδιοφώνου που αγοράστηκαν από ένα συγκεκριμένο όμιλο. Εκεί πάμε. 
      Όμως, αυτό έρχεται σε αντίθεση μ΄ ένα θεσμό που τον θεωρείτε  την κορυφή των θεσμών, το Σύνταγμα. Δηλαδή και οι αλλαγές που έγιναν στο «Βασικό Μέτοχο» σε σχέση με το πρώτο νομοσχέδιο που φέρατε είναι αντισυνταγματικές. Το ίδιο είναι και οι ρυθμίσεις αυτές, αντισυνταγματικές. Το λέει μάλιστα και με τον τρόπο της, με τον κομψό τρόπο που συνηθίζει η Επιστημονική Επιτροπή, η οποία λέει ότι «μολονότι η συνταγματική διάταξη κάνει λόγο για απαγόρευση της συγκέντρωσης του ελέγχου περισσότερων μέσων ενημέρωσης της αυτής ή άλλης μορφής, η προτεινόμενη διάταξη δεν απαγορεύει αυτή καθαυτή την κατοχή δεσπόζουσας θέσης, η οποία προσδιορίζεται από τη συγκέντρωση», παράγραφος 3, αλλά απαγορεύει –λέω εγώ- την καταχρηστική εκμετάλλευσή της. Τα λέει και η Επιστημονική Επιτροπή της Βουλής.
      Άρα αυτό που λέτε εσείς Σύνταγμα, τήρηση νομιμότητας, κ.λπ., δεν ισχύει. Επειδή η Ευρωπαϊκή Ένωση έχει άλλη αντίληψη, κάνετε πίσω και στο «Βασικό Μέτοχο» και μ΄ αυτό το νομοσχέδιο προωθείτε ακόμη περισσότερο τη συγκέντρωση σε αντίθεση με τις διατάξεις του Συντάγματος. Τώρα, η συγκέντρωση διευκολύνεται από πολλές πλευρές. Το 25% ιδιοκτησίας, γίνεται 100%. Μπορεί να έχει τα πάντα. 
      Τα παρένθετα πρόσωπα, ακόμη πιο δύσκολα θα μπορούν να αποκλειστούν, από τις προηγούμενες ρυθμίσεις, διότι πριν χρειαζόταν να επικαλεστούν την οικονομική τους αυτοτέλεια. Εδώ τώρα χρειάζεται δικαστική απόφαση, ότι δεν ασκείται αθέμιτη επιρροή. Αντιστρέφεται το τεκμήριο, εάν μπορούν να έχουν μετοχές σ΄ ένα σταθμό ή όχι. Δηλαδή, διευκολύνεται η οικογένεια, να έχει τα πάντα στα χέρια της. Δηλαδή, πολλούς σταθμούς. Καταργείται αυτό που υπήρχε παλαιότερα, ότι δεν μπορεί να έχει πολλούς σταθμούς στην ίδια κατηγορία, αλλά μέχρι δύο διαφορετικών κατηγοριών. 
      Ακόμη, μπορούν να περάσουν στα χέρια των ξένων, όλοι οι ελληνικοί σταθμοί, με βάση αυτές τις ρυθμίσεις. Από τη στιγμή που είμαστε στο Χρηματιστήριο, έμμεσα καταργείται η ονομαστικοποίηση και μπορούν οι επιχειρηματίες του εξωτερικού να πάρουν τους ελληνικούς σταθμούς. Αυτή είναι η αλήθεια. Και δεν θα ξέρουμε ποιος είναι πίσω από τις μετοχές. Θα είναι ο άγνωστος χ. Μάλιστα, σε συνδυασμό με τον περιορισμό, σαν όριο της ελληνικής γλώσσας, να χρησιμοποιείται το ελάχιστο 25%, δεν ξέρω πού μπορεί να οδηγηθούν τα πράγματα. 
      Συμπληρώνοντας, με βάση και τις σημειώσεις μου, και επανερχόμενος πάνω στο ζήτημα της συγκέντρωσης, θέλω να πω ότι εμείς είμαστε αντίθετοι στο να καταργηθούν οι τοπικοί σταθμοί και να μπουν τεκμήρια βιωσιμότητας, με στόχο υποχρεωτικά διά της βίας να γίνουν περιφερειακοί σταθμοί. Δεν μπόρεσα να διαβάσω αν κάνατε και ποια τροποποίηση. Δεν ξέρω κατά πόσον αντιμετωπίζεται. Έχουν όμως δίκιο, που διαμαρτύρονται. Να σας πω και κάτι για το ζήτημα των βιώσιμων επιχειρήσεων. Γίνεται γενικός κανόνας. Δεν θέλουμε τους μικρούς και τους μεσαίους αγρότες και θέλουμε βιώσιμες καλλιέργειες. Πάμε στους τσιφλικάδες. Δεν θέλουμε μικροεργολάβους δημοσίων έργων και ενισχύουμε με νομοθετικές ρυθμίσεις από παλαιότερες κυβερνήσεις, τις υποχρεωτικές συγχωνεύσεις ώστε να υπάρχουν μόνο μεγαλοεργολάβοι. Το ίδιο γίνεται και με τα μελετητικά γραφεία. Να πώς είναι ο κρατικομονοπωλιακός καπιταλισμός που λέμε εμείς. Με τη βοήθεια του κράτους και της νομοθεσίας, επιβάλλονται κανόνες για τη γρήγορη καπιταλιστικοποίηση και εξαφάνιση των μικρομεσαίων. Αυτό το είπα παρεμπιπτόντως.
      Τελειώνω με μια κουβέντα για την Ε.Ρ.Τ.. Εμείς θέλουμε να διατηρηθεί η κρατική τηλεόραση. Να είναι αμιγώς κρατική. Δεν συμφωνούμε να γίνει η θυγατρική. Βεβαίως, είναι σωστό ότι με την προηγούμενη νομοθεσία, θα μπορούσαν, εάν ιδρύονταν και όταν θα ιδρύονταν η θυγατρική –επί ΠΑ.ΣΟ.Κ. μιλάω- να μπορεί να πουληθεί και πάνω από το 51%. Το ΠΑ.ΣΟ.Κ. δεν πρόλαβε ή δεν θέλησε. Σήμερα, επικαλείται τη δημόσια τηλεόραση, όπως κάνει πάντοτε σαν Αξιωματική Αντιπολίτευση. Θυμίζω τον Ο.Τ.Ε τη Δ.Ε.Η. κ.λπ. όπου προχώρησαν παραπέρα.
      Τώρα, έρχεστε εσείς και λέτε το 49% στους ιδιώτες. Είναι δίκαιο αυτό που λέγεται, να πληρώνει ο κοσμάκης για τους μετόχους, τους ιδιώτες; Τι θα γίνει με τα εργασιακά; Η λογική είναι ότι όπου γίνεται θυγατρική, γίνεται με ιδιωτικοοικονομικά κριτήρια ανατροπή των εργασιακών σχέσεων. Και είδα σε μια τροπολογία, ότι θα γίνει υποχρεωτική αλλαγή κανονισμού των ήδη εργαζομένων στην Ε.Ρ.Τ., που με βάση αυτές τις ρυθμίσεις θα περάσουν στο περιθώριο και θα υποβαθμιστούν. Το «ψητό», τα ψηφιακά θα περάσουν στη θυγατρική. Το παλαιό προσωπικό ανησυχεί. Τι σημαίνει αυτή η αλλαγή του κανονισμού; Σύμφωνα με την ισχύουσα νομοθεσία, για τον κανονισμό εργασίας γίνεται διαπραγμάτευση και εάν δεν τα βρίσκουν συνεχίζουν τις διαπραγματεύσεις. Μόνο με κοινή απόφαση, πάνε στη διαιτησία για τον κανονισμό.
      Εσείς τους βάζετε το μαχαίρι στο λαιμό με την τροπολογία και λέτε, εάν δεν συμφωνήσουν σε δύο μήνες υποχρεωτικά στη διαιτησία. Ξέρουμε τι θα βγάλει η διαιτησία. Ό,τι θέλει η εργοδοσία στη συγκεκριμένη περίπτωση. Είναι δικαιολογημένες οι ανησυχίες και διαφωνούμε μ’ αυτά. Υπάρχουν οι ελεύθερες συλλογικές διαπραγματεύσεις. Όχι διά της βίας.
      ΠΡΟΕΔΡΕΥΩΝ (Ιωάννης Τραγάκης): Η κ. Βούλτεψη έχει το λόγο.
      ΣΟΦΙΑ ΒΟΥΛΤΕΨΗ: Ευχαριστώ, κύριε Πρόεδρε.
      Ακούγοντας τις τελευταίες φράσεις του συναδέλφου κ. Σκυλλάκου έχω να παρατηρήσω ότι ο κοσμάκης πληρώνει και τα δημόσια και τα ιδιωτικά μέσα ενημέρωσης. Απλώς στα δημόσια αυτή η πληρωμή γίνεται μέσω της Δ.Ε.Η., ενώ στα ιδιωτικά γίνεται με τις διαφημίσεις, με τον ελεύθερο χρόνο του. Είναι μελετημένα αυτά και να μην τα διαχωρίζουμε τόσο πολύ. Είναι όλα πληρωμένα από τον κόσμο.
      Είναι, κυρίες και κύριοι συνάδελφοι, γνωστό απ’ όλες μου τις δημόσιες τοποθετήσεις, είτε εντός του Κοινοβουλίου είτε εκτός αυτού, πως ανήκω σε εκείνους που μονότονα επαναλαμβάνουν πως το πολίτευμα είναι η δημοκρατία, αλλά το  καθεστώς είναι ιδιότυπο τηλεοπτικό. Σ’ αυτό το καθεστώς η αληθινή ενημέρωση, στην οποία τόσο πολύ αναφέρθηκαν όλοι οι συνάδελφοι, δίνει συνεχώς τη θέση της στην επιλεκτική ενημέρωση, στην εναλλακτική ενημέρωση. Έτσι, λοιπόν, ο λαός δεν μπορεί να ενημερωθεί σωστά και να αποφασίσει σωστά. 
      Είναι δυνατόν, δηλαδή, η τηλεόραση να ασχολείται από το πρωί μέχρι το βράδυ με το χιονιά, ας πούμε ένα παράδειγμα, κάθε τι άλλο παρά πρωτότυπο, όταν είναι χειμώνας, αλλά να μη μαθαίνουμε τίποτε για την επίσκεψη του Τζακ Στρο στην Κύπρο; Είναι δυνατόν να μαίνεται ο πόλεμος στο Λίβανο, αλλά εδώ στην Ελλάδα να μαθαίνουμε ότι κάποιες σταρ βρίσκονται στην πρώτη σειρά προτίμησης των ανδρών;  Είναι δυνατόν να αποφασίζονται στις Βρυξέλες οι όροι και οι προϋποθέσεις για την έναρξη των ενταξιακών διαπραγματεύσεων της Τουρκίας και εμείς εδώ  να ασχολούμαστε με την αποφυλάκιση του «δράκου» Παπαχρόνη; Να γίνονται στη Χειμάρρα εκλογές βίας και νοθείας και εμείς να  μαθαίνουμε τα πάντα για τα κολάρα που θα φορούσαν οι σκύλοι στους Ολυμπιακούς; Είναι δυνατόν η Ελλάδα να προεδρεύει στη Γενική Συνέλευση του Ο.Η.Ε. και εμείς να ασχολούμαστε με «κουμπάρους» και καρτέλ;  Είναι δυνατόν να συζητούνται στη Βουλή νόμοι εξαιρετικά ευεργετικοί, η κατάργηση του Λ.Α.Φ.Κ.Α., ο καταδυτικός τουρισμός, η παροχή ιατροφαρμακευτικής περίθαλψης στους ανασφάλιστους, η μείωση των φορολογικών συντελεστών, ο εκσυγχρονισμός του Τελωνειακού Κώδικα και του Πτωχευτικού Δικαίου, η προστασία του καταναλωτή και οι Έλληνες να μην πληροφορούνται τίποτε, υποχρεωμένοι πότε να μαθαίνουν τι είπε ένας Υφυπουργός σε μία επαρχιακή εκδήλωση, πότε να ψάχνουν μια χαμένη γαλοπούλα, πότε να ασχολούνται με τον άλιωτο Βησσαρίωνα, που στο μεταξύ δεν ξέρουμε και αν έλιωσε, γιατί δεν ξαναασχολήθηκε μαζί του κανείς, πότε να γίνονται όλοι ιατροδικαστές, ακτινολόγοι, σεισμολόγοι, τηλεψυχίατροι κ.λπ.; Ναι, αλλά σύμφωνα με το Χένρι Μίλερ, η καλή δημοσιογραφία είναι ο μόνος τρόπος για να διαλέγεται η κοινωνία με τον εαυτό της και η καλή δημοσιογραφία δεν μπορεί να ανθίσει σ’ ένα τηλεοπτικό περιβάλλον, όπως αυτό που ζούμε τα τελευταία χρόνια, δεκαετίες, στην Ελλάδα, επειδή ακριβώς δεν ρυθμίστηκε ποτέ τίποτα.
      Πίστευα πάντοτε ότι το πρόβλημα δεν βρίσκεται στο άρθρο 14 του Συντάγματος, αλλά στο άρθρο 15, γιατί το άρθρο 14 προβλέπει ποιοι έχουν δικαίωμα να έχουν μέσα ενημέρωσης, ενώ το άρθρο 15 προβλέπει τι πρέπει να μεταδίδουν τα μέσα ενημέρωσης και μιλάει για ποιοτική στάθμη των προγραμμάτων, για κοινωνική αποστολή των μέσων ενημέρωσης με σκοπό την πολιτιστική ανάπτυξη της χώρας κ.λπ.. 
      Αυτά φυσικά δεν τα έχουμε δει πουθενά και τώρα που βρισκόμαστε μπροστά σ’ ένα νομοσχέδιο που σκοπό έχει να θέσει τους όρους, ένα νομοσχέδιο που κάνει σαφή αναφορά για πρώτη φορά στην ανάγκη εφαρμογής του άρθρου 15, στεκόμαστε, κάποιοι εκ των συναδέλφων της Αντιπολίτευσης, στο πλάι όλων εκείνων που τόσο πολύ και επί τόσα πολλά χρόνια έχουν ευνοηθεί και εξακολουθούν να κρατούν στο απυρόβλητο κάποια κόμματα, το ΠΑ.ΣΟ.Κ. πάνω απ’ όλα. Και μάλιστα αυτήν τη στιγμή, παρ’ όλα αυτά, το ΠΑ.ΣΟ.Κ. δεν έχει να κάνει τίποτε άλλο από μία γενική άρνηση. 
      Κατά τη συζήτηση στην επιτροπή, βέβαια, κανείς δεν κατάλαβε ποια ήταν αυτά τα επιχειρήματα. Έγινε ξανά αναφορά στο «Βασικό Μέτοχο», ακούσαμε κάτι για πρόστιμα και κανείς δεν μας είπε, γιατί ένα συγκεκριμένο πρόστιμο, ας πούμε, που θα επεβάλετο, όπως αυτό για το «Βασικό Μέτοχο», θα ήταν πιο σοβαρό από τα 200.000.000.000 δραχμές που πληρώσαμε μέσα σε έξι χρόνια επί ΠΑ.ΣΟ.Κ. για ελλιπείς αγροτικούς ελέγχους ή από εκείνα που έχουν κατά καιρούς επιβληθεί για τις παράνομες χωματερές. 
      Μιλούν για διαφάνεια, όταν με το νόμο περί «Βασικού Μετόχου» του 2000 το Εθνικό Συμβούλιο Ραδιοτηλεόρασης μεταβλήθηκε σε εργοστάσιο παραγωγής πιστοποιητικών διαφάνειας, εκδίδοντας τον εξωφρενικό αριθμό των οκτώ χιλιάδων.
      Το ίδιο το Εθνικό Συμβούλιο Ραδιοτηλεόρασης τον Απρίλιο του 2004 μιλούσε για αδυναμία τήρησης της διαφάνειας, μιλούσε για την ανάγκη να μελετάνε επί δέκα χρόνια τριακόσιες αιτήσεις, διότι αυτές χρειάζονταν τρεις χιλιάδες ημέρες μελέτης.
      Επιμένει το ΠΑ.ΣΟ.Κ. πως ο έλεγχος πρέπει να γίνεται μόνο από το Εθνικό Συμβούλιο Ραδιοτηλεόρασης και διαφωνεί με τον «εισαγόμενο» σήμερα έλεγχο από την Επιτροπή Ανταγωνισμού. Αλήθεια, με αφορμή την τελευταία συζήτηση για το «Βασικό Μέτοχο», δεν συμφώνησαν με τους ιδιοκτήτες των μέσων πως αυτά είναι επιχειρήσεις με σκοπό το κέρδος; Όλα, λοιπόν, αυτά τα οποία είναι επιχειρήσεις –και επομένως εντάσσονται στις μπίζνες- πρέπει να είναι υπό τον έλεγχο της Επιτροπής Ανταγωνισμού.
      Υποστήριξε σε άλλη στιγμή το ΠΑ.ΣΟ.Κ. ότι ο νόμος λειτουργεί υπέρ της συγκέντρωσης και όχι υπέρ του αντιθέτου, επειδή προβλέπει την κατοχή από κάποιον του 100% ενός σταθμού. Δηλαδή, πιστεύει κανείς στα σοβαρά ότι εξαρτάται από το ποσοστό ο έλεγχος ενός σταθμού; 
      Εγώ πιστεύω –το είπα και στην επιτροπή- πως ο νόμος θα αποτελέσει το υπόβαθρο για να υπάρξει στη χώρα μας μια αλλαγή νοοτροπίας, ώστε να μη χρησιμοποιείται η μικρή συμμετοχή σ’ ένα μέσο ενημέρωσης, προκειμένου να εξασφαλισθεί η κατασκευή ενός δημοσίου έργου ή να γίνει μια δημόσια προμήθεια. Θα μπορεί, λοιπόν, ένας επιχειρηματίας ή ένας όμιλος επιχειρηματιών να δημιουργήσει όμιλο επιχειρήσεων, δραστηριοποιούμενων στα μέσα ενημέρωσης, να βγάζει από εκεί τα χρήματά του και να μη χρειάζεται να χρησιμοποιεί αυτόν τον ευαίσθητο χώρο για να κάνει άλλες δουλειές.
      Ακούσαμε βέβαια ότι ρυθμίζουμε κάτι που σε λίγο δεν θα υπάρχει, επειδή η αναλογική τηλεόραση πεθαίνει. Ναι, αλλά αν συνεχιστεί αυτή η κατάσταση, μπορεί, πριν πεθάνει, να μας πεθάνει. Γιατί πρέπει να πω ότι το ΠΑ.ΣΟ.Κ. κατά καιρούς έχει χρησιμοποιήσει αυτήν την «ετοιμοθάνατη» τηλεόραση για την προπαγάνδα του, το είπα και στην επιτροπή. Ογδόντα επτά έκτακτες διακοπές έγιναν για να εμφανιστεί ο τότε νεοεκλεγείς κ. Παπανδρέου, καλύπτοντας πρόγραμμα είκοσι επτά ωρών. Δεν έκανε τίποτα, εκτός από το να χαμογελάει και να μπαινοβγαίνει στο σπίτι του. Παρ’ όλα αυτά, η εικόνα αυτή χρησιμοποιήθηκε, για να γίνει απόπειρα λοβοτομής στον ελληνικό λαό.
      Επιπλέον, χρόνια τώρα συζητάμε το θέμα της αρνητικής μοριοδότησης. Εγώ αυτό το θεωρώ πολύ σημαντικό, γιατί εκτός από τη λεγόμενη «ενημεροδιασκέδαση», έχουμε και αυτήν καθεαυτή τη διασκέδαση. Άρα, λοιπόν, εκεί είναι που περισσότερο παραβιάζεται το άρθρο 15 του Συντάγματος και πρέπει στο μέλλον πλέον, αφού θα εφαρμοστεί η αρνητική μοριοδότηση, κάποιοι να σκεφθούν πάρα πολύ, πριν προβάλουν τα σκουπίδια τους.
      Και ελπίζουμε να τελειώσει έτσι και αυτή η ιστορία με την «AGB» που κατευθύνει –κατά την άποψή μου- με αμφισβητούμενες μετρήσεις και με όπλο τις διαφημίσεις προς ένα φαύλο κύκλο παραγωγής εκπομπών που ευτελίζουν την ανθρώπινη αξία.
      Βεβαίως, είναι πολύ σημαντικό το γεγονός ότι προβλέπονται ώρες, που θα  πρέπει να υπάρξουν, προκειμένου να γίνει επιτέλους πράξη το γεγονός της πολιτικής ανάπτυξης της χώρας, καθώς και το ζήτημα της ενίσχυσης της γνώσης της ελληνικής γλώσσας. 
      Τελειώνω με μια λέξη, σχετικά με το θέμα της δημόσιας τηλεόρασης και αυτά τα οποία ακούσαμε –εγώ προέρχομαι από το συνδικαλισμό- από την Ε.Σ.Η.Ε.Α., από μια ευκαιριακή πλειοψηφία που δημιουργήθηκε και φάνηκε ότι διαφωνεί με το νόμο.
      Εγώ πιστεύω, κατ’ αρχήν, ότι δεν είναι δυνατόν να λένε εκπρόσωποι συνδικαλιστικών σωματείων ότι το νόμο θα τον ακυρώσουν στην πράξη, διότι αυτό δεν γίνεται στις δημοκρατίες. Νόμος που έχει ψηφιστεί από τους εκπροσώπους του λαού, δεν μπορεί να ακυρωθεί από κανένα, είναι αντιδημοκρατικό.
      Όσο για το ζήτημα της Ε.Σ.Η.Ε.Α., λυπάμαι που θα πω ότι εδώ και πάρα πολλά χρόνια η Ε.Σ.Η.Ε.Α. αδυνατεί να επιβάλλει τους κανόνες της δεοντολογίας. Θεωρώ, λοιπόν, ότι πριν προσπαθήσει να κρίνει ή να απαξιώσει μια προσπάθεια που γίνεται από τους εκπροσώπους του λαού, πρέπει να καταβάλει άλλη μια προσπάθεια ως εκλεγμένο συνδικαλιστικό όργανο για να επιβάλει επιτέλους την τήρηση των κανόνων δεοντολογίας, που έχουν ψηφιστεί από την ίδια τη Γενική της Συνέλευση.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστώ πολύ.
      Ο συνάδελφος κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Θα συμφωνήσω με τη συναδέλφισσα, ότι σε μια κοινοβουλευτική δημοκρατία δεν ευσταθούν διακηρύξεις συνδικαλιστών πως θα καταργήσουν το νόμο στην πράξη, πως δεν θα εφαρμόσουν το νόμο. 
      Μόνο που εδώ η πολιτεία, διαχρονικά, δεν σεβάστηκε ούτε το Σύνταγμα ούτε τους νόμους. Διαχρονικά, λοιπόν, δεν ρύθμισε το χώρο των Μέσων Μαζικής Ενημέρωσης.
Συνεπώς, κατά τη ρήση του Ευαγγελίου, «ο αναμάρτητος πρώτος τον λίθον βαλέτω». Και η πολιτεία, λοιπόν, με τη διαχρονική κυβερνητική της εκπροσώπηση, δεν είναι και η τιμιωτέρα και καταλληλοτέρα να εκπέμπει αυτά τα μηνύματα.
      Το δεύτερο που θα ήθελα να πω, κύριε Πρόεδρε, είναι πως στην πολιτική ζωή της χώρας, τις τελευταίες ημέρες και ιδιαίτερα μετά τη χθεσινή δευτερομιλία του κυρίου Πρωθυπουργού, έχουμε μπει σ’ έναν έντονο ανταγωνισμό φθοράς του πολιτικού συστήματος, αντί για ανταγωνισμό προσφοράς. Κόβουμε και τα τελευταία κλαριά, πάνω στα οποία στηρίζεται το πολιτικό σύστημα. Υπονομεύουμε την αξιοπιστία του. Η αντιπαράθεση δεν είναι προγραμματικού και πολιτικού χαρακτήρα, η αντιπαράθεση είναι φθοράς. Και αυτό πρέπει να το πάρουν όλοι υπόψη και πρωτίστως η Κυβέρνηση. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Εκατέρωθεν μιλάτε.
      ΙΩΑΝΝΗΣ ΜΑΓΚΡΙΩΤΗΣ: Ακριβώς. Πρωτίστως, όμως, πρέπει να το πάρει υπόψη η Κυβέρνηση, γιατί αυτή διαχειρίζεται όλα τα δημόσια πράγματα και έχει την πρωτοβουλία των κινήσεων. Και χθες, ο Πρωθυπουργός άνοιξε αυτόν τον κύκλο, από αυτό το Βήμα, με τη δευτερομιλία του. Και κανείς δεν ξέρει, βεβαίως, ποιο είναι το τέλος αυτού του δρόμου. Σίγουρα θα είναι σκοτεινό.
      Δύο διαπιστώσεις θα κάνω πολύ γρήγορα, κύριε Υπουργέ. Με τη φιλοσοφία αυτού του νόμου, όπως και εσείς εμμέσως πλην σαφώς παραδεχθήκατε, αναποδογυρίζετε τη μέχρι τώρα στρατηγική και την πολιτική σας γύρω από τα Μέσα Μαζικής Ενημέρωσης. Μια στρατηγική που την ασκήσατε και την αναπτύξατε για περισσότερο από δέκα χρόνια, αυτήν των «νταβατζήδων» και του «Βασικού Μετόχου». Το εκλαμβάνω ως αυτοκριτική δική σας και φυσικά της Κυβέρνησης και του Πρωθυπουργού. 
      Είναι όμως και πάλι ντροπή του πολιτικού συστήματος, γιατί και στο Σύνταγμα υιοθετήθηκε  η αρχή του «Βασικού Μετόχου» κάτω από τη δική σας πίεση, στη μεταρρύθμιση του 2001, αλλά και ταλαιπωρήθηκε η πολιτική και οικονομική ζωή του τόπου για περισσότερο από δέκα χρόνια από αυτήν τη θεωρία, από αυτήν την επιδίωξή σας.
      Όλη αυτή η θεωρία των προηγούμενων χρόνων, της διαπλοκής, που ταλαιπώρησε την πολιτική και οικονομική ζωή του τόπου, σήμερα λέτε πως ήταν υποκριτική. Διαρκής, λοιπόν, υποκρισία και συμφωνώ ότι έτσι ήταν. Διαρκής, διαχρονική και με όλες τις πολιτικές κυβερνήσεις. Αυτή είναι η πραγματικότητα.
      Να σας θυμίσω λίγο τους πυραύλους του μακαρίτη του συντρόφου μας, του κ. Μαρούδα, με τους οποίους θα κατέρριπτε τη δεκαετία του 1980 τους δορυφόρους και με τους οποίους φιλοδοξούσαν οι τότε Δήμαρχοι Θεσσαλονίκης και  Αθήνας, ο κ. Κούβελας και ο κ. Έβερτ, να κατεβάσουν τις εκπομπές των ξένων τηλεοπτικών καναλιών, για να δώσουν την «ελεύθερη» ενημέρωση στη χώρα μας; Από εκείνες τις ανοησίες της τότε κυβέρνησής μας, φθάσαμε βεβαίως στις προσωρινές και μόνιμες -όπως η ζωή έδειξε για είκοσι χρόνια- άδειες στα ηλεκτρονικά Μέσα Μαζικής Ενημέρωσης, κεντρικά, εθνικά, περιφερειακά και τοπικά, που προχώρησε μετά η κυβέρνηση Μητσοτάκη και βεβαίως όλες οι κυβερνήσεις στη συνέχεια.
      Δεύτερη και βασική διαπίστωση που, αν δεν την αποδεχθούμε και δεν είναι ηχηρή η αυτοκριτική του πολιτικού συστήματος, πρωτίστως της δικής σας παράταξης, που είχε εμμονή και επιμονή με τα θέματα αυτά, τότε δεν θα λυτρωθεί το πολιτικό σύστημα. Δεν θα μπορέσει είτε με το συζητούμενο νομοθέτημα είτε με οποιοδήποτε άλλο, να προχωρήσει σε μία υγιή ρύθμιση του χώρου των Μέσων Μαζικής Ενημέρωσης.
      Κύριε  Υπουργέ, το πολιτικό σύστημα στη διαδρομή του, προκηρύσσει τις αδειοδοτήσεις και στο τέλος τις αναστέλλει, με κάθε πρόσχημα. Η αλήθεια είναι πασιφανής. Επειδή έχει αναπτυχθεί μια σχέση συνενοχής ανάμεσα στο πολιτικό σύστημα, τα Μέσα Μαζικής Ενημέρωσης και ισχυρούς οικονομικούς παράγοντες, δεν μπορεί να απεμπλακεί το πολιτικό σύστημα. Δεν μπορεί να απεμπλακεί το σύστημα των media της χώρας και έχουμε όλες αυτές τις παλινωδίες και τις αλλαγές, τις εναλλαγές θα έλεγα καλύτερα, ρόλων. 
      Και μ’ αυτό το νομοθέτημα, την ίδια φιλοσοφία και την ίδια πρακτική προωθείτε, στην ίδια στρατηγική, διότι λύσεις δεν φαίνεται να δίνετε. Κινείσθε στο δίπολο «συνεννόηση-συναλλαγή», φιλική στάση και συμπεριφορά από τα media, έχοντας στα χέρια ως  Κυβέρνηση, όπως και η εκάστοτε Κυβέρνηση, τη διαχείριση του πακτωλού των χρημάτων της διαφήμισης, των ελεγχόμενων από το κράτος Δ.Ε.Κ.Ο., δημοσίων επιχειρήσεων, κρατικών διαφημίσεων και των διαφημίσεων των Κοινοτικών Πλαισίων Στήριξης. Από την άλλη πλευρά του διπόλου, ο εκφοβισμός.
    Αυτή είναι μία συνταγή, η οποία -κατά την εκτίμηση μου- υπονόμευσε το πολιτικό σύστημα, υπονόμευσε την ουσία της δημοκρατίας στον τόπο. Ουσιαστικά, θέριεψε τα Μέσα Μαζικής Ενημέρωσης και ειδικά τα ηλεκτρονικά. Κάτω, απ’ αυτήν την αντινομία καλείται το πολιτικό σύστημα να ρυθμίσει. Πάλι δεν πρόκειται να δώσει λύση. 
    Οι συχνότητες, κύριε Υπουργέ, είναι δημόσιο αγαθό, όπως και εσείς επαναλαμβάνετε, όπως και όλοι τονίζουμε. Το Μέσο Μαζικής Ενημέρωσης, είτε είναι δημόσιο είτε είναι ιδιωτικό, προσφέρει ενημέρωση, επιμόρφωση, πολιτισμό και ψυχαγωγία. Αναδεικνύει τον εθνικό πολιτισμό, την εθνική ταυτότητα, την παράδοση, τα ήθη και έθιμα, αλλά και τα σύγχρονα δημιουργήματα. Διαφορετικά, δεν έχει ρόλο. Προάγει την ψυχαγωγία, την επιμόρφωση και την ενημέρωση. 
    Όμως, είναι άλλος ο ρόλος της δημόσιας τηλεόρασης και άλλος της ιδιωτικής. Η δημόσια τηλεόραση, χωρίς να είναι σπάταλη, χωρίς να είναι απερίσκεπτη με το χρήμα του φορολογούμενου Έλληνα πολίτη, επιτελεί πολύ πιο υψηλό και σύνθετο ρόλο, όπως ορίζει το Σύνταγμα, το καταστατικό και οι κανονισμοί λειτουργίας της δημόσιας Ραδιοτηλεόρασης. Δεν υπόκεινται, δηλαδή, στην αρχή της κερδοσκοπίας, όπως οφείλουν να υπόκεινται –τηρώντας βέβαια τους συνταγματικούς κανόνες- τα ιδιωτικά Μέσα Μαζικής Ενημέρωσης.
     Μ’ αυτήν την έννοια, λοιπόν, πρέπει να υπάρχει ένας διαχωρισμός. Γι’ αυτό επιτρέπει το Σύνταγμα τη χρηματοδότηση –όσο γίνεται πιο διαφανή χρηματοδότηση- της δημόσιας τηλεόρασης και της ραδιοφωνίας από τον κρατικό προϋπολογισμό, δηλαδή από το φορολογούμενο Έλληνα πολίτη, άμεσα και έμμεσα. 
    Συνεπώς για τη δημόσια τηλεόραση πρέπει να διατηρήσουμε το δημόσιο χαρακτήρα και αν το ΠΑ.ΣΟ.Κ. πριν από δέκα χρόνια είχε νομοθετήσει θυγατρική της «Ε.Ρ.Τ. Α.Ε.», με πολύ περισσότερα και μεγαλύτερα περιθώρια –όπως τονίσατε- για να ελεγχθεί από ιδιωτικά συμφέροντα, από τα συμφέροντα της αγοράς, μην επαναλαμβάνετε και εσείς το ίδιο λάθος. Ας μείνει η δημόσια τηλεόραση σ’ αυτό το συνταγματικό, το βασικό της ρόλο, που τον έχει ανάγκη η χώρα, τον έχει ανάγκη η πατρίδα, τον έχει ανάγκη ο πολίτης, είτε κατοικεί στο κέντρο είτε στην ελληνική περιφέρεια. 
    Από την άλλη πλευρά, διαμορφώστε τους όρους –και το τονίζω αυτό- για να υπάρξουν υγιείς ιδιωτικές επιχειρήσεις. Δεν μπορεί να είναι υγιείς οι ιδιωτικές επιχειρήσεις –σας το είπε ο εισηγητής μας, ο κ. Χυτήρης, με πολύ ακριβή τρόπο- όταν η διαφημιστική πίτα της χώρας μας, δημόσια και ιδιωτική, κεντρική, εθνική και περιφερειακή, όσο και αν αυξηθεί τα επόμενα χρόνια, δεν μπορεί να συντηρήσει πάνω από τρία, τέσσερα κανάλια εθνικής εμβέλειας. Δεν μπορεί να συντηρήσει άπειρα περιφερειακά και τοπικά κανάλια. 
    Εσείς, λοιπόν, υπονομεύετε την ίδια την προσπάθεια τη δική σας, όπως και την επιδίωξη, όπως λέτε, για να διαμορφώσετε καθαρό τοπίο για την ανάπτυξη μιας υγιούς επιχειρηματικής δραστηριότητας, που θα σέβεται τις βασικές διατάξεις του Συντάγματος, όσον αφορά την ιδιωτική τηλεόραση. 
    Και τι κάνετε;  Δίνετε τη δυνατότητα να δοθούν και άλλες άδειες εθνικής εμβέλειας. Για να μπορέσει αυτό να λειτουργήσει, καταργείτε την τοπική τηλεόραση, γιατί διαφορετικά δεν θα μπορέσουν να δοθούν νέες άδειες. Δηλαδή, μ’ αυτόν τον τρόπο κτυπάτε την περιφέρεια οικονομικά, κοινωνικά και πολιτιστικά. Ορθώς ομιλείτε για περιφερειακά κανάλια, αλλά θα πρέπει να υπάρξει ο συνδυασμός του τοπικού και του περιφερειακού με υγιείς και καθαρούς όρους. 
    Ευχαριστώ, κύριε Πρόεδρε.
    ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα μπορούσα να έχω το λόγο για ένα λεπτό; 
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Τασούλα, έχετε το λόγο για δυο λεπτά.
    ΚΩΝΣΤΑΝΤΙΝΟΣ ΤΑΣΟΥΛΑΣ: Δεν θα χρειαστώ ούτε καν δύο λεπτά, κύριε Πρόεδρε.
    Είναι σημαντικό αυτό που είπε ο κ. Μαγκριώτης με αφορμή τη χθεσινή συζήτηση στη Βουλή και όχι το νομοσχέδιο, ότι δηλαδή η πολιτική αντιπαράθεση δεν μπορεί να ξεπερνά το όριο που, αν το ξεπεράσει, βλάπτει το πολιτικό σύστημα το ίδιο. 
    Αυτό θεωρητικά ως άποψη είναι πάρα πολύ σωστό, αλλά νομίζω πως όλα αυτά …
    ΠΡΟΕΔΡΕΥΩΝ (Ιωάννης Τραγάκης): Μα, εσάς τι σας ενόχλησε; Και για το ίδιο του το κόμμα το είπε. Δεν ξεχώρισε ο κ. Μαγκριώτης.
    ΚΩΝΣΤΑΝΤΙΝΟΣ ΤΑΣΟΥΛΑΣ: Όχι, δεν ξεχώρισε. Γι’ αυτό τον ρώτησα κιόλας για το «εκατέρωθεν». Όμως όλα αυτά, ξέρετε, είναι θεωρητικώς σωστά, αλλά όταν έρθει η ώρα να τα εφαρμόσουμε οι ίδιοι, εκεί πάσχουμε. 
    Σας θυμίζω ότι χθες η Κυβέρνηση ήταν ερωτώμενη –για να χρησιμοποιήσω ορολογία κοινοβουλευτικού ελέγχου- και σας θυμίζω, επίσης, ότι η ανάδειξη και η ψηφοθηρία από αποκαΐδια και από συμφορές, δεν είναι το φόρτε της Νέας Δημοκρατίας.
      Τον Αύγουστο του 2000 στο Νομό Ιωαννίνων είχαμε τις πυρκαγιές στην Αγία Μαρίνα και στη Λάβδανη, όπου κάηκαν ζωντανοί επτά ηλικιωμένοι άνθρωποι. Δεν λέω ότι το «επτά» είναι χειρότερο από το «δύο», διότι και μία ζωή ανθρώπου είναι ανυπολόγιστη. Όμως, θυμίζω ότι το 2000, που είχαμε αυτήν την τραγωδία η οποία οφειλόταν σε ολιγωρία -διότι η φωτιά ξέσπασε μέσα στις περιοχές της Βορείου Ηπείρου, στο αλβανικό κράτος και αφέθηκε και ήρθε και κατέκαψε τα ελληνικά χωριά εν συνεχεία- ουδέποτε η Νέα Δημοκρατία χρησιμοποίησε αυτές τις απώλειες με τον τρόπο που χρησιμοποίησε τις πρόσφατες απώλειες το ΠΑ.ΣΟ.Κ..
      Επίσης, θα ήθελα να πω ότι όταν είχαμε το σκάνδαλο με τα οικοπάρκα και την κατάχρηση εκατομμυρίων από την κακή αξιοποίηση αυτού του προγράμματος των οικοπάρκων, αυτοκτόνησε στα Γιάννενα ο Διευθυντής της Υπηρεσίας Γεωργίας της Νομαρχίας Ιωαννίνων, ο αείμνηστος Παπαϊωάννου, επειδή κατά κοινή παραδοχή δεν μπορούσε να συναινέσει στη συγκάλυψη αυτού του σκανδάλου των οικοπάρκων. Και πάλι δεν σκυλεύσαμε το γεγονός αυτής της τραγωδίας, στο βαθμό που είδαμε αυτές τις ημέρες εκ μέρους του ΠΑ.ΣΟ.Κ. να σκυλεύεται η τραγωδία των πυρκαγιών, των απωλειών ζωών, γιατί ακριβώς υπάρχουν και όρια σ’ αυτά τα γεγονότα. 
      Τα θυμίζω απλώς για να αναδείξω τη διαφορά μας, για να επιβεβαιώσω την άποψη ότι η υπερβολή σ’ αυτήν την κριτική βλάπτει το πολιτικό σύστημα. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Το λόγο έχει ο συνάδελφος κ. Βεργίνης.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Κύριε Υπουργέ, κυρίες και κύριοι συνάδελφοι, συζητάμε απόψε ένα πολύ σημαντικό νομοσχέδιο, ένα νομοσχέδιο που αναφέρεται τυπικά στα ραδιοτηλεοπτικά τοπία και στα μέσα ενημέρωσης. Όμως, στην ουσία συζητάμε ένα πολύ σημαντικό νομοσχέδιο που διέπει όλες τις σχέσεις, αρχές, διαδικασίες, συνεργασίες, ρυθμίσεις και μεταρρυθμίσεις της πολιτείας και των πολιτών.
      Στην ουσία, δηλαδή, συζητάμε ένα νομοσχέδιο που επηρεάζει τη λειτουργία της πολιτείας και τις σχέσεις των πολιτών σε όλο το μήκος και πλάτος, επομένως και πολιτιστικά και πολιτικά και οικονομικά, τη λειτουργία της πολιτείας από πλευράς δημοκρατικού πολιτεύματος, την ισότητα των πολιτών, αλλά και ειδικότερα την αρχή της μη διάκρισης. Επηρεάζει τα συμφέροντα των πολιτών. Κυρίως, επηρεάζει την ανταγωνιστικότητα των δράσεων και ειδικότερα, παρέχει τη βάση της ορθής ή όχι πολυφωνίας, της διαφάνειας των οικονομικών και πολιτιστικών ανταγωνισμών και, κυρίως, έχει να κάνει με την ορθή και αντικειμενική πληροφόρηση, τη διαμόρφωση του πολιτεύματος, της πολιτιστικής αγωγής και κυρίως με τη διαμόρφωση της συνείδησης των πολιτών και με τη διαμόρφωση χαρακτήρων δηλαδή, καλού και αγαθού πολίτη, ανδρός και γυναικός.
      Γι’ αυτό, λοιπόν, είναι γνωστό ότι η δύναμη επηρεασμού των Μέσων Μαζικής Ενημέρωσης δημιουργεί κλίμα παιδείας, ορθής συμπεριφοράς και πραγματικά προωθεί ή όχι βασικές αρχές και κανόνες. 
      Η δύναμη αυτή, κυρίες και κύριοι συνάδελφοι, κυρίως έχει σημασία για τη νεολαία, για την αυριανή νεολαία των πολιτών. Είναι χαρακτηριστικό το λεγόμενο «μια εικόνα είναι χίλιες λέξεις». Να, λοιπόν, η δύναμη αυτού του νομοσχεδίου των Μέσων Μαζικής Ενημέρωσης.
      Είναι γνωστό, κύριε Υπουργέ, ότι στον οικονομικό και επαγγελματικό τομέα ο επηρεασμός είναι πολύ μεγαλύτερος ακόμα, γιατί αλλάζει ακόμα και τις βασικές αρχές λειτουργίας της οικονομίας. Ποια είναι η βασική αρχή της οικονομίας; Ότι η ζήτηση δημιουργεί την προσφορά. 
      Και, όμως, κύριε Υπουργέ, είναι γνωστό σε εσάς ότι σήμερα μέσα από τα Μέσα Μαζικής Ενημέρωσης η προσφορά είναι εκείνη που δημιουργεί τη ζήτηση, αυξάνει ή μειώνει την κατανάλωση. Διότι πράγματι, αρκεί και μόνο η προβολή ενός νέου προϊόντος από τα Μέσα Μαζικής Ενημέρωσης για να ενθαρρύνει την κατανάλωση εις ύψιστο βαθμό, ιδιαίτερα μάλιστα όταν πρόκειται για προϊόντα νέας μορφής και νέας τεχνολογίας. 
      Συνεπώς, η διακίνηση ιδεών  δεν είναι το μόνο που επιτρέπουν στα Μέσα Μαζικής Ενημέρωσης, να επηρεάζουν, αλλά, βεβαίως, αποτελούν βασικό κανόνα λειτουργίας της πολιτείας. Υπ’ αυτήν την έννοια, πρέπει πράγματι να είμαστε πολύ προσεκτικοί. 
      Θεωρώ δε, κύριε Υπουργέ, ότι με το νομοσχέδιο αυτό κατορθώσατε δύο-τρία πράγματα. Το πρώτο και βασικό. Επιτέλους, κύριοι συνάδελφοι, έχουμε ένα βασικό νομοσχέδιο. Διότι πρέπει να σας πω -και καταθέτω στα Πρακτικά της Βουλής αυτό το έγγραφο, με τη βασική ισχύουσα νομοθεσία σχετικά με τα Μέσα Μαζικής Ενημέρωσης- ότι υπάρχουν εννέα νόμοι, πέντε προεδρικά διατάγματα και, επίσης, τα σχετικά άρθρα από το Σύνταγμα του 2001, δηλαδή τα άρθρα 14 και 15. Όλα αυτά, τα οποία πράγματι είδα ένα προς ένα, κύριε Υπουργέ, τα συνοψίζετε μ’ ένα πολύ καλό –θα έλεγα- συνδυασμό και μια καλή εσωτερική συνοχή στο παρόν υπό συζήτηση νομοσχέδιο. 
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Επίσης, πρέπει να σας πω «μπράβο», που συνδέετε πάρα πολύ καλά και την ισχύουσα ευρωπαϊκή νομοθεσία, τη νομοθεσία της Ευρωπαϊκής Κοινότητας. Την είδα διάχυτη μέσα στο νομοσχέδιο  και την καταθέτω. 
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Παράλληλα, βλέπω ότι και τα κριτήρια αξιολόγησης επιχειρήσεων Μέσων Μαζικής Ενημέρωσης για αδειοδότηση, που υπάρχουν και τα οποία είναι μοριοποιημένα και μάλιστα είναι επτά, κυρίως ισχύουν, κύριοι συνάδελφοι, για όλες τις χώρες της Ευρωπαϊκής Κοινότητας. Μεταξύ αυτών, είναι η Ελλάδα. 
      Πράγματι, σημειώνω ότι με το παρόν νομοσχέδιο έχετε τα περισσότερα κριτήρια. Επομένως, έχετε τη μεγαλύτερη αρτιότητα νομοθετικού περιεχομένου. Καταθέτω και αυτά τα κριτήρια, διότι είναι ενδεικτικά της σωστής εργασίας την οποία κάνατε. 
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ένα άλλο έγγραφο,  το οποίο καταθέτω, είναι τα μοντέλα ελέγχου συγκέντρωσης επιχειρήσεων Μέσων Μαζικής Ενημέρωσης, που ισχύουν σε ολόκληρο το νομοθετικό πλαίσιο της Ευρωπαϊκής Ένωσης. 
      (Στο σημείο αυτό ο Βουλευτής κ. Ξενοφών Βεργίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ποιο είναι το συμπέρασμα; Το συμπέρασμα είναι ότι το παρόν νομοθετικό πλαίσιο βάζει τις βάσεις στα θέματα συγκέντρωσης και αδειοδότησης των επιχειρήσεων. Παράλληλα, οι διατάξεις που περιέχει, πράγματι, προάγουν την περίπτωση της πολυφωνίας και την πληροφόρηση, αλλά και διασφαλίζουν την αντικειμενικότητα των πληροφοριών. Κυρίως, όμως, διαφαίνεται η ποιοτικότερη παραγωγή προγραμμάτων. 
      Κύριοι συνάδελφοι, δεν χρειάζεται να επικαλεστώ τίποτα. Είμαστε μάρτυρες όλοι αυτών που συμβαίνουν, όχι μονάχα στα ιδιωτικά, αλλά ακόμη και στα κανάλια δημόσιου ενδιαφέροντος και δημόσιας ιδιοκτησίας. 
      Και εδώ, κύριε Υπουργέ, θέλω να επικαλεστώ κάτι που σας έχω ξαναπεί. Βεβαίως, όχι, δεν μπορούμε στα ιδιωτικά Μέσα Μαζικής Ενημέρωσης να επιβάλουμε, αλλά μπορούμε να υιοθετήσουμε μέσα από τα Μέσα Μαζικής Ενημέρωσης δημοσίου ενδιαφέροντος και συμφέροντος την παρουσίαση όχι του έργου των Βουλευτών, αλλά, εν πάση περιπτώσει, τη συμμετοχή όλων μας, την εμφάνιση έστω μία-δύο φορές το χρόνο. Όλοι είμαστε φορολογούμενοι πολίτες και προπαντός και εμείς ως Βουλευτές. Δεν είναι δυνατόν να εμφανίζονται στα ελληνικά κανάλια συνέχεια τα ίδια πρόσωπα! Αυτό, πράγματι, το θεωρώ ατυχές γεγονός για τη δική μας δημοκρατία. 
      Επίσης, κύριε Υπουργέ –και ξέρω την ευαισθησία σας σ’ αυτό- δεν είναι κακό να παρέμβει κανείς σ’ αυτήν την κατεύθυνση και μάλιστα –ω του θαύματος!- να βλέπω ακόμη και συναδέλφους και μη συναδέλφους να συμμετέχουν σε συζητήσεις για αντικείμενα για τα οποία δεν έχουν παρά μηδέν πληροφόρηση και λίγη γνώση! 
      Θέλω όμως, κύριε Πρόεδρε, να μου δώσετε ένα λεπτό για να αναφερθώ σ’ ένα άλλο σημείο. Σε ό,τι αφορά τα περιφερειακά, τα τοπικά κανάλια, έχουμε στη Λευκάδα το ΛΕΥΚΑΤΑΣ TV.  Λειτουργεί από το 1993 και ενισχύθηκε το 1997. Συνεχίζει μέχρι σήμερα τη λειτουργία του και είναι το μόνο κανάλι  μέσα από το οποίο μπορούμε να εκφραστούμε ως πολίτες, να έχουμε πληροφόρηση, να πάρουμε και να δώσουμε και να επικοινωνήσουμε. 
      Θα ήθελα να σας παρακαλέσω να εξετάσετε, όχι με εύνοια αλλά με προσοχή, αυτά τα κανάλια, τα οποία επί τόσα χρόνια είναι δέκτες και πομποί πληροφόρησης και κυρίως αγωγής και συμπεριφοράς, διότι τα τοπικά κανάλια επηρεάζουν σε μεγάλο βαθμό την τοπική, μικρή κοινωνία. Και αν αυτά λείψουν, αντιλαμβάνεστε ότι θα έχουμε πρόβλημα. Το ΛΕΥΚΑΤΑΣ TV, λοιπόν, πρέπει πραγματικά να «υιοθετηθεί» και πρέπει να υπάρχει τουλάχιστον μεταβατική περίοδος εκεί που προβλέπετε συγχωνεύσεις ή συγκεντρώσεις Μέσων Μαζικής Ενημέρωσης. Για αυτά τα κανάλια, έστω και μη μόνιμα, να ληφθεί αυτό υπόψη. 
      Ευχαριστώ πολύ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, βρήκε την ευκαιρία σε τοποθέτηση του κ. Μαγκριώτη ο Κοινοβουλευτικός Εκπρόσωπος της Νέας Δημοκρατίας να μας εξωραΐσει την αντιπολίτευσή σας, λέγοντας μας ότι δεν εσκύλευσαν επί κάποιων γεγονότων, όπως εμείς κάναμε τώρα με το θέμα της πυρκαγιάς της Πάρνηθας. 
      Επειδή πολλές φορές η μνήμη είναι ασθενής, θέλω να τους θυμίσω το τι έκανε η Νέα Δημοκρατία ως αντιπολίτευση, όταν κάηκαν οι τρεις πυροσβέστες στον Υμηττό. Το πόσο  ξεσήκωσε τον τόπο με ασύστολα ψέματα περί ευθύνης της Κυβερνήσεως, όταν έπεσε το ΣΙΝΟΥΚ με τους δασοπυροσβέστες στη Δράμα. 
      Θέλω να του θυμίσω, όταν έλεγε ότι δεν θέλουν όξυνση, το πώς σαν αντιπολίτευση κατηγορούσαν τον Έλληνα Πρωθυπουργό Κώστα Σημίτη ως αρχιερέα της διαπλοκής. Τα είπα έτσι απλά για την ιστορία. 
      Η αρχή αυτού του νομοσχεδίου, κυρίες και κύριοι συνάδελφοι, κολλάει γάντι πάνω στην παράφραση ενός γνωμικού: «Τη δόξα πολλοί εμίσησαν, την εξουσία ουδείς». Όμως, η πορεία προς στην εξουσία περνάει μέσα από μία άτυπη εξουσία, την τέταρτη εξουσία, την εξουσία των Μέσων Μαζικής Ενημέρωσης. 
      Η Νέα Δημοκρατία με το νομοσχέδιο αυτό κλείνει το μάτι, θα έλεγα, υποκύπτει πλήρως στην εξουσία των Μέσων Μαζικής Ενημέρωσης, γιατί είναι η μοναδική της ελπίδα να κερδίσει τις εκλογές που έρχονται. Γι’ αυτό τα έδωσε όλα. Είναι το τελευταίο της χαρτί. Γι’ αυτό και η Κυβέρνησή της ξέχασε τον πόλεμο με τους «νταβατζήδες» στο «Μπαϊρακτάρη» και έκοψε και έραψε το νομοσχέδιο αυτό, ώστε όλοι να είναι ευχαριστημένοι όλοι, και τα συγκροτήματα και οι  καναλάρχες. Κατέβασε τόσο τον πήχη, ώστε να περάσουν όλοι από πάνω. 
      Ξέχασε η Κυβέρνησή της την αυστηροποίηση του νόμου για το «Βασικό Μέτοχο», που ήταν ηλίου φαεινότερο ότι με την παραμικρή προσφυγή στην Ευρωπαϊκή Ένωση, ο νόμος του Παυλόπουλου για το «Βασικό Μέτοχο» θα κατέρρεε, όπως και έγινε, συμπαρασύροντας μαζί και το νόμο του Βενιζέλου. 
      Ξέχασε η Κυβέρνηση της Νέας Δημοκρατίας ότι τότε εγκαλούσε το ΠΑ.ΣΟ.Κ για τη διαπλοκή με τα Μέσα Μαζικής Ενημέρωσης. Μόνο που σήμερα η διαπλοκή έγινε νόμος, κύριοι συνάδελφοι, με το νομοσχέδιο αυτό και κάποιες διατάξεις του έχουν ονοματεπώνυμο.
      Σας προκαλώ να μου πείτε: Είναι δυνατόν κανένας να μη διαμαρτύρεται για το νομοσχέδιο αυτό, από αυτούς που έχουν τα Μέσα Μαζικής Ενημέρωσης στα χέρια τους; Είναι δυνατόν; 
     Ανέφερε ο Kοινοβουλευτικός Eκπρόσωπος της Νέας Δημοκρατίας ότι η ρύθμιση αυτών των μέσων είναι σαν τη ρύθμιση για την αυθαίρετη δόμηση, όταν εντάσσεται σε σχέδιο πόλης. Εγώ ξέρω ότι όταν πας να εφαρμόσεις σε μια αυθαίρετη δόμηση ένα σχέδιο πόλης, κόβεις αυλές, ρίχνεις τοίχους, υπάρχουν ενστάσεις. Εδώ δεν γίνεται τίποτα, δεν ματώνει μύτη. Είναι δυνατόν να είναι όλοι ικανοποιημένοι; Είπε ότι κάνουμε μετεγκατάσταση από το χωριό εκείνο που πάει να κατολισθήσει σε κάποιο άλλο χωριό. Ε, το χωριό, όμως, που κατολισθαίνει, το γκρεμίζεις. Τώρα γκρεμίζουμε τίποτα; Εγώ δεν βλέπω να γκρεμίζουμε τίποτα.
     Πώς, όμως, φθάσαμε εδώ, κύριοι συνάδελφοι; Υπάρχουν σαφώς διαχρονικές ευθύνες, κυρίως όμως της περιόδου 1990-1993, τότε που φύτρωσαν σαν τα μανιτάρια οι ελεύθερες τηλεοράσεις, που έγιναν μετά ιδιωτικές. Έκτοτε, κάποιοι κανόνες που πήγαν να τεθούν, ήταν πολύ χαλαροί. Έτσι, απλώς υπάρχει αυτό το άναρχο τοπίο.
     Όμως, αυτό το άναρχο τοπίο είναι μη βιώσιμο. Δημιουργήθηκαν υπερδιογκωμένα Μέσα Μαζικής Ενημέρωσης, μη βιώσιμα, υποταγμένα κυρίως στις εταιρείες μετρήσεων, είτε αν θέλετε της τηλεθέασης είτε αν θέλετε της ακροαματικότητας είτε αν θέλετε της αναγνωσιμότητας. Και κρέμονται απ’ αυτές τις μετρήσεις, για να μπορέσουν να πουλήσουν στις διαφημιστικές εταιρείες είτε χρόνο για διαφημίσεις είτε χώρο για να μπουν στις στήλες. 
     Αυτά, λοιπόν, τα Μέσα Μαζικής Ενημέρωσης ή καταφεύγουν σε κακής ποιότητας εικονικό πολιτισμό, που κλέβει την προσοχή και την εκτίμηση των πολιτών –λέγε με  «σήριαλ»- είτε αγοράζουν φθηνά βιωμένες εμπειρίες, μια και ο απλός πολίτης προσφέρει τις προσωπικές του ιστορίες και τα οράματά του δωρεάν –λέγε με «ριάλιτι σόου»- είτε εκβιάζουν την πολιτική εξουσία, μετατρέποντας τους πολιτικούς από ελεγκτές σε ελεγχόμενους.
     Η έλλειψη κανόνων οδήγησε τα Μέσα Μαζικής Ενημέρωσης να μετατραπούν από αγωγούς πληροφόρησης, κύριοι συνάδελφοι, σε διαχειριστές της εξουσίας. Διαχειρίζονται την εξουσία. Και το χειρότερο ποιο είναι; Ότι πολλές φορές αντικαθιστούν το λαό στα αιτήματά του, δηλαδή χωρίς ο λαός να προβάλλει αιτήματα, αυτά βγαίνουν και προβάλλουν τα αιτήματά του και ταυτοχρόνως αντικαθιστούν τους εκλεγμένους, δηλαδή εμάς, γιατί επιβάλλουν και τις λύσεις. Βάζουν το πρόβλημα και λένε και τη λύση. Ε, λοιπόν, εμείς ακολουθούμε πίσω από τα μέσα. 
     Και μας δίνετε σήμερα μια ευκαιρία να βάλουμε μια τάξη και φέρνουμε αυτό το άτολμο νομοσχέδιο. Λέμε απλώς: Γιατί δεν βγαίνουμε εμείς οι Βουλευτές στα κανάλια, στα παράθυρα, στις τηλεοράσεις; 
     Σας ερωτώ: Το κανάλι της Βουλής, που είναι αναλογικό σε ορισμένες περιοχές, γιατί δεν είναι αναλογικό σε όλη την Ελλάδα; Ποιο είναι το κώλυμα ώστε να είναι αναλογικό το κανάλι της Βουλής; Πρέπει να μας ακούνε, όταν μιλάμε. Γιατί έγινε μόνο ψηφιακό;
     Κύριοι συνάδελφοι, αυτό το τοπίο για να μπορέσει να διορθωθεί πρέπει να υπάρξει τομή, να επιβληθούν κανόνες. Ήταν μία ευκαιρία να υπάρχει μία διακομματική συνεννόηση σ’ αυτό το νομοσχέδιο. Δεν το επιδίωξε η Κυβέρνηση, γιατί έκλεινε το μάτι στα συγκροτήματα και στους καναλάρχες. 
     Αυτό το νομοσχέδιο τακτοποιεί, αν θέλετε, πολιτικές εκκρεμότητες. Είναι η τακτοποίηση εκκρεμοτήτων. Παράλληλα διαχειρίζεται τις ελπίδες. Η δεσπόζουσα θέση τι έγινε; Έγινε έλεγχος με οικονομικά κριτήρια και όχι με ποιοτικά κριτήρια. Πάει στην Επιτροπή Ανταγωνισμού και όχι στο Εθνικό Ραδιοτηλεοπτικό Συμβούλιο. Ο πλουραλισμός σας εξαφανίζει τα τοπικά κανάλια. Μεταφέρετε δε τις συχνότητες σε ένα εθνικό απόθεμα συχνοτήτων, όπου από εκεί ο εκάστοτε Υπουργός μπορεί να δίνει σε περιφερειακό κανάλι την οποιαδήποτε συχνότητα θέλει, μέσα από μια διαχείριση ελπίδας. «Ψηφίστε μας και περιμένετε ότι εμείς θα σας τακτοποιήσουμε.» Αυτό λέει το νομοσχέδιο.
      Και μάλιστα φέρνετε ως επιχείρημα ότι το κάνετε αυτό για να έχετε ισχυρά, βιώσιμα  περιφερειακά κανάλια. Γιατί δεν κάνετε το ίδιο και στα εθνικής εμβέλειας κανάλια, ώστε  να έχουμε λίγα και ισχυρά και βιώσιμα κανάλια, όπως  έχουν στις μεγάλες χώρες; Η Γαλλία έχει τρία. Εμείς έχουμε επτά, οκτώ και θα πάμε στα εννιά. 
      ΠΡΟΕΔΡΕΥΩΝ (Ιωάννης Τραγάκης): Και μ' αυτό κλείσατε. 
      ΠΑΝΑΓΙΩΤΗΣ ΣΓΟΥΡΙΔΗΣ: Θα κλείσω, κύριε Πρόεδρε, μη βιάζεστε, σε μισό δευτερόλεπτο. 
      ΠΡΟΕΔΡΕΥΩΝ (Ιωάννης Τραγάκης): Εγώ βιάζομαι; Ο χρόνος βιάζεται. 
      ΠΑΝΑΓΙΩΤΗΣ ΣΓΟΥΡΙΔΗΣ:  Αυτά τα κανάλια που υπάρχουν, είναι όλα κρατικοδίαιτα, ζουν από τη διαφήμιση, από τον Έλληνα φορολογούμενο. Και η διαφήμιση καλό είναι να είναι κρατική, αλλά με διαγωνισμό, ώστε να ανταγωνίζονται τα κανάλια μεταξύ τους ποιος θα πάρει τη διαφήμιση και όχι να λέμε σε όλους «πάρτε», διότι έτσι γίνεται πολιτική διαχείριση της οποιασδήποτε κρατικής διαφήμισης. 
      Δυστυχώς, χάσαμε μία ευκαιρία να ψηφίσουμε ένα νομοσχέδιο διακομματικά, που να βάζει μία τάξη σ' αυτό το τοπίο, ώστε η πολιτική να κυβερνάει και όχι τα Μ.Μ.Ε.
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Μπόλαρης έχει το λόγο. 
      ΜΑΡΚΟΣ ΜΠΟΛΑΡΗΣ: Ευχαριστώ, κύριε Πρόεδρε.
      Κύριοι συνάδελφοι, η συζήτηση του σημερινού νομοσχεδίου αφορά την ποιότητα της Δημοκρατίας, αφού η Δημοκρατία προϋποθέτει ενημερωμένο πολίτη και ο ενημερωμένος πολίτης χρειάζεται σωστά Μ.Μ.Ε. που λειτουργούν μέσα σε ένα θεσμικό πλαίσιο σωστά οργανωμένο από την πολιτεία, για την ενημέρωσή του. Χρειαζόμαστε, λοιπόν, ένα σωστό θεσμικό πλαίσιο, το οποίο προς το παρόν δεν ευτυχήσαμε να το έχουμε. Αναφέρθηκε προηγουμένως ο Αλέκος Παπαδόπουλος σε μία πραγματικά μνημειώδη για την Αίθουσα αυτή αγόρευσή του στα ιστορικά της υπόθεσης. 
      Ήθελα να πω, κύριοι συνάδελφοι, πως η Νέα Δημοκρατία διέπρεψε στην ηθικολογία και προεκλογικά και μέχρι χθες, όπου ακούσαμε από το Βήμα αυτό τον Πρωθυπουργό. Όμως, η ηθικολογία, κύριοι συνάδελφοι, εάν δεν συνοδεύεται από απτές και συγκεκριμένες πολιτικές στρατηγικές είναι έωλη πρόφαση ή στην καλύτερη περίπτωση είναι μια καλή πρόφαση η οποία, όμως, δεν έχει αντίκρισμα. Έτσι, μετά από τις έννοιες της ταπεινότητας, της σεμνότητας, της αξιοπρέπειας, μπήκαμε στη μάχη κατά της διαφθοράς, στη μάχη κατά των νταβατζήδων και έτσι πήγαμε στο βασικό μέτοχο. Τι έγινε όμως εκεί; Αφού ευτελίστηκε η Κυβέρνηση, αφού κάλεσε τον κόσμο να πολεμήσει για να στηρίξει το Σύνταγμα, αφού ηττήθηκε, μπήκε σε κατάσταση περισυλλογής. Βρισκόταν σε περισυλλογή ο αρμόδιος Υπουργός, ο παριστάμενος Υπουργός, προφανώς και οι άλλοι συναρμόδιοι και για τρία περίπου χρόνια υπήρχε μία εκκωφαντική σιωπή, η οποία λύθηκε την περασμένη εβδομάδα, όταν ζήτησε το Υπουργείο Επικρατείας να παραταθεί η Σύνοδος της Ολομέλειας της Βουλής, για να έλθει κατεπειγόντως ένα νομοσχέδιο. 
      Η απορία, λοιπόν, του ελληνικού λαού είναι η εξής: Αυτό το νομοσχέδιο ποιο κατεπείγον ζήτημα λύνει; Ισχυρίστηκαν εδώ οι αγορητές της Συμπολίτευσης ότι «θα λύσουμε το θέμα της αδειοδότησης των Μ.Μ.Ε.». Όμως, κύριοι συνάδελφοι, ελέχθη στη Βουλή ότι χάρτης συχνοτήτων δεν συνοδεύει αυτό το νομοσχέδιο. Και ξέρετε όλοι πάρα πολύ καλά ότι εάν δεν υπάρξει χάρτης συχνοτήτων, δεν  μπορεί να γίνει αδειοδότηση. Συνεπώς, έρχεται ένα νομοσχέδιο το οποίο δεν έχει κανένα χαρακτήρα κατεπείγοντος. Δηλαδή θέλουμε να δώσουμε άδειες κυκλοφορίας σε αυτοκίνητα, αλλά δεν υπάρχουν δρόμοι. Ποια είναι η σκοπιμότητα; Η σκοπιμότητα είναι αυτή που καταλαβαίνει όλος ο κόσμος. Η σκοπιμότητα είναι ότι λίγους μήνες πριν τις εκλογές η Κυβέρνηση θέλει να  κάνει το γνωστό παιχνίδι, θέλει να κάνει συναλλαγή, θέλει να συζητήσει, να κουβεντιάσει, να υποσχεθεί, να μιλήσει με τη διγλωσσία. Άλλα θα λέμε στους μεγάλους, άλλα θα λέμε στους μικρούς. Στους μεγάλους θα τάζουμε ότι «εδώ έχουμε ένα νομοσχέδιο, σας λύνουμε τα ζητήματα» και στους μικρούς, περιφερειακούς, τοπικούς,   κανάλια των Σερρών, της Λάρισας, των Ιωαννίνων, λέμε «μη μιλάτε εσείς, θα δούμε στη συνέχεια». 
      Κύριε Υπουργέ, κυκλοφορούν παπαγαλάκια στις Σέρρες, στη Δράμα, στο Κιλκίς και λένε: «Μπορεί το νομοσχέδιο να μην προβλέπει άδειες για τοπικά κανάλια, μην φοβάστε όμως, εσείς, θα υπάρξει άλλη φάση, που θα τα ρυθμίσουμε». Τους διαψεύδετε, ή πιστεύει κάποιος, ότι το TVS Σερρών, ή ο «ΔΙΑΥΛΟΣ» Δράμας θα συγχωνευτούν με τα μεγάλα κανάλια σε βάση ισότιμη της Αθήνας; Αυτό προβλέπει ο νόμος; Αυτή είναι η διέξοδος που τους δίνετε;
      Πάντως, όταν έρχεστε εδώ και λέτε ότι φέρνετε ένα νομοσχέδιο με το οποίο εξυπηρετείται η πολυφωνία, σας λέγω ότι αυτό είναι ψευδεπίγραφο και απατηλό χωρίς καμιά αμφιβολία, διότι η πολυφωνία δεν εξυπηρετείται, όταν δεκάδες επιχειρήσεις τοπικών μέσων μαζικής ενημέρωσης κλείνουν. Δεν μπορώ να καταλάβω με ποια επιχειρήματα θα οπλιστούν οι Βουλευτές της περιφέρειας που εκλέγονται με τη Νέα Δημοκρατία για να πάνε στις επαρχίες και να απευθυνθούν στις επιχειρήσεις, που είναι περισσότερες από εκατό, οι οποίες ενημερώνουν την Κρήτη, τα Δωδεκάνησα, την Πελοπόννησο και τη Μακεδονία. Τι θα τους πουν; Θα τους πουν ότι πρέπει να κλείσουν; 
      Μα, οι άνθρωποι αυτοί –το ξέρετε πολύ καλά, κύριοι συνάδελφοι- έχουν καταθέσει τα χαρτιά τους για τις άδειες τρεις φορές. Αυτοί οι άνθρωποι είναι δηλωμένοι στην εφορία. Αυτές οι επιχειρήσεις πληρώνουν το Φ.Π.Α.. Κάθε λίγο πληρώνουν φόρο. Είναι δηλωμένοι στο Ι.Κ.Α., είναι δηλωμένοι στο Τ.Ε.Β.Ε., είναι δηλωμένοι οι δημοσιογράφοι τους στα δημοσιογραφικά ταμεία. Είναι δυνατόν ποτέ να πιστέψει κάποιος ότι αυτό το νομοσχέδιο θα κλείσει αυτές τις επιχειρήσεις; Είναι δυνατόν ποτέ αυτό το νομοσχέδιο, όταν προσφύγουν τα τοπικά κανάλια, οι ιδιοκτήτες, οι εργαζόμενοι, οι δημοσιογράφοι στο Συμβούλιο της Επικρατείας, να μην καταπέσει; Είναι δυνατόν να πιστέψουμε ότι αυτό το νομοσχέδιο εκφράζει πραγματική πολιτική βούληση και ότι δεν είναι προϊόν διγλωσσίας, με την οποία το ένα μάτι το κλείνετε στους μεγάλους, τους ισχυρούς του κέντρου και το άλλο το κλείνετε στους μικρούς της περιφέρειας; 
      Σας λέγω ότι προσφέρετε πολύ κακές υπηρεσίες στο Κοινοβούλιο, στην κοινοβουλευτική δημοκρατία, στο κοινοβουλευτικό μας σύστημα, όταν φέρνετε νομοσχέδια τα οποία έχουν αυτά τα χαρακτηριστικά, χαρακτηρίζονται από διγλωσσία, άλλα λένε στους μεγάλους και ισχυρούς και άλλα λένε στους μικρούς. Όλα αυτά εν ονόματι μιας μικροκομματικής και μικρόψυχης λογικής, με ορίζοντα δύο μήνες. Είναι σαφές ότι το νομοσχέδιο αυτό δεν θα χρειαστεί να το ακυρώσει η επόμενη Κυβέρνηση του ΠΑ.ΣΟ.Κ., αλλά θα καταπέσει πολύ σύντομα από το Συμβούλιο της Επικρατείας. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο συνάδελφος κ. Ντόλιος. 
      ΓΕΩΡΓΙΟΣ ΝΤΟΛΙΟΣ: Περίμενα, κύριοι συνάδελφοι, ότι αυτή η συζήτηση θα είχε μεγαλύτερο ενδιαφέρον. Προέβλεπα ότι η σημερινή βραδιά θα είχε ένταση. Γιατί το προέβλεπα αυτό; Διότι όλοι συζητάμε στις κατ’ ιδίαν συζητήσεις, όλοι αντιλαμβανόμαστε ότι το μεγαλύτερο πρόβλημα στην κοινοβουλευτική μας δημοκρατία είναι ο ρόλος και η επιρροή των Μέσων Μαζικής Ενημέρωσης. Όλοι ομολογούμε ότι η δύναμη των μέσων είναι πολύ μεγαλύτερη από τη δύναμη της πολιτικής. Ιδιαίτερα μάλιστα, όταν συνδυάζεται με ένα μέρος της πολιτικής, τότε η δύναμη αυτή γίνεται κολοσσιαία. 
      Αυτό το ενδιαφέρον ζήτημα δεν απασχολεί το Κοινοβούλιο, ή τουλάχιστον δεν απασχολεί τους πρωταγωνιστές, συναδέλφους στα Μέσα Μαζικής Ενημέρωσης. Δεν μίλησαν σήμερα. Η Κυβέρνηση το αξιολογεί πολύ ψηλά στις προτεραιότητές της. Η παράταση του χρόνου των εργασιών της Ολομέλειας της Βουλής για να ψηφιστεί το συγκεκριμένο νομοσχέδιο, δείχνει ότι η Κυβέρνηση το βάζει πολύ ψηλά στην ατζέντα. 
      Λογικά θα έπρεπε τη συζήτηση αυτή να την παρακολουθεί και ο ελληνικός λαός. Φοβάμαι ότι δεν υπάρχουν Έλληνες πολίτες που να γνωρίζουν τι συζητάμε σήμερα στη Βουλή των Ελλήνων. Φοβάμαι ότι δεν υπάρχουν Έλληνες πολίτες που να γνωρίζουν τι θα συζητάμε επί μια εβδομάδα, αύριο και μεθαύριο, στη Βουλή των Ελλήνων. Το χειρότερο απ’ όλα είναι ότι με το θέμα δεν ασχολήθηκαν τα ίδια τα Μέσα Μαζικής Ενημέρωσης. Δεν ασχολήθηκαν οι ίδιοι οι ενδιαφερόμενοι. 
      Αναρωτιέμαι γιατί. Είναι εύλογο να γίνεται κάποιος καχύποπτος και να δημιουργούνται υπόνοιες, πρώτον, από το χρόνο κατάθεσης του νομοσχεδίου. Είναι η τελευταία εβδομάδα συνεδρίασης της ολομέλειας της Βουλής, αυτής της τετραετίας. Δεν θα υπάρχει άλλη. Επείγεται η Κυβέρνηση να το ψηφίσει. Αυτό δημιουργεί υπόνοιες και η απουσία της συζήτησης από τα Μέσα Μαζικής Ενημέρωσης, από τους άμεσα δηλαδή ενδιαφερομένους, δημιουργεί άλλες υπόνοιες. Ή πρόκειται, περί ενός σχεδίου νόμου, εντελώς απαξιωμένου, που δεν θα παράξει τίποτα, που δεν έχει καμμία απολύτως σημασία -και δεν ξέρω γιατί βρισκόμαστε τέτοια ώρα εδώ και συζητάμε- ή πρόκειται περί ενός νομοσχεδίου που έχει πολύ μεγάλη σημασία, αλλά για το οποίο έχουν υπάρξει συμφωνίες, κάτω από το τραπέζι. Ή υπάρχουν συμφωνίες κάτω από το τραπέζι, για ένα μέρος των Μέσων Μαζικής Ενημέρωσης και για ένα άλλο μέρος των Μέσων Μαζικής Ενημέρωσης έχει δημιουργήσει το νομοσχέδιο, το οποίο συζητάμε, ένα καθεστώς ομηρίας, γιατί έχει δημιουργήσει προσδοκίες, έχει καλλιεργήσει ελπίδες. Όπως και ο προλαλήσας συνάδελφος είπε, έχουμε δημιουργήσει την αίσθηση στα  μέσα της περιφέρειας κυρίως ότι στο επόμενο χρονικό διάστημα θα έχουμε μία αντιμετώπιση εντελώς ατομική για κάθε μέσο.
      Υπάρχει, λοιπόν, έλλειψη ενδιαφέροντος. Αυτή ήταν μία πρώτη επισήμανση. Μία δεύτερη επισήμανση που θέλω να κάνω -έχει καθαρά πολιτικά χαρακτηριστικά και αφορά την ταυτότητα της Νέας Δημοκρατίας- είναι η ανατροπή της λογικής του βασικού μετόχου. Τριάμισι χρόνια πριν υπήρχε εδώ, πέρα ψηλά, η σημαία ή η ρομφαία της κάθαρσης, της διαφάνειας, της εξόντωσης της διαπλοκής, των νταβατζήδων κατά τον Πρωθυπουργό. Αυτή η σημαία έχει υποσταλεί. Αντίθετα, μάλιστα, λαμβάνεται ιδιαίτερη πρόνοια, για να επιτευχθεί η συγκέντρωση στα μέσα. Μια συγκέντρωση, όμως, που κατά το νομοσχέδιο προάγεται μεν, αλλά με έναν ελεγχόμενο τρόπο. Μέχρι κάποιο όριο. Δεν γίνεται έτσι, εντελώς ανεξέλεγκτα. 
      Υπάρχουν ασφαλιστικές δικλίδες, κατά την Κυβέρνηση. Η Επιτροπή Ανταγωνισμού είναι μία ασφαλιστική δικλίδα. Η μέτρηση της διαφημιστικής πίτας είναι μία άλλη παράμετρος. Η μέτρηση της τηλεθέασης, της ακροαματικότητας, της αναγνωσιμότητας, είναι μία ακόμα παράμετρος. Υπάρχουν και άλλες διατάξεις που προβλέπουν και το μέγεθος της ιδιοκτησίας. Ο καθένας, το κάθε φυσικό πρόσωπο, μπορεί να έχει μία τηλεόραση και κάτι παραπάνω. Να έχει το 100% σε μία τηλεόραση, να έχει ως 49% και σε μία άλλη τηλεόραση. Να έχει ένα ραδιόφωνο, να έχει και κάτι παραπάνω. Να έχει και μία εφημερίδα, να έχει και κάτι παραπάνω. Να έχει και κάτι επιπλέον από θεματικά μέσα μαζικής ενημέρωσης κ.λπ.. 
      Έτσι περίπου, με τις παραμέτρους αυτές και με τις προβλέψεις αυτές για το ιδιοκτησιακό καθεστώς, θα ελεγχθεί η δεσπόζουσα θέση στην αγορά και θα υπάρξει δυνατότητα ελέγχου και περιορισμού των δυνατοτήτων της πολιτικής επιρροής.
      Δεν ξέρω αν υπάρχει κάποιος συνάδελφος που να το πιστεύει αυτό, εκτιμώ ότι δεν μπορούμε να πείσουμε κανέναν πολίτη, ότι πραγματικά σκοπεύουμε να επιβάλλουμε κάποιους κανόνες στη λειτουργία των μέσων μαζικής ενημέρωσης, για να μπορέσει να λειτουργήσει εύρυθμα η δημοκρατία μας. Υποκρινόμαστε, κύριοι συνάδελφοι. Αυτή είναι μία δεύτερη επισήμανση.
      Μια τρίτη επισήμανση -αναφέρθηκαν αρκετοί συνάδελφοι- είναι ότι ήρθε η ώρα της περιφέρειας και στα μέσα, αφού ήρθε η ώρα της στα θέματα της υγείας. Πριν μια εβδομάδα, με τον καύσωνα, το Νοσοκομείο της Αλεξανδρούπολης δεν είχε air condition. Ναι, με 50 βαθμούς θερμοκρασία δεν είχε  air condition. Και γι’ αυτό έφταιγε η προηγούμενη κυβέρνηση. Διάφορα καίριας σημασίας έργα ματαιώθηκαν -λιμάνι της Αλεξανδρούπολης- τώρα ήρθε και η ώρα των μέσων μαζικής ενημέρωσης.
       Ρητά αποφασίζεται να κλείσουν τα τοπικά κανάλια. Να κλείσουν. Αδιαφορούμε για τους επιχειρηματίες, οι οποίοι κατέθεσαν αιτήσεις για άδειες τρεις φορές. Πλήρωσαν τρεις φορές παράβολο, απασχολούν κόσμο, πληρώνουν εφορία, ωστόσο εμείς τους παραγγέλλουμε να κλείσουν. Να δημιουργηθεί… 
      ΑΝΔΡΕΑΣ ΛΥΚΟΥΡΕΝΤΖΟΣ: ... (Δεν ακούστηκε)
      ΓΕΩΡΓΙΟΣ ΝΤΟΛΙΟΣ: Αναγκάζουμε τα ραδιόφωνα για πολλοστή φορά να ξανακαταθέσουν αιτήσεις για αδειοδότηση, να υποστούν τη βάσανο. Στην ουσία τους αναγκάζουμε να προσκυνήσουν. Αυτός είναι ο στόχος του νομοσχεδίου. 
      ΑΝΔΡΕΑΣ ΛΥΚΟΥΡΕΝΤΖΟΣ: Εσείς τους είχατε αιχμαλώτους.
      ΓΕΩΡΓΙΟΣ ΝΤΟΛΙΟΣ: Δεν πρόκειται να κλείσει κανένα κανάλι, κανένα ραδιόφωνο, μέχρι τις εκλογές. Προσκυνημένους τους θέλετε, κύριοι συνάδελφοι. Αυτός είναι ο στόχος σας. Γι’ αυτό το λόγο τελευταία εβδομάδα της Ολομέλειας έρχεται προς ψήφιση αυτό το νομοσχέδιο. 
      Ήρθε, λοιπόν και η ώρα της περιφέρειας. Θα δοθεί και μία άδεια –αυτό κατάλαβα- για κάθε γεωγραφική περιφέρεια. Αυτή η μία άδεια, τι θέση θα έχει; ‘Ενα περιφερειακό κανάλι θα έχει δεσπόζουσα θέση; 
Φοβάμαι ότι θα έχει υπερδεσπόζουσα θέση. Θα δημιουργηθεί εντελώς μονοπωλιακό καθεστώς. Αυτό τον κίνδυνο εμείς, κύριοι συνάδελφοι της περιφέρειας, πώς θα τον αντιμετωπίσουμε; 
      ΑΝΔΡΕΑΣ ΛΥΚΟΥΡΕΝΤΖΟΣ: Πώς το ξέρετε; Ποιος σας είπε ότι θα είναι μία; 
      ΓΕΩΡΓΙΟΣ ΝΤΟΛΙΟΣ: Πόσες θα είναι; Δύο, τρεις; Θα κλείσουν; 
      ΑΝΔΡΕΑΣ ΛΥΚΟΥΡΕΝΤΖΟΣ: Ποιος το ξέρει. 
      ΓΕΩΡΓΙΟΣ ΝΤΟΛΙΟΣ: Να μας το πει ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ κύριοι συνάδελφοι! 
      Ολοκληρώστε, κύριε Ντόλιο.
      ΓΕΩΡΓΙΟΣ ΝΤΟΛΙΟΣ: Κύριε  συνάδελφε, εγώ θέλω να κλείσω κάνοντας μία ερώτηση στον κύριο Υπουργό. Το μεγαλύτερο πολιτικό πρόβλημα που αντιμετωπίζουμε είναι η δεσπόζουσα θέση όχι ενός μέσου μαζικής ενημέρωσης, είναι η δεσπόζουσα θέση των μέσων μαζικής ενημέρωσης στην πολιτική ζωή του τόπου. 
      Σ’ εσάς που είσθε από την επαρχία και στον Υπουργό που κατοικοεδρεύει στην Αθήνα θέλω να πω το εξής: Πώς συμβαίνει, κύριε συνάδελφε, να πρωταγωνιστούν στα κανάλια συνάδελφοι οι οποίοι κατοικούν εδώ, στο Λεκανοπέδιο της Αθήνας, οι οποίοι κινούνται μεταξύ Κολωνακίου, Συντάγματος και Ομόνοιας; Πώς συμβαίνει αυτό; 
      Θέλω να σας ρωτήσω και κάτι άλλο επίσης και προτείνω σε σας κάτι, κύριε Υπουργέ. Χαμογελάτε. Πραγματικά είναι αστεία αυτά. Εκεί φθάσαμε. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τα ξέρει όλα!
      ΠΡΟΕΔΡΕΥΩΝ (Ιωάννης Τραγάκης): Κύριε Καϊσερλή, σας παρακαλώ! 
      ΓΕΩΡΓΙΟΣ ΝΤΟΛΙΟΣ: Αυτά τα ζητήματα για τα οποία όλοι συζητάμε, όλοι τα ομολογούμε, να φαντάζουν ως αστεία όταν διατυπώνονται.
      Θέλω, λοιπόν, για να μην προσβάλλεται άλλο η Βουλή των Ελλήνων να πω το εξής: Συζητάμε κάποια νομοσχέδια. Υπάρχουν κάποιοι εισηγητές. Βλέπω συναδέλφους στα κανάλια που δεν ήταν μέσα στην Αίθουσα –όχι δεν ήταν ομιλητές, δεν ήταν ούτε στην Επιτροπή, ούτε στην Αίθουσα και είναι εντελώς απληροφόρητοι για τα νομοσχέδια- να αναλύουν αυτά τα νομοσχέδια. Γι’ αυτό τουλάχιστον, θα μπορούσατε να αναλάβετε κάποια πρόνοια.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Από όλα τα κόμματα θα εννοούσατε, τώρα, βεβαίως. 
      Έχω την τιμή να ανακοινώσω στο Σώμα, ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και τον ν. 3126/2003 «Ποινική Ευθύνη των Υπουργών»:
      α) μηνυτήρια αναφορά κατά του πρώην Υπουργού Απασχόλησης και Κοινωνικής Προστασίας κ. Σάββα Τσιτουρίδη, 
      β) μηνυτήρια αναφορά κατά των Υπουργών Πολιτισμού και Επικρατείας κυρίων. Γεωργίου Βουλγαράκη και Θεόδωρου Ρουσσόπουλου, 
      γ) μηνυτήρια αναφορά κατά της Υπουργού και του Υφυπουργού Εθνικής Παιδείας και Θρησκευμάτων κ. Μαριέττας Γιαννάκου και κ. Γεωργίου Καλού, 
      δ) μηνυτήρια αναφορά κατά του Υπουργού Ανάπτυξης κ. Ιωάννου Παπαθανασίου.
      Η τελευταία ομιλήτρια, κ. Χρύσα Μανωλιά, έχει το λόγο και κλείνει ο κατάλογος των ομιλητών για σήμερα.
      ΧΡΥΣΑ  ΜΑΝΩΛΙΑ: Κυρίες και κύριοι συνάδελφοι, με το υπό συζήτηση νομοσχέδιο κλείνει η Νέα Δημοκρατία έναν ολόκληρο κύκλο συντηρητικών, αντιλαϊκών και αντιδραστικών ανατροπών, έναν ολόκληρο κύκλο αντιμεταρρύθμισης, θα έλεγα, μέσα από τον οποίο στοχεύει και μεθοδεύει την πολιτική της επικράτηση, εν όψει μάλιστα και των εθνικών εκλογών. 
      Πρόκειται για ένα οργανωμένο σχέδιο ανατροπών που συνεχίζεται πάνω σε μια ιδεολογική φάση, με καθαρά συντηρητικό προσανατολισμό, όπως το βιώσαμε όλα αυτά τα τριάμισι χρόνια της περιβόητης νέας διακυβέρνησης και των λεγόμενων «μεταρρυθμίσεων».
      Πρώτος στόχος η οικονομία. Ύστερα ήλθε η σειρά του κράτους και των δομών της κοινωνίας. Σήμερα έχουμε μία επίθεση ενάντια στο ίδιο το πολιτικό μας σύστημα, ενάντια στους δημοκρατικούς μας θεσμούς, καθώς επιχειρείται η ποδηγέτηση του συστήματος ενημέρωσης, πληροφόρησης και διακίνησης των ιδεών μέσω του ελέγχου του συστήματος των Μέσων Μαζικής Ενημέρωσης. Στόχος της Νέας Δημοκρατίας η υποταγή του πολιτικού μας συστήματος στις δικές της επιλογές, στη δική της ιδεολογική και πολιτική επικυριαρχία. 
      Είναι ταπεινά τα ελατήρια της Κυβέρνησης στην προώθηση του συγκεκριμένου νομοσχεδίου. Το ίδιο και η πρακτική της στην αντιμετώπιση του όλου θέματος των Μέσων Μαζικής Ενημέρωσης. Έχουμε και εδώ δηλαδή, τη γνωστή μικροκομματική επιλογή της απόπειρας εξαπάτησης του ελληνικού λαού, τη γνωστή αδιέξοδη, απλά ρητορική, περί ηθικής στην πολιτική. Και στο υπό συζήτηση νομοσχέδιο και ιδιαίτερα στην εισηγητική του έκθεση, περισσεύει η χρησιμοποίηση συνθηματικών και παραπλανητικά εύηχων εννοιών. Διακηρύξεις για δήθεν διασφάλιση της πολυφωνίας, για δήθεν αντικειμενική και με ίσους όρους μετάδοση πληροφοριών και ειδήσεων, για δήθεν ποιοτική στάθμη των προγραμμάτων, για δήθεν ενίσχυση της κοινωνικής αποστολής των Μέσων Μαζικής Ενημέρωσης, για δήθεν σεβασμό της αξίας του ανθρώπου, για δήθεν διαφάνεια στο χώρο των Μέσων Μαζικής Ενημέρωσης κ.λπ.. 
      Η πραγματικότητα, όμως, που διαμορφώνει το συγκεκριμένο και υπό συζήτηση νομοσχέδιο, κινείται σε διαμετρικά αντίθετη κατεύθυνση. Εκχωρείτε χωρίς όρους το δικαίωμα της ενημέρωσης στο κεφάλαιο και στα μεγάλα και οργανωμένα οικονομικά συμφέροντα. Υποτάσσετε την πολιτική στον έλεγχο και την εξάρτηση από οικονομικούς μεγαλοπαράγοντες και επιχειρηματίες, μιας αμφιλεγόμενης εν πολλοίς κρατικοδίαιτης οικονομικής δραστηριότητας. Και όλα αυτά, στο όνομα μιας υπερεκτίμησης της ιδέας της αγοράς. Και στο συγκεκριμένο νομοσχέδιο η θεοποίηση της αγοράς είναι δεδομένη. Τελικά, στο πνεύμα αυτής της λογικής, διαφαίνεται να κυριαρχεί στην πολιτική μας ζωή μια αγοραία και στενά οικονομίστικη αντίληψη, που σίγουρα βλάπτει σταθερά τη δημοκρατία μας. 
      Αλήθεια, θέλουμε να μας απαντήσετε μέσα από όλες τις διατάξεις του νομοσχεδίου, με ποιες ρυθμίσεις πιστεύετε ότι υπηρετείτε την πολυφωνία και το δημοκρατικό πλουραλισμό στη δημόσια ζωή της χώρας και ότι εξασφαλίζετε μια ποιότητα επιπέδου στη λειτουργία των Μέσων Μαζικής Ενημέρωσης. Μήπως με το ιδιότυπο και σχεδόν ανεφάρμοστο σχέδιο της αδειοδότησης που προτείνετε, όταν δεν υπάρχει καθορισμένος χάρτης συχνοτήτων και με το ασαφές σχέδιο της μοριοδότησης; Μήπως με τον τρόπο που προσδιορίζετε την έννοια της συγκέντρωσης των Μέσων Ενημέρωσης στην αγορά και την ανάθεση της ευθύνης αντιμετώπισης αυτού του τόσο κρίσιμου ζητήματος στην Επιτροπή Ανταγωνισμού; Μήπως με τον τρόπο που ταυτίζετε την έννοια της δεσπόζουσας θέσης ενός μέσου στην αγορά και την επιρροή του στην κοινή γνώμη με τις εισπράξεις και τις διαφημίσεις; Μήπως με το άναρχο τοπίο που νομιμοποιείτε και καθιερώνετε πλέον επίσημα στο ιδιοκτησιακό καθεστώς των Μέσων Μαζικής Ενημέρωσης; Υπηρετείτε τον πλουραλισμό και την ποιότητα στην ενημέρωση και την ψυχαγωγία του πολίτη, με την αποδυνάμωση της δημόσιας τηλεόρασης και την υπαγωγή της στην ουσία στον έλεγχο του ιδιωτικού κεφαλαίου; 
      Υπηρετείτε και προάγετε την ενημέρωση με την κατάργηση των τοπικών καναλιών; Παραδίδετε έτσι την ενημέρωση των πολιτών της επαρχίας σε ολιγοπώλια, φιμώνοντας τους πυρήνες έκφρασης που δεν μπορείτε να ελέγξετε. 
      Φαίνεται επίσης στο νομοσχέδιο σαν να μην αντιλαμβάνεστε την περιφέρεια με το πραγματικό της μέγεθος. Γιατί είναι εξωπραγματικά, κύριε Υπουργέ, για την επαρχία, τα μέτρα των οικονομικών μεγεθών και της απασχόλησης προσωπικού που βάζετε στο νομοσχέδιο. Οδηγούν τις επιχειρήσεις του κλάδου των Μέσων Μαζικής Μεταφοράς της περιφέρειας σε αφανισμό και εκατοντάδες εργαζόμενους στην ανεργία. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Άλλαξαν αυτά!
      ΧΡΥΣΑ ΜΑΝΩΛΙΑ: Τώρα παρατηρούμε ότι κάτω από την πίεση των αντιδράσεων κάνετε κάποιες διορθωτικές κινήσεις και ελπίζω να είναι επί της ουσίας.
      Επίσης, δεν πρόκειται για μεθόδευση το ότι καταθέσατε προς ψήφιση το νομοσχέδιο για τα Μέσα Μαζικής Ενημέρωσης την τελευταία εβδομάδα λειτουργίας στην Ολομέλεια της Βουλής, εβδομάδα παράτασης μάλιστα;
      Στην πραγματικότητα, δηλαδή, σπεύδετε να νομιμοποιήσετε στο τέλος της θητείας σας ομίλους Μέσων που επιθυμούν τώρα να αποδεσμευτούν από τους περιορισμούς της ισχύουσας νομοθεσίας.
      Κύριοι της Κυβέρνησης της Νέας Δημοκρατίας, και στο υπό συζήτηση νομοσχέδιο τα ελατήριά σας είναι μικροπολιτικά και κατώτερα των περιστάσεων. Ο δρόμος όμως και η πορεία που έχετε διαμορφώσει με την μέχρι τώρα πολιτική σας που χαρακτηρίζει και το υπό συζήτηση νομοσχέδιο, είναι χωρίς γυρισμό. Ούτε οι υπηρεσίες σας προς την πλουτοκρατία, ούτε τα σχέδιά σας για τον έλεγχο της δημόσιας ζωής, ούτε οι παρεμβάσεις σας στην Δικαιοσύνη, ούτε η εκδούλευσή σας προς το μιντιακό κατεστημένο, με το τελευταίο νομοσχέδιο, θα σας σώσουν. 
      Απαξιώσατε την πολιτική ζωή της χώρας μας και ο δημοκρατικός μας λαός θα δώσει την ανάλογη απάντηση στις εκλογές που έρχονται. 
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Υπουργέ, για μια ύστατη φορά σας ζητάμε να μην καταδικάσετε τα τοπικά και περιφερειακά κανάλια. Εμείς, δεν θα πάψουμε να υπερασπιζόμαστε με κάθε τρόπο την αντικειμενική ενημέρωση της τοπικής κοινωνίας. Τα τοπικά και τα περιφερειακά κανάλια και Μέσα Μαζικής Ενημέρωσης είναι η φωνή μας και το λέω και σαν Βουλευτής της επαρχίας. Ψηφίζοντας αυτό το νομοσχέδιο είναι σαν να φιμώνουμε την ίδια τη φωνή μας. Και γι’ αυτό, λοιπόν, το λόγο καταψηφίζουμε το νομοσχέδιο.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης):  Το λόγο έχει ο συνάδελφος, κ. Ρήγας, με τον οποίο κλείνουμε. 
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πιστεύω ότι με τη συζήτηση και ψήφιση του παρόντος νομοσχεδίου μας δίνεται η ευκαιρία να προσπαθήσουμε όλοι μαζί να βελτιώσουμε, να διορθώσουμε κάποιες από τις στρεβλώσεις και παθογένειες του πολιτικού μας συστήματος που τις διαπιστώνουμε όλοι μας. Αυτή η στρέβλωση δεν είναι τίποτε άλλο από την ανατροπή των ισορροπιών στη λειτουργία του πολιτικού μας συστήματος, όπου η ισχυρή εξουσία του Τύπου και των Μέσων Ενημέρωσης λειτουργεί σε βάρος της πολιτικής εξουσίας, καθορίζει τους κανόνες του παιχνιδιού, δημιουργεί συγκεκριμένο πολιτικό «σταρ σύστεμ», κάτι που πολύ συχνά το διαπιστώνουμε χωρίς να προσπαθούμε ποτέ να το ανατρέψουμε και να το διορθώσουμε. Η Κυβέρνηση βέβαια με το παρόν νομοσχέδιο δεν κάνει τίποτε άλλο από το αναπαράγει αυτήν την περίεργη ισορροπία που υπάρχει σήμερα και ακόμα κάτι παραπέρα, να στερεί τη δυνατότητα ενημέρωσης και παρουσίας όσων πολιτικών δεν μπορούν να έχουν πρόσβαση στα κεντρικά μέσα ενημέρωσης από τη δυνατότητα να έχουν ένα βήμα στα τοπικά κανάλια. 
      Υπάρχει ένα σοβαρό ζήτημα, το οποίο για το νησιώτικο χώρο είναι ακόμα πιο έντονο και εκρηκτικό. Η κατάργηση των τοπικών τηλεοπτικών σταθμών στο νησιώτικο χώρο έχει ακόμα πιο οδυνηρές συνέπειες απ’ ό,τι στη στεριανή Ελλάδα και αυτό γιατί δεν καθορίζετε τη γεωγραφική περιφέρεια, δεν ξέρουμε για πόσες περιφέρειες μιλάμε. Όταν, λοιπόν, λέτε ότι οι συχνότητες για τα τηλεοπτικά κανάλια θα δοθούν σε επίπεδο περιφέρειας, χωρίς να ξέρουμε, αν εν πάση περιπτώσει θα είναι αυτές οι διοικητικές περιφέρειες οι οποίες λειτουργούν σήμερα, αλλά ακόμα και αν αυτές οι διοικητικές περιφέρειες που λειτουργούν σήμερα θα είναι η βάση για τη χορήγηση μίας συχνότητας, για το νησιώτικο χώρο, είναι ιδιαίτερα προβληματικό. Πώς φαντάζεστε ότι μπορεί σε μία νησιώτικη περιφέρεια, αν είναι όλο το Αιγαίο μια περιφέρεια, να έχει πρόσβαση σε περιφερειακό κανάλι η Τοπική Αυτοδιοίκηση, ο περιφερειακός Βουλευτής; Απλώς θα αναπαράγουμε το εθνικό πολιτικό «σταρ σύστεμ» στην περιφέρεια. Δεν θα υπάρχει δυνατότητα πρόσβασης των περιφερειακών Βουλευτών της Τοπικής Αυτοδιοίκησης σ’ αυτά τα κανάλια. Θεωρώ, λοιπόν, ότι και σ’ αυτό το σημείο, αυτό που η Κυβέρνηση αναφέρει ως «νησιωτικότητα» -και που αποτελεί και συνταγματική υποχρέωση να λαμβάνεται υπ’ όψιν- δεν λαμβάνεται σε καμμία περίπτωση υπ’ όψιν. 
      Ερχόμαστε τώρα στους ραδιοφωνικούς σταθμούς. Και εδώ υπάρχει ένα σοβαρό ζήτημα. Αναφέρεται ως βάση χορήγησης άδειας τοπικού σταθμού ο νομός. Στο νησιώτικο χώρο ο νομός ως γεωγραφική ενότητα δημιουργεί σοβαρότατο πρόβλημα λειτουργίας τοπικού ραδιοφωνικού σταθμού με εμβέλεια σε ολόκληρο το νησιώτικο νομό. Ξέρετε τι σημαίνει από πλευράς κόστους επένδυσης για ένα τοπικό κανάλι που θα λειτουργεί στο Νομό των Κυκλάδων, για να μπορέσει να καλύψει το σύνολο του νομού; Υπάρχει ανάγκη τοποθέτησης σε πέντε τουλάχιστον διαφορετικά σημεία αναμεταδοτών, πράγμα που κάνει το κόστος απαγορευτικό, για να λειτουργήσει ένα τοπικό κανάλι. Θα πρέπει ίσως για το νησιώτικο χώρο να σκεφθείτε πολύ σοβαρά ότι η γεωγραφική ενότητα για την οποία θα χορηγείται η άδεια λειτουργίας ενός τοπικού ραδιοφωνικού σταθμού να μην είναι ο νομός.
    Ή θα πρέπει να είναι το επίπεδο ενός μεγάλου νησιού ή το επίπεδο ενός επαρχείου, όπως ισχύει μέχρι σήμερα. Δεν είναι δυνατόν να υπάρξει επένδυση για τους λόγους που σας ανέφερα τοπικού ραδιοφωνικού σταθμού σε νησιώτικο χώρο. Όλα αυτά δείχνουν ότι όταν νομοθετείτε δεν σας ενδιαφέρει να καλύψετε την ουσία του προβλήματος, να ανιχνεύσετε το πρόβλημα σε κάθε γωνιά της ελληνικής επικράτειας. Σας ενδιαφέρει απλά και μόνο να κάνετε την τακτοποίηση εκείνη που σας βολεύει πολιτικά. Και εγώ δεν θα αναφερθώ σε αυτά που όλοι οι συνάδελφοι ανέφεραν, που κατέδειξαν το λόγο για το οποίο επισπεύδει σήμερα η Κυβέρνηση τη ψήφιση αυτού του νομοσχεδίου. Δεν θα αναφερθώ σε αυτά που οι πάντες συζητούν σήμερα και οι πάντες κατανοούν, δηλαδή τι είναι αυτό που σπρώχνει την Κυβέρνηση να κάνει αυτή τη ρύθμιση. 
    Εν πάση περιπτώσει, ένα δημόσιο αγαθό, όπως είναι οι συχνότητες, δίνεται μ' αυτό τον τρόπο σε συγκεκριμένα κεντρικά κανάλια. Εγώ θα επαναφέρω το θέμα ότι πρέπει να λάβετε πολύ σοβαρά υπ' όψιν ότι η ενημέρωση είναι ένα αγαθό το οποίο πρέπει και έχουν το δικαίωμα να απολαμβάνουν όλοι οι Έλληνες. Αυτή τη στιγμή, με το νομοσχέδιο, τουλάχιστον για το νησιώτικο χώρο, φιμώνετε την έκφραση των τοπικών κοινωνιών. Στερείτε το δικαίωμα στους φορείς, στους πολίτες, στην τοπική πολιτική εξουσία να έχει «βήμα» και λόγο. Από τη στιγμή που δεν έχει πρόσβαση στα κεντρικά μέσα ενημέρωσης, της στερείτε και τη δυνατότητα να εκφράζεται. Γι’ αυτούς τους λόγους πιστεύω ότι το νομοσχέδιο πέρα από τις πολιτικές καχεξίες που έχει είναι και ατελέσφορο και τεχνικά προβληματικό και πολιτικά λανθασμένο. 
    Γι’ αυτούς τους λόγους καταψηφίζουμε το νομοσχέδιο. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Επικρατείας: «Συγκέντρωση και αδειοδότηση Επιχειρήσεων Μέσων Μαζικής Ενημέρωσης και άλλες διατάξεις». 
    Κυρίες και κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών του Πανελλήνιου  Σοσιαλιστικού Κινήματος επί της αρχής του νομοσχεδίου, της οποίας το κείμενο έχει ως εξής:
    «Προς
    Την Πρόεδροτης Βουλής των Ελλήνων
                                                                               Αθήνα, 3 Ιουλίου 2007
    
    AITHΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
    Οι υπογράφοντες Βουλευτές ζητούμε να γίνει ονομαστική ψηφοφορία επί της Αρχής του Σχεδίου Νόμου του Υπουργείου Επικρατείας: «Συγκέντρωση  και αδειοδότηση Επιχειρήσεων Μέσων Ενημέρωσης & άλλες διατάξεις.
    
1. Καστανίδης Χαράλαμπος
2. Παντούλας Μιχαήλ
    3. Μανωλιά Χρύσα
    4. Χυτήρης Τηλέμαχος
    5. Ρήγας Παναγιώτης
    6. Παπαχρήστος Βαγγέλης
    7. Κατσιφάρας Απόστολος
    8. Αράπογλου  Χρύσα
    9. Μπόλαρης Μάρκος
    10. Δριβελέγκας Γιάννης
    11. Ρέππας  Δημήτρης
    12. Εξαρχος Βασίλης
    13. Βαρβαρίγος Δημήτρης
    14. Καρχιμάκης Μιχαήλ
    15. Περλεπέ Κατερίνα
    16. Αργύρης Βαγγέλης
    17. Πάγκαλος Θεόδωρος
    18. Μαγκριώτης Γιάννης
    19. Αργύρης Γιαννόπουλος
    20. ‘Οθωνας Εμμανουήλ
    21. Ανδρέας Λοβέρδος
    22. Καΐσερλης Κώστας»
    Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της. 
    Ο κ. Χαράλαμπος Καστανίδης. Παρών. 
    Ο κ. Μιχαήλ Παντούλας. Παρών.
    Η κ. Χρύσα Μανωλιά. Παρούσα. 
    Ο κ. Τηλέμαχος Χυτήρης. Παρών.
    Ο κ. Παναγιώτης Ρήγας. Παρών. 
    Ο κ. Βαγγέλης Παπαχρήστος. Παρών. 
    Ο κ.  Απόστολος Κατσιφάρας. Παρών. 
    Η κ. Χρύσα Αράπογλου. Παρούσα.
    Ο κ. Μάρκος Μπόλαρης. Παρών. 
    Ο κ. Γιάννης Δριβελέγκας. Παρών. 
    Ο κ. Βασίλης Έξαρχος. Παρών. 
    Ο κ. Δημήτρης Βαρβαρήγος. Παρών.
    Ο κ. Μιχάλης Καρχιμάκης. Παρών. 
    Η κ. Κατερίνα Περλεπέ. Παρούσα.
    Ο κ. Βαγγέλης Αργύρης. Παρών. 
    Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας, Βουλευτών. 
    Συνεπώς διακόπτουμε τη συνεδρίαση για δέκα λεπτά, σύμφωνα με τον Κανονισμό. 
    (ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
	ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.
      Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για σήμερα ημέρα Τετάρτη 4 Ιουλίου 2007 και ώρα 10.30΄, με αντικείμενο εργασιών του Σώματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργού Επικρατείας: «Συγκέντρωση και αδειοδότηση Επιχειρήσεων Μέσων Ενημέρωσης και άλλες διατάξεις».
     Υπενθυμίζω στους κυρίους συναδέλφους ότι η ονομαστική ψηφοφορία επί της αρχής του σχεδίου νόμου θα διεξαχθεί αύριο, στις 12.00΄.
     Λύεται η συνεδρίαση.
     Ώρα λήξης: 00.06΄ 
     
         Η ΠΡΟΕΔΡΟΣ                                                          ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 03-07-07 σελ.

Τελευταία Αποθήκευση:	9/7/2007 11:26:00 πμ	Από:	M.papadatou
Εκτυπώθηκε:	6/7/2007 1:00:00 μμ

