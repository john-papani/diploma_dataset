
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΟΒ’

Παρασκευή 27 Ιανουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Καμμένου Π., σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Δημοτικό Σχολείο Πόρου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της  Δευτέρας 10 Ιανουαρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Δημόσιας Διοίκησης και Αποκέντρωσης 
i. σχετικά με τη μονιμοποίηση των εργαζομένων στα ΚΕΠ, σελ.
ii. σχετικά με τη θέσπιση κριτηρίων αξιολόγησης των Δημοσίων Οργανισμών κ.λπ., σελ.
β) Προς τον Υπουργό Απασχόλησης και Κοινωνικής Προστασίας σχετικά με τις απολύσεις εργαζομένων στην COCA-COLA κ.λπ., σελ.
γ) Προς τον Υπουργό Αγροτικής Ανάπτυξης και Τροφίμων:
i. σχετικά με τη χορήγηση άδειας αποψίλωσης δάσους στον Κιθαιρώνα κ.λπ., σελ.
ii. σχετικά με τη λήψη μέτρων στήριξης της πτηνοτροφίας, των πτηνοτρόφων κ.λπ., σελ.
δ) Συζήτηση Επερώτησης Βουλευτών του ΠΑΣΟΚ προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την αποπεράτωση των κάθετων οδικών αξόνων «Ηράκλειο-Μεσαρά» και «Ηράκλειο-Βιάννος», σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
ΟΙ Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Δικαιοσύνης και Αιγαίου και Νησιωτικής Πολιτικής κατέθεσαν σχέδιο νόμου: «Αναβάθμιση και αναδιάρθρωση της ναυτικής εκπαίδευσης και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΝΔΡΕΟΥΛΑΚΟΣ Α., σελ.
ΑΝΔΡΙΑΝΟΠΟΥΛΟΣ Α., σελ.
ΓΙΑΚΟΥΜΑΤΟΣ Γ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΝΤΕΛΑΚΗ Ε., σελ.

Β. Επί της Επίκαιρης Επερώτησης:
ΚΕΓΚΕΡΟΓΛΟΥ Β., σελ.
ΜΑΤΖΑΠΕΤΑΚΗΣ Σ., σελ.
ΞΑΝΘΟΠΟΥΛΟΣ Θ., σελ.
ΣΚΟΥΛΑΚΗΣ Ε., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΦΡΑΓΚΙΑΔΟΥΛΑΚΗΣ Ε., σελ.
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΟΒ΄
      Παρασκευή 27 Ιανουαρίου 2006
      Αθήνα, σήμερα στις 27 Ιανουαρίου 2006, ημέρα Παρασκευή και ώρα 10.49’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρία και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 26 Ιανουαρίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΟΑ΄ συνεδριάσεώς του, της Πέμπτης 26 Ιανουαρίου 2006, σε ό,τι αφορά την ψήφιση στο σύνολό του σχεδίου νόμου: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Ζαγοράς Μαγνησίας ζητεί χρηματοδότηση για την αντιπλημμυρική θωράκιση του Δημοτικού Διαμερίσματος Μακρυράχης κ.λπ.
      2) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Κυθήρων ζητεί τη λήψη μέτρων για την αποκατάσταση των ζημιών που υπέστησαν οι κάτοικοι της νήσου Κυθήρων από τον πρόσφατο σεισμό.
      3) Ο Βουλευτής Καρδίτσας κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία οι Συμβασιούχοι του Κέντρου Εξυπηρέτησης Πολιτών Νοτιοανατολικής Καρδίτσας ζητούν τη μονιμοποίησή τους.
      4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ηρακλειάς Κυκλάδων ζητεί την απαγόρευση της αλιείας με συρόμενα εργαλεία στο δίαυλο μεταξύ Νάξου και των νησιών Ηρακλειάς, Κουφονησίου και Σχοινούσας.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Κουφονησίου Κυκλάδων ζητεί την απαγόρευση της αλιείας στο δίαυλο των νησιών Ηρακλειάς, Σχοινούσας και Κουφονησίων.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Οίας Κυκλάδων ζητεί την έγκριση εγκατάστασης φωτοβολταϊκών στο νησί της από ιδιώτη.
      7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας Κυκλάδων διαμαρτύρεται για την παύση της λειτουργίας του Γραφείου των ΕΛΤΑ στο Χαλκί Νάξου.
      8) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επαρχείο Μήλου διαμαρτύρεται για την επικείμενη μετακίνηση του Παιδιάτρου από το Κέντρο Υγείας Μήλου.
      9) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Αναπτυξιακός Σύνδεσμος Δυτικής Αττικής ζητεί την κατασκευή του κτηρίου της Εθνικής Λυρικής Σκηνής στην περιοχή του Ελαιώνα και όχι στο Παλαιό Φάληρο.
      10) Ο Βουλευτής Λάρισας κ. ΚΩΝΣΤΑΝΤΙΝΟΣ ΑΓΟΡΑΣΤΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για την κατάργηση της έκπτωσης από τα φορολογητέα έσοδα των επιχειρήσεων της διοργάνωσης συνεδρίων και ζητούν την άμεση ακύρωση της εν λόγω απόφασης.
      11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία η Επιτροπή Αγώνα για το Μητροπολιτικό Πάρκο Γουδί, ζητεί τη θεσμοθέτηση και δημιουργία Μητροπολιτικού Πάρκου Υψηλού Πρασίνου στο Γουδί.
      12) Ο Βουλευτής Ν. Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Σωματείο Εργατοϋπαλλήλων Μεταφοράς Αρκαδίας, καταγγέλλει πως οι εργαζόμενοι στο υπεραστικά λεωφορεία, αστικά, τουριστικά αλλά και φορτηγά αυτοκίνητα βιώνουν συνεχόμενες εργοδοτικές αυθαιρεσίες οι οποίες καταστρατηγούν νόμους, προεδρικά διατάγματα και Συλλογικές Συμβάσεις Εργασίας.
      13) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι φοιτητές στο Ελληνικό Ανοικτό Πανεπιστήμιο που συμμετέχουν οικονομικά στα έσοδα του ΕΑΠ ζητούν να ενημερωθούν για τη διαχείριση των οικονομικών πόρων του Πανεπιστημίου.
      14) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο ΤΟΕΒ Χρυσοβίτσας Ξηρομέρου ζητεί τον άμεσο καθαρισμό του ποταμού Ξηροποτάμου στο τμήμα  μεταξύ  Καρούσου – Πνευματικάτου.
      15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Σωματείο Εργατοϋπαλλήλων του εργοστασίου COCA-COLA 3E A.E. Μεσολογγίου ζητεί τη συνέχιση της λειτουργίας του πιο πάνω εργοστασίου.
      16) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να θεωρούν οι πολύτεκνοι τα βιβλιάρια υγείας στους κατά τόπους Συλλόγους τους.
      17) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος των Απανταχού Αμβρακιωτών «ΟΙ ΠΑΜΜΕΓΙΣΤΟΙ ΤΑΞΙΑΡΧΑΙ» ζητεί την άμεση ασφαλτόστρωση του δρόμου Θέρμου- Αμβρακίας. 
      18)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Επιμελητηριακός «Όμιλος Ανάπτυξης διαμαρτύρεται για την απελευθέρωση της τιμής των ναύλων.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Επιμελητηριακός Όμιλος Ανάπτυξης διαμαρτύρεται για την απελευθέρωση της τιμής των ναύλων.
      20) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία  η ’Ένωση Συντακτών Ημερήσιων Εφημερίδων Μακεδονίας -  Θράκης διαμαρτύρεται για την πρόσληψη τεχνικών χωρίς άδεια ασκήσεως επαγγέλματος από Παραγωγούς Οπτικοακουστικών ΄Εργων.
      21) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ  κατέθεσε αναφορά με την οποία ο Δήμος Παμβώτιδας Ιωαννίνων ζητεί τη χορήγηση πίστωσης για τη σύνταξη μελέτης οικιστικής καταλληλότητας του Δήμου Παμβώτιδας.
      22) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά με την οποία η Κοινότητα Αμαξάδων Ροδόπης ζητεί την τοποθέτηση Ειδικού Παθολόγου στο Αγροτικό Ιατρείο Αμαξάδων Ροδόπης.
      23) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί η ανανέωση των βιβλιαρίων των πολυτέκνων να γίνεται από τους οικείους Συλλόγους.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου ζητεί η ανανέωση των βιβλιαρίων των πολυτέκνων να γίνεται από τους οικείους Συλλόγους.
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο  Δήμος Μακρύ Γιαλού ζητεί να καλυφθεί η περιοχή του με ασθενοφόρο όχημα.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Ηλίας Καγιάρας, καταγγέλλει καταστρατήγηση της ποσόστωσης 60-40% στους διορισμούς των εκπαιδευτικών.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Στέργιος Ψηλορειτάκης ζητεί πληροφορίες για την μελλοντική χρήση του στρατιωτικού αεροδρομίου Τυμπακίου.
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  δημοσίευμα εφημερίδας στο οποίο ζητείται να ληφθούν μέτρα για την εύρυθμη λειτουργία του 10ου νηπιαγωγείου Αγίου Νικολάου Λασιθίου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5734/19.12.05 ερώτηση του Βουλευτή κ. Ελευθερίου Ζαγορίτη δόθηκε με το υπ’ αριθμ. Φ900α/4903/8379/4.1.06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 5734/19-12-2005 ερώτησης που κατέθεσε ο Βουλευτής κ. Λευτέρης Ζαγορίτης, με θέμα τα Ταμεία Αλληλοβοήθειας Ε.Δ., σας γνωρίζουμε τα ακόλουθα:
      Με το άρθρο 11 του Ν.Δ. 398/74 οι επανερχόμενοι στην ενεργό υπηρεσία ως μόνιμοι, και θεωρούμενοι ως μηδέποτε απομακρυνθέντες, δια νομοθετικής ή διοικητικής πράξεως ή δικαστικής αποφάσεως, ανακτούν και συνεχίζουν τη μετοχική σχέση τους με τα Ταμεία Αλληλοβοήθειας, του εκτός ενεργού υπηρεσίας χρόνου λογιζομένου ως χρόνου μετοχικής σχέσης, ενώ κατ' άρθρο 16 παρ. 8,όσοι αποκαθίστανται διοικητικώς καθ' οιονδήποτε τρόπο και δεν επανέρχονται πράγματι στην ενέργεια δεν δικαιούνται συμπληρωματικού εφάπαξ βοηθήματος.
      Με τη διάταξη του Ν 3075/2002/άρθρου 13, που είναι απόρροια της υπ’ αριθ. 35/2002 ΣΑΓΕ Γνωμάτευσης, από την ισχύ του νόμου αυτού και εφεξής οι μέτοχοι των Ταμείων Αλληλοβοηθείας που συμπλήρωσαν 35ετή χρόνο συμμετοχής έχουν την επιλογή να ζητήσουν την καταβολή του νόμιμου βοηθήματος και πριν την έξοδο από το Στράτευμα ή να διατηρήσουν τη μετοχική τους σχέση μέχρι την οριστική τους έξοδο από το Στράτευμα. Οι μόνιμοι εν ενεργεία κατά τη δημοσίευση του νόμου αυτού (5-12-02), που έλαβαν το εφάπαξ βοηθήματα αποκτούν το δικαίωμα να ανακτήσουν τη μετοχική τους σχέση από την ημερομηνία διαγραφή τους από μετόχους για την αρχική τους μετοχική σχέση και να τη διατηρήσουν μέχρι την οριστική τους έξοδο από το Στράτευμα.
      Τις επιλoγές των στρατιωτικών της προηγούμενης παραγράφου δεν τις έχουν οι αναφερόμενοι στην ερώτηση στρατιωτικοί, αφού από την κείμενη νομοθεσία δεν προβλέπεται γι’ αυτούς ανάκτηση της μετοχικής σχέσης με τα Ταμεία Αλληλοβοηθείας.
      Τυχόν τροποποίηση της νομοθεσίας, προκειμένου οι επανερχόμενοι στο Στράτευμα ως μόνιμοι εξ εφεδρείας να ανακτήσουν τη μετοχική τους σχέση με τα Ταμεία Αλληλοβοήθειας, αποτελεί, το πρώτον, αντικείμενο μελέτης, ως προς τη σκοπιμότητα, και επεξεργασίας, ως προς τη ρύθμιση, από τα Δ.Σ. των Μετοχικών Ταμείων.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      2. Στην με αριθμό 5536/13.12.05 ερώτηση του Βουλευτή κ. Χρίστου Βερελή δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./398/3.1.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5536/13-12-05 Ερώτησης του Βουλευτή κ. Χρ. Βερελή, σχετικά με την συντήρηση και την αξιοποίηση Κάστρων και Φρουρίων στο νομό Αιτωλοακαρνανίας, σας πληροφορούμε τα εξής:
      Ο Νομός Αιτωλοακαρνανίας ο μεγαλύτερος της Ελλάδας διαθέτει συνολικά περισσότερους από 200 αρχαιολογικούς χώρους, μεμονωμένα αρχαία μνημεία και διάσπαρτες αρχαιολογlκές θέσεις αρμοδιότητας της υπηρεσίας του Υπουργείου Πολιτισμού. Η νεοσύστατη υπηρεσία του Υπουργείου Πολιτισμού προβαίνει κατά διαστήματα σε καθαρισμό ευπρεπισμό πολλών αρχαιολογικών χώρων (Καλυδώνα, Στράτο, Θύρρειο, Μακύνεια, Αγρίνιο, Παραβόλα, Ρούγα Παλιαμπέλων), σε αντικατάσταση - συντήρηση περιφράξεων (Στράτος, Αγρίνιο, Γαβαλού, Θέρμο), ενώ πρόσφατα προέβη στην τοποθέτηση οδικών πινακίδων σε 7 χώρους.
      Στο Γ΄ ΚΠΣ έχουν ενταχθεί οι αρχαιολογικοί χώροι Μακύνειας, Χαλκίδας (Κάτω Βασιλική) και θέρμου στους οποίους είναι σε εξέλιξη εργασίες ανάπλασης, στερέωσης των μνημείων τους. Μέσω του ΤΔΠΕΑΕ εκτελούνται εργασίες στερέωσης και ανάδειξης στους χώρους Παλαίρου (Κάστρο Κεχροπούλας), Πλευρώνας (Κάστρο) και Οινιαδών (Τρικαρδόκαστρο).
      Λόγω του πολύ μεγάλου αριθμού των μνημείων, δεν είναι δυνατή η ταυτόχρονη ένταξη τους σε ανάλογα προγράμματα ανάπτυξης. Η αρμόδια υπηρεσία του Υπουργείου Πολιτισμού ιεραρχώντας τις ανάγκες που έχουν τα ίδια τα μνημεία και λαμβάνοντας υπόψη και άλλες παραμέτρους (προσβασιμότητα, ιδιοκτησιακό καθεστώς) καταρτίζει πρόγραμμα για υποβολή στο αρμόδιο τμήμα του Υπουργείου Πολιτισμού, με το οποίο προβλέπεται σταδιακά επέμβαση και σε άλλους χώρους πέραν των παραπάνω αναφερομένων.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 5649/15.12.05 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./408/3.1.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5649/15-12-05 Ερώτησης του Βουλευτή κ. Αλ. Αλαβάνου, σχετικά με τις τιμητικές συντάξεις των καλλιτεχνών, σας πληροφορούμε τα εξής:
      1. Η αρμοδιότητα για το ασφαλιστικό - συνταξιοδοτικό των εικαστικών καλλιτεχνών όπως και όλων των Ελλήνων πολιτών ανήκει στα Υπουργεία Απασχόλησης και Κοινωνικής Πρόνοιας και Υγείας και Κοινωνικής Αλληλεγγύης. Βασικός λόγος της αδυναμίας επίλυσης αυτού του μακροχρόνιου προβλήματος είναι η μοναδικότητα του, δηλαδή η αυτοαπασχόληση των εικαστικών καλλιτεχνών και η αποφυγή αυτοασφάλισής τους στο ΤΕΒΕ, γεγονός που δεν μπορεί να συνδυαστεί με την αρχή της ανταποδοτικότητας του όλου ασφαλιστικού μας συστήματος (εισφορές εργοδοτών - εργαζομένων). Εν πάση περιπτώσει το Υπουργείο Πολιτισμού είναι έτοιμο να εξετάσει κάθε ρεαλιστική πρόταση προκειμένου να παρέμβει προς τα αρμόδια Υπουργεία.
      2. Οι προϋποθέσεις χορήγησης τιμητικών συντάξεων προς τους έλληνες καλλιτέχνες ορίζονται από τις διατάξεις του Ν 3075/2002. Το Υπουργείο Πολιτισμού είναι εν γνώσει των προβλημάτων που δημιούργησε η εφαρμογή του ανωτέρω Νόμου ιδιαίτερα στους εικαστικούς καλλιτέχνες- και ήδη μελετά πρόσφορους τρόπους για την αντιμετώπισή τους. Επισημαίνουμε τέλος ότι:
      Α. Με τις διατάξεις του Ν 2557/97 καθιερώθηκε για πρώτη φορά στη χώρα μας η υποχρέωση διάθεσης ποσοστού 1% της συμβατικής δαπάνης κατασκευής δημοσίου κτιρίου για τη δημιουργία ή αγορά εικαστικών έργων και τοποθέτησής τους σε αυτά με δε την ΚΥΑ Υπουργού Οικονομικών - ΥΠΕΧΩΔΕ και Πολιτισμού αρ. 29570/12-6-2001 ρυθμίστηκε η διαδικασία εφαρμογής της.
      Β. Επισημαίνουμε ότι η εν λόγω ρύθμιση κρίνεται ζωτική για τους εικαστικούς καλλιτέχνες δοθέντος ότι η εφαρμογή της εκτιμάται ότι θα κινητοποιήσει μεγάλο μέρος του ελληνικού καλλιτεχνικού δυναμικού.
      Γ. Η εφαρμογή όμως του ανωτέρω μέτρου δεν κατέστη δυνατή, για λόγους που δεν έχουν σχέση με το Υπουργείο Πολιτισμού.
      Δ. Το Υπουργείο Πολιτισμού μελετά τους τρόπους για την επίλυση του προβλήματος και την εφαρμογή της διάταξης στο μέτρο του δυνατού.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 5546/14.12.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./411/3.1.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5546/14-12-05 Ερώτησης του Βουλευτή κ. Δ. Πιπεργιά, σχετικά με την ανάδειξη απολιθωμένου Δάσους Κερασιάς στο νομό Ευβοίας, σας πληροφορούμε τα εξής:
      Η περιοχή της Κερασιάς Β. Ευβοίας είναι ήδη γνωστή για τον παλαιοντολογικό της πλούτο από τα τέλη της δεκαετίας του 1970, όταν δυτικά του χωριού, σε μικρή απόσταση από αυτό, βρέθηκαν τμήματα απολιθωμένου ξύλου. Πρόκειται για πυριτιωμένους κορμούς γυμνοσπέρμων φυτών, κατά τον Καθηγητή του Πανεπιστημίου Αθηνών κ. Ε. Βελιτζέλο, ο οποίος τα μελέτησε. Ο μεγαλύτερος αριθμός κορμών απαντά στην αρκετά περιορισμένη προαναφερθείσα περιοχή, νεώτερες όμως έρευνες έδειξαν ότι το απολιθωμένο δάσος καταλαμβάνει αρκετά μεγαλύτερη έκταση, αφού σποραδικά ευρήματα έχουν εντοπισθεί επίσης στις περιοχές των γειτονικών χωριών Αγ. Άννας και Παππάδες.
      Εκτός των φυτικών απολιθωμάτων, ανακαλύφθηκαν το 1992 από τον Καθηγητή κ. Βελιτζέλο και ομάδα Ολλανδών γεωλόγων ορισμένα τμήματα οστών θηλαστικών, εντός λιμναίων-ποταμοχειμάρριων ιζημάτων, βορείως της Κερασιάς. Περαιτέρω έρευνα από ομάδα του Τομέα Ιστορικής Γεωλογίας και Παλαιοντολογίας του Πανεπιστημίου Αθηνών, η οποία άρχισε τον Δεκέμβριο του 1993 και συνεχίζεται έως σήμερα, αποκάλυψε πληθώρα απολιθωμένων οστών. Με χρηματοδότηση αρχικώς από το Πανεπιστήμιο Αθηνών (1994) και ακολούθως από το Συμβούλιο Περιοχής 11ης Εδαφικής Περιφέρειας Ν. Ευβοίας (12/6/1996) ξεκίνησε εκτεταμένη ανασκαφή με επιστημονικό υπεύθυνο τον Αν. Καθ. Γ. Θεοδώρου. Τελευταία η ανασκαφή συγχρηματοδοτείται από το Υπουργείο Ανάπτυξης και το Συμβούλιο Περιοχής 11ης Εδαφικής Περιφέρειας ν. Εύβοιας, με κοινή Υπουργική απόφαση των Υπουργών Εσωτερικών, Δημόσιας Διοίκησης και Αποκέντρωσης, Ανάπτυξης και Εθνικής Παιδείας και Θρησκευμάτων.
      Η περιοχή Κερασιάς παρουσιάζει οπωσδήποτε μεγάλο παλαιοντολογικό και γεωλογικό ενδιαφέρον, αφού επιτρέπει την παράλληλη μελέτη χλωρίδας και πανίδας του Νεογενούς και συμβάλλει στην έρευνα της στρωματογραφίας της Β. Ευβοίας. Είναι βέβαιο πως η ανάδειξη των απολιθωμάτων θα συμβάλει στην οικονομική και πολιτισμική ανάπτυξη της περιοχής, καθώς η εκπαιδευτική-τουριστική και επιστημονική σημασία τους είναι μεγάλη. Οι ανασκαφικές εργασίες και η παλαιοντολογική μελέτη των ευρημάτων βρίσκονται όμως ακόμη σε αρχικό στάδιο. Περισσότερες πληροφορίες για την πρόοδο της έρευνας θα μπορούσε να δώσει ο Καθηγητής κ. Βελιτζέλος.
      Η αρμόδια υπηρεσία του Υπουργείου Πολιτισμού ανταποκρινόμενη σε αίτημα της Κοινότητας Κερασιάς, έχει ήδη πραγματοποιήσει κατά το παρελθόν αυτοψία για τον καθορισμό των οικιστικών ορίων της Κοινότητας, με σκοπό την προστασία των απολιθωμάτων της περιοχής. Το εξειδικευμένο προσωπικό της, είναι στη διάθεση κάθε αρμόδιου φορέα, προκειμένου να παράσχει βοήθεια για την αξιοποίηση και ανάδειξη του παλαιοντολογικού πλούτου της Β. Εύβοιας.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 5582/14.12.05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. ΥΠΠΟ/ΓΡ.ΥΦΥΠ.Κ.Ε./410/3.1.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5582/14-12-05 Ερώτηση του Βουλευτή κ. Γ. Μαγκριώτη, σχετικά με το νομοσχέδιο για την κινηματογραφική πολιτική, σας πληροφορούμε τα εξής:
      Το νομοσχέδιο για την κινηματογραφική πολιτική είναι αποτέλεσμα συστηματικής δουλειάς που επετεύχθη σε σύντομο χρονικό διάστημα, με μοναδικό γνώμονα την ανάπτυξη της ελληνικής κινηματογραφικής τέχνης. Για πρώτη φορά ένα κινηματογραφικό νομοσχέδιο καλύπτει όλο το εύρος της κινηματογραφικής δραστηριότητας.
      Συνενώνει διάσπαρτες δράσεις αναμορφώνει και εκσυγχρονίζει τους ήδη υπάρχοντες μηχανισμούς και δημιουργεί καινούργιες, ρηξlκέλευθες δομές. Τέτοιες είναι το "Film Comission" και η " Ελληνική Οθόνη".
      Ουδόλως επεμβαίνει στο προσωπικό του Ελληνικού Κέντρου Κινηματογράφου η δράση του οποίου έχει γίνει στόχος έντονης κριτικής εκπροσώπων του κινηματογραφικού χώρου, τα προηγούμενα χρόνια.
      Πρέπει να διαλευκανθεί η σύγχυση ότι το νυν νομοσχέδιο δεν παρέχει κανένα πλαίσιο οικονομικών ή φορολογικών κινήτρων.
      Πρόκειται περί δύο διακριτών νομοσχεδίων όπου την ευθύνη των "κινήτρων", έχει το Υπουργείο Οικονομικών.
      Το νομοσχέδιο που με περισσή αγάπη και οραματικότητα έχουμε ετοιμάσει είναι αντικείμενο διαβούλευσης και αναμένουμε τις απαντήσεις φορέων και παραγόντων του κινηματογραφικού xώρoυ.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      6. Στην με αριθμό 5585/14.12.05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ.Κ.Ε./409/4.1.06 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5585/14-12-05 Ερώτηση του Βουλευτή κ. Β. Οικονόμου, σχετικά με την ίδρυση Μεταλλευτικού-Μεταλλουργικού Μουσείου Λαυρίου, σας πληροφορούμε τα εξής:
      Το Υπουργείο Πολιτισμού έχει αντιμετωπίσει και συνεχίζει να αντιμετωπίζει την ίδρυση Μουσείου Μεταλλείας-Μεταλλουργίας Τεχνολογίας στο Λαύριο ως έργο ιδιαίτερης σημασίας.
      Οι αρμόδιες υπηρεσίες του Υπουργείου Πολιτισμού έχουν προβεί από τις 25-11-92, ημερομηνία παραχώρησης χρήσης του ακινήτου στο Υπουργείο Πολιτισμού, τις απαραίτητες ενέργειες για τη δρομολόγηση των σχετικών διαδικασιών.
      Στις 30-12-92 υπογράφηκε η Σύμβαση Παραχώρησης του ακινήτου από το Υπουργείο Πολιτισμού προς το Εθνικό Μετσόβιο Πολυτεχνείου κι έπειτα από κάποιο χρονικό διάστημα συγκροτήθηκε ομάδα εργασίας έργο της οποίας ήταν η εκπόνηση προκαταρκτικής μελέτης και η υποβολή προτάσεων για το οργανωτικό-θεσμικό πλαίσιο του Βιομηχανικού Μουσείου Λαυρίου, το περιεχόμενο και το αντικείμενο του Μουσείου, τον τρόπο λειτουργίας και τις δραστηριότητες αυτού.
      Η εν λόγω ομάδα εργασίας κατήρτισε ήδη από το 1994 Σχέδιο Νόμου για την «Ίδρυση Τεχνολογικού Μουσείου Λαυρίου», το οποίο υπεβλήθη εγκαίρως στην τότε πολιτική ηγεσία του Υπουργείου Πολιτισμού ενώ είχε ως συνημμένα του εκθέσεις αναφορικά με το περιεχόμενο του Μουσείου, καθώς και με το αντικείμενο που αυτό θα έπρεπε να έχει.
      Στις 27-4-95 ο τότε Γενικός Γραμματέας του Υπουργείου Πολιτισμού με σχετικό έγγραφό του προς το Ε.Μ.Π. και άλλους συναρμόδιους φορείς, έθεσε τους όρους για την εκτέλεση εργασιών στο διατηρητέο Βιομηχανικό Συγκρότημα του Λαυρίου.
      Ως προς τα Τεχνολογικά δελτία, τα οποία η Εταιρεία Αξιοποιήσεως και διαχειρίσεως της περιουσίας του ΕΜΠ έχει ετοιμάσει και υποβάλει στην Περιφέρεια Αττικής, οι αρμόδιες υπηρεσίες του Υπουργείου Πολιτισμού δεν τα γνωρίζουν. 
      Σαφέστατα όταν ολοκληρωθούν οι απαραίτητες διαδικασίες, από τους αρμόδιους φορείς, το Υπουργείο Πολιτισμού θα προβεί σε κάθε απαιτούμενη ενέργεια για τη χρηματοδότησή του έργου από χρηματοδοτικά προγράμματα εξαντλώντας κάθε δυνατότητα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      7. Στην με αριθμό 5443/12-12-05 ερώτηση της Βουλευτού  κ. Χρύσας Μανωλιά δόθηκε με το υπ’ αριθμ. ΓΠ134804/13-1-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5443/12-12-2005 ερώτηση που κατατέθηκε στη Βουλή από την Βουλευτή κ. Χ. Μανωλιά σχετικά με τη λειτουργία του Κέντρου Υγείας Σαπών στο Ν. Ροδόπης, σας γνωρίζουμε τα παρακάτω:
      Με απόφαση του ΔΣ της ΔΥΠΕ Ανατολικής Μακεδονίας Θράκης ζητήθηκε από το Υπουργείο Υγείας και Κοινωνικής Αλληλεγγύης η έγκριση προκήρυξης (2) θέσεων Επιμ. Β΄ ειδικότητας Παθολογίας ή Γενικής Ιατρικής, επί θητεία, του κλάδου ιατρών ΕΣΥ, για το ΚΥ Σαπών του ΓΝ Κομοτηνής.
      Όσον αφορά το νοσηλευτικό προσωπικό, η ΔΥΠΕ Ανατολικής Μακεδονίας Θράκης έχει αποστείλει στο Υπουργείο Υγείας και Κοινωνικής Αλληλεγγύης πίνακα της επιθυμητής κατανομής των οργανικών θέσεων νοσηλευτικού προσωπικού (ΠΕ, ΤΕ, ΔΕ Νοσηλευτικής, ΤΕ Μαιών και ΤΕ Επισκεπτών-τριών Υγείας) των Νοσηλευτικών Ιδρυμάτων ευθύνης της, βάσει της ΠΥΣ 2005, μεταξύ αυτών και του ΓΝ Κομοτηνής και του ΚΥ Σαπών.
      Από το σύνολο του νοσηλευτικού προσωπικού του ανωτέρω Κέντρου Υγείας έχουν μετακινηθεί (2) υπάλληλοι (1 κλάδου ΤΕ Νοσηλευτών και 1 κλάδου ΤΕ Μαιών), προκειμένου να προσφέρουν τις υπηρεσίες τους στο ΓΝ Κομοτηνής, ενώ (2) νοσηλεύτριες κατηγορίας ΔΕ και (2) κλάδου ΤΕ Μαιών υπηρετούν σε Περιφερειακά Ιατρεία.
      Επιπλέον με απόφαση του ΔΣ του ΓΝ Κομοτηνής κρίθηκε απαραίτητη η ανανέωση παραμονής ενός Διευθυντή και ενός Αναπληρωτή Διευθυντή Παθολογίας και Γενικής Ιατρικής αντίστοιχα, μέχρι πληρώσεων των κενών θέσεων που έχει αιτηθεί το Νοσοκομείο.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      8. Στην με αριθμό 5650/15-12-05 ερώτηση του Βουλευτή  κ. Νικολάου Γεωργιάδη δόθηκε με το υπ’ αριθμ. Γ.Π. 136405/12-1-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5650/15-12-2005 ερώτηση που κατατέθηκε στη Βουλή από τον Βουλευτή κ. Ν. Γεωργιάδη με θέμα «έλεγχος Ψυχιατρικού Νοσοκομείου Κέρκυρας», σας πληροφορούμε τα εξής:
      Ο Διοικητικός και Οικονομικός έλεγχος που διενεργήθηκε στο Ψυχιατρικό Νοσοκομείο Κέρκυρας, σύμφωνα με τις αριθμ. οικ. 1427/2005 και 1428/2005 εντολές του Γενικού Επιθεωρητή του Σ.Ε.Υ.Υ.Π. , πραγματοποιήθηκε ύστερα από το αριθμ. Α.Π. 5068/26-10-2004 έγγραφο του Πε.Σ.Υ.Π. Ιονίων Νήσων με το οποίο διαβιβάστηκε σχετικό αίτημα του Ψυχιατρικού Νοσοκομείου Κέρκυρας, λόγω της έναρξης λειτουργίας του διπλογραφικού λογιστικού συστήματος χωρίς να γίνεται αναφορά στον χρονικό ορίζοντα του αιτούμενου οικονομικού -διαχειριστικού ελέγχου.
      Ο διενεργηθείς έλεγχος, όπως προκύπτει από το πόρισμα των Επιθεωρητών, αναφέρεται σε θέματα Διοικητικά, Οικονομικά, Προμηθειών, Μισθώσεων Ακινήτων και Εργασιών κτιριακών εγκαταστάσεων. Ο έλεγχος αφορά κυρίως στο διάστημα μετά το έτος 2002, δεδομένου ότι στο Νοσοκομείο έχει διενεργηθεί Κατασταλτικός έλεγχος από το Ελεγκτικό Συνέδριο μέχρι και το οικονομικό έτος αυτό.
      Σε υλοποίηση των προτάσεων του πορίσματος των Επιθεωρητών, την παρούσα χρονική περίοδο, με Απόφαση του Προέδρου -Διοικητή της ΥΠΕ Ιονίων Νήσων, διενεργούνται Ε.Δ.Ε., για τα αποτελέσματα της οποίας αναμένουμε σχετική ενημέρωση.
      Σε ότι αφορά την έκθεση που παρέδωσε ο πρώην Διοικητής κ. Ι. Χατζηχρήστος στον Επιθεωρητή κ. Απ. Αϊβαλιώτη σας γνωρίζουμε ότι με το από 4-1-2006 ενημερωτικό σημείωμα ο ανωτέρω Επιθεωρητής μας γνώρισε ότι ο πρώην Διοικητής του «προσκόμισε σε γραπτή και ηλεκτρονική μορφή πολυσέλιδο κείμενο, υπό μορφή Οικονομοτεχνικής – λειτουργικής μελέτης του Νοσοκομείου. Το εν λόγω κείμενο ήταν ανυπόγραφο και γι' αυτόν τον λόγο δεν πρωτοκολλήθηκε και δεν ελήφθη υπόψη στο πόρισμα».
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      9. Στην με αριθμό 5798/20-12-05 ερώτηση του Βουλευτή  κ. Κωνσταντίνου Ρόβλια δόθηκε με το υπ’ αριθμ. 145458ΠΕ/ΙΗ/17-1-06 έγγραφο από την Υπουργό  Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5798/20.12.05, την οποία κατέθεσε ο Βουλευτής κ. Ντίνος Ρόβλιας σχετικά με την απόσπαση εκπαιδευτικών στο Ευρωπαϊκό Σχολείο Λουξεμβούργου σας πληροφορούμε τα ακόλουθα:
      Σύμφωνα με την με αρ. πρ Φ.821.6/Ε240/Ζ1/4712/24-11-1998 (ΦΕΚ 1238/1998 τ.Β΄) Κανονιστική Απόφαση προκηρύσσονται οι θέσεις των εκπ/κών των Ευρωπαϊκών Σχολείων ανά διετία.
      Εξ αυτού αλλά και εκ των αναγκών της υπηρεσίας, οι οποίες συνοψίζονται στη λήξη της πενταετίας των εκπ/κών στα Ευρωπαϊκά Σχολεία, εκδόθηκε η αρ. Φ.821.6/776Π/29115/Ζ1/22-3-2005 Προκήρυξη για την κάλυψη θέσεων στα σχολεία αυτά για τα σχολικά έτη 2005-2006 και 2006-2007. Η Προκήρυξη συμπεριλάμβανε και αυτή του κλάδου ΠΕ04 για το Ευρωπαϊκό Σχολείο του Λουξεμβούργου.
      Με την αρ.Φ.821.6/1190Γ/46815/Ζ1/31-8-2005 απόφαση παρατάθηκε η απόσπαση εκπ/κού κλάδου ΠΕ04 του Ευρωπαϊκού Σχολείου Λουξεμβούργου όπου σύμφωνα με το άρθρο 29 του Κανονισμού Υπηρεσιακής Κατάστασης του αποσπασμένου προσωπικού στα Ευρωπαϊκά Σχολεία, αναφέρεται:«Σε εξαιρετικές περιπτώσεις, δεόντως αιτιολογημένες, προς το συμφέρον του Σχολείου, μετά από πρόταση του Διευθυντή και με τη συμφωνία του Εθνικού Επιθεωρητή, θα μπορεί να χορηγείται παράταση ενός έτους από την αρχή η οποία προέβη στην απόσπαση».
      Επισημαίνεται ότι οι θέσεις των Ευρωπαϊκών Σχολείων καλύπτονται ύστερα από τη σχετική προκήρυξη του ΥΠΕΠΘ, λαμβανομένου οπωσδήποτε υπόψη του Κανονισμού λειτουργίας των Ευρωπαϊκών Σχολείων (Ν. 2413/1996, άρθρο 8, παρ. 10: «Ιδιαίτερο τύπο εκπαιδευτικών μονάδων ελληνόγλωσσης. εκπαίδευσης αποτελούν τα ελληνικά τμήματα των Ευρωπαϊκών Σχολείων, που ακολουθούν τους κανονισμούς λειτουργίας των σχολείών αυτών»). Ως εκ τούτου δεν ήταν δυνατό να αγνοηθεί ο κανονισμός των Ευρωπαϊκών Σχολείων, ο οποίος έχει κυρωθεί με το Ν. 3025/2002 (ΦΕΚ148/2002, τεύχος 1ο) και αποτελεί υπερνομοθετικό δίκαιο, βάσει του άρθρου 28, παρ.1 του Συντάγματος, όπως αυτός καθορίζει τα πλαίσια λειτουργίας στα οποία εντάσσεται και η συγκεκριμένη περίπτωση παράτασης. .
      Τέλος, σχετικά με την έννοια «της διασφάλισης της ομαλής λειτουργίας του ελληνικού τμήματος του σχολείου», η αρμόδια υπηρεσία του ΥΠΕΠΘ ευρισκόμενη πάντα σε συνεχή συνεργασία με τους φορείς της εκπαίδευσης των χωρών του εξωτερικού θέτει ως γνώμονα την ομαλή λειτουργία των Ελληνικών Σχολείων του εξωτερικού αφού σε αντίθετη περίπτωση για το συγκεκριμένο σχολείο (Ευρωπαϊκό Σχολείο Λουξεμβούργου) διαφορετική τακτική από αυτή που ακολουθήθηκε θα σήμαινε αποχώρηση συγχρόνως όλων των παλαιών εκπαιδευτικών, γεγονός που εκτός των άλλων σε καμία περίπτωση δε θα εξασφάλιζε τη συνέχεια της ελληνικής παρουσίας στο εξωτερικό.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      10. Στην με αριθμό 5674/15-12-05 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 4154Β/9-1-06 έγγραφο από τον Υπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ως άνω ερώτησης, σας γνωρίζουμε ότι:
      Απαντώντας στην παραπάνω σχετική ερώτηση και σε ότι αφορά τις αρμοδιότητες του Επιχειρησιακού Προγράμματος Περιβάλλον (ΕΠΠΕΡ) του ΥΠΕΧΩΔΕ σας ενημερώνουμε, ότι στις 21/12/2005 έληξε η υποβολή αιτήσεων για την 8η Πρόσκληση του Μέτρου 6.2 «ΒΑΣΙΚΑ ΕΡΓΑ ΥΠΟΔΟΜΗΣ ΣΤΟΝ ΤΟΜΕΑ ΤΗΣ ΔΙΑΧΕΙΡΙΣΗΣ ΤΩΝ ΥΔΑΤΩΝ. ΔΡΑΣΕΙΣ ΠΕΡΙΦΕΡΕΙΑΚΟΥ ΧΑΡΑΚΤΗΡΑ ΠΡΟΣΑΡΜΟΓΗΣ ΤΗΣ ΧΩΡΑΣ ΣΤΗΝ ΚΟΙΝΟΤΙΚΗ ΝΟΜΟΘΕΣΙΑ ΠΟΥ ΑΦΟΡΑ ΣΤΗΝ ΠΡΟΣΤΑΣίΑ ΤΟΥ ΠΕΡΙΒΑΛΛΟΝΤΟΣ».
      Η Πρόσκληση δημοσιοποιήθηκε στον Τύπο και παραμένει αναρτημένη στην ιστοσελίδα του Επιχειρησιακού Προγράμματος ΠΕΡΙΒΑΛΛΟΝ ΕΠΠΕΡ 2000-2005 (www.epper.gr) .
      Στο πλαίσιο της παραπάνω Πρόσκλησης θα χρηματοδοτηθούν προτάσεις προερχόμενες από Περιφέρειες, Νομαρχιακές Αυτοδιοικήσεις, ΟΤΑ, ΔΕΥΑ και Οργανισμούς με αντίστοιχες θεματικά αρμοδιότητες, που θα αφορούν σε έργα αποχέτευσης και εγκαταστάσεις επεξεργασίας αστικών λυμάτων.
      Απαραίτητη προϋπόθεση για την αξιολόγηση μίας πράξης είναι η υποβολή αιτήματος στο χρονικό πλαίσιο που τίθεται από την Πρόσκληση, δηλαδή από 22/10/2005 μέχρι 21/12/2005
      Μέχρι 20/12/2005 δεν είχε κατατεθεί στο ΕΠΠΕΡ πρόταση από τους Δήμους Γουβών και Μοιρών. Αντίθετα ο Οργανισμός Ανάπτυξης Ανατολικής Κρήτης (ΟΑΔΥΚ) κατέθεσε πρόταση για χρηματοδότηση έργων αποχέτευσης για το Τμήμα Χανιά -Κολυμπάρι -Μάλεμε.
      Η αξιολόγηση των προτάσεων που γίνεται με το σύστημα της άμεσης αξιολόγησης δηλαδή της αυτοτελούς αξιολόγησης κάθε πρότασης, με την υποβολή της, και κατά σειρά πρωτοκόλλησης στην Υπηρεσία Διαχείρισης του Επιχειρησιακού Προγράμματος «ΠΕΡΙΒΑΛΛΟΝ», είναι την περίοδο αυτή σε εξέλιξη.
      Τέλος, θεωρούμε σκόπιμο να αναφερθούμε στο ιστορικό του θέματος:
      Τα έργα «Εγκατάσταση Επεξεργασίας και Διάθεση Λυμάτων Οικισμού Μοιρών» και «Συλλογή, Μεταφορά, Επεξεργασία και Διάθεση λυμάτων εντός των ορίων του παλαιού Δήμου Γουβών» είχαν ενταχθεί στο ΕΠΠΕΡ στο πλαίσιο της 3ης πρόσκλησης του Μέτρου 6.2 στις 11-02-04 και 18-02-04 αντίστοιχα.
      Στην Ετήσια Συνάντηση του Κοινοτικού Πλαισίου Στήριξης το Δεκέμβριο του 2003, η προηγούμενη πολιτική ηγεσία είχε εξουσιοδοτηθεί να συζητήσει με την Ευρωπαϊκή Επιτροπή τη διάθεση των πόρων του ΕΠΠΕΡ, στο πλαίσιο της αναθεώρησης του προγράμματος.
      Η προηγούμενη πολιτική ηγεσία, αγνοώντας αυτό προέβη σε πρόσκληση που αφορούσε έργα επεξεργασίας λυμάτων με φυσικές διεργασίες σε μικρούς οικισμούς (ορεινούς - παραλιακούς -αγροτικούς) ή οικισμούς με εποχιακά κυμαινόμενο πληθυσμό (τουριστικούς).
      Έτσι, όχι μόνο προέβη σε δέσμευση πόρων σε αντίθεση με τις δεσμεύσεις και τις απαιτήσεις της Ευρωπαϊκής Επιτροπής, αλλά ενέταξε παρατύπως τα δύο έργα. Αυτό προκύπτει από έλεγχο της κανονικότητας της 3ης πρόσκλησης του Μέτρου 6.2 που διενήργησε η Μονάδα Ελέγχου της Ειδικής Υπηρεσίας Διαχείρισης του ΕΠΠΕΡ.
      Πιο συγκεκριμένα, σύμφωνα με τον παραπάνω έλεγχο διαπιστώθηκε ότι το φυσικό αντικείμενο των δύο έργων ήταν σε πλήρη αναντιστοιχία με το φυσικό αντικείμενο της 3ης πρόσκλησης, αφού i) Οι Δήμοι Μοιρών και Γουβών δεν αποτελούν μικρό οικισμό αλλά αστική περιοχή, ii) Η επεξεργασία των λυμάτων δεν γίνεται με φυσικές μεθόδους αλλά με πολύπλοκη διαδικασία με Η/Μ υποστήριξη και χρήση χημικών και iii) Τα έργα περιλαμβάνουν και την κατασκευή Κεντρικού Αποχετευτικού Αγωγού (και αντλιοστασίων κ.λπ.) που δεν είναι επιλέξιμη δαπάνη από το ΕΠΠΕΡ.
      Για όλους αυτούς τους λόγους, τόσο η Ειδική Υπηρεσία Συντονισμού της Εφαρμογής των Επιχειρησιακών Προγραμμάτων του ΥΠΟΙΟ (έγγραφα αρ. πρωτ. 6670 ΕΥΣ/381/3-2-04 & 9276 ΕΥΣ/697/12-2-04), όσο και οι υπηρεσίες της Ευρωπαϊκής Επιτροπής είχαν εκφράσει την αντίθετη γνώμη τους.
      Επομένως με τη διαδικασία που ακολουθήθηκε από την τότε πολιτική ηγεσία, κάθε άλλο παρά εξασφαλισμένη ήταν η χρηματοδότηση των έργων αυτών από το ΕΠΠΕΡ.
      Ο Υπουργός
      Γ. ΣΟΥΦΛΙΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας 30 Ιανουαρίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 381/23-1-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Πολιτισμού, σχετικά με την αποκατάσταση του μνημείου του Ναού του Αγίου Πέτρου στο Ηράκλειο κ.λπ..
      2. Η με αριθμό 389/24-1-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με τις προθέσεις της Κυβέρνησης για ιδιωτικοποίηση της δακοκτονίας κ.λπ..
      3. Η με αριθμό 392/24-1-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Απασχόλησης και Κοινωνικής Προστασίας, σχετικά με την απομάκρυνση του αμιάντου από τις σχολικές μονάδες κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής).
      1. Η με αριθμό 376/23-1-2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τους Υπουργούς Μακεδονίας-Θράκης και Περιβάλλοντος, Χωροταξίας και Δημοσίων  Έργων, σχετικά με τη λειτουργία του Διυλιστηρίου Υδάτων στον Αλιάκμονα.
      2. Η με αριθμό 390/24-1-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με την αποκατάσταση των ζημιών από τον πρόσφατο σεισμό στα Κύθηρα.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΉΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 386/24-1-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη μονιμοποίηση των εργαζομένων στα Κ.Ε.Π. 
      Αναλυτικότερα, η επίκαιρη ερώτηση του κυρίου συναδέλφου έχει ως εξής:
      «Ο αριθμός των εργαζομένων στα Κ.Ε.Π. ανέρχεται σήμερα στους 3.026 και οι σχετικές υπουργικές αποφάσεις που εκδόθηκαν προβλέπουν τη σύσταση 2.588 θέσεων μόνιμου προσωπικού για τα Κ.Ε.Π. των Ο.Τ.Α. Α΄ και Β΄ βαθμού.
      Παρ’ όλα αυτά όμως προκηρύσσονται, σύμφωνα με το δελτίο τύπου 18-01-2006 του Υπουργείου σας, μόνο 2.055 θέσεις και αν υπολογιστεί το 5% για τους εργαζόμενους με ειδικές ανάγκες σύμφωνα με το νόμο 2463/98 απομένουν μόνο 1.952 θέσεις για να τις διεκδικήσουν οι 2.784 συμβασιούχοι των Κ.Ε.Π.
      Επειδή η προκήρυξη του Υπουργείου που έχει προωθηθεί στο Α.Σ.Ε.Π. δεν ικανοποιεί το σύνολο των συμβασιούχων των Κ.Ε.Π, σε αντίθεση με όσα τους είχατε υποσχεθεί,
      Ερωτάστε, κύριε Υπουργέ,
      Γιατί η προκήρυξη δεν καλύπτει το σύνολο των 2.784 εργαζομένων στα Κ.Ε.Π., που έχουν δικαίωμα να μονιμοποιηθούν έχοντας είκοσι τέσσερις μήνες απασχόλησης μέχρι την 28-02-2006;
      Με ποια προκήρυξη θα διεκδικήσουν τη μονιμοποίησή τους οι υπόλοιποι εργαζόμενοι;»
      Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης, κ. Ανδρεουλάκος.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, όπως είναι γνωστό το μοναδικό κριτήριο με το οποίο έγιναν οι προσλήψεις στα Κ.Ε.Π. Α΄ και Β’ βαθμού Τοπικής Αυτοδιοίκησης ήταν μόνο το πληθυσμιακό. Είχαμε να κάνουμε με ένα πιλοτικό πρόγραμμα είκοσι τεσσάρων μηνών και βεβαίως και με ένα άγχος –ο θεσμός έγινε επί των ημερών σας- της τότε κυβερνήσεως να απορροφήσει πόρους, δεδομένου ότι η συγχρηματοδότηση ήταν της τάξεως του 75% από την Ευρωπαϊκή Ένωση και 25% από τον κρατικό προϋπολογισμό.
      Μετά από δυόμισι χρόνια λειτουργίας του θεσμού έχουμε πλέον στατιστικά στοιχεία. Δεν είναι μόνο το πληθυσμιακό. Και βάσει των στατιστικών στοιχείων, τα οποία είναι και αδιάβλητα, διότι τα έχουμε με ηλεκτρονικό τρόπο, βλέπουμε αφενός ότι υπάρχουν ΚΕΠ στα οποία οι εργαζόμενοι υποαπασχολούνται και αφετέρου ότι υπάρχουν Κ.Ε.Π. στα οποία οι εργαζόμενοι ασχολούνται με αλλότρια έργα. Ενδεικτικά, σε Νομαρχιακό Κ.Ε.Π. ένας εκ των εργαζομένων απασχολείται αποκλειστικώς και μόνο στα Κ.Τ.Ε.Ο.. Άλλοι απασχολούνται ως ιδιαίτεροι δημάρχων και νομαρχών. 
      Επίσης, έχουμε στατιστικά στοιχεία βάσει των οποίων οι εργαζόμενοι κάθε έντεκα εργάσιμες ημέρες κάνουν μία πιστοποιημένη διαδικασία. Για παράδειγμα δηλαδή, στο Δήμο Αργιθέας η παραγωγικότητα κατ’ άτομο, δύο είναι οι εργαζόμενοι εκεί, οι συμβασιούχοι - είναι 0,09.
      Αυτό σημαίνει, κύριε Πρόεδρε, ότι κάθε συμβασιούχος θα πρέπει να εργαστεί έντεκα ημέρες για να κάνει μία πράξη. Και δεν το καταργούμε. Κανονικά θα έπρεπε να το καταργήσουμε. Δεν το καταργώ για πολλούς και ποικίλους λόγους. Λέω, ας είναι εκεί ένας νέος άνθρωπος, ο οποίος να τους πηγαίνει τα φάρμακα. Να έχω, όμως, δύο; Με αυτή τη χαμηλοτάτη παραγωγικότητα και με έναν προϋπολογισμό ο οποίος έχει στεναχώριες, νομίζω ότι δεν θα έκανα το χρέος μου απέναντι στο δημόσιο συμφέρον αν δεν προέβαινα σε περικοπές. 
      Εάν θέλετε, κύριε συνάδελφε, θα σας δώσω και άλλα στοιχεία. Άλλωστε, ακολουθεί επερώτηση επί του θέματος και θα δώσουμε πληρέστερη απάντηση. 
      Επίσης, είχαμε υποχρέωση να λάβουμε υπ’ όψιν μας και ορισμένα δεδομένα, τα οποία προέκυψαν πρόσφατα.
      Η έκδοση των διαβατηρίων, αγαπητέ συνάδελφε, έφυγε από τη δικαιοδοσία των νομαρχιακών αυτοδιοικήσεων και των Κ.Ε.Π. και περιήλθε από 1-1-2006 στην Αστυνομική Αρχή. Αυτό θα έχει ως αποτέλεσμα το 2006 να στερηθεί το Κ.Ε.Π. διακόσιες ογδόντα μία χιλιάδες πεντακόσιες διαδικασίες, που είναι το 17,7% του συνολικού τζίρου των Κ.Ε.Π. το 2005. 
      Επίσης, καταργήσαμε δικαιολογητικά όπως το πιστοποιητικό περί μη παραπομπής σε δίκη, το πιστοποιητικό περί μη άσκησης ποινικής δίωξης, το αντίγραφο ποινικού μητρώου για την επαναχορήγηση άδειας κατοχής κυνηγετικού όπλου που έχει λήξει και αυτά τα αντικαταστήσαμε με υπεύθυνη δήλωση του πολίτη.
      Ακόμη, το Υπουργείο υλοποιεί, μία πολιτική με την οποία ξεφορτώνουμε τον πολίτη και φορτώνουμε τις υπηρεσίες. Δηλαδή, καθιερώσαμε την αυτεπάγγελτη αναζήτηση. Αυτήν τη στιγμή έχουν μπει στο σύστημα της αυτεπάγγελτης αναζήτησης εκατόν είκοσι τέσσερα πιστοποιητικά. Ήδη από τον Απρίλιο, που άρχισε ο θεσμός να υλοποιείται, μέχρι τις 31 Δεκεμβρίου εννενήντα δύο χιλιάδες εκατόν πενήντα πολίτες δεν χρειάστηκε να απευθυνθούν ούτε στις κλασικές δημόσιες υπηρεσίες ούτε στα Κ.Ε.Π., διότι οι υπηρεσίες που χρειάζονταν τα πιστοποιητικά για να εκδώσουν την ατομική διοικητική πράξη, τα αναζήτησαν με τηλεομοιοτυπία αυτεπάγγελτα. Και αυτές τις ημέρες εντάξαμε εβδομήντα οκτώ πιστοποιητικά, δικαιολογητικά από δεκαοκτώ ασφαλιστικά ταμεία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Σήμερα αποστέλλω στο Εθνικό Τυπογραφείο μία κοινή υπουργική απόφαση του ΥΠ.ΕΣ.Δ.Δ.Α. –και του Υπουργού Ανάπτυξης, του κ. Σιούφα- με την οποία δεκατέσσερις διαδικασίες αρμοδιότητας του Υπουργείου Ανάπτυξης τίθενται στο σύστημα της αυτεπάγγελτης αναζήτησης. 
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, σας παρακαλώ να ολοκληρώσετε. Θα συνεχίσετε στη δευτερολογία σας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τελειώνω, κύριε Πρόεδρε. Μία κουβέντα μόνο.
      Τέλος, κύριε συνάδελφε, πρέπει να ξέρετε το εξής: Προχωρούν οι ολοκληρωμένες διοικητικές συναλλαγές. Με την εξάπλωση των ηλεκτρονικών συστημάτων διαλειτουργικότητας, δεν θα χρειαζόμαστε χαρτιά. Οι υπηρεσίες θα επικοινωνούν μεταξύ τους και θα κάνουν ηλεκτρονική διασταύρωση εννόμων σχέσεων και πραγματικών περιστατικών. Δεν θα διακινούνται χαρτιά και ο πολίτης δεν θα χρειάζεται να πηγαίνει ούτε στην κλασική δημόσια υπηρεσία ούτε στο Κ.Ε.Π.. Από το σπίτι του, από το γραφείο του, εάν έχει έναν ηλεκτρονικό υπολογιστή, θα παίρνει το χαρτί το οποίο χρειάζεται.
      Η προοπτική, λοιπόν, που ανοίγεται μπροστά μας είναι ότι σε δέκα χρόνια δεν θα χρειάζεται ο θεσμός.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, σας παρακαλώ ολοκληρώστε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όταν, λοιπόν, υπάρχει αυτή η προοπτική –και προς τα εκεί κινούνται τα πράγματα- δεν μπορώ να στήσω ένα θεσμό με τρεις χιλιάδες είκοσι έξι. Και έκοψα τετρακόσιες τριάντα οκτώ θέσεις επί τη βάσει όλων των κριτηρίων, τα οποία σας ανέπτυξα.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, θα συνεχίσετε στη δευτερολογία σας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τώρα προκηρύσσονται οι χίλιες εννιακόσιες πενήντα δύο θέσεις. Σε δεύτερη φάση, όταν θα ωριμάσουν και θα έχουν και οι υπόλοιποι συμβασιούχοι δύο χρόνια προϋπηρεσία, θα προβώ και στη δεύτερη προκήρυξη.
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κύριε Υπουργέ, με αυτά που είπατε είναι σαν να μην υπάρχει πλέον η γραφειοκρατία, είναι σαν να μη χρειάζονται πλέον τα ΚΕΠ. Δυστυχώς, όμως, η πραγματικότητα είναι διαφορετική.
      Τα εννιακόσια εβδομήντα οκτώ Κ.Ε.Π. της χώρας έχουν αγκαλιαστεί από τους πολίτες, έχουν την εμπιστοσύνη των πολιτών, γιατί ακριβώς έχουν συμβάλει πάρα πολύ στην απλοποίηση της ζωής τους. Η αποδοχή αυτή των πολιτών νομίζω ότι ήταν μια από τις αιτίες που και η Κυβέρνηση ανακοίνωσε ότι στηρίζει τελικά το θεσμό των Κ.Ε.Π., παρά τις ταλαντεύσεις που υπήρχαν ένα διάστημα.
      Είναι προφανές ότι οι εργαζόμενοι στα Κ.Ε.Π. κάτω από αντίξοες συνθήκες έχουν συμβάλει πάρα πολύ στην διαπιστωμένη επιτυχία του θεσμού. Κι εσείς προσωπικά και ο Υπουργός έχετε δηλώσει κατ’ επανάληψη ότι στην πορεία όλοι οι εργαζόμενοι θα διασφαλιστούν. Όλοι, χωρίς εξαιρέσεις. Αντ’ αυτού βλέπουμε μία πρωτοφανή απόφαση η οποία ουσιαστικά αφήνει χίλιους εβδομήντα τέσσερις εργαζόμενους εκτός. 
      Αυτά τα οποία μας είπατε, δεν δικαιολογούν αυτή την εξέλιξη. Μόνος σας είπατε, μετά από δέκα χρόνια βλέπω να αρχίζουν να αποδίδουν οι ολοκληρωμένες συναλλαγές. 
      Γνωρίζετε πάρα πολύ καλά ότι με την κατανομή των θέσεων, την οποία κάνατε, πλήττεται κυρίως η Περιφέρεια, οι ακριτικές περιοχές, αλλά και πολλές αστικές περιοχές με μεγάλο αντικείμενο. Τα στατιστικά στοιχεία δεν αποδίδουν πολλές φορές την πραγματικότητα ή και χρησιμοποιούνται από ορισμένους.
      Η Νομαρχιακή Αυτοδιοίκηση Ηρακλείου, παραδείγματος χάρη, με κατάταξη –σύμφωνα με τα κριτήρια τα δικά σας- στην υψηλή παραγωγικότητα, βλέπει ότι προκηρύσσονται μόνο τρεις θέσεις ΠΕ και ΤΕ –δύο και μία…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτές είναι ώριμες, κύριε συνάδελφε.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υφυπουργέ, δεν είναι μόνο αυτές ώριμες.
      Το επιχείρημα το οποίο αναφέρετε, για δαπανηρό θεσμό, νομίζω ότι είναι έωλο. Κατ’ αρχήν οι εργαζόμενοι δεν αμείβονται με πάνω από 600 ευρώ ο κάθε ένας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Και τα 80.000.000 ευρώ, όμως, που δαπανά η πολιτεία σε αυτό το θεσμό, δεν είναι σπατάλη. Είναι από τις πιο αποδοτικές επενδύσεις της ελληνικής πολιτείας.
      Κύριε Υπουργέ, έγιναν και στο παρελθόν στην αρχή του θεσμού λάθη –δεν αμφιβάλλει κανείς σε αυτό-  όμως ήταν η αρχή του θεσμού. Σήμερα νομίζω ότι έχετε την ευθύνη και μπορείτε να προχωρήσετε χωρίς να βλέπετε προβλήματα που θα δημιουργηθούν ή θα λυθούν μετά από δέκα χρόνια. Σας ζητώ να τροποποιήσετε την απόφασή σας, να συμπεριλάβετε όλους τους εργαζόμενους, να διασφαλιστούν όλοι. Με την εκπαίδευση που έχουν μέσα από τα ΚΕΠ, με την εμπειρία που έχουν σε όποια  υπηρεσία και αν τους πάτε μεθαύριο,  που κατά τη γνώμη σας δεν θα χρειάζονται τα ΚΕΠ, θα αποδίδουν πολύ καλύτερα από άλλους. Με αυτή την έννοια νομίζω ότι σας χρειάζονται, είναι άνθρωποι οι οποίοι θα βοηθήσουν την ελληνική πολιτεία να απλοποιήσει τη ζωή των πολιτών. 
      ΠΡΟΕΔΡΕΥΩΝ (Γεώργιος Σούρλας): Ο κ. Ανδρεουλάκος έχει το λόγο. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ δεν υπεστήριξα ότι δεν χρειάζονται τα Κ.Ε.Π., όμως πρέπει τον θεσμό αυτόν από πιλοτικό πρόγραμμα να τον μετατρέψουμε σε μόνιμο θεσμό και αυτό κάνουμε. Με τα ίδια κριτήρια στήνουμε ένα πιλοτικό πρόγραμμα; Γιατί το λέμε πιλοτικό πρόγραμμα κύριε συνάδελφε; Γιατί πρέπει να το μετρήσουμε και να δούμε πού χρειάζεται να έχουμε Κ.Ε.Π. και πόσοι εργαζόμενοι πρέπει να στελεχώσουν αυτό το θεσμό. 
      Σας έδωσα συγκεκριμένα παραδείγματα. Είναι δυνατόν το Κ.Ε.Π.  Κηφισίας της Υπερνομαρχίας Αθηνών-Πειραιώς να  έχει παραγωγικότητα 0,72% ανά συμβασιούχο δηλαδή να μην κάνουν ούτε μία πράξη την ημέρα και να έχει είκοσι πέντε συμβασιούχους; Λέτε ότι το κόστος είναι ασήμαντο. Το κόστος είναι περίπου 80-90.000.000 ευρώ και με τη μονιμοποίηση μπορεί να φθάσει και τα 100.000.000. Πείτε μας λοιπόν εσείς αυτά τα 100.000.000 ευρώ με τον ελλειμματικό προϋπολογισμό που μας παραδώσατε αφού κυβερνήσατε έντεκα χρόνια και κατορθώσατε με τις «μεγάλες» οικονομικές επιτυχίες η Ελλάδα να είναι σήμερα υπό ευρωπαϊκή επιτήρηση, ποιους φόρους να επιβάλλουμε, ποιους φόρους να αυξήσουμε για να τα εξασφαλίσουμε. 
      Κύριε συνάδελφε, και εγώ ανήκω στη λαϊκή δεξιά και ο συνάδελφος εδώ ο κ. Γιακουμάτος ανήκει στην κοινωνική δεξιά και από ευαισθησία έχουμε όλοι πολλή. 
      ΠΡΟΕΔΡΕΥΩΝ (Γεώργιος Σούρλας): Πολλές δεξιές βλέπω! 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πείτε μας λοιπόν κύριε συνάδελφε, πού θα βρούμε τους πόρους για να θρέψουμε αυτούς οι οποίοι χρειάζονται έντεκα μέρες ή πέντε μέρες για να κάνουν μια πράξη. Βέβαια, δεν κλείνουμε τα Κ.Ε.Π. διότι είναι χρήσιμα. Όταν σας μίλησα για μία δεκαετία κύριε συνάδελφε, ήθελα να σας τονίσω ότι σε μια δεκαετία δεν θα χρειάζονται παντάπασι. Αλλά χρόνο με το χρόνο, αντί ο τζίρος να αυξάνεται θα μειώνεται, διότι προωθούμε πολιτικές τέτοιες οι οποίες προάγουν την αυτεπάγγελτη αναζήτηση, πράγμα που σημαίνει ότι ο πολίτης δεν θα χρειάζεται να πάει στο Κ.Ε.Π.. 
      Να σας πω για την υπηρεσία που χρειάζεται, το ποινικό μητρώο. Ξέρετε ότι είχαμε μείωση στο τζίρο του ποινικού μητρώου το 2005, επειδή η αυτεπάγγελτη αναζήτηση καθιερώθηκε τον Ιούνιο, της τάξεως των τριάντα χιλιάδων πιστοποιητικών; Τα οποία τριάντα χιλιάδες πιστοποιητικά φέτος δεν θα είναι πάλι τριάντα χιλιάδες μείον, αλλά θα είναι ογδόντα χιλιάδες πιστοποιητικά μείον, διότι όσο ο θεσμός γίνεται γνωστός στους πολίτες, και όσο εμείς από το Υπουργείο στεκόμαστε στο κεφάλι και πατάσσουμε τα φαινόμενα εκείνα που δεν προάγουν το θεσμό, ο θεσμός θα προχωρεί και συνεπώς οι επισκέψεις των πολιτών είτε στο Κ.Ε.Π. είτε στην κλασική δημόσια υπηρεσία μέρα με την ημέρα θα λιγοστεύουν. 
      Όταν καταργούμε πιστοποιητικά και τα υποκαθιστούμε με υπεύθυνες δηλώσεις, όταν τα έργα πληροφορικής τα τρέχουμε και θα είναι on line  προϊόντα και θα γίνεται ηλεκτρονική διασταύρωση, αυτό δεν σημαίνει ότι θα μειώνεται ο τζίρος; Επομένως με αυτήν την προοπτική εκεί που χρειάζεται ο εργαζόμενος στα Κ.Ε.Π. έντεκα μέρες για να κάνει μια πράξη, θα θέλει ένα μήνα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, ολοκληρώστε κύριε Υπουργέ. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακούστε, λοιπόν, κύριε συνάδελφε. Έναντι του φορολογούμενου πολίτη έχουμε μεγάλες υποχρεώσεις και αίσθημα ευθύνης. Εμείς εξορθολογίζουμε το σύστημα και τα πράγματα δεν είναι τόσο δραματικά όσο τα λέτε. Πού βρήκατε τους χίλιους εβδομήντα τέσσερις; Όταν αυτή τη στιγμή εργάζονται τρεις χιλιάδες είκοσι έξι συμβασιούχοι και συνιστώ δύο χιλιάδες πεντακόσιες ογδόντα οκτώ μόνιμες θέσεις που είναι χίλιες εβδομήντα τέσσερις; Και θέλω να μου πείτε το εξής: Πότε άλλοτε προκήρυξη για δύο χιλιάδες θέσεις τη διεκδικούν δύο χιλιάδες τετρακόσιοι τριάντα έξι υποψήφιοι; 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ψεύδεστε!
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτά είναι πέρα από τα όρια της συνταγματικότητας. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ τελειώστε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Έπεισα το ΑΣΕΠ ότι επειδή υπάρχει κοινωνική συναίνεση να μη θεωρηθεί αυτή η ρύθμιση αντισυνταγματική και έρχεστε εσείς και μου λέτε ότι δεν φροντίζουμε για τους εργαζομένους. 
      Επίσης  κύριε Πρόεδρε, περνάμε τροπολογία στο νόμο για την περαιτέρω χρήση των δημοσίων εγγράφων και έτσι δεν θα χρειαστεί να δώσουν εξετάσεις να πάρουν το πιστοποιητικό γνώσεως ηλεκτρονικών υπολογιστών, διότι θα τεκμαίρεται η γνώση τους εφόσον έχουν δεκαοκτάμηνη προϋπηρεσία στο θεσμό. 
      ΠΡΟΕΔΡΕΥΩΝ (Γεώργιος Σούρλας): Κύριε Ανδρεουλάκο, έχετε πάρει το διπλάσιο χρόνο. Σας παρακαλώ, ολοκληρώστε. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ενδιαφέρον σας λοιπόν το έχουμε προλάβει εμείς. Εμείς φροντίζουμε να εξορθολογίσουμε το θεσμό, να κάνουμε οικονομίες να υπάρξει καλύτερη εξυπηρέτηση και παράλληλα η μεγάλη πλειοψηφία αυτών που εργάζονται μέσα να παραμείνει. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, υπάρχουν κάποια περιθώρια ανοχής στο χρόνο, αλλά να μη φθάνουμε και στο διπλάσιο!
      Θα συζητηθεί η δεύτερη με αριθμό  387/24-1-2006 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Ελπίδας Παντελάκη προς τον Υπουργό Απασχόλησης και Κοινωνικής Προστασίας, σχετικά με τις απολύσεις εργαζομένων στην COCA-COLA κ.λ.π.
      Η επίκαιρη ερώτηση της κυρίας συναδέλφου έχει ως εξής: 
      «Στις 19/1/06 η «Coca Cola 3E» ανακοίνωσε το κλείσιμο της παραγωγής του εργοστασίου της Αθήνας και των αποθηκών της Ρόδου, Κέρκυρας και Μεσολογγίου. Στη συνάντηση με τα Δ.Σ. των σωματείων, η διοίκηση της εταιρείας δήλωσε ότι «περισσεύουν» εκατόν πενήντα εργαζόμενοι οι οποίοι και θα απολυθούν. Το μόνο που φαίνεται να συζητούν οι εκπρόσωποι της εργοδοσίας είναι ο τρόπος με τον οποίον θα γίνουν οι απολύσεις, ώστε να είναι λιγότερο «επώδυνες».
      Δυναμικά και με κινητοποιήσεις αντέδρασαν οι εργαζόμενοι που δεν δέχονται να διαπραγματευτούν απολύσεις συναδέλφων τους και κάλεσαν την εταιρεία να ανακαλέσει τις αποφάσεις της.
      Φαίνεται ότι αυτό που η «Coca Cola 3E» αποκαλεί «αναδιάρθρωση» δεν είναι τίποτα άλλο από την πρόθεσή της να αυξήσει ακόμα περισσότερο τα υπερκέρδη της, αξιοποιώντας όλες τις δυνατότητες που της δίνει η αντιλαϊκή πολιτική που ακολούθησαν και οι αντεργατικοί νόμοι που ψήφισαν τόσο οι κυβερνήσεις του ΠΑ.ΣΟ.Κ. όσο και η σημερινή της Νέας Δημοκρατίας.
      Αξίζει να σημειωθεί ότι τα κέρδη της εταιρείας για το πρώτο εξάμηνο του 2005 ανήλθαν στα 205.000.000 ευρώ από 156.000 ευρώ για το ίδιο διάστημα του 2004 (αύξηση 17%). Επιβεβαιώνεται έτσι ότι απολύσεις δεν πραγματοποιούν μόνο οι ζημιογόνες επιχειρήσεις, αλλά ακόμη και οι πιο κερδοφόρες και «υγιείς», αφού στα πλαίσια της «ανταγωνιστικότητας» η Ευρωπαϊκή Ένωση και οι Κυβερνήσεις αντιμετωπίζουν τους εργαζόμενους ως «αναλώσιμο» είδος. 
      Ερωτάται ο κύριος Υπουργός ποια μέτρα θα πάρει ώστε να μην κλείσουν το εργοστάσιο και οι αποθήκες της «Coca Cola 3E» και να μην απολυθεί ούτε ένας εργαζόμενος». 
      Στην ερώτηση της κυρίας συναδέλφου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, στις 19 Ιανουαρίου η διοίκηση της «Coca Cola» έβγαλε μια ανακοίνωση, όπου μιλά για αναδιάρθρωση της εταιρείας, καθώς και ότι αυτές οι αναδιαρθρώσεις θα επηρεάσουν -και όχι θα απολύσουν- εκατόν πενήντα άτομα. Το Υπουργείο Απασχόλησης άμεσα παρενέβη για την ανακοίνωση. Στις 21 Ιανουαρίου ήρθε το χαρτί των εργαζομένων, δηλαδή την Παρασκευή, και την Τρίτη -γιατί τη Δευτέρα ήμουν στην Θεσσαλονίκη για άλλα προβλήματα- στις 24 Ιανουαρίου έκανα τριμερή συμφιλιωτική διαδικασία στο Υπουργείο Απασχόλησης. Μάλιστα, ήταν παρούσα και η κ. Παντελάκη. 
      Εκλήθη η εταιρεία, οι εργαζόμενοι -είναι στη διάθεση των Πρακτικών της Βουλής το πρωτόκολλο συμφιλίωσης- εγκαλέσαμε την εταιρεία και είπαμε ότι το Υπουργείο δεν δέχεται καμία απόλυση. Μετά από πολύωρες διαπραγματεύσεις με τον πρόεδρο της Γ.Σ.Ε.Ε., τον αντιπρόεδρο του Εργατικού Κέντρου, με Βουλευτές κατέληξε η εταιρεία να δεχθεί –και διαβάζω επί λέξει- τα εξής: «Η εταιρεία δηλώνει ότι επιθυμεί να ξεκινήσει τις διαβουλεύσεις» –είναι ένα προϊόν δημοκρατίας οι διαβουλεύσεις και η συζήτηση- «με τους εργαζόμενους για ένα εύλογο χρονικό διάστημα για την εξεύρεση κοινά αποδεκτής λύσης». Θα καταθέσω στη συνέχεια το κείμενο για τα Πρακτικά της Βουλής.
      Στο διάστημα που θα είναι οι διαβουλεύσεις, κύριε Πρόεδρε, θα συνεχιστεί κανονικά η λειτουργία. Δεν θα κλείσει ούτε η μονάδα παραγωγής της Αθήνας ούτε η αποθήκη του Μεσολογγίου ούτε της Ρόδου ούτε της Κέρκυρας. Καμία απόλυση. Αυτή ήταν η δήλωση της εταιρείας και αυτό συμφώνησε η εταιρεία. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Οι εργαζόμενοι θέλουν η εταιρεία να αποσύρει το έγγραφό της 19ης Ιανουαρίου 2006 και να συνεχίσει την παραγωγική διαδικασία. Το δεύτερο, το τρίτο και το τέταρτο τα έχει δεχθεί η εταιρεία. Γιατί δεν υπέγραψαν οι εργαζόμενοι; Γιατί η εταιρεία δεν απέσυρε την ανακοίνωσή της στις 19 του μηνός. 
      Η εταιρεία «Coca Cola 3E» είναι, ως γνωστόν, πολυεθνική εταιρεία και έχει παρθεί μια απόφαση σε επίπεδο διοίκησης. Οι εκπρόσωποι εδώ της Ελλάδος είχαν τη δυνατότητα να συμφωνήσουν μέχρι αυτά που συμφωνήσαμε, δηλαδή καμία απόλυση, να λειτουργούν οι παραγωγικές μονάδες και οι αποθήκες και μέχρι εκεί έκαναν. Άρα, λοιπόν, τι εμποδίζει τους εργαζόμενους να αρχίσουν οι διαβουλεύσεις χωρίς κανένα προαπαιτούμενο, χωρίς καμία απειλή απολύσεων και να προχωρήσει στην αναδιάταξη η επιχείρηση; 
      Κυρία Παντελάκη, νομίζω ότι αυτός ο συνδικαλιστικός ή ο κομματικός τσαμπουκάς δεν ωφελεί. Και δεν ωφελεί εσάς, κυρία Παντελάκη, ή εμένα, διότι εμείς έχουμε το ημερομίσθιό μας. Οι άνεργοι, όμως, όταν κάποιοι κάνουν σπέκουλα και προσπαθούν ως πολιορκητικό κριό ή συνδικαλιστικά ή κομματικά ή πολιτικά, κύριε Πρόεδρε, να το εκμεταλλευτούν, τότε έχουμε τα γνωστά προβλήματα. Έχουμε εργασιακή σύγκρουση, την επιχείρηση να πηγαίνει από το κακό στο χειρότερο και μετά έχουμε δάκρυα και κλάμα. Αυτό το Υπουργείο δεν το επιθυμεί. Το Υπουργείο επιθυμεί διαβουλεύσεις, να διασφαλιστούν τα δικαιώματα των εργαζομένων και κάναμε το πρακτικό, το οποίο γνωρίζετε, κυρία Παντελάκη, και το οποίο καταθέτω στα Πρακτικά, για να ξέρετε τι πέτυχε ακριβώς το Υπουργείο. Αν το Υπουργείο δεν πέτυχε να ικανοποιήσει τον τσαμπουκά των συνδικαλιστών αυτό είναι αλλουνού παπά ευαγγέλιο. 
      (Στο σημείο αυτό ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος  καταθέτει για τα Πρακτικά το προαναφερθέν έγγραφο, το οποίο έχει ως εξής: 
      ( Να φωτογραφηθεί το έγγραφο σελ. 22-23 )
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Παντελάκη. 
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, λυπάμαι πάρα πολύ για την απάντηση που δώσατε. Λυπάμαι πάρα πολύ, γιατί όχι μόνο δεν αντιμετωπίζετε τα προβλήματα των εργαζομένων και κάνετε πλάτες στην εργοδοσία και στην «Coca Cola 3E», αλλά και γιατί χρησιμοποιείτε αυτές τις εκφράσεις και παραπλανάτε τον ελληνικό λαό.
      Ας ακουστεί, λοιπόν, ποια είναι η αλήθεια, γιατί είπατε την μισή αλήθεια από τη δική σας οπτική γωνία, ενώ τα πράγματα είναι αντικειμενικά. Κατ’ αρχήν εδώ αποδεικνύεται ότι η κύρια επιχειρηματολογία της Κυβέρνησής σας είναι μύθος για αυτά που λέει για την ανταγωνιστικότητα, την ανάπτυξη και τις επενδύσεις. Και όταν βάζουν λουκέτο οι επιχειρήσεις πετάνε τους εργάτες από τη δουλειά και όταν είναι κερδοφόρες –και είναι χαρακτηριστικό παράδειγμα αυτός ο οικονομικός κολοσσός της εταιρείας «Coca Cola 3E»- πάλι πετάνε τους εργαζόμενους έξω. 
      Απ’ αυτά που είπατε, το πρώτο ζήτημα είναι ότι η εταιρεία δεν είπε ότι θα απολύσει. Έχω, λοιπόν, και εγώ το κείμενο, το οποίο θα καταθέσω για τα Πρακτικά και το έχετε και εσείς, αλλά σκοπίμως παραπλανάτε τον ελληνικό λαό που μας ακούει τώρα. Αυτό το κείμενο μου έχει έρθει και εμένα στο όνομά μου, όπως έχει έρθει και σε εσάς. Είναι το πρόγραμμα της αναδιάρθρωσης της «Coca Cola 3E» και εξηγεί εδώ -και πολύ σωστά από τη δική τους πλευρά στα πλαίσια της ανταγωνιστικότητας- ότι κάνουν αυτήν την αναδιάρθρωση. Καταθέτω το κείμενο για τα Πρακτικά της Βουλής.
      (Στο σημείο αυτό η Βουλευτής κ. Ελπίδα Παντελάκη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εμείς δεν λέμε αν θα δικαιωθεί η εταιρεία ή όχι, αλλά εμείς λέμε ότι πρέπει να υπάρχει μια πολιτική παρέμβαση, να κρατηθούν τα προσχήματα και να υπάρχει λίγο «κράτει». Γι’ αυτό σας είπα και στο Υπουργείο ότι τουλάχιστον στις κερδοφόρες επιχειρήσεις πρέπει να πείτε μια κουβέντα, όπως για παράδειγμα ότι δεν συζητάτε για απολύσεις. Μου είπατε, πρώτον, ότι θέλω πόλεμο και, δεύτερον, ότι εδώ υπάρχει Σύνταγμα και νόμοι και από εκεί και πέρα πάνω σε αυτό δεν μπορείτε να κάνετε τίποτα. Δεν είπατε την ώρα που μιλούσαμε ότι δεν δέχεστε απολύσεις.
      Τι λέει, λοιπόν, το κείμενο της «Coca Cola 3E»; Οι άνθρωποι μιλούν καθαρά. Αυτός ο επηρεασμός που εσείς είπατε ότι δεν είναι απολύσεις λέει το εξής: «Ήδη καλούμε εκπροσώπους των εργαζομένων σε διαβουλεύσεις, προκειμένου να προσδιορίσουμε τους όρους και τις συνθήκες αποχώρησης». Αυτό συζητούν οι άνθρωποι και το λένε με ειλικρίνεια. Παράλληλα, θα προσλάβουν άλλα εκατόν πενήντα άτομα. Αν θέλει να μειώσει αυτήν την στιγμή την παραγωγή, είναι δικό της θέμα να μειώνει την παραγωγή, να αυξάνει σε προσλήψεις το προσωπικό στις πωλήσεις και να αλλάζει τις εργασιακές σχέσεις. Το ζήτημα δεν είναι να συζητήσουμε το πρόβλημα της αναδιάρθρωσης της εταιρείας. Οι εργαζόμενοι θέλουν πολιτική παρέμβαση από την Κυβέρνηση σε αυτό το ζήτημα. Όμως, όχι μόνο πολιτική παρέμβαση δεν υπάρχει, αλλά εσείς ωθείτε τα πράγματα εκεί και μιλάτε για συνδικαλιστικό τσαμπουκά. Ποιος είναι ο συνδικαλιστικός τσαμπουκάς; Δεν το κατάλαβα. 
      Είπατε ότι εμείς έχουμε το μισθό μας και είμαστε ασφαλείς. Οι Βουλευτές του Κ.Κ.Ε. έχουν τον μισθό, όπως έχει όλος ο κόσμος και οι υπάλληλοι. Ένα το κρατούμενο. Το λέω, επειδή είπατε ότι έχουμε το μισθό μας και ότι είμαστε ασφαλείς. Εργαζόμενοι είμαστε και εμείς απ’ αυτήν την άποψη.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Δεύτερον, αυτοί που είναι εργαζόμενοι, δηλαδή, πρέπει να χάσουν τη δουλειά τους; Αυτό δεν ήταν πρωτόκολλο συμφιλίωσης. Ας το πάρει κάποιος δημοσιογράφος που έχει το κουράγιο να γράψει την αλήθεια και τον αφήνουν οι διευθυντές των εφημερίδων. Οι εργαζόμενοι αποχώρησαν, γιατί η εταιρεία επέμενε να μην παίρνει πίσω το χαρτί. Το θέμα δεν είναι να πάρει πίσω το χαρτί, αλλά να πάρει πίσω τις απολύσεις. 
      Βεβαίως, οι εργαζόμενοι μπορούν να συζητήσουν για το πρόγραμμα της εταιρείας, αλλά με ποια προϋπόθεση; Να μην απολυθούν οι εργαζόμενοι. Αν το θέλετε, δεν θα κανονίσουμε εμείς που θα αυξάνει κάθε εταιρεία την παραγωγή της. Το πρόβλημα είναι να διασφαλίσουν τις θέσεις της δουλειάς τους. Το αυτονόητο λέμε αυτήν τη στιγμή. Επομένως δεν υπήρχε συμφιλίωση.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, ολοκληρώστε.
      ΕΛΠΙΔΑ ΠΑΝΤΕΛΑΚΗ: Το Υπουργείο δεν δέχεται καμία απόλυση και απ’ αυτά και μόνο που είπατε για συνδικαλιστικούς τσαμπουκάδες είναι κατανοητό. Δηλαδή σήμερα είναι τόσο αδιέξοδη η πολιτική σας που όποιος παλεύει να έχει τη δουλειά του και να ζει με αξιοπρέπεια είναι συνδικαλιστικός τσαμπουκάς.
      Αυτές οι εταιρείες που βγάζουν 350.000.000 ευρώ και διώχνουν τον κόσμο από τη δουλειά, δεν είναι τσαμπουκάς των εταιρειών. Ξέρετε τι είναι; Είναι πολιτική επιλογή αυτής της Κυβέρνησης και των προηγούμενων …
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Παντελάκη, ολοκληρώστε.
      ΕΛΠΙΔΑ ΠΑΝΤΕΛΑΚΗ: Αυτή είναι η ελεύθερη αγορά. Αποτελείτε, από ό,τι φαίνεται, μόνο διέξοδο για τους μεγαλοεπιχειρηματίες και όλα τα άλλα είναι κροκοδείλια δάκρυα …
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Καταγγέλλω αυτήν τη στιγμή –επιτρέψτε μου για δευτερόλεπτα, κύριε Πρόεδρε, δεν αφορά αυτό που θα πω τον Υπουργό κ. Γιακουμάτο, αφορά την Κυβέρνηση- ότι έχουν έλθει οι άνθρωποι από τη Θεσσαλονίκη από τα «Λιπάσματα» τόσο ταξίδι, έκαναν τόσο δρόμο όλη τη νύχτα μέσα στο κρύο και περίμεναν να βρουν στο κινητό –αν είναι δυνατόν- τον Υπουργό Οικονομίας της Κυβέρνησης. Δεν τον βρίσκουν στο κινητό για δυόμισι ώρες για να τους πει αν θα τους δεχθεί ή όχι. Είναι μέτρο και αυτό της ευαισθησίας της Κυβέρνησης.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, πρέπει να αντιληφθεί η Βουλευτής του Κομμουνιστικού Κόμματος Ελλάδος ότι μία κερδοφόρα επιχείρηση αν δεν κάνει αναδιάταξη και αναδιάρθρωση, μπορεί εύκολα να γίνει ζημιογόνα και να έχουμε μεγάλα δράματα. Να έχουμε απολύσεις, όπως έχουμε το πρόβλημα τώρα στα «Λιπάσματα», διότι τα «Λιπάσματα» ήταν κερδοφόρα, αλλά τόσα χρόνια ποιούσαν τη νήσσα –θα έλθει εδώ το θέμα και θα απαντήσει η Βουλή- όταν τα ζημίωναν, όταν τα υπερχρέωναν, όταν τα κακοδιαχειριζόντουσαν και τώρα έχουν φθάσει σε τρομακτικές ζημιές ύψους 216.000.000 ευρώ. Όταν έχουν 216.000.000 ευρώ ζημιές κάθε χρόνο, ερχόμαστε και λέμε για τους εργαζόμενους …
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, εμείς το παλεύουμε χρόνια να μην κλείσουν τα «Λιπάσματα».
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Παντελάκη, εμείς παλεύουμε οι επιχειρήσεις να μην γίνουν ζημιογόνες και να έχουμε κλεισίματα. Εμείς παλεύουμε να έχουμε μία οικονομία υγιή, μία ανάπτυξη υγιή για να μπορούμε να έχουμε θέσεις απασχόλησης μέσα από την πραγματική ανάπτυξη και όχι την εικονική.
      Έρχομαι τώρα στο δεύτερο: στις αποχωρήσεις. Ποιος μιλάει για αποχωρήσεις; Αν διαβάσετε καλά το πρακτικό κι αυτά που είπαμε εκεί, κύριε Πρόεδρε, θα δείτε ότι δέσμευσα την εταιρεία. Επαναλαμβάνω ότι στο Μεσολόγγι από τους δεκαπέντε εργαζόμενους δεν θα φύγει κανείς και δεν θα απολυθεί κανείς και το υπέγραψε αυτό η εταιρεία. Στη Ρόδο το ίδιο, στην Κέρκυρα το ίδιο και στο εργοστάσιο παραγωγής. Αυτό θα γίνει και θα κάτσουν οι εργαζόμενοι κάτω να κάνουν διαβουλεύσεις.
      Θα σας φέρω ένα παράδειγμα, κυρία Παντελάκη και να το δείτε εργασιακά και επιχειρηματικά. Έχει δεκαπέντε εργαζόμενους στο Μεσολόγγι στις αποθήκες. Μπορεί οι πέντε –υπόθεση κάνω- να θέλουν να αποχωρήσουν γιατί έχουν ώριμα συνταξιοδοτικά δικαιώματα και οι άλλοι πέντε μπορεί να πάρουν την επιχείρηση και να τη δουλεύουν αυτοί ως κάβα. Λέω ένα παράδειγμα. 
      Αυτό είναι διαβούλευση, κυρία Παντελάκη. Ζητάμε να μην επηρεαστούν οι εργαζόμενοι, να βρουν τρόπους με την εταιρεία ώστε να μην μείνει κανείς άνεργος. 
      Η εταιρεία δέχθηκε με υπογραφή της ότι κατά τη διάρκεια των διαβουλεύσεων, κύριε Πρόεδρε, δεν θα γίνει ουδεμία απόλυση. Εάν υπάρξει απόλυση, κυρία Παντελάκη, μετά τις διαβουλεύσεις, εδώ είναι το Υπουργείο. Το Υπουργείο άμεσα παρεμβαίνει. Και το Υπουργείο αυτό δεν έχει κροκοδείλια συνδικαλιστικά ή κομματικά δάκρυα …
      ΕΛΠΙΔΑ ΠΑΝΤΕΛΑΚΗ: Είναι κροκοδείλια.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): … έχει πράξεις, έχει δράσεις, οι οποίες σε σας δεν είναι κατανοητές. Σ’ αυτό δεν φταίω εγώ. Λυπάμαι. 
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, δεν λέτε την αλήθεια. Να πάρετε το πρόγραμμα της «Coca-Cola» από τα πρακτικά να το πάτε στον Υπουργό. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Παντελάκη. Δόθηκε η απάντηση από τον Υπουργό. Μπορείτε τα υπόλοιπα να τα συζητήσετε και στο Υπουργείο. 
      Τρίτη είναι η με αριθμό 394/24-1-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Εσωτερικών, Δημόσιας Διοίκησης και Αποκέντρωσης, σχετικά με τη χορήγηση άδειας αποψίλωσης δάσους στον Κιθαιρώνα κλπ.
      Αναλυτικότερα το περιεχόμενο της επίκαιρης ερώτησης του κ. Λεβέντη σε περίληψη έχει ως εξής:
      «Με την υπ’ αριθμ. 5349/8-12-2005 ερώτησή μας θέταμε σειρά ερωτημάτων για τη διενεργούμενη αποψίλωση σε έκταση διακοσίων στρεμμάτων δάσους στη θέση Στέρνα Κιθαιρώνα με την πρόφαση αντιπυρικής προστασίας, η οποία χρηματοδοτείται μάλιστα από κοινοτικά κονδύλια.
      Οι απαντήσεις που δόθηκαν από τη Γενική Περιφέρεια Αττικής που εξέδωσε τη σχετική άδεια, όσο και από το Δασαρχείο Αιγάλεω, που υποχρεούται να βλέπει τις αντίστοιχες εργασίες, αναφέρουν ότι υπεύθυνοι για την υλοποίηση της μελέτης είναι οι ιδιοκτήτες της έκτασης και ότι δεν έχουν διαπιστωθεί παραβιάσεις.
      Παρά ταύτα, όπως διαπιστώσαμε και από επιτόπιες επισκέψεις έχουν κοπεί σε ευρεία έκταση, όχι μόνο πουρνάρια άνω των πέντε μέτρων και εκατοντάδες νέα πεύκα, αλλά και αιωνόβια πεύκα ακόμα, ενώ σε σημαντική έκταση οι ιδιοκτήτες έχουν προβεί σε όργωμα μέσα στα δάσος και κάτω από τα πεύκα. Αυτό αναφέρεται και από την έκθεση του Δασαρχείου Αιγάλεω το οποίο εκ των υστέρων το διαπιστώνει και τονίζει μάλιστα ότι έχει κινήσει τη διαδικασία μήνυσης κατά του δράστη και κήρυξης της περιοχής ως αναδασωτέας.
      Κατόπιν των ανωτέρω ερωτώνται οι κ.κ. Υπουργοί: 
      - Επιτρέπεται να χορηγείται άδεια για υποτιθέμενο καθαρισμό του δάσους, η υλοποίησή της να αφήνετε στις διαθέσεις του ιδιοκτήτη και εκ των υστέρων να διαπιστώνονται οι καταστροφές και να κινούνται διαδικασίες μηνύσεων και αναδάσωσης του δάσους που καταστρέφεται; 
      - Ποια μέτρα θα ληφθούν για όσους δεν εφάρμοσαν και δεν επέβλεψαν τις νόμιμες διαδικασίες;
      - Έχουν δοθεί και άλλες παρόμοιες άδειες, σε ποιες περιοχές, ποιος τις επιβλέπει και ποιος τις χρηματοδοτεί;»
      Στην ερώτηση του κ. Λεβέντη θα  απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, με βάση το νόμο οι καθαρισμοί των δασών διενεργούνται, σύμφωνα με μελέτες οι οποίες εγκρίνονται από τις περιφερειακές δασικές υπηρεσίες. 
      Για την καλή εκτέλεση των προβλεπόμενων έργων ορίζονται επιτροπές παρακολούθησης των μελετών και επιτροπές παραλαβής των έργων, που έχουν εγκριθεί με τις συγκεκριμένες μελέτες και εφόσον δεν τηρηθούν οι όροι που αναφέρονται στη μελέτη, κινούνται οι ανάλογες ενέργειες για αποκατάσταση της περιοχής και για την απόδοση των ευθυνών. 
      Έχουν δοθεί και στο παρελθόν εγκρίσεις μελετών για καθαρισμούς δασών, η διενέργεια των οποίων χρηματοδοτήθηκε από το Β΄ και το Γ΄ Κοινοτικό Πλαίσιο Στήριξης. 
      Όσον αφορά την περιοχή που αναφέρετε στη θέση Στέρνα Ελατιάς του Δήμου Βιλλίων πρέπει να πούμε ότι έχει εγκριθεί σχετική μελέτη, με την 1825 στις 4-8-2005 απόφαση του Γενικού Γραμματέα Περιφέρειας Αττικής, σύμφωνα με την οποία «υπεύθυνοι υλοποίησης και τήρησης των όρων της μελέτης είναι οι ιδιοκτήτες της έκτασης, ενώ την εκτέλεση του έργου εποπτεύει η υπηρεσία μας. Οι εργασίες έχουν ανατεθεί από τους ιδιοκτήτες σε ιδιώτη δασοπόνο για να εκτελεστούν. Αυτό προβλέπει ο νόμος. Από τη μέχρι τώρα πορεία των εργασιών η υπηρεσία μας δεν έχει διαπιστώσει παραβίαση των όρων της συγκεκριμένης μελέτης. Επιπλέον σας γνωρίζουμε ότι σε γειτονική της συγκεκριμένης μελέτης έκταση έχει πραγματοποιηθεί όργωμα σε έκταση εμβαδού 1,9 στρεμμάτων. Στο μεγαλύτερο τμήμα της εν λόγω έκτασης αμφισβητείται ο αποδιδόμενος με την 2430/1-7-03 πράξη του Δασαρχείου Αιγάλεω σε πρώτο βαθμό χαρακτήρας της ως δάσους και ο χαρακτηρισμός της εκκρεμεί στην πρωτοβάθμια επιτροπή επίλυσης δασικών αμφισβητήσεων δυτικής Αττικής». 
      Πρέπει να πούμε ότι η υπηρεσία για την προστασία της έκτασης των 1,9 στρεμμάτων έχει κινήσει τη διαδικασία μήνυσης κατά του δράστη και κήρυξής της ως αναδασωτέας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ και κύριοι συνάδελφοι, ξέρουμε πολύ καλά την τύχη των δασών της Αττικής. Είχε μία δασοκάλυψη 70% με 80% κάποτε και τώρα έχει περιοριστεί στο μη περαιτέρω. Ένα μέρος αυτών των δασών έχει ακόμα γλιτώσει στη δυτική Αττική και στην περιοχή του Κιθαιρώνα. 
      Εδώ τώρα –υποτίθεται- για καλό του δάσους γίνεται καθαρισμός. Καθαρισμός, από όσο ξέρω, θα σήμαινε να καθαριστούν τα ξερά δένδρα ή να φύγουν κάποια άλλα εμπόδια για την καλή λειτουργία του δάσους. 
      Τι έγινε, όμως, εδώ; Κύριε Υπουργέ, οι ιδιώτες αυτοί πήραν μία άδεια, η οποία μάλιστα ενισχύεται με κοινοτικά κονδύλια. Έβαλαν εκεί ένα θεριζοαλωνιστικό τρακτέρ, το οποίο μπαίνει μέσα κάτω από τα δένδρα και ξυρίζει ό,τι υπάρχει από κάτω. Όχι μόνο τα πουρνάρια και τις κουμαριές, αλλά και τα μικρά πεύκα. Ακόμα και μεγάλα πεύκα κόπηκαν.
      Πήγα επιτοπίως και τα είδα, κύριε Υπουργέ. Ποιος επέβλεπε; Κανένας απολύτως. Ήσαν κάποιοι αλλοδαποί εργάτες εκεί πέρα με τους οποίους δεν μπορούσες να συνεννοηθείς και αυτοί έκοβαν και θέριζαν κι όλα αυτά γίνονταν πριονίδι. 
      Προσπαθώ να επικοινωνήσω με το Δασαρχείο. Έλειπε ο δασάρχης –ήταν αδειούχος- και ρωτάω τον αναπληρωτή του: «Τι θέλετε να κάνετε εκεί»; «Δεν ξέρουμε» -μου είπε- «θέλουν να κάνουν κατασκήνωση». Όταν τον ρώτησα: «Ποιος το λέει;» μου απάντησε «αυτοί που κάνουν αυτήν τη δουλειά, αυτοί το είπαν ότι θα κάνουν κατασκήνωση». Καταμεσής στο δάσος κατασκήνωση, χωρίς να τηρείται καμία προϋπόθεση και χωρίς να υπάρχει η σχετική άδεια. 
      Η περιφέρεια Αττικής λέει ότι δεν υπάρχει καμία παραβίαση. Έχετε τα έγγραφα εδώ που λένε ότι δεν διαπιστώθηκε καμία παραβίαση. Και το ίδιο το Δασαρχείο, το οποίο –υποτίθεται- λέει ότι δεν διαπιστώθηκε καμία παραβίαση, σας λέει ότι υπάρχει όργωμα μέσα στο δάσος, το οποίο διαπιστώσαμε και εμείς, κύριε Υπουργέ. Πήγαμε με το δήμαρχο των Βιλλίων και το είδαμε. Έχει οργωθεί το δάσος εκεί που ήταν κάποια μικρά διάκενα και κάτω από τα πεύκα, εκεί καθαρίστηκε. 
      Πρέπει να περιμένουμε να έλθει ο κάθε «καλοπροαίρετος» ιδιώτης να θερίσει, να οργώσει και μετά να κηρύξουμε αναδασωτέα την έκταση και να κινήσουμε τη διαδικασία μήνυσης;
      Είναι κατάσταση αυτή; Πιστεύετε ότι έτσι σεβόμαστε το δάσος και το προστατεύουμε; Και δεν είναι μόνο αυτό, αλλά δημιουργείται τώρα το υπέδαφος και η υποδομή και παροτρύνονται και άλλοι να ζητήσουν να κάνουν την ίδια δουλειά. Φοβόμαστε ότι αυτό θα είναι πέρα για πέρα καταστροφικό για το δάσος.
      Θα πρέπει να σας πω ότι σε κάποιο από τα δεντράκια αυτά του δάσους του Κιθαιρώνα κρεμάστηκε ο Οιδίποδας. Εκεί ήταν οι Βάκχες, εκεί ήταν ο Πάνας και ο Διόνυσος. Έχουν, λοιπόν και μια ιστορία και έχουν ως τώρα διατηρηθεί, χωρίς τα κοινοτικά κονδύλια και χωρίς να παρεμβαίνει το Δασαρχείο, το Υπουργείο σας, για να κάνει τον καθαρισμό και την αποψίλωση. Έζησαν τόσες χιλιάδες χρόνια. Φοβόμαστε ότι από εδώ και πέρα το πράγμα έχει πάρει κακό δρόμο και αν δεν παρέμβετε άμεσα και αν δεν είστε αυστηροί, τότε το δάσος δεν θα έχει μέλλον. Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λεβέντη.
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, πρέπει να πούμε ότι σεβόμαστε την ευαισθησία του κ. Λεβέντη για την προστασία του δασικού πλούτου. Θέλω να σας πω, όμως, κύριε συνάδελφε, ότι εμείς δεν μείναμε αδρανείς, μετά την καταγγελία την οποία κάνατε. Επικοινωνήσαμε και με το Δασαρχείο του Αιγάλεω, αλλά και με το Γενικό Γραμματέα της Περιφέρειας και δώσαμε σαφείς εντολές ότι δεν θα πρέπει να παραβιαστεί η μελέτη η οποία έχει εγκριθεί, ότι θα πρέπει να έχουμε μια συνεχή εποπτεία των εργασιών που εκεί εκτελούνται, έτσι ώστε να προστατευθεί το δάσος, που όπως πολύ σωστά είπατε, έχει και ιστορικό χαρακτήρα.
      Θέλω, λοιπόν, να σας διαβεβαιώσω, επειδή και εμείς έχουμε τις ίδιες ευαισθησίες με εσάς, ότι θα επικοινωνήσουμε πάλι με τις υπηρεσίες που έχουμε εκεί, θα στείλουμε και από την κεντρική υπηρεσία ανθρώπους, ειδικούς επιστήμονες, να εποπτεύσουν τις εργασίες που γίνονται και να είστε βέβαιος ότι θα γίνει η καλύτερη δυνατή δουλειά, έτσι ώστε να προστατευθεί το δάσος, να προστατευθεί όλη η περιοχή και να αποφύγουμε αυθαιρεσίες σε βάρος του δασικού πλούτου της χώρας μας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επίκαιρες ερωτήσεις δευτέρου κύκλου:
      Η πρώτη με αριθμό 385/24.01.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λειτουργία του Κ.Ε.Π. Δήμου Αχελώου Καρδίτσας, διαγράφεται, λόγω κωλύματος του κυρίου Βουλευτή.
      Επίσης, η δεύτερη με αριθμό 388/24.01.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Εμπορικής Ναυτιλίας, σχετικά με τη κάλυψη των ελλειμμάτων του Ν.Α.Τ., την απρόσκοπτη καταβολή των συντάξεων κ.λπ., διαγράφεται, λόγω κωλύματος του κυρίου Υπουργού.
      Ακολουθεί η τρίτη με αριθμό 393/24.01.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης της πτηνοτροφίας, των πτηνοτρόφων κ.λπ..
      Αναλυτικότερα η επίκαιρη ερώτηση της κ. Ξηροτύρη έχει ως εξής:
      «Η ελληνική πτηνοτροφία υφίσταται τις συνέπειες της γρίπης των πτηνών, παρ’ ότι στη χώρα μας δεν έχουν εμφανιστεί κρούσματα της νόσου. Οι πωλήσεις καταγράφουν κάθετη μείωση, με αποτέλεσμα τόσο οι οργανωμένες πτηνοτροφικές επιχειρήσεις όσο και οι μικρές οικογενειακές επιχειρήσεις και οι πτηνοτρόφοι που έχουν συμβάσεις με τις μεγάλες πτηνοτροφικές επιχειρήσεις, να βρίσκονται σε άσχημη οικονομική θέση. Τα μέτρα που ανακοίνωσε η Κυβέρνηση δεν κρίνονται επαρκή, προκειμένου να στηριχθεί ο κλάδος που απασχολεί δεκαπέντε χιλιάδες εργαζόμενους, να μην καταστραφεί η παραγωγική βάση της πτηνοτροφίας, αλλά και να προστατευθεί η δημόσια υγεία. Ταυτόχρονα, οι ελλείψεις των δημόσιων υπηρεσιών σε επιστημονικό προσωπικό, σε εργαστήρια και μέσα είναι μεγάλες, όπως και η έλλειψη πιστώσεων για να καλυφθούν οι πληρωμές του έκτακτου προσωπικού. Επίσης, η ουσιαστική και υπεύθυνη ενημέρωση της κοινής γνώμης δεν ανταποκρίνεται στις ανάγκες του προβλήματος και τις περισσότερες φορές έχει επικοινωνιακό και μόνο χαρακτήρα.
      Ερωτάται  ο κύριος Υπουργός Αγροτικής Ανάπτυξης και Τροφίμων:
      1. Με ποια συγκεκριμένα οικονομικά μέτρα θα στηρίξει, όχι μόνο τις οργανωμένες πτηνοτροφικές επιχειρήσεις, αλλά και τις μικρές οικογενειακές επιχειρήσεις, τους πτηνοτρόφους που έχουν συμβάσεις με τις μεγάλες πτηνοτροφικές επιχειρήσεις και τους πτηνοτρόφους της χωρικής εκτροφής (χορήγηση κεφαλαίων κίνησης, ρύθμιση οφειλών προς όλες τις τράπεζες, αύξηση του ποσοστού επιδότησης για τα σχέδια βελτίωσης του κλάδου της πτηνοτροφίας, αποζημιώσεις, έκτακτες ενισχύσεις);
      2. Ποιες συγκεκριμένες ενέργειες έχει κάνει σε επίπεδο Ευρωπαϊκής Ένωσης, ώστε να υπάρξουν δράσεις αντίστοιχες με αυτές που υπήρξαν στην περίπτωση των τρελών αγελάδων και του αφθώδους πυρετού στα πρόβατα; Πότε θα προχωρήσει σε στελέχωση των δημόσιων υπηρεσιών με μόνιμο προσωπικό και με ποιους τρόπους προτίθεται να αναβαθμίσει την υπεύθυνη και ουσιαστική ενημέρωση των πολιτών;»
      Στην επίκαιρη ερώτηση της κ. Ξηροτύρη θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, πρέπει να πούμε ότι δυστυχώς, ένας από τους πλέον δυναμικούς κλάδους της ελληνικής αγροτικής οικονομίας, η ελληνική πτηνοτροφία, χειμάζεται. Δέχεται πολύ σημαντικά πλήγματα, χωρίς να φταίει η ελληνική πτηνοτροφία, εξαιτίας του γεγονότος ότι έχουμε έκρηξη της ασθένειας του ιού της γρίπης των πτηνών στη γειτονική Τουρκία.
      Θέλω να πω ότι η Κυβέρνηση έχει πάρει σημαντικότατα μέτρα, έτσι ώστε και να αποφύγει την επέκταση του ιού στη χώρα μας αλλά και να στηρίξει τις πτηνοτροφικές επιχειρήσεις που λειτουργούν. Έχει εγκριθεί ήδη επισιτιστική βοήθεια 7.000.000 ευρώ και μελετάται η δυνατότητα αύξησης της επισιτιστικής βοήθειας. Δυστυχώς μέχρι στιγμής χρήση της επισιτιστικής βοήθειας δεν έγινε, διότι οι χώρες όπου επρόκειτο να σταλεί η επισιτιστική βοήθεια αρνήθηκαν να παραλάβουν κοτόπουλα. Βρέθηκε μια λύση με τη Μοζαμβίκη, αυτήν προχωρούμε τώρα, έτσι ώστε το ταχύτερο δυνατόν να αποσυμφορηθεί η αγορά –υπάρχουν μεγάλα αποθέματα κοτόπουλου στα ψυγεία- για να μπορέσει να πάρει μια ανάσα η αγορά.
      Επίσης, πρέπει να πούμε ότι έχουν ληφθεί μέτρα ρύθμισης των χρεών των πτηνοτρόφων. Έχουν ανακοινωθεί τα μέτρα αυτά από τον κ. Δούκα. Το Υπουργείο Απασχόλησης έχει πάρει ειδικά μέτρα για το πάγωμα και τη ρύθμιση των ασφαλιστικών εισφορών των πτηνοτροφικών επιχειρήσεων. Έχει επιδοτηθεί ήδη με 12% το εργατικό κόστος. Μελετάται και σύντομα θα ανακοινωθεί η απόφαση για τη χορήγηση της εγγύησης του ελληνικού δημοσίου για τη λήψη δανείων από τις πτηνοτροφικές επιχειρήσεις και μελετάται η λήψη μιας σειράς μέτρων φορολογικού χαρακτήρα, έτσι ώστε να στηριχθούν οι πτηνοτροφικές επιχειρήσεις της χώρας μας.
      Για τα άλλα που αναφέρετε στην ερώτησή σας θέλω να σας πω ότι υπάρχει επάρκεια πιστώσεων, έτσι ώστε να καλυφθούν όλες οι δαπάνες που απαιτούνται να γίνουν για την αποφυγή της μετάδοσης της γρίπης των πτηνών στη χώρα.
      Για τις προσλήψεις θα πω ότι έχουν προσληφθεί  οκτακόσια εξήντα –αυτό είναι ένα νούμερο ρεκόρ- επιστήμονες, ειδικοί επιστήμονες και βοηθητικό προσωπικό και υπάρχει πλήρης στελέχωση των κτηνιατρικών υπηρεσιών της χώρας μας. Έχει ρυθμιστεί το θέμα των υπερωριών και έχει γίνει μια πραγματικά πολύ μεγάλη εκστρατεία –τη ζήσατε και εσείς, κυρία συνάδελφε, στη Θεσσαλονίκη- από την πολιτική ηγεσία του Υπουργείου Αγροτικής Ανάπτυξης και Τροφίμων. Έχουμε επισκεφθεί είκοσι νομούς της χώρας, όλες τις παραμεθόριες περιοχές, έχουμε ενημερώσει τις αρμόδιες αρχές, έχουμε ενημερώσει τον τοπικό Τύπο και μέσω αυτού τους πολίτες των περιοχών αυτών, έτσι ώστε να γνωρίζουν ότι υπάρχει επάρκεια των μέτρων για να μην έχουμε μετάδοση του ιού της γρίπης των πτηνών στη χώρα.
      Θέλω δε να σας πω και κάτι άλλο. Όντως υπάρχει παραπληροφόρηση του κοινού. Δεν υπάρχει κανένας απολύτως κίνδυνος από την κατανάλωση πτηνοτροφικών προϊόντων της οργανωμένης πτηνοτροφίας. Κανένας απολύτως κίνδυνος. Το έχουμε πει σε όλους τους τόνους και μέσα από τα Μέσα Μαζικής Ενημέρωσης και μέσα από συνεντεύξεις που έχουμε κάνει, από δελτία Τύπου.
      Επίσης, θέλω να σας πω ότι οι πτηνοτρόφοι γνωρίζουν πολύ καλά ότι σε όλες τις προσπάθειές τους είμαστε δίπλα τους. Έχουμε πάει μαζί τους στο Υπουργείο Απασχόλησης στο Υπουργείο Οικονομίας. Γνωρίζουν ότι το Υπουργείο Αγροτικής Ανάπτυξης και Τροφίμων είναι αρωγός και συμπαραστάτης. Περνούν μια δύσκολη περίοδο. Τους στηρίζουμε, τους συμπαραστεκόμαστε και πιστεύουμε ότι σύντομα θα δοθεί η δυνατότητα, έτσι ώστε να ανακάμψει ο τόσο σημαντικός αυτός κλάδος της ελληνικής αγροτικής οικονομίας.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ:  Ευχαριστώ, κύριε Πρόεδρε.
      Κύριε Υπουργέ, πράγματι η κατάσταση για τους πτηνοτρόφους της χώρας είναι πάρα πολύ δύσκολη. Υπέστησαν πολύ μεγάλη ζημιά και σήμερα καταγράφεται ότι οι πωλήσεις τους έχουν φτάσει σχεδόν στο 10%, σε σχέση με τις  κανονικές συνθήκες. Μειώθηκαν κατά 90%. Ενδεχομένως η αγορά αυτές τις μέρες να έχει βελτιωθεί. Το ενδιαφέρον κινήθηκε στα προβλήματα που αντιμετωπίζουμε από την κακοκαιρία. Από την άλλη πλευρά, όμως, η ζημιά έχει γίνει. Απαιτείται, λοιπόν, η κυβερνητική ευαισθησία για την άμεση ενίσχυση των παραγωγών, ώστε να μπορούν να αντεπεξέλθουν στις υποχρεώσεις τους και κυρίως προς αυτούς τους παραγωγούς, οι οποίοι προμηθεύουν τις μεγάλες πτηνοτροφικές επιχειρήσεις, τους οποίους δεν ενισχύσατε καθόλου και είναι αυτοί οι οποίοι έχουν και τα προβλήματα.
      Εγώ καταλαβαίνω την όλη δουλειά που έχετε κάνει, προκειμένου να πάρετε τα μέτρα σας για την πρόληψη, να πάρετε όλα εκείνα τα μέτρα για την ενίσχυση των υπηρεσιών.
      Υπάρχουν προβλήματα. Τα άκουσα και κατά τη σύσκεψη που κάνατε στη Νομαρχία Θεσσαλονίκης με τους άλλους νομάρχες. Υπάρχουν ακόμα τα προβλήματα της έγκαιρης πληρωμής του προσωπικού. Βέβαια το περισσότερο προσωπικό είναι εποχικό και ξέρετε πάρα πολύ καλά ότι για να στεριώσει αυτό το σύστημα του ελέγχου και της διασφάλισης της ποιότητας των τροφίμων, για να αναπτύξει, δηλαδή, και το δεύτερο σκέλος του το Υπουργείο Ανάπτυξης, χρειάζεται μόνιμο προσωπικό στις νομαρχιακές αυτοδιοικήσεις. Χρειάζεται, λοιπόν, περισσότερη προσπάθεια και γι’ αυτό το θέμα.
      Εκείνο, όμως, το οποίο θα πρέπει τώρα να επισπεύσουμε, είναι τα οικονομικά μέτρα, οι ενισχύσεις και οι φοροελαφρύνσεις στους πτηνοτρόφους. Σε ερώτηση που είχε γίνει πριν από δύο μήνες από τον κ. Λεβέντη, είχατε απαντήσει ότι θα υπάρξει μία τροπολογία, ότι ο κ. Μπασιάκος κάνει ενέργειες στην Ευρωπαϊκή Ένωση, ότι θα υπάρξει απαλλαγή από το Φ.Π.Α., ότι θα υπάρξουν δάνεια, αλλά εγώ βλέπω ότι αυτά δεν έχουν δρομολογηθεί, παρ’ όλο που περνάμε τη δεύτερη κρίση αυτήν τη στιγμή, η οποία είναι και η σημαντικότερη και που δεν έχει λήξει. 
      Ως προς το σκέλος των παρεμβάσεών μας στην Ευρωπαϊκή Ένωση, δεν απαντήσετε και ενδεχομένως θα μου απαντήσετε τώρα. Και σας λέω ότι η Ελλάδα, που βρίσκεται πιο κοντά στη γειτονική χώρα, πλήττεται και θα πληγεί και ο τουρισμός, όχι μόνο η κτηνοτροφία. Θα πρέπει, λοιπόν, να ζητήσουμε αντίστοιχα μέτρα, όπως αυτά που ζήτησε η Αγγλία για τα θέματα των τρελών αγελάδων κ.λπ.. Θα πρέπει να υπάρξει μία ουσιαστική στήριξη. Δεν μπορούμε να στηριχθούμε στην επισιτιστική βοήθεια, διότι δικαιολογημένα και οι άλλες χώρες δεν παραλαμβάνουν τέτοια τρόφιμα. 
      Το τελευταίο θέμα, κύριε Πρόεδρε, είναι το θέμα της ενημέρωσης, το οποίο συζητήσαμε και στη σύσκεψη. 
      Είναι αποσπασματική η ενημέρωση, κύριε Υπουργέ, και γι’ αυτό νομίζω ευθύνονται και οι τηλεοράσεις. Συνήθως διογκώνουν τα μεγάλα προβλήματα και έρχεται μία καταστροφή σε όλα τα πράγματα. Νομίζω ότι πρέπει να υπάρξει μία συστηματική, σωστή ενημέρωση προς τον ελληνικό λαό και να μην είναι κάθε φορά –όπως λέω στην ερώτησή μου- επικοινωνιακού χαρακτήρα από τον έναν Υπουργό Υγείας τη μία φορά, από τον Υπουργό Αγροτικής Ανάπτυξης και Τροφίμων από την άλλη κ.λπ..
      Χρειάζεται μία συστηματική, σωστή ενημέρωση, γιατί πραγματικά το ελληνικό κοτόπουλο παραμένει καλό. Είναι βασικό αγαθό και τρόφιμο για την ελληνική κοινωνία και πρέπει με όλα τα μέτρα να το στηρίξουμε. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Ξηροτύρη.
      Κύριε Υπουργέ, έχετε το λόγο για να δευτερολογήσετε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, θεωρώ ότι εμείς δεν αναφερθήκαμε σε μέτρα τα οποία θα ληφθούν, αλλά κυρίως σε μέτρα τα οποία ελήφθησαν ήδη, για να στηριχθούν οι πτηνοτροφικές επιχειρήσεις της χώρας μας. Η ρύθμιση των ασφαλιστικών εισφορών, η ρύθμιση των δανείων των πτηνοτροφικών επιχειρήσεων, η επισιτιστική βοήθεια και τα άλλα μέτρα, είναι μέτρα τα οποία έχουν ήδη ληφθεί. Υπάρχει και μια ικανοποίηση και αναγνώριση της προσπάθειας της Κυβέρνησης από την πλευρά του κλάδου των πτηνοτρόφων. 
      Όσον αφορά στο θέμα του μόνιμου προσωπικού, θέλω να σας πω ότι ένα πολύ μεγάλο ποσοστό από το προσωπικό που έχει προσληφθεί, έχει προσληφθεί σε μόνιμη βάση. Για να καταλάβετε τη σημασία του γεγονότος που αναφέρω, θα πρέπει να αναλογιστείτε ότι όταν αναλάβαμε το Υπουργείο Αγροτικής Ανάπτυξης και Τροφίμων, βρήκαμε τριακόσιες πενήντα κενές οργανικές θέσεις κτηνιάτρων, τόσο στην κεντρική υπηρεσία όσο και στις περιφερειακές υπηρεσίες. Σήμερα πρέπει να πούμε ότι σ’ όλη τη χώρα και στην κεντρική υπηρεσία και στα κτηνιατρικά εργαστήρια υπάρχει επάρκεια προσωπικού. 
      Όσον αφορά στο θέμα της Ευρωπαϊκής Ένωσης, στο οποίο αναφερθήκατε, θέλω να σας πω ότι ο Υπουργός Αγροτικής Ανάπτυξης κ. Μπασιάκος έχει φέρει το θέμα επανειλημμένα στο Συμβούλιο των Υπουργών Γεωργίας της Ευρωπαϊκής Ένωσης και έχει ζητήσει τη λήψη πρόσθετων μέτρων, έτσι ώστε να στηριχθεί ο πτηνοτροφικός κλάδος. 
      Αναφέρατε ένα πολύ σημαντικό θέμα, το θέμα της ενημέρωσης. Εδώ πρέπει να πούμε ότι στο κομμάτι αυτό υπάρχει ένα μεγάλο έλλειμμα ή, αν θέλετε, υπάρχει μια διαστρέβλωση της πραγματικότητας, κυρίως από τα ιδιωτικά Μέσα Μαζικής Ενημέρωσης, διότι εμείς επανειλημμένα έχουμε μιλήσει στις τηλεοράσεις και στα ραδιόφωνα. Προτρέπουμε ειδικούς επιστήμονες στον τομέα αυτό να βγουν και να μιλήσουν για την ελληνική πτηνοτροφία, για την ασφάλεια που παρέχουν τα προϊόντα της ελληνικής πτηνοτροφίας και την υγιεινή τους. 
      Όμως, αντιλαμβανόμαστε όλοι όταν στην τηλεόραση γίνεται μία συζήτηση και στο μισό της οθόνης ο καθηγητής λέει ότι δεν υπάρχει κανένα πρόβλημα και στο άλλο μισό έχουμε εικόνες από την Ταϊλάνδη ή από άλλες χώρες, όπου εμφανίζονται κανιβαλισμός των πτηνών, όλη η προσπάθεια που γίνεται, τινάζεται στον αέρα.
      Εμείς κάνουμε μία συστηματική ενημέρωση. Σας είπα ότι επισκεφθήκαμε πάρα πολλές περιοχές της χώρας. Δώσαμε συνεντεύξεις. Είπαμε ξεκάθαρα ότι δεν  υπάρχει κανένα απολύτως πρόβλημα για τα προϊόντα της οργανωμένης ελληνικής πτηνοτροφίας. Καλέσαμε τους Έλληνες καταναλωτές άφοβα να χρησιμοποιούν τα προϊόντα αυτά. Κάνουμε μία συστηματική προσπάθεια, έτσι ώστε να στηρίξουμε τον κλάδο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο Βουλευτής κ. Πάνος Καμμένος ζητά ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια.
      Τελευταία είναι η τέταρτη με αριθμό 391/24-1-2006 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη θέσπιση κριτηρίων αξιολόγησης των Δημοσίων Οργανισμών κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Μέσα στα πλαίσια των διακηρυγμένων προθέσεων της Κυβέρνησης να εκσυγχρονίσει τη Δημόσια Διοίκηση, να θέσει φραγμό στις αλόγιστες σπατάλες, αλλά και να περιορίσει το δημόσιο τομέα στις απόλυτα απαραίτητες λειτουργίες του, η επικείμενη αναθεώρηση του Συντάγματος προσφέρει μία σειρά από μοναδικές ευκαιρίες. 
      Αν καθοριστεί μέσα στο Συνταγματικό Χάρτη πως ορισμένες δημόσιες δραστηριότητες οφείλουν να υπακούουν σε συγκεκριμένους κανόνες αξιολόγησης και πως κάποιες δραστηριότητες θα πρέπει να καταργούνται, εφόσον δεν εκπληρώνουν τους σκοπούς για τους οποίους τέθηκαν, τότε το επίπεδο της δημόσιας γραφειοκρατίας θα βελτιωθεί αισθητά, ενώ οι δημόσιες δαπάνες θα περιοριστούν και θα εκλογικευτούν.
      Ερωτάται, λοιπόν, ο Υπουργός αρμόδιος για τη Δημόσια Διοίκηση αν προτίθεται να εντάξει στις προς αναθεώρηση διατάξεις του Συντάγματος ή έστω στη χειρότερη περίπτωση να ρυθμίσει νομοθετικά τα ακόλουθα:
      Α. Κάθε πρωτοβουλία ίδρυσης καινούργιων δημόσιων φορέων να περιλαμβάνει σαφή «κριτήρια αποτυχίας» (ύψος δαπανών, αριθμό υπαλλήλων, συγκεκριμένα χρονικά περιθώρια εκπλήρωσης στόχων) με την «παραβίαση» των οποίων ο φορέας να οδηγείται σε διάλυση.
      Β. Κάθε νέος φορέας που εκπληρώνει το στόχο για τον οποίο ιδρύεται (λ.χ. πλήρης ενεργειακή ασφάλεια, ολοκλήρωση κάποιου έργου, αντιμετώπιση κάποιας έκτακτης κρίσης για την οποία ιδρύθηκε κ.λπ.) να προβλέπεται η άμεση διάλυσή του.
      Γ. Να αξιολογούνται όλα τα ιδρύματα, οργανισμοί, φορείς, εταιρείες του δημοσίου, ινστιτούτα και άλλες ανεξάρτητες ή αυτόνομες υπηρεσίες με βάση την αιτιολογική βάση της ίδρυσής της. Και στην περίπτωση που οι σκοποί για τους οποίους ιδρύθηκαν δεν έχουν ή δεν μπορούν να εκπληρωθούν, να προβλέπεται η διάλυσή τους.
      Στην επίκαιρη ερώτηση του κ. Ανδριανόπουλου θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος.
      Κύριε Ανδρεουλάκο, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, δεν είναι φρόνιμο ρυθμίσεις περί των κριτηρίων αποτυχίας των δημόσιων φορέων να ενταχθούν στο Σύνταγμα. Το θέμα απαιτεί λεπτομερειακές ρυθμίσεις, πράγμα που πρέπει να αποφεύγει το Σύνταγμα, όπως έδειξε και η εμπειρία της τελευταίας αναθεώρησης. Επίσης, το θέμα απαιτεί ευελιξία και προσαρμοστικότητα, διότι εάν χρειαστεί να προσαρμοστούν σε συγκεκριμένες συνθήκες αυτά τα κριτήρια, θα υπάρξει ανελαστικότητα, επειδή θα έχουν συμπεριληφθεί στις συνταγματικές ρυθμίσεις. 
      Όμως, από πλευράς ισχύοντος δικαίου μπορούμε να πούμε ότι υπάρχει εκείνο το θεσμικό πλαίσιο, που δίνει τις σαφείς δυνατότητες ελέγχου και αξιολόγησης της ποιότητας των αποτελεσμάτων και της καλής λειτουργία των δημόσιων φορέων. Αναφέρομαι μάλιστα στον πρόσφατο νόμο, το ν. 3429/2005, που αφορά στις ρυθμίσεις για τις Δ.Ε.Κ.Ο. Μεταξύ των διατάξεων υπάρχουν εκείνες που επιβάλλουν υποχρέωση κατάρτισης στρατηγικών και επιχειρησιακών σχεδίων των Δημόσιων Επιχειρήσεων και Οργανισμών, οι επιδιωκόμενοι στόχοι των οποίων εκφράζονται με αριθμητικά μεγέθη.
      (Στο σημείο αυτό, την Προεδρικη  ‘Εδρα καταλαμβάνει  ο Γ’  Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ).
      Επιβάλλεται ο προσδιορισμός χρηματοοικονομικών και επιχειρησιακών δεικτών, οι προϋποθέσεις και οι παραδοχές επίτευξης αυτών των στόχων που τίθενται. Διαδικασίες αξιολόγησης και απόδοσης διευθυντικών στελεχών και επιχειρησιακών μονάδων. Έλεγχος εφαρμογής της οικονομικής πολιτικής. Επιβολή κυρώσεων. Εφαρμογή διά της συγκεκριμένης πολιτικής ανθρώπινου δυναμικού όταν παρουσιάζονται αρνητικά οικονομικά αποτελέσματα. 
      Επίσης, επιβάλλεται η υποχρέωση κατάρτισης ετησίων οικονομικών καταστάσεων, σύμφωνα με τα διεθνή πρότυπα χρηματοοικονομικής πληροφόρησης, όπως έχουν γίνει αποδεκτά από τα αρμόδια όργανα της Ευρωπαϊκής Ένωσης. 
      Ακόμη, με το σχέδιο του νέου Δημοτικού Κώδικα, άρθρο 265, παράγραφος 8 -που θα γίνει σύντομα νόμος του κράτους- λύονται υποχρεωτικώς οι ανώνυμες εταιρείες των Ο.Τ.Α. αν για τρεις συνεχείς εταιρικές χρήσεις μετά διετία από την ίδρυσή τους είναι ζημιογόνες ή αν για ισάριθμες φορές εντός δεκαετίας τα ίδια αυτών κεφάλαια, όπως προσδιορίζονται στο υπόδειγμα ισολογισμού που προβλέπεται από το άρθρο 42 Γ΄ του ν. 2190/1920 όπως ισχύει σήμερα, γίνονται κατώτερα του 50% του μετοχικού κεφαλαίου. 
      Τέλος, επανασυγκροτήθηκε η Διαρκής Γνωμοδοτική Επιτροπή Φορέων του δημόσιου τομέα, έργο της οποίας είναι η υποβολή προτάσεων για διάλυση, κατάργηση, μετατροπή, συγχώνευση, αναδιάρθρωση δημόσιων φορέων, όταν το έργο τους ολοκληρώθηκε ή εξέλιπε ή είναι ασήμαντο και ή η δραστηριότητά τους δεν δικαιολογεί το κόστος λειτουργίας ή εμφανίζουν επικαλύψεις με άλλους τομείς.
       Νομίζω ότι το πλαίσιο αυτό θα λειτουργήσει και θα εξορθολογήσει τη λειτουργία των δημόσιων φορέων και θα επέλθει βεβαίως οικονομία κλίμακος, όπως νομίζω είναι επιθυμία όλων μας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Ο κ. Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, θα ήμουν ο τελευταίος που θα ζητούσε το Σύνταγμα να μετατραπεί σε έναν απλό νόμο και να μπουν τέτοιες λεπτομερείς και περιπτωσιακές ρυθμίσεις. 
      Αντιθέτως, εγώ υποστηρίζω πως το Σύνταγμα είναι μία διακήρυξη αρχών και ήδη έχουμε αποδείξει πως το γεγονός ότι είμαστε η μόνη δυτική χώρα που κάθε δύο τετραετίες θεωρούμε ως σκόπιμο να κάνουμε αναθεώρηση διατάξεων του Συντάγματος, μας βγάζει έξω από την ομαλή ροή των ανεπτυγμένων δημοκρατιών. 
      Δεν υπάρχει χώρα στη Δύση η οποία να αλλάζει το Σύνταγμά της με τη συχνότητα που γίνεται στην Ελλάδα.  Και δεν μιλάω για τις αγγλοσαξονικές, όπου εκεί σε πολλές από αυτές δεν υπάρχει καν γραπτό Σύνταγμα, αλλά μιλώ και για χώρες άλλες, όπως είναι η Γαλλία, η Ιταλία, η Ολλανδία, το Βέλγιο, η Γερμανία, όπου ουσιαστικά μετά τον πόλεμο δεν έχει ακουμπήσει κανένας τις συνταγματικές διατάξεις. Και όπου αυτό έχει γίνει, ακόμη και στη Ρωσία, έχει γίνει μόνο όταν έχει αλλάξει το καθεστώς, έχουν γίνει επαναστάσεις. 
      Εμείς εδώ, η κάθε νέα κυβέρνηση, θεωρεί απαραίτητο να «τραβήξει» και μία συνταγματική αναθεώρηση, γιατί θεωρείται μεγάλο πολιτικό επίτευγμα. Εγώ δεν μπορώ να καταλάβω αυτήν τη λογική.
      Κατά συνέπεια συμφωνώ με τον Υφυπουργό ότι δεν πρόκειται ποτέ εγώ να ζητούσα να μπει μέσα στο Σύνταγμα διάταξη περιπτωσιακών ρυθμίσεων. Τι ζητάω όμως; Να μπει η υποχρέωση ότι ο κάθε νόμος που ιδρύει μια καινούργια εταιρεία, φορέα, οργανισμό, ινστιτούτο, υπηρεσία και πάει λέγοντας, υποχρεωτικά να περιλαμβάνει και κριτήρια αποτυχίας. Δηλαδή αυτά που είπατε στο τέλος που θα ισχύσουν και δεν έχει γίνει ακόμα νόμος του κράτους για τους Ο.Τ.Α. –με τα οποία συμφωνώ απόλυτα- θα έπρεπε να υπάρχουν και για τους οργανισμούς του δημοσίου. Δεν αντιλαμβάνομαι δηλαδή για ποιο λόγο θα πρέπει να δημιουργούνται οργανισμοί και να μην υπάρχει κριτήριο βάσει του οποίου να έχει αποφασίσει η Βουλή εκ προοιμίου ότι αν αυτό το κριτήριο εκπληρωθεί, ο οργανισμός διαλύεται, είτε διότι δεν μπορεί να αντεπεξέλθει στους στόχους για τους οποίους ιδρύθηκε είτε διότι δεν τους έχει ξεπεράσει είτε διότι ενδεχομένως τους έχει εκπληρώσει. 
      Είχα πει και άλλη φορά ότι υπάρχει ακόμη ο οργανισμός που έγινε για να αποξηράνει τη λίμνη Κωπαϊδα, κύριε Υφυπουργέ. Αυτή έχει αποξηρανθεί εδώ και εκατόν τόσα χρόνια. Ο οργανισμός υπάρχει ακόμα και βρίσκει αντικείμενο δουλειάς. Το ίδιο ισχύει δε ακόμη και για οργανισμούς που έγιναν τώρα. Έκανα μία ερώτηση προ καιρού και μου απαντήσατε εσείς μάλιστα ότι για το δικό σας φορέα δεν είστε ακόμη σε θέση να ξέρετε πόσες υπηρεσίες, πόσοι οργανισμοί, ινστιτούτα, φορείς και πάει λέγοντας, έχουν γίνει τα τέσσερα τελευταία χρόνια. Περιλαμβάνω και την προηγούμενη κυβέρνηση. Δεν είναι μόνο δικό σας το πρόβλημα, είναι γενικότερο της ελληνικής  πολιτείας. 
      Πρέπει να ξέρουμε γι’ αυτούς τους οργανισμούς οι οποίοι έγιναν, αν εκπληρώθηκε ο στόχος τους. Πρέπει να υπάρχει ενδεχομένως μία επιτροπή της Βουλής γι’ αυτό το πράγμα, να επανεξετάσει όλους αυτούς τους φορείς που ιδρύθηκαν, αν πράγματι εκπλήρωσαν τους στόχους για τους οποίους ιδρύθηκαν και ανάλογα να πάρουμε αποφάσεις. Δεν  μπορεί να φτιάχνουμε κάτι και να το ξεχνάμε.
      Προ καιρού ανακοινώθηκε η λειτουργία υπηρεσίας ενεργειακής στρατηγικής, από ό,τι άκουσα. Αυτό που είναι σίγουρο είναι ότι η υπηρεσία ιδρύθηκε, οι υπάλληλοι προσλήφθηκαν, προεδρείο θα υπάρχει, κτήρια μισθώθηκαν, αυτοκίνητο θα έχουν. Δεν ξέρω αν θα αποτυπώσει την ενεργειακή στρατηγική, πότε θα την αποτυπώσει και με τι αποτελέσματα. Αυτά πρέπει να ελεγχθούν.
      Θέλω να σημειώσω εδώ και κλείνω ότι υπάρχει ένα δεύτερο ζήτημα πολύ σοβαρό, που έχει να κάνει με την Ευρωπαϊκή Ένωση. Ξέρετε ότι οι κανονισμοί που έχει εκδώσει η Ευρωπαϊκή Ένωση και που γίνονται υποχρεωτικά εσωτερικός νόμος των χωρών μελών, συνθέτουν ένα τόμο δεκαπέντε χιλιάδων σελίδων; Ποιος έχει καθίσει να εξετάσει αν αυτοί οι κανονισμοί έχουν επιφέρει τα ποθητά αποτελέσματα; Και αυτό αφορά τη δική μας παρουσία στις Βρυξέλλες, να απαιτήσουμε δηλαδή να υπάρξει και εκεί μία αναθεώρηση όλων αυτών των κανονισμών, αν πράγματι έφεραν ή όχι αποτελέσματα. Δεν μπήκαμε στην Ευρωπαϊκή Ένωση για να δημιουργήσουμε τεράστιο γραφειοκρατικό βραχνά στο κεφάλι μας, πρόσθετο πάνω στα δικά μας εδώ. Ιδιαίτερα, προβλήματα.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Ανδριανόπουλε.
      Κύριε Υφυπουργέ, έχετε το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και  Αποκέντρωσης): Κύριε συνάδελφε, όπως έχει αποδείξει η ζωή και η πολιτική ζωή ειδικότερα, σημασία δεν έχουν τόσο τα νομικά κείμενα όσο έχουν οι νοοτροπίες που είναι ριζωμένες και στο πολιτικό σύστημα και στην κοινωνία. Και κυρίως στην κοινωνία, διότι το πολιτικό σύστημα συλλειτουργεί με την κοινωνία και δέχεται τις επιρροές και τις πιέσεις της κοινωνίας.
      Μπορεί να μπει κάλλιστα μία διάταξη στο Σύνταγμα, έστω και αν δεν είναι λεπτομερειακή, που θα δημιουργήσει ιδιαίτερο πρόβλημα. Και εφόσον θα βάλουμε κριτήρια μέσα στο Σύνταγμα, είμαστε υποχρεωμένοι να προσδιορίσουμε μερικά πράγματα, κάτι το οποίο αναγκαστικά δημιουργεί ανελαστικότητα. Και είδαμε με την τελευταία αναθεώρηση ότι υπήρξε πρόβλημα. 
      Εγώ φώναζα, κύριε Ανδριανόπουλε, το ασυμβίβαστο να μην μπει στο Σύνταγμα. Μπορούσαμε, να το ρυθμίσουμε με νόμο. Όπως στην περίοδο διακυβερνήσεως της Νέας Δημοκρατίας, υπό τον κ. Μητσοτάκη, θεσπίσαμε πράγματι ότι δεν μπορεί να παρίσταται ο δικηγόρος-Βουλευτής σε δίκες εναντίον του ελληνικού δημοσίου, δεν μπορεί να παρίσταται σε δίκες ναρκωτικών. Επέμεινε η πλειοψηφία και βεβαίως είδαμε ότι αυτό δεν είναι σωστό.
      Εμείς τι λέμε; Φρονούμε ότι τα πάντα είναι θέμα πολιτικής βούλησης, όπως σας είπα. Εδώ δεν κάναμε ρυθμίσεις για τους συμβασιούχους με το π.δ. 164; Δεν βγήκε οριακά συνταγματικό με μία ψήφο από το Συμβούλιο της Επικρατείας, το Ανώτατο Διοικητικό Δικαστήριο της χώρας; 
      Αν στεκόταν κάποιος στον τύπο του Συντάγματος, αν θέλετε και στην ουσία, οι ρυθμίσεις δεν ήταν συνταγματικές. Όμως, όταν υπάρχει ένα μεγάλο κοινωνικό πρόβλημα και υπάρχει μία ευρεία κοινωνική συναίνεση και σύγκλιση των πτερύγων της Βουλής, βεβαίως και τα δικαστήρια και οι πάντες κλίνουμε ευλαβώς το γόνυ. 
      Έρχομαι τώρα σε μία προκήρυξη, που θα βγει εντός των ημερών, για την μονιμοποίηση της μεγάλης πλειοψηφίας των συμβασιούχων. Οι ρυθμίσεις εάν τις διυλίσει κάποιος με νομικά κριτήρια, βεβαίως δεν είναι συνταγματικές, διότι για δύο χιλιάδες θέσεις που θα προκηρυχθούν, δικαίωμα συμμετοχής έχουν μόνο δύο χιλιάδες τετρακόσιοι τριάντα έξι και μόνο αυτοί, οι οποίοι έχουν δεκαοκτάμηνη προϋπηρεσία στα Κ.Ε.Π., Αν το κάποιος με στενά νομικό πνεύμα, η διάταξη δεν είναι συνταγματική. Όμως, θα δείξει κατανόηση και το Α.Σ.Ε.Π. και αύριο και το Συμβούλιο της Επικρατείας, όταν όλοι εμείς εδώ λέμε ότι αυτοί οι οποίοι έχουν μία πολύτιμη εμπειρία, αυτοί που υπηρέτησαν μέχρι τώρα το θεσμό, πρέπει να συνεχίσουν. Έτσι σταθεροποιούμε το θεσμό. 
      Θέλω να πω, λοιπόν, να μη δίνουμε ιδιαίτερη σημασία στις συνταγματικές ρυθμίσεις. Σας είπα ότι έχουμε πρόσφατες νομοθετικές ρυθμίσεις. Βούληση κυβερνητική, πολιτική είναι βεβαίως να εξορθολογίσουμε. Γιατί κάνουμε αυτή την εξειδικευμένη ρύθμιση για τους Ο.Τ.Α., για τις ανώνυμες εταιρείες; Γιατί εκεί υπάρχει οξύτατο πρόβλημα και λέμε ότι διαλύονται κάτω από αυτές τις συνθήκες.
      Δεν είναι, όμως, το ίδιο πρόβλημα σ’ όλους τους δημόσιους φορείς και λέμε μ’ αυτές τις ρυθμίσεις που κάνατε, με την πολιτική βούληση που είναι απόλυτη, στο σημείο αυτό να κάνουμε οικονομία, να εξορθολογίσουμε το σύστημα των δημόσιων οργανισμών και επίσης να γίνει δραστηριοποίηση της νομοθετικής επιτροπής, ώστε να μελετήσει και να κάνει προτάσεις για συγχωνεύσεις, για μετατροπές, για να διαρθρώσει, για να καταργήσει, όταν το κόστος λειτουργίας σε σχέση με το αποτέλεσμα είναι ασύμβατο. Είναι τεράστιο και ασύμβατο έργο.
      Αφήστε να λειτουργήσουμε σ’ αυτό το επίπεδο και εδώ είμαστε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό. 
      Ήταν βέβαια σχήμα λόγου του κυρίου Υφυπουργού αυτό που είπε να μη δίνουμε σημασία στο Σύνταγμα.
      Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 29/16/6-12-2005 επερώτηση των Βουλευτών του ΠΑ.ΣΟ.Κ. κυρίων Ευαγγελίας Σχοιναράκη-Ηλιάκη, Εμμανουήλ Στρατάκη, Εμμανουήλ Φραγκιαδουλάκη, Στυλιανού Ματζαπετάκη, Βασιλείου Κεγκέρογλου και Κωνσταντίνου Σπηλιόπουλου προς τους των Υπουργούς Περιβάλλοντος, Χωροταξίας και Δημοσίων Έργων, Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης σχετικά με την αποπεράτωση των οδικών αξόνων Ηράκλειου-Μεσαρά και Ηρακλείου-Βιάννου.
      Αυτό το θέμα το έχουμε συζητήσει σε επίκαιρη ερώτηση. Κύριοι συνάδελφοι, εσείς έχετε κάνει μία πεντάδα και μονοπωλείτε στη Διάσκεψη των Προέδρων τις επίκαιρες ερωτήσεις. Εκεί όλο κληρώνουμε Βουλευτές Ηρακλείου.
      Το λόγο έχει η κ. Σχοιναράκη-Ηλιάκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε, αν και μου έχετε πάρει ήδη δέκα δευτερόλεπτα από το χρόνο μου.
      Κυρίες και κύριοι συνάδελφοι, ευτυχώς μας βοήθησε χθες και σήμερα ο καιρός κι έτσι τα προβλήματα που αντιμετώπισαν οι πολίτες από μία μετρίου μεγέθους κακοκαιρία αμβλύνθηκαν, μπορώ να πω. 
      Το επανιδρυμένο από την Κυβέρνηση κράτος λίγο έλειψε να διαλυθεί και αποκαλύφθηκε στη συνείδηση των πολιτών το εύρος της υποκρισίας των επιχειρημάτων της Νέας Δημοκρατίας περί του νέου επανιδρυμένου και δήθεν πιο αποτελεσματικού κράτους. Κρίμα. Η δήθεν επικοινωνιακή σας «καταιγίδα» των προηγούμενων ημερών κατέρρευσε στον πρώτο «χορό» των νιφάδων του χιονιού.
      Κύριε Υπουργέ, γνωρίζετε πολύ καλά το ενδιαφέρον μας για την ολοκλήρωση των σημαντικών έργων των κάθετων οδικών αξόνων Ηρακλείου-Μεσαρά και Ηρακλείου-Βιάννου. Έχουμε κάνει, όπως είπε και ο Πρόεδρος προηγουμένως, πολλές παρεμβάσεις, έχουμε καταθέσει πλήθος ερωτήσεων όλοι οι Βουλευτές του Ηρακλείου, έχουμε κατ’ επανάληψη συζητήσει γι’ αυτό το ζήτημα και, δυστυχώς, δεν μπορούμε να πάρουμε από σας καμία συγκεκριμένη, οριστική και ξεκάθαρη απάντηση που να ικανοποιεί τις απορίες μας, αλλά κυρίως τις προσδοκίες τις δικές μας και όλων των πολιτών του Νομού Ηρακλείου.
      Δεν θέλω βεβαίως να πιστέψω ότι αμφισβητείτε τη σημασία των συγκεκριμένων έργων. Είναι δεδομένο ότι οι κάθετοι οδικοί άξονες αποτελούν βασικά έργα υποδομής, που ενισχύουν την ανάπτυξη της ενδοχώρας και του νότου του Νομού Ηρακλείου. Είναι γνωστό ότι στο νότο του νομού παράγονται και διακινούνται χιλιάδες τόνοι αγροτικών προϊόντων. Οι νέοι δρόμοι θα κάνουν τη ζωή των πολιτών, που διαμένουν στην ενδοχώρα και στο νότο, πολύ πιο εύκολη τόσο όσον αφορά τις οικονομικές και επαγγελματικές τους δραστηριότητες, όσο και στην κάλυψη των αναγκών τους σε θέματα υγείας, εκπαίδευσης και εν γένει βελτίωσης του βιοτικού τους επιπέδου. Ο δε τουρισμός επίσης θα ευνοηθεί πολύ από την κατασκευή των δρόμων. 
      Οι νέοι δρόμοι δηλαδή θα βοηθήσουν ουσιαστικά στην αποτροπή του φαινομένου της ερήμωσης της υπαίθρου. Είναι ένα φαινόμενο που εσείς δηλώνετε ότι θέλετε να αποτρέψετε με εντολή του ίδιου του σημερινού Πρωθυπουργού. Δεν ξέρω βέβαια αν και ο ίδιος πιστεύει αυτά που λέει και αν πείθει κάποιον πολίτη αυτής της χώρας τελικά με την πορεία και τη διαδρομή σας των δύο χρόνων.
      Πάντως, αν όντως είναι αυτή η πολιτική σας, τότε γιατί στη συγκεκριμένη περίπτωση το μόνο που κάνετε είναι να καθυστερείτε ένα σπουδαίο αναπτυξιακό έργο της περιφέρειας χωρίς καμία σοβαρή δικαιολογία; Θα αναφέρω συγκεκριμένα δεδομένα εκτός αυτών που αναφέρονται στην επερώτησή μας, ώστε να μπορεί ο καθένας να βγάλει αντικειμενικά συμπεράσματα.
      Ηράκλειο-Βιάννος: Από το Β΄ Κοινοτικό Πλαίσιο Στήριξης διατέθηκαν 9.000.000 ευρώ και ολοκληρώθηκε το τμήμα Ηράκλειο-Άγιος Σώζων μήκους δέκα χιλιομέτρων. 
      Από το Γ΄ Κοινοτικό Πλαίσιο Στήριξης διατέθηκαν 51.000.000 ευρώ και συμπληρωματικά 30.000.000 ευρώ από εθνικούς πόρους για απαλλοτριώσεις. Αυτά ήταν μέχρι το 2004 και έτσι κατάφεραν να δημοπρατηθούν και σχεδόν να ολοκληρωθούν τα κομμάτια Άγιος Σώζων-Αλάγνι (21.000.000 ευρώ), Αλάγνι-Αρκαλοχώρι, Αρκαλοχώρι-Ίνι και διάφορες άλλες δράσεις ενίσχυσης ή ηλεκτροφωτισμών των συγκεκριμένων δικτύων. Συνολικά δηλαδή διατέθηκαν μαζί με τις απαλλοτριώσεις περίπου 50,5 εκατομμύρια ευρώ. Ας σημειωθεί ότι επί ΠΑ.ΣΟ.Κ. είχαν πληρωθεί όλες οι απαλλοτριώσεις μέχρι τη Βιάννο με τα ποσά που είχαν δεσμευτεί από τους εθνικούς πόρους.
      Θα τονίσω ότι δεν έχει ανατεθεί ακόμα από εσάς, παρά το γεγονός ότι υπήρχε εξασφαλισμένο από το Μάρτιο του 2004, το μέρος που αναλογεί και που δόθηκε σ’ αυτό το κομμάτι για το τμήμα Ίνι-Μάρθα ύψους 10,5 εκατομμυρίων ευρώ. Είναι μέρος του μπόνους που κέρδισε η Περιφέρεια Κρήτης επί ΠΑ.ΣΟ.Κ. εξαιτίας της καλής λειτουργίας σε σχέση με την υλοποίηση του περιφερειακού προγράμματος. 
      Μετά το 2004 δεν κατέστη δυνατό να ολοκληρωθεί το τμήμα Άγιος Σώζων-Αλάγνι δεδομένου ότι δεν διατέθηκε από σας το ποσό του 1,2 εκατομμυρίων ευρώ που απαιτείται ακόμα. Δεν κατέστη ακόμα δυνατό να ολοκληρωθεί το τμήμα Αλάγνι-Αρκαλοχώρι. Λόγω της κατολίσθησης στην περιοχή της Ζίντας απαιτούνταν 1,8 εκατομμύρια ευρώ για να αντιμετωπιστούν αυτές οι κατολισθήσεις και δεν διατέθηκαν ούτε αυτά από σας. Αποδεικνύω, λοιπόν, ότι και γι’ αυτό το κομμάτι δεν έχετε βάλει ούτε ένα ευρώ μέχρι σήμερα στα δύο χρόνια που είστε στην Κυβέρνηση.
      Με λίγα λόγια, μέχρι το 2004 είχαν διατεθεί 81.000.000 ευρώ και είχε απορροφηθεί το 70% όταν παραλάβατε. Από το 2004 και μετά δεν διατέθηκε τίποτα και δεν κατέστη δυνατό να ολοκληρωθούν τα έργα λόγω της έλλειψης 1%, θα έλεγα, των όσων το ΠΑ.ΣΟ.Κ. είχε διαθέσει μέχρι το 2004, δηλαδή περίπου 1.000.000 ευρώ.
      Τώρα, σε σχέση με το δρόμο Ηράκλειο-Άγιοι Δέκα, διατέθηκαν από το Γ΄ Κοινοτικό Πλαίσιο Στήριξης κατ’ αρχάς 30.000.000 ευρώ και 9.000.000 ευρώ από εθνικούς πόρους για απαλλοτριώσεις. Έτσι, πριν το 2004 δημοπρατήθηκαν το κομμάτι Αυγενική-Αγία Βαρβάρα ύψους 12.000.000 ευρώ και το κομμάτι Σίβα-Βενεράτο-Αυγενική. Η δημοπράτηση έγινε επί ΠΑ.ΣΟ.Κ., η σύμβαση ύψους 10,5 εκατομμυρίων ευρώ υπογράφηκε επί Νέας Δημοκρατίας και διατέθηκαν 1,2 εκατομμύρια ευρώ για επιπλέον μελέτες στο κομμάτι Αγία Βαρβάρα-Μεσαρά εξαιτίας των προβλημάτων που παρουσιάστηκαν εξαιτίας του δύσκολου κομματιού. Πληρώθηκαν όλες οι απαλλοτριώσεις και εξασφαλίστηκε το ποσό των 3.000.000 ευρώ για ολοκλήρωση του κομματιού Ηράκλειο-Σίβα. 
      Μετά το 2004 δεν διατέθηκε το ποσό των 1,2 εκατομμυρίων ευρώ για την ολοκλήρωση του τμήματος Αυγενική-Αγία Βαρβάρα. Αν είχε διατεθεί αυτό το μικρό ποσό, θα μπορούσε εδώ και ενάμιση χρόνο να δοθεί το τμήμα αυτό στην κυκλοφορία. Είναι ένα πολύ σημαντικό κομμάτι. Διευκολύνει τους ανθρώπους, αφού μειώνει στο 100% τα ατυχήματα, που μπορεί να συμβούν, αλλά και το δύσκολο κομμάτι και βεβαίως μειώνει την απόσταση. Δεν ανατέθηκε το μπόνους που κέρδισε η προηγούμενη περιφερειακή αρχή για τη δημοπράτηση του διπλού κλάδου στο τμήμα Ηράκλειο-Σίβα και η δημοπράτηση του τμήματος Απομαρμά-Άγιοι Δέκα, ένα δύσκολο κομμάτι, είχε προγραμματιστεί από το ΠΑ.ΣΟ.Κ. και για το λόγο αυτό, όπως αναφέρθηκε, είχαν διατεθεί και τα 1,2 εκατομμύρια ευρώ για την ολοκλήρωση της μελέτης και παράλληλα κηρύχθηκαν πριν το 2004, δηλαδή πριν αναλάβετε, οι απαλλοτριώσεις του ίδιου τμήματος, που αν δεν είχαν κηρυχθεί, δεν θα μπορούσε να δημοπρατηθεί το έργο. 
      Γι’ αυτό σας λέγαμε, κύριε Υπουργέ, ότι ήταν τα πάντα έτοιμα και ότι ήταν μικρά τα γραφειοκρατικά θέματα, που έπρεπε να αντιμετωπίσουν γρήγορα οι υπηρεσίες σας για να μπορέσει να δημοπρατηθεί το έργο, εφόσον βέβαια βάζατε τα χρήματα.
      Θα τονίσω εδώ ότι πολύ σημαντικό ρόλο έπαιξε το γεγονός της αποκέντρωσης των απαλλοτριώσεων, εξαιτίας του ότι η προηγούμενη κυβέρνηση τροποποίησε τον Κώδικα των απαλλοτριώσεων. Ενώ μέχρι τότε οι απαλλοτριώσεις για τα εθνικά δίκτυα έπρεπε να γίνουν με υπουργική απόφαση και με μία χρονοβόρα διαδικασία, ο νόμος περί αιγιαλών και συγκεκριμένα με το άρθρο 33 το 2002 αποκέντρωσε αυτήν την αρμοδιότητα και έτσι υπήρχε μία διαφορετική, πιο γρήγορη, θα έλεγα, εξέλιξη.
      Η κατάσταση στα έργα έχει διαμορφωθεί ως εξής: Το έργο Αλάγνι-Αρκαλοχώρι έχει εδώ και έξι μήνες σταματήσει, επειδή δεν έχουν εγκριθεί οι πιστώσεις για να λυθεί το πρόβλημα της κατολίσθησης. 
      Το έργο Άγιος Σώζων-Αλάγνι ουσιαστικά έχει και αυτό σταματήσει, αφού δεν εγκρίθηκαν οι πιστώσεις για την κατασκευή της γέφυρας του Αλαγνίου.
      Το έργο Αυγενική–Αγία Βαρβάρα έχει σταματήσει επειδή δεν εγκρίθηκαν οι επιπλέον πιστώσεις για την αντιμετώπιση των γεωλογικών προβλημάτων.
      Τα τρία προαναφερόμενα έργα θα είχαν τελειώσει εδώ και ένα χρόνο αν το Υπουργείο Οικονομίας διέθετε τα συμπληρωματικά κονδύλια, που ανέφερα προηγούμενα, για τα οποία, τονίζω, ότι δεν έχετε δώσει το παραμικρό. Ουσιαστικά, τα έργα που εκτελούνται είναι Σίβα-Αυγενική και Αρκαλοχώρι και αυτό γιατί υπάρχουν ακόμα χρήματα που εγκρίθηκαν και διατέθηκαν επί ΠΑ.ΣΟ.Κ.
      Όσον αφορά τον άξονα Ηράκλειο-Άγιοι Δέκα επί ΠΑ.ΣΟ.Κ. δρομολογήθηκε η κατασκευή Σίβα-Αγία Βαρβάρα, που εσείς καθυστερείτε σήμερα την ολοκλήρωση. Επί ΠΑ.ΣΟ.Κ. δρομολογήθηκαν οι μελέτες Αγία Βαρβάρα-Άγιοι Δέκα και κηρύχθηκαν οι απαλλοτριώσεις, με τη γνωστή τροπολογία που προανέφερα, διαφορετικά δεν θα είχαν κηρυχθεί και εσείς καθυστερείτε την έγκριση διάθεσης της πίστωσης για τη δημοπράτηση των έργων.
      Άρα, λοιπόν, τίθεται αμείλικτα το ερώτημα: Γιατί δεν παράγεται το έργο, σε μια περίπτωση μάλιστα που οι δύσκολες και χρονοβόρες διαδικασίες έχουν ήδη δρομολογηθεί –εμείς το «κακό» ΠΑ.ΣΟ.Κ. τα έχουμε κάνει όλα αυτά- και το μόνο που απομένει να κάνετε είναι να ολοκληρώσετε το έργο.
      Γιατί δεν μπορείτε να ολοκληρώσετε τα έργα; Μήπως χρειάζονται πολλά χρήματα; Μα, είδαμε συγκεκριμένα ότι δεν ολοκληρώνετε κομμάτια για τα οποία απαιτείται πολύ μικρό ποσό, σε σχέση με αυτό που έχει δαπανηθεί επί των προηγούμενων κυβερνήσεων του ΠΑ.ΣΟ.Κ.  Και γιατί όλες οι απαντήσεις σας στις δικές μας πιέσεις χαρακτηρίζονται τελικά από το στοιχείο της αναβλητικότητας; Ποιος είναι ο λόγος; Ήδη τη Δευτέρα, κατά τη συζήτηση σχετικής ερώτησης συναδέλφου, είπατε ότι αισιοδοξείτε την Παρασκευή, δηλαδή σήμερα, θα είσθε σε θέση να απαντήσετε υπεύθυνα ότι επιτέλους θα προχωρήσει και θα ολοκληρωθεί σύντομα και έγκαιρα όλος αυτός ο οδικός άξονας. Εμείς περιμένουμε.
      Αυτό ζητάμε και εμείς, κύριε Υπουργέ. δεν είμαστε εδώ ούτε για να εκμεταλλευθούμε μικροκομματικά την ανεπάρκεια της Κυβέρνησης ούτε για να έχουμε μια αντιπολιτευτική λειτουργία απέναντί σας. Είμαστε εδώ εκπροσωπώντας τον ηρακλειώτικο λαό, που ζητά εναγωνίως να ολοκληρωθούν τα σημαντικά οδικά έργα πνοής για τον τόπο μας. Είμαστε και θα παραμείνουμε εδώ για να παρακολουθούμε από κοντά το θέμα και να πιέσουμε όσο πιο πολύ μπορούμε για την ολοκλήρωση των έργων, γιατί βλέπουμε τελικά ότι μόνο μετά από τις πιέσεις τις δικές μας η Κυβέρνηση αναγκάζεται να κάνει κάτι. 
      Δεν είναι τυχαίο, κύριε Υπουργέ, ότι μετά τη δική μας παρέμβαση, δηλαδή αμέσως μετά την κατάθεση της επερώτησής μας στις 6.12.2005 προχώρησε και στις 23.12.2005 η παράδοση από το Γενικό Γραμματέα της Περιφέρειας Κρήτης του κομματιού Άγιος Σώζων-Αλάγνι όπως - όπως, χωρίς να δοθεί και το συμπληρωματικό ποσό για να γίνουν οι τελευταίες μικροπαρεμβάσεις που χρειάζονταν.
      Βέβαια δεν είναι ανάγκη να σας μεταφέρω την εικόνα που έζησε ο περιφερειάρχης την ημέρα της παράδοσης. Ρωτήστε τον να σας πει τι ακριβώς άκουσε από τους ανθρώπους, που περνούσαν αγανακτισμένοι, γιατί καθυστερούν όλον αυτόν τον καιρό να παραδοθούν σημαντικά έργα, ενώ είχαν ολοκληρωθεί άτυπα ή ανεπίσημα –με ό,τι μπορεί να σημαίνει αυτό- και αρκετοί από εμάς τα χρησιμοποιούσαμε ήδη.
      Κύριε Υπουργέ, θέλουμε έγκυρη ενημέρωση. Είδαμε στις τοπικές εφημερίδες το τελευταίο διάστημα ότι υπάρχει ένα αδιάθετο ποσό ύψους 82.000.000 ευρώ, το οποίο μπορείτε να διαθέσετε για τον οδικό άξονα Ηράκλειο-Μεσαρά και συγκεκριμένα για το κομμάτι Αγία Βαρβάρα-Άγιοι Δέκα. Εδώ ζητάμε απάντηση. 
      Πρέπει να ενημερωθεί, μέσω της Βουλής, ο λαός του Ηρακλείου αν ισχύει όντως κάτι τέτοιο. Μήπως μπορούμε να έχουμε μια έγκυρη απάντηση από την πολιτική ηγεσία του Υπουργείου σας σήμερα; Γιατί άλλα μαθαίνουμε γι’ αυτά τα 82.000.000 ευρώ και δεν θέλω σε καμία περίπτωση να πιστέψω ότι είναι και αυτό στα πλαίσια της δικής σας επικοινωνιακής τακτικής. Δεν θέλουμε δηλαδή την επόμενη μέρα να καταρρεύσει και θέλουμε συγκεκριμένες δεσμεύσεις για τη χρηματοδότηση και ολοκλήρωση των έργων, θέλουμε ημερομηνίες παράδοσης των έργων, γιατί δεν πάει άλλο αυτή η κοροϊδία. Ως εδώ και μη παρέκει με την αναβολή ολοκλήρωσης δύο σημαντικών κάθετων αξόνων που αφορούν την ανάπτυξη της ενδοχώρας και του νότου του νομού μας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, θα ήθελα να μιλήσω οκτώ λεπτά γιατί θα χρησιμοποιήσω και τη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Όσο πάει, κύριε συνάδελφε.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, συζητάμε σήμερα εδώ ένα πολυκουβεντιασμένο και ένα πολυγραμμένο θέμα. Δεκάδες ερωτήσεις έχουν γίνει η μία μετά την άλλη και έχουν έρθει στη Βουλή από μένα και τους συναδέλφους του Ηρακλείου, προκειμένου να ξεπεράσουμε ένα μείζον πρόβλημα, που έχει δημιουργηθεί τα τελευταία χρόνια. Και αυτό δεν είναι ένα θέμα για το οποίο θέλουμε να κάνουμε αντιπολίτευση. Είναι ένα θέμα που απασχολεί το λαό του Ηρακλείου, απασχολεί την Κρήτη ολόκληρη και νομίζω ως τέτοιο έχουμε την υποχρέωση και καλά κάνουμε και να το συζητάμε και να γράφουμε γι’ αυτό και να διεκδικούμε και να ζητούμε διευκρινίσεις για ό,τι γίνεται.
      Γνωρίζουμε όλοι μας ότι η Κρήτη δεν είναι μόνο οι μεγάλες πόλεις, που έχει κυρίως στη βόρεια πλευρά, αλλά είναι και η ενδοχώρα και ο νότος. Και όταν λέμε για ενδοχώρα πρέπει να γνωρίζουμε ότι πρόκειται για μια πλούσια περιοχή σε αγροτική παραγωγή. Ο νότος είναι μια περιοχή με σπάνιες ομορφιές και μ’ ένα ιδιαίτερα καλό κλίμα με ήπιες καιρικές συνθήκες σε αντίθεση με ό,τι γίνεται σε άλλες περιοχές.
      Είναι επίσης γνωστό ότι όσα χρήματα επενδύονται σε αυτές τις περιοχές αποδίδουν πολλαπλάσια και  στην τοπική, αλλά και στην εθνική οικονομία, σε σύγκριση με άλλες περιοχές.
      Αντί, λοιπόν, να αξιοποιηθεί αυτή η δυνατότητα και να χρησιμοποιηθούν τα πολλαπλασιαστικά οφέλη μιας αυτοτροφοδοτούμενης ανάπτυξης, παρακολουθούμε, δυστυχώς μετά μεγάλης λύπης, ότι η Κυβέρνηση ολιγωρεί. Ολιγωρεί όχι για πράγματα που της ζητούμε να ξεκινήσει και να δρομολογήσει, αλλά για πράγματα που βρίσκονται σχεδόν στο τέλος της ολοκλήρωσής τους. Και ενώ θα έπρεπε να βάλει την τελευταία πινελιά για να ολοκληρωθούν σημαντικά έργα, δεν το κάνει. Και δεν το κάνει εσκεμμένα και συστηματικά. Προσπαθεί να παραπλανήσει, να πάει τις ημερομηνίες προς τα πίσω, δηλαδή προσπαθεί στο τέλος της τετραετίας –αν τα καταφέρει να πάει- να παραδώσει έργα, που έπρεπε να λειτουργούν εδώ και δύο τρία ή χρόνια, για να πει ότι είναι έργα δικά της.
      Δεν ξέρω αν αυτή είναι η λογική ή αν υπάρχει μια πλήρης αντίθεση ότι πρέπει να γίνει στην Κρήτη, επειδή ενδεχομένως η Κρήτη δεν είναι φιλική στη μεγάλη της πλειοψηφία προς την Κυβέρνηση και εξ αυτού του λόγου ενεργεί έτσι.
      Πρέπει, όμως, να πω, κύριε Υπουργέ, γιατί αυτό αφορά την κεντρική πολιτική σκηνή, ότι εμείς του ΠΑ.ΣΟ.Κ. τα θέματα αυτά τα τονίζουμε πολλά χρόνια. Στο τέλος βέβαια και αυτό είναι, έστω ένα επίτευγμα, καταφέραμε να δρομολογήσουμε θετικές εξελίξεις και να αρχίσουν να κατασκευάζονται τα έργα, αλλά και να διατίθενται επαρκή ποσά σε σχέση με προηγούμενα χρόνια. Βέβαια, εμείς σας λέγαμε ότι αυτά τα έργα έπρεπε να τα εντάξετε στο τομεακό πρόγραμμα, αφού είναι γνωστό ότι το περιφερειακό πρόγραμμα της Κρήτης έχει εξαντληθεί και μας απαντούσατε –θα το καταθέσω και στα Πρακτικά- ότι δεν υπάρχει τέτοια δυνατότητα να ενταχθούν τα έργα αυτά στο τομεακό πρόγραμμα, ότι τέλος πάντων υπάρχει μια πλήρης αδυναμία.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Βέβαια, πάνω σε αυτό, παρακολουθούμε τις τελευταίες μέρες να λέτε τη μισή αλήθεια και προσπαθείτε να πείτε ότι  ως Κυβέρνηση θα διαθέσετε χρήματα, όταν είναι γνωστό ότι δεν έχετε τη δυνατότητα να τα απορροφήσετε αλλού. Και αξιοποιείτε μια επιλογή και μια πρωτοβουλία που είχε η κυβέρνηση του ΠΑ.ΣΟ.Κ. να μπορέσει δηλαδή κάποια έργα των καθέτων οδικών αξόνων να τα εντάξει στο τομεακό πρόγραμμα μετά από την απαιτούμενη έγκριση της Ευρωπαϊκής Ένωσης. Όταν, λοιπόν, ήλθε η έγκριση της Ευρωπαϊκής Ένωσης, μας το αποκρύψατε και μόνο όταν είδατε στο τέλος του περασμένου χρόνου, σχεδόν μετά από δύο χρόνια διακυβέρνησής σας, ότι δεν είχατε τη δυνατότητα να απορροφήσετε κονδύλια, κρυφίως είπατε ότι θα διαθέσετε 82.000.000 ευρώ για τον άξονα Ηράκλειο-Μεσαρά. Αυτό το είπατε κρυφίως. Επισήμως, δεν έχει λεχθεί τίποτα. Λέγεται μάλιστα ότι έχει διαταχθεί και Ε.Δ.Ε. από την Περιφέρεια Κρήτης γιατί διέρρευσε το μυστικό.
      Άρα, λοιπόν, το «κρυφίως», όταν το λέω, το εννοώ κιόλας, γιατί έτσι τουλάχιστον αποδεικνύεται. Και βέβαια δεν μας λέτε γιατί, αν είχατε στο μυαλό σας να προχωρήσετε σε μια τέτοια επιλογή και σε μια τέτοια διαδικασία, δεν βοηθήσατε τα δύο αυτά χρόνια που είστε στην Κυβέρνηση να ολοκληρωθούν οι μελέτες που είχαν ξεκινήσει, ώστε τα τμήματα αυτά, τα οποία θέλετε τώρα να χρηματοδοτήσετε, έστω και εκ των υστέρων, να είναι πλήρως ώριμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω χρόνο από τη δευτερολογία μου, κύριε Πρόεδρε.
      Ώστε τα έργα αυτά, λοιπόν, να είναι πραγματικά πλήρως ώριμα, για να μπορέσουν να ολοκληρωθούν μέσα στις προθεσμίες που πρέπει ή να δημοπρατηθούν -για να το πω σωστότερα- μέσα στις προθεσμίες που  πρέπει, διότι γνωρίζετε ότι στις 31/12/2006 τελειώνει η προθεσμία, έστω και αν πάρετε μια μικρή παράταση, αλλά δεν είναι σίγουρο ότι θα προλάβετε να ολοκληρώσετε τις μελέτες, που χρειάζονται για να είναι τα έργα ώριμα. 
      Και βέβαια σε σχέση με τους άξονες αυτούς υπάρχει ένα μεγάλο πρόβλημα, διότι αλλάζετε συνεχώς τα σχέδια, διότι δεν ολοκληρώνονται όπως πρέπει να ολοκληρωθούν τα τμήματα και δεν ξέρουμε τι θα γίνει και στο τέλος. Δηλαδή, αν υπάρξει μια καταγγελία από κάπου στην Ευρωπαϊκή Ένωση, πιθανόν να απενταχθούν όλα τα έργα στο σύνολό τους, γιατί ακριβώς δείχνετε μια απροθυμία, θα έλεγα εγώ, μια ανικανότητα να ολοκληρώσετε όπως πρέπει και όπως είναι προδιαγεγραμμένα τα έργα, προκειμένου να μπορέσουν πράγματι να επιτελέσουν το ρόλο για τον οποίο δημιουργούνται. 
      Βλέπουμε ότι παραλείπετε τμήματα. Για παράδειγμα, στο δρόμο Ηράκλειο-Βιάννος παραλείπετε το ένα χιλιόμετρο, που είναι στο τμήμα των Πεζών, δεν ολοκληρώνετε τους κόμβους, δεν ολοκληρώνετε και δεν προχωρείτε τα παράλληλα έργα, που είναι απαραίτητη προϋπόθεση και αυτό θα πρέπει να σας το τονίσουμε, διότι είναι κάτι που αφορά εμάς. Εμείς δεν θέλουμε να πληρώσει η χώρα ή να απενταχθούν έργα από τα προγράμματα της Ευρωπαϊκής Ένωσης, επειδή εσείς δεν έχετε τη διάθεση να προχωρήσετε με τους ρυθμούς που πρέπει.
      Τι παρακολουθούμε στο τέλος; Ότι υπάρχει μια Κυβέρνηση, για την οποία ισχύει η λαϊκή παροιμία: «Σαν δεν θέλω να ζυμώσω, δέκα μέρες κοσκινίζω». Αυτό κάνετε και εσείς. Δεν θέλετε να τα ολοκληρώσετε και προσπαθείτε με αναβολές, με παρατάσεις, με υποσχέσεις ψεύτικες, που ποτέ δεν υλοποιούνται, να μας πείτε ότι δεν προχωράνε τα έργα ή, τέλος πάντων, ότι κάποια στιγμή θα τελειώσετε. Βέβαια αυτό αποδεικνύεται και από κάτι που αναφέρεται και μέσα στην επερώτηση. Θα καταθέσω και το σχετικό έγγραφο, διότι αποτελεί απάντηση σε ερώτηση δική μου, στην οποία μας λέτε λίγο πολύ…
      ΠΡΟΕΔΡΕΥΩΝ (Ιωάννης Τραγάκης): Θα καταθέσετε έγγραφο; 
      ΕΜΜΑΝΟΥΗΛ ΣΤΡΑΤΑΚΗΣ: Βεβαίως, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Να το δίνετε στους υπαλλήλους, παρακαλώ πολύ, διότι προηγουμένως το πετάξατε κάτω. Με συγχωρείτε για τη διακοπή, αλλά όφειλα να το πω.
      Συνεχίστε, παρακαλώ.
      ΕΜΜΑΝΟΥΗΛ ΣΤΡΑΤΑΚΗΣ: Θα το βρούμε, δεν υπάρχει περίπτωση να χαθεί. Έχουμε και άλλο, αν χρειαστεί, κύριε Πρόεδρε, να το φέρουμε, να το καταθέσουμε ξανά.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Λέει, λοιπόν, αυτό το έγγραφο ότι δεν έχετε τη δυνατότητα να διαθέσετε χρήματα, γιατί το πρόγραμμα είναι βεβαρυμένο και δεν χωράει άλλα έργα, προκειμένου να ολοκληρωθούν ποια; Δύο τμήματα ολοκληρωμένων έργων -το τμήμα Άγιος Σώζων-Αλάγνι και το τμήμα Αυγενική-Αγία Βαρβάρα- που απαιτούν το καθένα 1,8 εκατομμύρια ευρώ από τους εθνικούς πόρους. Για 1,8 εκατομμύρια ευρώ για το κάθε έργο, τα έχετε τώρα τρία σχεδόν χρόνια μη τελειωμένα, μη παραδομένα προς χρήση και καταλαβαίνετε ότι υπάρχει πάρα πολύ μεγάλο πρόβλημα. Βέβαια, τώρα τελευταία παραδώσατε το τμήμα Άγιος Σώζων-Αλάγνι-Πεζά στην  κυκλοφορία, αλλά ξέρετε ότι υπάρχει μεγάλος κίνδυνος, διότι δεν υπάρχουν οι κόμβοι, δεν υπάρχει κανένα έργο απ’ αυτά που χρειάζονται, προκειμένου να λειτουργήσουν σωστά τα έργα και όχι με τεράστιους κινδύνους. Υπάρχει κίνδυνος να χαθούν ζωές και θα έχετε την ηθική και πολιτική ευθύνη γι’ αυτό, κύριε Υπουργέ, διότι ολιγωρείτε σε εξελίξεις, που μπορεί να είναι δυσμενείς για τον τόπο και για τους πολίτες της περιοχής. 
      Εμείς σας καλούμε για άλλη μια φορά να σκύψετε με προσοχή, να δείτε τα ερωτήματα που βάζουμε και να μας απαντήσετε επί της ουσίας και με ακρίβεια. Αυτό μας ενδιαφέρει –και τελειώνω, κύριε Πρόεδρε, με μία φράση- γιατί πραγματικά τα έργα αυτά δεν εξυπηρετούν καιροσκοπικές καταστάσεις ή πελατειακές σχέσεις. Εξυπηρετούν την ανάπτυξη της Κρήτης, εξυπηρετούν το σύνολο των πολιτών και εξυπηρετούν περιοχές που πραγματικά, χρόνια τώρα, είναι σε υστέρηση και θα πρέπει κάποια στιγμή, επιτέλους, να αποκτήσουν και εκείνες τις προδιαγραφές και τις προϋποθέσεις που χρειάζονται, για να αναπτυχθούν ακόμα περισσότερο.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Φραγκιαδουλάκης.
      ΜΑΝΟΣ ΦΡΑΓΚΙΑΔΟΥΛΑΚΗΣ: Κύριοι συνάδελφοι, κύριε Υπουργέ, σας ξέρω και σας θεωρώ σοβαρό άνθρωπο και περιμένω πραγματικά σήμερα καθοριστικές απαντήσεις για ένα θέμα, το οποίο -τολμώ να πω- έχει κλονίσει τη δική μας σοβαρότητα. Οι εκπρόσωποι του λαού του Νομού Ηρακλείου είμεθα βαλλόμενοι, διότι εδώ και μερικά χρόνια μεταφέρουμε αποφάσεις των διαφόρων Υπουργών, της προηγούμενης κυβέρνησης και της σημερινής, οι οποίες είναι πολύ συχνά αλληλοσυγκρουόμενες όσον αφορά τα διάφορα Υπουργεία, κυρίως το Υ.ΠΕ.ΧΩ.Δ.Ε.  και το Υπουργείο Οικονομικών. Πρέπει, λοιπόν, σήμερα πραγματικά να τελειώσει αυτή η συζήτηση, γιατί έχει κουράσει την κοινωνία του Ηρακλείου η ιστορία αυτή, όπου κάθε Βουλευτής του Ηρακλείου μπορεί να έχει κάνει πάνω από τριάντα ερωτήσεις και αναφορές τα τελευταία τέσσερα-πέντε χρόνια. 
      Όπως θα γνωρίζετε, η Μεσαρά είναι μια από τις πιο μεγάλες κοιλάδες, πεδιάδες της χώρας. Σ’ ένα πεδίο περίπου δύο εκατομμυρίων στρεμμάτων, αναπτύσσονται επτά δήμοι, περίπου εκατόν σαράντα επτά κοινότητες και, επίσης, ένας πληθυσμός περίπου σαράντα πέντε χιλιάδων κατοίκων. Οι υποδομές; Δύο κέντρα υγείας. Η Μεσαρά χωρίζεται σε ανατολική, κεντρική και δυτική. Υπάρχει ένα στην ανατολική και ένα στη δυτική, τα οποία συνδέονται με το Ηράκλειο με δρόμους, των οποίων η χάραξη είναι προ του 1930. Ο καινούργιος δρόμος για τον οποίο μιλάμε, ο δρόμος Ηράκλειο-Τυμπάκι, δυστυχέστατα γίνεται πάνω στη χάραξη αυτή. Μόνο το καινούργιο κομμάτι από Αγία Βαρβάρα μέχρι Τυμπάκι, δηλαδή το δεύτερο ήμισυ, εφ’ όσον γίνει η αρχική χάραξη, θα είναι ένας δρόμος αξιοπρεπής για την επόμενη εικοσαετία. 
      Ο δρόμος που έχει γίνει από το Ηράκλειο μέχρι την Αγία Βαρβάρα, είναι σε εξέλιξη και δεν έχει ολοκληρωθεί. Είναι δύο τμήματα: Σίβα-Αυγενική και Αυγενική-Αγία Βαρβάρα. Είναι περίπου πέντε-έξι χιλιόμετρα, τα οποία γίνονται -θα έλεγα- με προοπτική της προηγούμενης δεκαετίας. Είναι ξεπερασμένοι ήδη. Λυπάμαι που το λέω, αλλά είναι δρόμοι που έχουν από την κάθε μεριά δυνατότητα μόνο για δύο αυτοκίνητα και αυτά πολύ στριμωγμένα, άρα δεν είναι δρόμοι ταχείας κυκλοφορίας. 
      Οι υποδομές είναι ανύπαρκτες για τη Μεσαρά, θα έλεγα, για μια περιοχή όπου έχουμε υψηλή γεωργική παραγωγή και όπου όποιες άλλες υποδομές υπάρχουν, είναι υποδομές ιδιωτών. Έχουμε το πρόβλημα ότι η δυνατότητα στήριξης των καλλιεργειών μετά από είκοσι πέντε χρόνια για τη δυτική Μεσαρά είχε ως αποτέλεσμα, με προσπάθειες των Βουλευτών, των δημάρχων και των παραγόντων της περιοχής, να γίνει ένα φράγμα, το φράγμα της Φανερωμένης. Είκοσι πέντε χρόνια το κυνηγούσαμε.
      Ένα άλλο φράγμα που θα στηρίξει την ανατολική Μεσαρά, το φράγμα της Πλακιώτισσας, λίγο πριν την κυβερνητική αλλαγή, ήταν έτοιμο να δημοπρατηθεί με εξασφαλισμένες πιστώσεις. Είναι δύο χρόνια τώρα και αναπέμπεται συνεχώς. Στην κεντρική Μεσαρά ένα φράγμα, το φράγμα του Λιθαίου, είναι σε μία φάση προμελέτης εδώ και δεκαπέντε χρόνια. Αυτό το λέω γιατί, εφ’ όσον είναι η Μεσαρά ένας χώρος όπου έχουμε υψηλή παραγωγικότητα σε γεωργικά προϊόντα, θα έπρεπε να δοθεί μεγάλη σημασία και από την προηγούμενη κυβέρνηση και από εσάς. Όμως, δυστυχώς και εκείνοι και εσείς -μέχρι τώρα τουλάχιστον- ακολουθείτε την ίδια αναβλητική πολιτική. 
      Υπήρχε η ανάγκη για ένα μικρό νοσοκομείο στην περιοχή, το οποίο δεν έγινε. Γιατί; Το επιχείρημα ήταν ότι ο δρόμος Ηράκλειο-Τυμπάκι είναι ένας δρόμος, ο οποίος θα διανύεται σε είκοσι λεπτά, αν διανοιχτεί βέβαια. Προσωπικά αντιμετώπισα πρόβλημα υγείας και έκανα μιάμιση ώρα, με έμφραγμα, για να μεταφερθώ από τη Μεσαρά στο Ηράκλειο. Αν είναι απογευματινή ώρα και πέσεις σε νταλίκες, θα κάνεις τουλάχιστον δύο ώρες για μια διαδρομή πενήντα χιλιομέτρων. Έχουμε φτιάξει περίπου είκοσι χιλιόμετρα. Τα υπόλοιπα, πότε;
      Όμως, το ίδιο συμβαίνει και για το δρόμο Ηράκλειο-Βιάννος. Για τη Βιάννο, μια κατ’ εξοχήν απομονωμένη περιοχή, εδέησε τα τελευταία χρόνια να γίνει μια μεγάλη προσπάθεια και μια χρηματοδότηση και η χάραξη ενός καινούργιου δρόμου έχει σε σημαντικό βαθμό προχωρήσει. Τον τελευταίο καιρό έγινε η δημοπράτηση που αφορά το τμήμα Ίνι-Μάρθα και αυτό έγινε με χρήματα, τα οποία είχαν εξασφαλιστεί από την προηγούμενη κυβέρνηση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θα δευτερολογήσω, κύριε Πρόεδρε.
      Δεν έχει γίνει τίποτα ουσιαστικό, κύριε Υπουργέ. Πραγματικά κυριολεκτούμε. Τα τελευταία δύο χρόνια δεν έχει γίνει απολύτως τίποτα, δεν υπερβάλλουμε, απλώς πονάμε και στενοχωριόμαστε, γιατί πρέπει να απολογούμαστε ως εκπρόσωποι του λαού στην περιοχή, γιατί αδυνατούμε να διεκδικήσουμε και να επιβάλουμε κάποιες λύσεις. 
      Όσον αφορά το κομμάτι από Μαρμά μέχρι Καστέλι, είχαμε διεκδικήσει και είχαμε επιτύχει να ξεκινήσει τώρα η συνέχιση του δρόμου από την άλλη άκρη του, όχι από την Αγία Βαρβάρα προς τα κάτω, ακριβώς για να δεσμευτούν οι πολιτικές των όποιων κυβερνήσεων στο μέλλον.
Γνωρίζουμε ότι έχουν ολοκληρωθεί όλα τα σχετικά με τις μελέτες και τις απαλλοτριώσεις. Πρέπει να υπάρξει χρηματοδότηση, να ενταχθεί σε κάποιο πρόγραμμα και να προχωρήσουμε. 
      Κύριε Υπουργέ, έχουμε την πληροφόρηση ότι έχουν διατεθεί πάνω από 82.000.000 ευρώ για να γίνει  αυτή  η διαδικασία και για να προχωρήσουν και οι μελέτες από Αγία Βαρβάρα, δηλαδή για να συνδεθεί ο δρόμος με το σημείο εκείνο που τελειώνει η από το Ηράκλειο εκκίνηση των κατασκευών. 
      Άκουσα από τον κύριο Περιφερειάρχη, τον οποίο εκτιμώ και θεωρώ σοβαρό, ότι «Εγώ είμαι άνθρωπος που μιλάω, όταν έχω τα λεφτά στο χέρι». Λέει, λοιπόν, ότι αυτό είναι μια πολιτική απόφαση, αλλά δεν έχω τα λεφτά ακόμα, άρα περιμένουμε. Και θα ήθελα σήμερα, κύριε Υπουργέ, να μας πείτε εδώ αν τα έχετε τα λεφτά αυτά και ότι θα προχωρήσουμε. Αν όμως αυτό δεν έχει ξεκαθαριστεί, επίσης να μας το πείτε, για να ξέρουμε και εμείς την πορεία μας και τις κουβέντες που θα λέμε στο λαό, όταν βαλλόμεθα και δεν έχουμε απαντήσεις. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Ματζαπετάκης έχει το λόγο. 
      Κύριε Ματζαπετάκη, θα πάρετε και εσείς τη δευτερολογία σας;
      ΣΤΥΛΙΑΝΟΣ ΜΑΤΖΑΠΕΤΑΚΗΣ: Μάλλον ναι, κύριε Πρόεδρε. 
      Κύριε Πρόεδρε, η πεδιάδα της Μεσαράς, αλλά και η Βιάννος, είναι δύο περιοχές με τεράστια προσφορά στην εθνική οικονομία. Η παραγωγή άριστης ποιότητας αγροτικών προϊόντων, ελαιοκομικών, αμπελουργικών, αλλά και πρώιμων κηπευτικών, τροφοδοτεί όχι μόνο την αγορά της Κρήτης και της Ελλάδας, αλλά γίνονται εξαγωγές και στην Ευρώπη. 
      Τον πλούτο από την παραγωγή, αλλά και από τον τουρισμό, λόγω του τεράστιου ενδιαφέροντος των αρχαιολογικών μνημείων, κινδυνεύουμε να τον χάσουμε εξαιτίας του ανεπαρκούς οδικού δικτύου της   περιοχής  μας. 
      Είναι βάσανο  -το είπε προηγουμένως ο κ. Φραγκιαδουλάκης και οι άλλοι συνάδελφοι- να επιχειρήσει κανείς να ταξιδέψει στις περιοχές αυτές και να είναι υποχρεωμένος να ακολουθήσει μια τεράστια φάλαγγα φορτηγών, πούλμαν και λοιπών οχημάτων, αναγκαζόμενος να κινείται με ρυθμούς που απαιτούν διπλάσιο και τριπλάσιο χρόνο, για να φθάσει στον προορισμό του. Και αν πάει για διασκέδαση και αντί γι’ αυτή γυρίσει εκνευρισμένος, τι να πούμε, δεν χάλασε ο κόσμος. Αν, όμως, μεταφέρει άρρωστο στο νοσοκομείο ή αν βλέπει ότι δεν προλαβαίνει να φορτώσει το αυτοκίνητο με τα προϊόντα του στο φέρι-μπόουτ, τότε τα πράγματα αλλάζουν. Αλλά ακόμα και αυτό, ίσως μπορεί να το ανεχθεί κάποιος. Σ’ αυτόν τον τόπο ζούμε, αυτές είναι οι συνθήκες που επικρατούν. 
      Για έναν, όμως, ξένο, με τον περιορισμένο χρόνο μιας κρουαζιέρας, που θέλει να προλάβει να δει τη Φαιστό, τη Γόρτυνα και τα άλλα μνημεία, τα πράγματα είναι διαφορετικά, γιατί απλώς δεν ανέχονται να υφίστανται τέτοια δοκιμασία και σε τελευταία ανάλυση αποφεύγουν να μας επισκεφθούν. Έτσι νομίζετε, κύριε Υπουργέ, ότι θα κερδίσουμε τον τουρισμό;
      Κύριε Πρόεδρε, το πρόβλημα δεν είναι καινούργιο, υπάρχει χρόνια. Για να είμαι δίκαιος, θα έπρεπε  να έχει λυθεί εγκαιρότερα. Θέλω να είστε σίγουρος ότι είμαι από εκείνους που έχουν ασκήσει έντονη και σκληρή κριτική σε όσους έχουν την ευθύνη γι’ αυτό. Η μορφολογία βέβαια είναι τέτοια, που καθιστά αρκετά δύσκολη την κατασκευή των δύο καθέτων. Παρά τις καθυστερήσεις, όμως, οι μελέτες έγιναν και  άρχισε η εκτέλεση των διαφόρων φάσεων. 
      Στο δρόμο της Μεσαράς, με αυστηρή εντολή του τότε Πρωθυπουργού, Κώστα Σημίτη και με υπερεντατικούς ρυθμούς που επέβαλε ο τελευταίος Περιφερειάρχης Κρήτης, οι μελέτες ολοκληρώθηκαν, τα χρήματα για τη συνέχιση των έργων δόθηκαν ή εξασφαλίστηκαν και το έργο προχωρούσε, παρά τις σοβαρές και απρόσμενες δυσκολίες που παρουσιάστηκαν σε ορισμένες περιπτώσεις.  Εννοώ την εύρεση και απομάκρυνση πυρομαχικών που υπήρχαν από τη Γερμανική Κατοχή και τη συνεχή κατολίσθηση και μετακίνηση των εδαφών στην περιοχή της δεύτερης εργολαβίας, λίγο πριν την Αγία Βαρβάρα. 
      Τα τελευταία χρόνια καταβάλλεται μια εργώδης προσπάθεια από όλους, όπως από το Υπουργείο ΠΕ.ΧΩ.Δ.Ε., το Υπουργείο Οικονομίας και Οικονομικών, την Περιφέρεια, για να κερδηθεί όλος ο χαμένος χρόνος με καλά και ορατά αποτελέσματα. Σ’ αυτό συνέβαλε ίσως και η ισχυρή πίεση από όλους μας. Επαναλαμβάνω ότι όλοι διαμαρτυρόμαστε, οι Βουλευτές του ΠΑ.ΣΟ.Κ. και οι τοπικοί φορείς. Εκείνοι, όμως, που ύψωναν περισσότερο τη φωνή και έβαζαν -θα μπορούσα να πω- λάδι στη φωτιά και έκαναν την πιο σκληρή αντιπολίτευση -και το καταλάβαινα- ήταν η Νέα Δημοκρατία. 
      Οι εκλογές έγιναν, η Νέα Δημοκρατία έγινε Κυβέρνηση και ο κόσμος περίμενε ότι τα όσα η Νέα Δημοκρατία κατελόγιζε στην προηγούμενη κυβέρνηση, θα φρόντιζε να τα επιλύσει. Θα επιτάχυνε, δηλαδή, τους ήδη ταχύτατους ρυθμούς και θα εξασφάλιζε τα κονδύλια που απαιτούνται σε κάθε νέα φάση. 
      Πέρασαν ήδη είκοσι τρεις μήνες, περίπου δύο χρόνια και το αποτέλεσμα είναι απογοητευτικό. Όχι μόνο δεν εντάχθηκαν στο Γ΄ Κοινοτικό Πλαίσιο Στήριξης οι δαπάνες, αλλά η χρηματοδότηση είναι μηδενική. Ελέχθη -και το επαναλαμβάνω και εγώ- πως στις διάφορες ερωτήσεις, που κατά καιρούς είχαμε κάνει προς τα συναρμόδια Υπουργεία, το ένα μας απαντούσε, βεβαιώνοντάς μας, ότι είναι δεδομένη και εξασφαλισμένη η πρόοδος του έργου, οι απαλλοτριώσεις και η ένταξη στο Γ’ Κοινοτικό Πλαίσιο Στήριξης, ενώ το άλλο μας αποκάλυψε -και μάλιστα προ διμήνου- ότι για τους δύο κάθετους δρόμους Ηράκλειο-Άγιος Σώζων-Αλάγνι, αλλά και Αυγενική-Αγία Βαρβάρα, ενώ η Περιφέρεια πρότεινε την ένταξη των έργων στο Πρόγραμμα Δημόσιων Επενδύσεων, τελικά δεν εντάχθηκαν γιατί υπάρχουν υποχρεώσεις αλλού. 
      Η βασική επιθυμία όλων μας -και εμού- είναι να προχωρήσει όσο πιο γρήγορα το κεφαλαιώδους σημασίας έργο  της κατασκευής των δύο καθέτων. Αυτό μας ενδιαφέρει, αυτό οφείλουμε στους δεκάδες χιλιάδες κατοίκους της περιοχής, αυτό επιθυμούμε. Τίποτα άλλο. Θέλω να ξέρετε ότι δεν κάνω αντιπολίτευση για την αντιπολίτευση. Ενοχλούμαι, όμως, κύριε Υπουργέ, που αποδείχθηκαν κροκοδείλια τα δάκρυα των επί πολλά έτητιμητών μας, που όχι μόνο δεν εξασφάλισαν νέα κονδύλια, αλλά δεν έδωσαν ούτε 1 ευρώ.
       Ελπίζω να μην ακούσω από μέρους σας τα περί συμψηφισμού και το τι κάναμε ή δεν κάναμε. Εσείς κυβερνάτε σήμερα και εσείς έχετε την ευθύνη να ολοκληρώσετε το έργο αυτό. Πέραν όμως τούτου, θα ήθελα να τονίσω και κάτι άλλο, που δεν τιμά καθόλου τους εμπνευστές της ιδέας αυτής. 
      Υπάρχουν τμήματα στο δρόμο Ηρακλείου-Μεσαράς και συγκεκριμένα στην εργολαβία  Αυγενικής-Αγίας Βαρβάρας, αλλά και Σίβας-Αυγενικής, που είναι από καιρό σχεδόν έτοιμα. Και όμως, ενώ θα ανακούφιζαν τα μέγιστα την κυκλοφορία, δεν παραδίδονται με την κουτοπόνηρη -θα έλεγα- σκέψη, ότι όσο καθυστερείτε να τα παραδώσετε τόσο μπορεί να πιστεύει ο καθένας ότι το έργο είναι δικό σας και όχι της προηγούμενης κυβέρνησης. Είναι μια προσπάθεια καπηλείας και εξαπάτησης του λαού, που είμαι βέβαιος ότι δεν σας κάνει ιδιαίτερα υπερήφανους. 
      Κύριε Υπουργέ, εμάς ο λαός μάς τιμώρησε. Τώρα εσείς κρίνεστε. Και μη νομίζετε ότι για την αδιαφορία σας θα έχετε το έλεος της Αγίας Βαρβάρας ή των Αγίων Δέκα  και μην επαφίεσθε στην ευσπλαχνία του Αγίου Σώζοντος, γιατί ούτε και ο Άγιος Σώζων θα σας σώσει. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ναι, αλλά και ο Άγιος φοβέρα θέλει!
      Ο συνάδελφος κ. Κεγκέρογλου έχει το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, με βάση τις απαντήσεις των αρμοδίων Υπουργών στις διάφορες ερωτήσεις μας, με βάση αυτά τα οποία είπαν προηγουμένως οι συνάδελφοι που ανέλυσαν το θέμα, αλλά κυρίως με βάση την πραγματικότητα που υπάρχει στο Ηράκλειο σχετικά με τα έργα και την ανάπτυξη, οδηγούμαστε με ασφάλεια σε δύο συμπεράσματα, σε δύο διαπιστώσεις, που αποτελούν μια δεινή πραγματικότητα.
      Η πρώτη διαπίστωση είναι ότι επί ΠΑ.ΣΟ.Κ. υπήρχαν πολλά έργα και λίγα λόγια. Επί Νέας Δημοκρατίας, έχουμε πολλά λόγια και λίγα έως μηδενικά έργα.
      Η δεύτερη διαπίστωση είναι ότι η Νέα Δημοκρατία δείχνει μία φοβικότητα, μια έλλειψη εμπιστοσύνης απέναντι στις περιφερειακές δομές του ίδιου του κράτους, απέναντι στην Αυτοδιοίκηση. Αυτή η έλλειψη εμπιστοσύνης επιτείνει το πρόβλημα του συγκεντρωτικού τρόπου διαχείρισης, διοίκησης και παραγωγής των έργων. Είναι ένα πρόβλημα, το οποίο είναι απόρροια του αποτυχημένου συγκεντρωτικού μοντέλου διακυβέρνησης το οποίο χτίζετε.
      Κύριε Υπουργέ, είμαι ο τελευταίος που θα υποστήριζα ότι επί ΠΑ.ΣΟ.Κ., όσα έχουν σχέση με τα έργα στο Ηράκλειο και την Κρήτη, ήταν όλα τέλεια. Όμως τα πράγματα, πρέπει να το παραδεχθείτε με ειλικρίνεια, ήταν σαφώς, σαφέστατα πολύ καλύτερα. Φαινόταν το έργο, υπήρχε ορατό αποτέλεσμα.
      Το Β΄ Κοινοτικό Πλαίσιο Στήριξης που σχεδίασε η Νέα Δημοκρατία λίγο πριν χάσει τις εκλογές, δυστυχώς δεν περιέλαβε τα μεγάλα έργα που είχε ανάγκη το νησί. Το Γ΄ Κοινοτικό Πλαίσιο Στήριξης για πρώτη φορά περιλαμβάνει αυτά τα έργα, με βάση το σχεδιασμό που υπήρχε για την ανασυγκρότηση της υπαίθρου, για τις ανάγκες της ενδοχώρας και του νότου, για την αγροτική ανάπτυξη, όπως σωστά αναλύθηκε.
      Οι τρεις βασικοί κάθετοι άξονες, Ηράκλειο-Μεσαρά, ο δρόμος προς τον Πύργο και ο δρόμος προς τη Βιάννο ήταν αυτοί που εντάχθηκαν, μαζί με τις μελέτες του νότιου άξονα, στο Π.Ε.Π. Κρήτης. Τα έργα άρχισαν να υλοποιούνται κατά τμήματα, να δημοπρατούνται, να ανατίθενται. Το Μάρτιο του 2004, που αναλάβατε την Κυβέρνηση, τα έργα ήταν σε εξέλιξη με αρκετά καλούς ρυθμούς εκτέλεσης. Αυτό, πέρα από ποσά και αριθμούς, είναι μία αδιαμφισβήτητη πραγματικότητα που την πιστοποιούν οι πολίτες.
       Το τελευταίο διάστημα μειώθηκαν οι ρυθμοί, μέχρι και που σταμάτησαν οι εργασίες. Η Περιφέρεια Κρήτης έχει ζητήσει, όπως ειπώθηκε και προηγουμένως, τρία ποσά για να ολοκληρωθούν συγκεκριμένα τμήματα αυτών των έργων, που η μη ολοκλήρωση οφείλεται είτε σε γεωλογικά φαινόμενα είτε σε αστοχίες μελετών. Δεν αποτελούν πάνω από το 3% των χρημάτων που ήδη έχουν επενδυθεί. Από το καλοκαίρι του 2004 που ζητήθηκαν, πέρασε το 2005 και είμαστε αισίως στο 2006. Το Υπουργείο Οικονομικών συνεχίζει να αρνείται να δώσει αυτά τα χρήματα. Ο κ. Αλογουσκούφης επαίρεται για την εικονική μείωση του ελλείμματος. Με αυτά τα χρήματα, τα οποία τα χρωστά, θα μπορέσει να αποδώσει συνολικά το έργο.
      Δυστυχώς, το οικονομικό επιτελείο της Κυβέρνησης σκέφτεται και λειτουργεί μόνο διαχειριστικά και ταμειακά. Δεν αντιλαμβάνεται ότι αυτά τα λίγα χρήματα δεν πάνε σε νέο έργο, το οποίο θα ξεκινήσει τώρα, όπως δηλώνει στις απαντήσεις του, αλλά θα συμβάλουν στην αξιοποίηση των ήδη επενδυμένων 150.000.000 ευρώ. Το έργο που έχει γίνει, μένει μέχρι στιγμής αναξιοποίητο γι’ αυτόν το λόγο. Τα τμήματα του δρόμου που έχουν κατασκευαστεί, είναι μετέωρα, δεν οδηγούν πουθενά.
      Η Περιφέρεια, κάτω από την πίεση της κοινής γνώμης αλλά και της επερώτησής μας, δίνει με πρόχειρες και μη ασφαλείς συνδέσεις ένα τμήμα στην κυκλοφορία. Δικαιολογημένα οι πολίτες εχλεύασαν  τα εγκαίνια, που έγιναν προ ημερών, για ένα έργο που έχει τελειώσει εδώ και δύο χρόνια.
      Η μελέτη των κόμβων και των παράλληλων έργων καθυστερεί και πολύ σημαντικοί οικισμοί, όπως η Κουνάβη και οι Αρχάνες, είναι σήμερα χωρίς πρόσβαση. Όπως καταλαβαίνετε, κύριε Υπουργέ, η κριτική μας ότι βαλτώσατε τα έργα, έχει πραγματική βάση. Και θα μου πείτε: Καλά, τίποτα δεν έγινε επί Νέας Δημοκρατίας σχεδόν δύο χρόνια; Η απάντηση, με πολύ σεβασμό αλλά και κάθε ειλικρίνεια, είναι ότι δεν έγινε σχεδόν τίποτα. Οι υπηρεσίες, οι εργολάβοι, οι μελετητές συνεχίζουν να υλοποιούν τα έργα λόγω της κεκτημένης ταχύτητας, που αυτά απέκτησαν επί ΠΑ.ΣΟ.Κ..
      Στα δύο χρόνια έχετε υπογράψει κάποιες συμβάσεις, αλλά είχαν δημοπρατηθεί τα τμήματα και τα έργα επί κυβέρνησης ΠΑ.ΣΟ.Κ.. Έχετε δημοπρατήσει ένα - δύο τμήματα, αλλά δεν έχετε προχωρήσει ακόμα στην υλοποίηση. Δύο σημαντικά έργα που χρηματοδοτούνται και αυτά από το αποθεματικό, επίδοσης επί  ΠΑ.ΣΟ.Κ., όπως ο διπλός κλάδος Ηράκλειο μέχρι Σίβα και το έργο Καρτερός-Επισκοπή, ακόμη  δεν έχουν δημοπρατηθεί. Ο δεύτερος κλάδος του Β.Ο.Α.Κ., από την Παπαναστασίου μέχρι το Κ.Τ.Ε.Ο., ακόμα δεν έχει δημοπρατηθεί. Δεν βλέπουμε στο προσκήνιο τη δημοπράτηση κόμβων, όπως του Παλαιοκάστρου και τη σύνδεση στου Κοκκίνη το Χάνι. Τι περιμένετε; Τα χρήματα υπάρχουν, οι μελέτες υπάρχουν, κωλυσιεργείτε χωρίς λόγο.
      Έρχομαι τώρα στο θέμα των συμπληρωματικών πιστώσεων που χρειάζονται, για να δημοπρατηθεί το τμήμα από Μαρμά - Καστέλι. Μετά την απώλεια μνήμης του Υ.ΠΕ.ΧΩ.Δ.Ε. για τη δέσμευση των 45.000.000 ευρώ, που υπήρχε και είχε ανακοινωθεί, ήρθατε μετά από δύο χρόνια να αντιληφθείτε ότι αυτό το έργο είναι ώριμο και πρέπει να δημοπρατηθεί. Διαρρεύσατε στον Τύπο ότι υπάρχει μια σημαντική χρηματοδότηση ύψους 82.000.000 ευρώ. Πρέπει σήμερα να μας ξεκαθαρίσετε εάν πράγματι υπάρχει και από πού είναι.
      Θα καταθέσω στα Πρακτικά τη συνοπτική παρουσίαση της ενημέρωσης για την  ενδιάμεση αξιολόγηση του προγράμματος και τη συνοπτική παρουσίαση της προόδου του επιχειρησιακού προγράμματος, που αναφέρεται στους οδικούς άξονες, στα λιμάνια και στην αστική ανάπτυξη.
      (Στο σημείο αυτό ο Βουλευτής κ. Βασίλειος Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής.)
       Μέσα στα πρακτικά αυτά της πέμπτης συνεδρίασης της Επιτροπής Παρακολούθησης, αναφέρεται εν συντομία ότι, επειδή υπάρχει χαμηλή απορροφητικότητα στα μεγάλα έργα, θα μπορεί να υπάρξει ένταξη έργων και τμημάτων του Β.Ο.Α.Κ., αλλά και έργων του τμήματος από Μαρμά-Καστέλι. Ταυτόχρονα, όμως, διαπιστώνεται μέσα στην ίδια έκθεση ότι οι κεντρικές υπηρεσίες είναι αποτελεσματικές και υπάρχει ο φόβος για τη μη απορρόφηση αυτών των κονδυλίων. Και θα ήθελα να δούμε πώς θα αντιμετωπίσετε αυτό το θέμα, τι σκέπτεστε να κάνετε, εάν δεν είναι αυτό που πρέπει. Και αυτό που πρέπει να κάνετε, είναι να χρηματοδοτήσετε τις περιφερειακές υπηρεσίες, να εμπιστευθείτε την Περιφέρεια Κρήτης, να δώσετε αυτά τα χρήματα που σας ζητάει εδώ και δύο χρόνια σχεδόν και να προχωρήσουν αυτά τα έργα. 
      Κύριε Υπουργέ, το κάθε ευρώ που πληρώνει φόρο ο Κρητικός και ο κάθε κάτοικος της ελληνικής περιφέρειας, πρέπει να επιστρέφει ανταποδοτικά στον τόπο ως έργο, αν επιστρέφει. Μέχρι στιγμής, βλέπουμε ότι ενώ επί ΠΑ.ΣΟ.Κ. επέστρεφε ένα σημαντικό ποσοστό στην περιφέρεια, επί Νέας Δημοκρατίας δεν φαίνεται αυτό. Εξανεμίζονται στην πορεία. 
      Οι αιτίες της αποτυχίας ή της ανεπάρκειας στην αποτελεσματικότητα, είναι η έλλειψη πολιτικής βούλησης από την Κυβέρνηση για την περιφερειακή ανάπτυξη, η ανεπάρκεια που δείχνει στη διαχείριση προγραμμάτων, έργων και χρημάτων, τα οποία υπάρχουν, η έλλειψη εμπιστοσύνης στις ίδιες τις περιφερειακές υπηρεσίες και τέλος, η αδιέξοδη ταμειακού τύπου οικονομική πολιτική της Κυβέρνησης.
      Η περιφερειακή ανάπτυξη, κύριε Υπουργέ, χρειάζεται μια άλλη πολιτική. Χρειάζεται εμπιστοσύνη και ενίσχυση των περιφερειακών δομών, χρειάζεται να γίνει ένα βήμα παραπέρα. Οι πόροι που παράγει η κάθε περιφέρεια, ένα ποσοστό των πόρων που παράγει η Κρήτη, πρέπει να διατίθενται ευθύς εξαρχής στους περιφερειακούς αναπτυξιακούς φορείς, προκειμένου να έχουν τη δύναμη να υλοποιήσουν την περιφερειακή ανάπτυξη, όπως οι ίδιοι την αποφασίζουν. Χρειάζεται ανατροπή κάθε συγκεντρωτικής δομής που μπλοκάρει την περιφέρεια. 
      Η Κυβέρνηση της Νέας Δημοκρατίας, στους είκοσι δύο μήνες, έδειξε ότι δεν μπορεί να το κάνει. Παραμένει πιστή στη λογική του ελέγχου και του συγκεντρωτικού κράτους και δεν αφήνει κανένα περιθώριο στις τοπικές κοινωνίες. Οι πολίτες κατανοούν καθημερινά ότι όσο πιο γρήγορα αλλάξει αυτή η πολιτική τόσο πιο πολύ θα ωφεληθεί ο τόπος.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): ‘Εχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι τρεις μαθητές και μαθήτριες και τέσσερις συνοδοί - δάσκαλοι από το 1ο Δημοτικό Σχολείο Πόρου.
      Τους καλωσορίζουμε!
      (Χειροκροτήματα απ’  όλες τις πτέρυγες της Βουλής)
      Ο Υφυπουργός κ. Ξανθόπουλος έχει το λόγο. 
      Κύριε Υφυπουργέ, θα σας δώσω όλο το χρόνο που δικαιούσθε,  δηλαδή είκοσι πέντε λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Εργων): Δεν θα αναλώσω όλο το χρόνο, κύριε Πρόεδρε. Πιστεύω ότι η ακρίβεια συνδυάζεται πάντα με τη λακωνικότητα και συνεπώς πιστεύω ότι θα μπορέσω σε λιγότερο χρόνο να αποδώσω την αλήθεια.
      Κατ’αρχήν, πρέπει να επισημάνω ότι η πολιτική που ακολουθείται από το Υ.ΠΕ.ΧΩ.Δ.Ε., το οποίο εκπροσωπώ και μάλιστα, τον τομέα δημοσίων έργων -γιατί δεν μπορώ να μιλήσω για τα άλλα υπουργεία, απλώς μεταφέρω πληροφορίες- αφορά  κατ’ εξοχήν, έργα στην περιφέρεια.
      Τα οποία, μάλιστα γίνονται κατά τρόπο, ο οποίος είναι πρωτόγνωρος για την ελληνική πραγματικότητα, αν αναλογιστούμε ότι μόνο το 2005 δημοπρατήθηκαν έργα 5.000.000.000 ευρώ, εκ των οποίων τα 4,1 δισεκατομμύρια ευρώ είναι για την περιφέρεια. Και αυτό, όταν ο μέσος όρος των τελευταίων δέκα χρόνων, 1992-2003, ήταν μόλις 1.000.000.000 ευρώ το χρόνο, δηλαδή δημοπρατήθηκε πενταπλάσιος αριθμός απ’ ό,τι την τελευταία δεκαετία. Υπήρξε, δηλαδή, μια πραγματική ώθηση με την πρωτοβουλία και της Κυβέρνησης και του ίδιου του κ. Σουφλιά για έργα στην περιφέρεια.
      Επιπλέον, όπως θα ξέρετε, προωθούμε πράγματι, αλλά ταχύτατα, έργα που όντως ξεκίνησαν από το ΠΑΣΟΚ –οι συμβάσεις παραχώρησης- τα οποία όμως ήταν σε νηπιακό στάδιο. Και είμαστε σε θέση να πούμε σήμερα ότι μέσα το 2006 θα έχουμε συμβολαιοποιήσει έργα ύψους 7.000.000.000, με τα οποία υπερδιπλασιάζεται το ελληνικό δίκτυο αυτοκινητόδρομων πάλι της περιφέρειας και από τα εννιακόσια χιλιόμετρα σήμερα φτάνουμε στα δυόμισι χιλιάδες χιλιόμετρα αυτοκινητόδρομων.
      Άρα, ο αγώνας γίνεται πράγματι για την περιφέρεια. Και διαμαρτύρεται η πρωτεύουσα και η συμπρωτεύουσα –κυρίως η πρωτεύουσα- διότι, παραδείγματος χάρη, τα οδικά έργα Αττικής δεν ολοκληρώνονται, ενώ είχαν μπει στο πρόγραμμα της προηγούμενης κυβέρνησης. Αλλά και αυτά σιγά-σιγά θα πάρουν τη σειρά τους και θα ανακοινώσει συντόμως ο Υπουργός πώς προβλέπει να προχωρήσουν και αυτά, στο πλαίσιο μιας κάποιας ορισμένης όχι ιδιαίτερα άνετης οικονομικής πραγματικότητας.
      Πάμε τώρα ειδικότερα στην Κρήτη. Εδώ θα επισημάνω κάτι, το οποίο είναι μια αλήθεια που αποδεχόμαστε όλοι μας. Πράγματι, έγινε μια μεγάλη προσπάθεια από την προηγούμενη κυβέρνηση για έργα στην Κρήτη. Αυτό είναι αναμφισβήτητο. Και χρήματα δόθηκαν. Έγινε όμως, όπως είχα πει και τη Δευτέρα στον κ. Κεγκέρογλου, ένα κλασικό λάθος, το οποίο μας στοίχισε και μας στοιχίζει ακριβά: οι μελέτες που έγιναν ήταν βιαστικές, ελλιπείς και μερικά έργα έμειναν στη μέση.
      Και αυτό δεν είναι το μόνο κακό. Το χειρότερο είναι ότι αυτά τα έργα απεντάσσονται μετά, όταν αλλάξει το φυσικό τους αντικείμενο κατά την υλοποίησή τους. Αυτό που είπε ένας πολύ καλός ομιλητής προηγουμένως, ο κ. Στρατάκης, περί απένταξης έργων, δυστυχώς, δεν οφείλεται στην καθυστέρηση των έργων αυτή τη διετία, αλλά στο ότι αυτά τα έργα αντιμετωπίζονται πλέον αυστηρά από την Κοινότητα και λένε ότι, αφού άλλαξαν φυσικό αντικείμενο, μένει έξω το έργο και θέλουν πίσω τα χρήματα.
      Και είναι δυσχερέστατη η θέση της εκάστοτε Κυβέρνηση τέτοιου είδους δυσκολίες, που –επαναλαμβάνω- οφείλονται σε καλή πρόθεση, αλλά σε επιπόλαια χρήση των κανόνων που πρέπει να διέπουν ένα ολοκληρωμένο και πλήρες έργο σε μια σύγχρονη ευρωπαϊκή χώρα.
      Περνάμε τώρα επί της ουσίας και των λεπτομερειών αυτών των πραγμάτων, για να είμαστε σαφέστεροι και ακριβέστεροι. Κατ’ αρχήν ετέθη σαν μείζονος σημασίας κατηγορία μια πρώτη, η οποία πιστεύω ότι ήταν εν τη ρύμη του λόγου και συνεπώς την παίρνω κάπως, αν θέλετε, σχετικά ελαφρά. Ελέχθη ότι εσκεμμένα και συστηματικά καθυστερούν τα εγκαίνια κάποιων έργων, που είναι ήδη έτοιμα, για να τα καρπωθεί αυτά η νέα Κυβέρνηση.
      Μακριά αυτό όχι μόνο από μένα, που στο κάτω-κάτω είμαι ένας κάποιος Υφυπουργός, που δεν έχει και πολιτικές φιλοδοξίες, αλλά και από τον κ. Σουφλιά. Ουδέποτε θα σκεφτόταν κάτι τέτοιο, ούτε το έχει κάνει ποτέ στη ζωή του. Απλώς και μόνο, μερικά τμήματά τους, δυστυχώς, έχουν κολλήσει, λόγω αυτών των ελλιπών μελετών και δεν ολοκληρώνονται. Θα αναπτύξω στη συνέχεια αναλυτικά για ποια ακριβώς μιλάω.
      Ένα δεύτερο σημείο, το οποίο επίσης ελέχθη –πάλι ασφαλώς εν τη ρύμη του λόγου- είναι τα σχετικά περί απώλειας μνήμης μεταξύ διαφόρων δηλώσεων, κυβερνητικών και άλλων. Νομίζω ότι η απάντηση που θα δώσω είναι καταλυτική. Λέτε ότι δόθηκαν 90.000.000 ευρώ επί προηγούμενης κυβέρνησης και σήμερα, πρακτικώς, δεν δίνεται τίποτα γι’ αυτούς τους, πράγματι, κρίσιμους κάθετους άξονες.
      Και επειδή πριν εμπλακώ –με την καλή έννοια του όρου το λέω- στην πολιτική και στην Κυβέρνηση, είχα πάει πολλές φορές στην Κρήτη, ξέρω ακριβώς τι εννοείτε. Ξέρω τη γοητεία του κάμπου της Μεσαράς και όλης της περιοχής εκείνης, η οποία, πράγματι, έχει ανάγκη από κάποιο αξιοπρεπές οδικό δίκτυο.
      Ε λοιπόν, σας ανακοινώνω σήμερα επίσημα ότι ήδη από τις 16/12/05, με το έγγραφο, που θα καταθέσω στα Πρακτικά, έχει ενταχθεί για το κομμάτι αυτό, Αγία Βαρβάρα – Απομαρμά - Καστέλι, ένα ποσό 81,1 εκατομμύρια ευρώ, το οποίο μάλιστα θα αυξηθεί μέχρι τα 130.000.000 ευρώ, για να περιληφθούν εκεί μέσα και ορισμένα, τα οποία δεν έχουν ακόμη μελετηθεί πλήρως.
      Αυτό γίνεται, ώστε να μην πάθουμε ό,τι πάθαμε προηγουμένως, δηλαδή το ποσό να είναι σχετικά μικρό, να μην υπάρχει πρόβλεψη και μετά να πρέπει να πάρει χρήματα από εθνικούς πόρους. Άρα, προγραμματίζεται ήδη, έχει εγκριθεί και αναμένεται η επαύξησή του, για την ολοκλήρωση αυτών των δεκαπέντε χιλιομέτρων, που είναι, πράγματι, κρίσιμα, από την Αγία Βαρβάρα μέχρι το Καστέλι.
      Επιπλέον, σας λέω ότι επιτέλους έχουν ολοκληρωθεί και οι μελέτες, δόθηκαν 900.000 ευρώ για την τελική ολοκλήρωσή τους, ετοιμάζονται τα Τεύχη Δημοπράτησης και ήδη η αρμόδια Διεύθυνση του Υ.ΠΕ.ΧΩ.Δ.Ε. εξετάζει το έγγραφο της περιφέρειας με όλα τα σχετικά συνημμένα, έτσι ώστε να είμαστε σίγουροι ότι χωρίς αποκλίσεις από τους κοινοτικούς κανόνες, για απεντάξεις κ.λπ., μπορούμε να το δημοπρατήσουμε και να ξεκινήσει. Συνεπώς τα χρήματα εγκρίθηκαν και την ώρα αυτή ξεκινάει επιτέλους η διαδικασία υλοποίησης.
      Πάμε τώρα σε διάφορα άλλα επιμέρους, τα οποία είναι σημαντικά και πρέπει να ξεκαθαρίσουν και αυτά μια για πάντα. Το κομμάτι Ηράκλειο – Σίβα, δεκατέσσερα χιλιόμετρα, έχει ολοκληρωθεί και κυκλοφορείται. Ορθώς ζήτησε η περιοχή, οι Βουλευτές –εσείς δηλαδή- αλλά και οι τεχνικοί εκεί, να γίνει κατασκευή μιας νησίδας και παράπλευρων δρόμων, ώστε να βελτιωθεί η ασφαλής κυκλοφορία στο τμήμα του δρόμου αυτού. Αυτό όμως στοιχίζει άλλα 5,2 εκατομμύρια ευρώ. Είναι έτοιμες οι μελέτες γι’ αυτό, έχουν ζητηθεί οι πιστώσεις κι εγώ πιστεύω ότι πρέπει πράγματι να δοθούν, ώστε να ολοκληρωθεί αυτό το κομμάτι με σύγχρονες προδιαγραφές ενός ασφαλούς αυτοκινητόδρομου.
      Συνεπώς στο κομμάτι αυτό αναμένεται μια βελτίωση, η οποία πρακτικώς είναι και έτοιμη να ξεκινήσει, ευθύς ως εγκριθεί το ποσό αυτό από το Υπουργείο Οικονομίας και Οικονομικών. Και επειδή υποσχέθηκα στην κυρία συνάδελφο, εδώ και πολλούς μήνες, να είμαι ακριβής –και τον κύριο Βουλευτή που είχε την ερώτηση τη Δευτέρα- σας λέω ότι η πρόθεση του Υπουργείου Οικονομίας είναι μόλις βεβαιωθεί ότι η δημοπράτηση γίνεται με την απαραίτητη σοβαρότητα, δηλαδή με τα πλήρη τεύχη μελετών, δημοπράτησης κ.λπ., θα ακολουθήσει αμέσως και η χρηματοδότηση. Είναι σημερινή η πληροφορία, σας τη λέω όπως ακριβώς μου τη μετέφεραν.
      Το κομμάτι Σίβα-Αυγενική, τεσσεράμισι χιλιόμετρα, έχει χρόνο περαίωσης τον προσεχή Ιούνιο. Δεν υπάρχει κανένα πρόβλημα. Πιστεύω ότι θα παραδοθεί έγκαιρα. Αυτός ήταν και ο αρχικός χρόνος όμως, δεν το καθυστέρησε κανένας. Στη σύμβαση που έχει υπογραφεί παλαιότερα, με προηγούμενη κυβέρνηση, υπήρχε αυτή η πρόβλεψη, η οποία θα τηρηθεί. Απλώς τηρείται ο χρόνος περαίωσης που είχε αρχικά προβλεφθεί.
      Το κομμάτι Αυγενική-Αγία Βαρβάρα, άλλα δυόμισι χιλιόμετρα, έχει πράγματι σταματήσει, διότι λείπει ένα ποσό 1,8 εκατομμυρίων ευρώ, λόγω του ότι ανακαλύφθηκε –και εδώ φταίει πάλι η ελλιπής μελέτη- ότι έπρεπε να γίνουν αγκυρώσεις, να μπουν γεωυφάσματα, gunite κ.λπ., για να μην καταρρεύσει ένα μέρος του δρόμου.
      Αυτό το ποσό έχει ζητηθεί, πράγματι και με πρόσφατο έγγραφό μας προς το Υπουργείο Οικονομίας και Οικονομικών. Και επειδή και εδώ έχουμε νέα μελέτη, για να υλοποιηθεί αυτό το έργο βάσει μελέτης και όχι βάσει προχείρων σχεδίων διαφόρων μηχανικών της τοπικής υπηρεσίας, σας λέω ότι θα εγκριθεί, ώστε να μπορέσει να ξεκινήσει.
      Πάμε στο κομμάτι που σας είπα προηγουμένως, των δεκαπέντε χιλιομέτρων, για το οποίο σας αναγγέλλω κάτι πολύ σημαντικό: αυτά τα 82.000.000 ευρώ –που μπορεί να φτάσουν μέχρι και 130.000.000 ευρώ- είναι όχι μόνον έτοιμα, αλλά προβλέπεται να μπορέσουν να μπουν σε πρόγραμμα δημοπράτησης μέχρι τον προσεχή Απρίλιο. Τον Απρίλιο, δηλαδή, αρχίζουμε να κάνουμε τη δημοπράτηση του έργου αυτού. Είμαστε καθ’ όλα έτοιμοι και με τη βοήθεια και της περιφέρειας και της δικής μας διεύθυνσης, που είναι η προϊσταμένη αρχή, θα το δημοπρατήσουμε, ελπίζουμε, μέσα στον Απρίλιο.
      Ο άλλος κάθετος άξονας, καίριος και αυτός, Ηράκλειο-Βιάνος: Το κομμάτι Ηράκλειο-Άγιος Σώζων είναι περίπου εννέα χιλιόμετρα και έχει παραδοθεί στην κυκλοφορία. Υπάρχει πρόβλημα –έχετε δίκιο- στον κόμβο του Αγίου Σώζωντα, που έχει κατασκευαστεί κατά το ήμισυ. Εκεί έχει κηρυχθεί απαλλοτρίωση και ελπίζουμε μέχρι τέλος Μαρτίου να έχει ολοκληρωθεί και αυτό. 
      Στο κομμάτι Άγιος Σώζων-Αλάγνη, εκεί, πράγματι, εκκρεμεί η έγκριση περίπου 1,5 εκατομμυρίων ευρώ για την αποπληρωμή του εργολαβικού ανταλλάγματος, λόγω εσφαλμένων προμετρήσεων. Δηλαδή είναι χοντρές παραλείψεις που εμείς μεν τις θεωρούμε λογικές, γιατί έχουμε ζήσει σε κάποιο κλίμα ανοχής σε όλα αυτά, αλλά εξοργίζουν τους κοινοτικούς που δίνουν τα χρήματα. Δεν κάνετε προμετρήσεις σωστές, όταν κάνετε μία δημοπράτηση; Θα βάζουν και διάφορα στο μυαλό τους, τα οποία ίσως δεν ισχύουν. Λένε ότι καταπατείται ο υγιής ανταγωνισμός, ότι αν το ήξερε εκεί ένας άλλος θα είχε μπει μέσα να πάρει το έργο κ.λπ.. Δηλαδή τεράστια προβλήματα δημιουργεί αυτή η έλλειψη σοβαρής και πλήρους μελέτης και κυρίως χοντρά λάθη αυτού του τύπου, όταν προχωρεί το έργο με τη μελέτη αυτή. Εν πάση περιπτώσει, θα συμφωνήσω μαζί σας ότι το έργο πρέπει να αποπληρωθεί και πιστεύουμε ότι υπό τις συνθήκες που σήμερα επικοινώνησα θα γίνει και αυτή η αποπληρωμή το ταχύτερο δυνατό. 
      Στο κομμάτι Αλάγνη-Αλκαλοχώρι πάλι σε ένα κομμάτι του δρόμου, μάλιστα ζήτησα και κάποια τεχνικά στοιχεία, έγινε κατολίσθηση μήκους πεντακοσίων μέτρων, ανεπίτρεπτο για τις σοβαρές μελέτες της εποχής μας. Αυτά προβλέπονται και αλλάζεις χάραξη, πας από αλλού. Δεν μπορείς να πεις ότι ντε και καλά θα φτιάξω το έργο αυτό με ελλιπή μελέτη και να γίνει μετά κατολίσθηση! Αυτά τα παθαίναμε τη δεκαετία του ’50, του ’60, του ’70 και του ’80. Τώρα πρέπει να σταματήσουμε να τα παθαίνουμε, γιατί δεν μας πιστεύει κανείς ότι το κάνουμε από αφέλεια. Πιστεύουν σε επιπολαιότητα ή σε κακή πρόθεση να μπει ο εργολάβος και θα δούμε, να αλλάξει το αντικείμενο, να πάρει κάτι παραπάνω κ.λπ.. Και εδώ, λοιπόν, υπάρχει ένα πρόβλημα. Ζητούνται, πράγματι, όπως σωστά επισημάνατε και εσείς άλλα 2.000.000 ευρώ για να ολοκληρωθεί. Ευτυχώς η μελέτη αποκατάστασης είναι έτοιμη και κατά τις σαφείς θέσεις του Υπουργείου Οικονομίας και Οικονομικών το ποσό αυτό θα δοθεί ώστε να ολοκληρωθεί το κομμάτι αυτό και να δοθεί στην κυκλοφορία το σύνολο, μήκους  έξι χιλιομέτρων. 
      Τώρα το κομμάτι Αλκαλοχώρι-Ήνι δεν έχει κανένα πρόβλημα εκτελείται κανονικά και η περαίωση θα είναι μέσα στον επόμενο μήνα πιστεύω το Φεβρουάριο χωρίς ιδιαίτερες δυσκολίες. 
      Τέλος, στις 12 Ιανουαρίου όπως σωστά επισημάνατε δημοπρατήθηκε το κομμάτι Ήνι-Μάρθα. Αυτήν τη στιγμή γίνεται ο προσυμβατικός έλεγχος και ελπίζουμε συντόμως να έχουμε μειοδότη, ο οποίος και θα το κατασκευάσει με προθεσμία περαίωσης –επειδή ζητήσατε προθεσμίες και δικαίως τις ζητήσατε- το 2008. 
      Τέλος, το κομμάτι Μάρθα-Άνω Βιάνος, επίσης δέκα χιλιόμετρα, έχει ήδη περαιωθεί.
      Επιτρέψτε μου, όμως, για λίγα λεπτά ακόμη να πω ότι το Υπουργείο το δικό μας, έχει μια ιδιαίτερη εκτίμηση στο δυναμισμό και στην ανάγκη περαιτέρω ανάπτυξης της Κρήτης. Αυτή είναι μία πραγματικότητα που την πιστεύει όλη η πολιτική ηγεσία. Για το λόγο αυτό έχει μπει μπροστά ένα πρόγραμμα έργων με συγκεκριμένες χρηματοδοτήσεις, που πιστεύω ότι θα αλλάξει τη μορφή του νησιού και στο βόρειο και στο νότιο οδικό άξονα τα επόμενα χρόνια. 
      Πέραν των έργων που είχαν χρηματοδοτηθεί από την προηγούμενη κυβέρνηση, το κομμάτι Αεροδρόμιο-Κ.Τ.Ε.Ο., ο ισόπεδος κόμβος Παλαιοκάστρου, το οδικό τμήμα Μάλλια-Όρια Νομού Ηρακλείου-Λασιθίου και ο κόμβος Παπαναστασίου, έχουμε ήδη ξεκινήσει στο νότιο οδικό άξονα, στο οδικό τμήμα Μεσαρά-Βιάνος-Ιεράπετρα-Παχιά Άμμος, μια σειρά από ενέργειες προκήρυξης μελέτης ύψους 7.000.000 ευρώ. Είναι στο μέτρο 3.6 του ΕΠΟΑΛΑ. Τα χρήματα υπάρχουν, ώστε να γίνει ένας σύγχρονος νότιος οδικός άξονας. 
      Εκτός αυτού υπογράφτηκε μια σύμβαση για ένα υποσύνολο αυτού του τμήματος για το κομμάτι Βιάνος-Ιεράπετρα για κάποιες βελτιώσεις μόλις προ ολίγων ημερών, ώστε να ξεκινήσει ένα πρώτο κομμάτι ήδη να μελετάται με στόχο να είναι το έργο ώριμο για να μπει στο επόμενο κοινοτικό πλαίσιο στήριξης, που όπως θα ξέρετε καλύτερα από μένα ξεκινάει το 2007.
      Επιπλέον ένα άλλο πολύ σημαντικό είναι ότι έχουν επίσης διατεθεί 10,5 εκατομμύρια ευρώ για το βόρειο οδικό άξονα Κρήτης.
      Θα καταθέσω στα Πρακτικά και θα παρακαλέσω να δοθούν και στους κυρίους Βουλευτές κάποια σχέδια τα οποία δίνουν την προγραμματισμένη βελτίωση του Β.Ο.Α.Κ.. 
      Για να πούμε την αλήθεια, όμως, και να είμαστε απόλυτα αντικειμενικοί είχαν δοθεί ήδη 5.000.000 ευρώ από τον κ. Χριστοδουλάκη λίγο προ των εκλογών, αν θυμάμαι καλά, για τον ίδιο λόγο. Πλην όμως με 5.000.000 ευρώ μόνο για μελέτες, ήταν αδύνατο να μελετηθεί σοβαρά ο Β.Ο.Α.Κ.. Είπαμε, λοιπόν, να συμπληρώσουμε το ποσό αυτό και να γίνει μια ορθολογική κατανομή από την αρχή. 
      (Στο σημείο αυτό, την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Πράγματι, υπάρχει ένας πίνακας τον οποίο θα σας δώσω στη συνέχεια, γιατί τώρα τον χρειάζομαι, βάσει του οποίου θα δείτε κατά κομμάτια τι μελετάται αυτήν τη στιγμή, ώστε να είμαστε σε ένα-ενάμιση χρόνο έτοιμοι για τη δημοπράτηση ενός έργου του οποίου ο προϋπολογισμός ξεπερνάει κατά πολύ τα 100.000.000 ευρώ έτσι ώστε, πράγματι, ο Β.Ο.Α.Κ., που είναι διευρωπαϊκός άξονας να γίνει αυτό που του αξίζει, δηλαδή να γίνει ένας αυτοκινητόδρομος στο μεγαλύτερο μέρος του, ο οποίος έχει, τουλάχιστον, δύο συν δύο λωρίδες κυκλοφορίας και ενδιάμεσα το διαχωριστικό για την αποφυγή όλων των τραγικών ατυχημάτων που ξέρετε ότι συμβαίνουν.
      Υπάρχει, δηλαδή, ένας προγραμματισμός για έργα οδοποιϊας στην Κρήτη τα επόμενα χρόνια, ο οποίος αγγίζει τα 200.000.000 ευρώ. Αυτό είναι γεγονός, το ανακοίνωσε και ο Υπουργός ο κ. Σουφλιάς εδώ και ενάμισι μήνα δημόσια μαζί με πάρα πολλά έργα στην υπόλοιπη περιφέρεια. Το καλύτερο είναι ότι υπάρχουν τα χρήματα για τις μελέτες και είναι στο μέτρο 3.6 του ΕΠΟΑΛΑ. Υπάρχει το ποσό αυτό και έχει διατεθεί ήδη γι’ αυτόν το λόγο. Δεν ζητάμε χρήματα από κανένα, τα έχουμε και ξεκινάμε αυτές τις μελέτες.
      Τέλος για να κλείσω, επισημαίνω ότι έχουμε εγκρίνει επίσης την οριστική μελέτη οδοποιϊας σε κάποια κομμάτια του Νομού Χανίων. Υπάρχει μια προωθημένη αναλογιστική μελέτη ενός παράλληλου δικτύου από τα Χανιά στο Καστέλι, κάποιες επίσης μελέτες οδικών έργων Ρεθύμνου και Ηρακλείου και στο Νομό Λασιθίου στο κομμάτι Άγιος Νικόλαος-Καλό Χωριό. 
      Εντατικά, κυρίες κύριοι συνάδελφοι, μελετάμε με σοβαρότητα την επόμενη γενιά οδικών έργων στην Κρήτη. Να είστε σίγουροι ότι εμείς στο Υ.ΠΕ.ΧΩ.Δ.Ε., αλλά πιστεύω και όλη η υπόλοιπη Κυβέρνηση ασφαλώς, αντιλαμβάνεται την αξία της Κρήτης στην ανάπτυξη της χώρας, την αξία των υποδομών της, την αξία της προσφοράς της στην ελληνική πραγματικότητα και από δικής μας πλευράς κάνουμε ό,τι μπορούμε για να αξιοποιήσουμε αυτά τα σπάνια φυσικά προσόντα και μάλιστα όχι σε χρόνο αόριστο, αλλά στο παρόν και στο επόμενο κοινοτικό πλαίσιο στήριξης.
      Ευχαριστώ.
      (Στο σημείο αυτό, ο Υφυπουργός Περιβάλλοντος, Χωροταξίας και Δημοσίων Έργων,  κ. Θεμιστοκλής Ξανθόπουλος  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να σας ανακοινώσω πως με απόφαση του Γενικού Γραμματέα της Κοινοβουλευτικής Ομάδας του ΠΑ.ΣΟ.Κ. κ. Ρέππα, Κοινοβουλευτικός Εκπρόσωπος στη συζητούμενη επερώτηση ορίζεται ο Βουλευτής κ. Μανώλης Σκουλάκης.
      Ορίστε, κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριε Υπουργέ, αγαπητοί συνάδελφοι, σκεπτόμουν όταν ορίστηκα Κοινοβουλευτικός Εκπρόσωπος γι’ αυτήν την επερώτηση των συναδέλφων του Ηρακλείου, των συναδέλφων του ΠΑ.ΣΟ.Κ., αν είχαν δίκιο να φθάσουν σε επερώτηση.
      Έψαξα, λοιπόν, τις υπηρεσίες της Βουλής. Έχω μπροστά μου πενήντα περίπου ερωτήσεις. Βρήκα τις απαντήσεις από όλα τα Υπουργεία, κύριε Υφυπουργέ και από τις απαντήσεις αυτές φαίνεται ότι δεν πολυσυνεννοούνται τα συναρμόδια Υπουργεία μεταξύ τους. 
      Καταλήγω όμως στο ότι έχουν δίκιο οι συνάδελφοι. Καλά έκαναν και έφεραν την επερώτηση. Έχουν απογοητευθεί. Οι απαντήσεις έχουν ωραία λόγια, υποσχέσεις από τον περιφερειάρχη, από τους Υπουργούς, αλλά στο διά ταύτα τα έργα δεν προχωρούν. 
      ΘΕΟΔΩΡΟΣ ΣΚΡΕΚΑΣ: Κύριε συνάδελφε, δεν συνεννοούνται τώρα ή συνεχίζουν να μη συνεννοούνται; 
      ΕΜΜΑΝΟΥΗΛ ΣΚΟΥΛΑΚΗΣ: Θέλω να πω και κάτι ακόμα, κύριε Υφυπουργέ. Σας το είπα άλλη μια φορά και απευθύνομαι και στην Πρόεδρο της Βουλής. Δεν ξέρω αν συνεχίζεται μια κοινοβουλευτική αταξία του Υπουργείου σας, αλλά διαπιστώνω ότι το δικό σας Υπουργείο, όπως και ένα ακόμα ολόκληρο το 2004 και το 2005 απαντάει εμμέσως στους Βουλευτές και όχι απευθείας. Να προστατεύσουμε τους θεσμούς.
       Δεν είναι σωστό αυτό, κύριε Υφυπουργέ, να απαντάει το Υπουργείο σας, απευθυνόμενο στη Διεύθυνση Κοινοβουλευτικού Ελέγχου και να λέει: «Παρακαλώ να πληροφορήσετε τον Βουλευτή ότι έγινε έρευνα κ.λπ.». Σε άλλη ερώτηση λέει και πάλι: «Να πληροφορήσετε τον κύριο Βουλευτή». 
      Είναι λάθος. Ο Βουλευτής  απευθύνεται στον Υπουργό και περιμένει απάντηση από τον Υπουργό. Αν ήταν να πάρει απάντηση μέσα από την κοινοβουλευτική υπηρεσία, τη Διεύθυνση Κοινοβουλευτικού Ελέγχου, θα απευθυνόταν εκεί. 
      Αυτό νομίζω ότι το είχαμε ξαναπεί. Είχε συμφωνήσει και η Πρόεδρος της Βουλής αλλά βλέπω ότι γίνεται και το 2005. Εγώ πάντως, αν πάρω απάντηση από το Υπουργείο σας μ’ αυτόν τον τρόπο, θα τη θεωρήσω ως απαράδεκτη και θα δημιουργήσω μείζον θέμα.
      Τώρα θα αναφερθώ στην επερώτηση. Έχουν δίκιο οι συνάδελφοι. Από τις απαντήσεις που δώσατε, αγαπητέ κύριε Υφυπουργέ, αν κατάλαβα καλά από τα μύρια όσα έγγραφα έχω μπροστά μου, όποιο έργο γίνεται αυτήν την ώρα είναι από χρηματοδοτήσεις που είχαν γίνει μέχρι το 2004.
       Ειλικρινά δεν μου αρέσει να λέω «εμείς κάναμε, εσείς δεν κάνατε», αλλά θέλοντας και μη βάζουμε ορόσημο στις χρηματοδοτήσεις την κυβερνητική αλλαγή. Υποτίθεται ότι εσείς πήρατε τη σκυτάλη από εμάς να συνεχίσετε τις δικές μας προσπάθειες, να διορθώσετε τις παραλείψεις μας, να διορθώσετε τις υστερήσεις μας, να κάνετε τα πράγματα καλύτερα, να δώσετε μεγαλύτερη έμφαση στην ανάπτυξη της περιφέρειας, όπως ήταν άλλωστε η προεκλογική σας δέσμευση σαν παράταξη, δεν εννοώ εσάς προσωπικά.
      Τι διαπιστώνω, λοιπόν, εγώ διαβάζοντας όλα τα κείμενα και ακούγοντας τους συναδέλφους που ανέπτυξαν την επιχειρηματολογία τους, όπως και εσάς που απαντήσατε; Όλα τα έργα που γίνονται, όπως εκτελούνται και στους δύο άξονες, είναι από χρηματοδοτήσεις του παρελθόντος. Συμπαθάτε με, αλλά είμαι και εγώ υποχρεωμένος να επιβεβαιώσω την επιχειρηματολογία των συναδέλφων με δυο λόγια. 
      Στο πρώτο κομμάτι, Ηράκλειο-Βιάνος, είχαν διατεθεί 27.000.000.000 μέχρι το 2004. Είχε απορροφηθεί το 70%. Από το 2004 και μετά δεν διατέθηκε τίποτα και δεν κατέστη δυνατό να ολοκληρωθούν τα έργα λόγω έλλειψης 1.000.000.000, 0,4 και 0,6, δηλαδή ποσοστό 3% αυτών που είχαν διατεθεί μέχρι το 2004. Αν αυτά τα στοιχεία, κύριε Υφυπουργέ, δεν είναι αληθινά, διαψεύστε μας.
      Ξέρετε γιατί τα λέω όλα αυτά; Εγώ δεν διαπίστωσα ότι υπάρχει συνέχεια σε αυτό το κράτος. Γιατί σταμάτησαν οι χρηματοδοτήσεις του 2004; Γιατί σταμάτησαν οι χρηματοδοτήσεις του 2005; Γιατί δεν δημοπρατήσατε τα 3,5 δισεκατομμύρια που ήταν το μπόνους προς την προηγούμενη διαχειριστική αρχή, το μπόνους προς την Περιφέρεια Κρήτης, για τη μεγάλη απορροφητικότητά της; Γιατί δεν τα δημοπρατήσατε αυτά; Γιατί σταμάτησαν τα δύο χρόνια οι χρηματοδοτήσεις; Στέρεψαν οι κρουνοί; Στέγνωσε η αγορά; Δεν έχετε ούτε τους εθνικούς πόρους, την εθνική συμμετοχή να βάλετε;
      Μα τότε φταίτε εσείς. Η απογραφή φταίει, η αλλαγή του νόμου που κάνατε φταίει, ο «Βασικός Μέτοχος», η περιβόητη κατάργηση του Σ.Δ.Ο.Ε. που δεν έγινε και παρά την αύξηση του Φ.Π.Α. έχετε υστέρηση εσόδων 6,5 δισεκατομμύρια ευρώ; Αυτό είναι δικό σας θέμα. Και εγώ ξέρω την περιοχή όπως και εσείς, κύριε Υφυπουργέ…
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Καλύτερα από εμένα.
      ΕΜΜΑΝΟΥΗΛ ΣΚΟΥΛΑΚΗΣ: …ξέρω τη μεγάλη προσφορά αυτής της περιοχής και στην ανάπτυξη της Κρήτης και στην εθνική οικονομία. Μην ξεχνάτε ότι τα οπωροκηπευτικά της περιοχής κατακλύζουν τις αγορές της Ευρώπης, όχι μόνο της χώρας μας. Είναι εθνικός πλούτος τα προϊόντα που παράγονται σ’ αυτήν την περιοχή. Δεν σας κρύβω ότι πήγα και εγώ πρόσφατα στις Μοίρες και ένιωσα άσχημα για την κατάσταση του οδικού δικτύου. 
      Ανακοινώσατε, κύριε Υπουργέ, τα 83.000.000 ευρώ που είχαν γράψει οι εφημερίδες. Κανονίστε να δημοπρατηθούν, να συμβατικοποιηθούν μέχρι το τέλος του 2006. Διότι όπως ξέρετε, υπάρχει μέγας κίνδυνος να μην απορροφηθούν οι πιστώσεις στη διάθεση της Περιφέρειας Κρήτης, πιστώσεις που είναι 280.000.000  ευρώ. Αν δεν συμβατικοποιηθούν μέχρι το τέλος του 2006, υπάρχει μεγάλο πρόβλημα απώλειας σημαντικών πόρων για την Κρήτη. 
      Σας το τονίζουμε αυτό, κύριε Υφυπουργέ. Παρά τις δεσμεύσεις του Γενικού Γραμματέα της περιφέρειας ότι θα προλάβουμε, εμείς ανησυχούμε και φοβόμαστε πάρα πολύ ότι δεν θα προλάβουμε, δεδομένου ότι οι νομικές δεσμεύσεις από το 48% που ήταν στο τέλος του 2004, αυξήθηκαν μόνο κατά οκτώ μονάδες το 2005 και φτάσαμε έτσι στο 56%. Αντιλαμβάνεστε ότι μέσα σε ένα χρόνο είναι πολύ δύσκολο να γίνουν διακηρύξεις των έργων, να γίνουν αναθέσεις, να υπογραφούν οι συμβάσεις και να απορροφηθούν τα 280.000.000 ευρώ. 
      Θέλω όμως να ρωτήσω και κάτι. Η κ. Παπανδρέου είχε επισκεφθεί τις Μοίρες. Καλά το λέω, κύριοι συνάδελφοι; Πριν από δυόμισι περίπου χρόνια; 
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Καλά το λέτε.
      ΕΜΜΑΝΟΥΗΛ ΣΚΟΥΛΑΚΗΣ: Είχε ανακοινώσει πιστώσεις 45.000.000 ευρώ για το κομμάτι, αν θυμάμαι καλά, Μαρμαρά-Καστέλι. Καλά το λέω;
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Απομαρμά-Καστέλι.
      ΕΜΜΑΝΟΥΗΛ ΣΚΟΥΛΑΚΗΣ: Ερωτώ, λοιπόν, τι έγινε τα τρία χρόνια που μεσολάβησαν από τότε μέχρι σήμερα; Γιατί δεν δώσατε μια απάντηση; Στον αέρα τα είπε η κ. Παπανδρέου; Και αν το είπε –εν πάση περιπτώσει- σαν εξαγγελία, έστω και σε περίοδο που εσείς το θεωρήσατε ως προεκλογικό το 2003. 
      Έπρεπε να περάσουν δυόμισι χρόνια και να έρθετε μέσω εφημερίδων στο Ηράκλειο και να το παρουσιάσετε ως μεγάλο ρουσφέτι για την περιοχή; Πού είναι η συνέχεια του κράτους; Πού είναι η συνέχεια των έργων;
      Το ίδιο, αγαπητέ κύριε Υπουργέ, ισχύει για το κομμάτι Ηράκλειο-Τιμπάκι-Μεσσαρά. Από το Γ΄ Κοινοτικό Πλαίσιο διατέθηκαν 10.000.000.000. Διατέθηκαν 3.000.000.000 από εθνικούς πόρους. Εδώ έχω την ανάλυση, δεν χρειάζεται να τα πω.
      Δεν διατέθηκε ένα ποσό 400.000.000 για την ολοκλήρωση του τμήματος Αυγενική-Αγία Βαρβάρα. Αν είχε διατεθεί αυτό το μικρό ποσό, θα μπορούσε εδώ και ενάμιση χρόνο να δοθεί το τμήμα αυτό στη κυκλοφορία. Δεν ανατέθηκε το μπόνους που κέρδισε, όπως είπαμε η προηγούμενη περιφερειακή αρχή, για τη δημοπράτηση του διπλού κλάδου στο τμήμα Ηράκλειο- Σίβα.
      Είπατε κάποια ποσά, κάποιες χρηματοδοτήσεις, κύριε Υπουργέ. Επειδή εσείς είστε και τεχνοκράτης και προσπαθείτε πάντα όταν έρχεστε στο Κοινοβούλιο να ανακοινώνετε σίγουρα πράγματα, εμείς σας λέμε ένα πράγμα: Θα παρακολουθήσουμε αυτά που είπατε και θα χαρούμε να διαπιστώσουμε ότι αυτά που είπατε είναι αληθινά και ότι οι προσπάθειες των συναδέλφων του Ηρακλείου και των άλλων, αν θέλετε, φορέων της Κρήτης απέδωσαν και θα πάμε σε μια εξέλιξη των έργων, έτσι ώστε κάποτε να ολοκληρωθούν.
      Όμως επειδή και οι Λασιθιώτες και οι Ρεθυμνιώτες και οι Χανιώτες θα με βλέπουν και θα νομίζουν ότι τα πράγματα είναι ρόδινα στη περιοχή τους, σας λέω ότι το φαινόμενο της υποχρηματοδότησης των έργων είναι σε όλη την Κρήτη. Σας άκουσα, κύριε Υπουργέ, που είπατε ότι δημοπρατήσατε 5.000.000.000 ευρώ έργα, τα περισσότερα εκ των οποίων είναι για την περιφέρεια. Δεν ξέρω. Εμείς νοιώθουμε ότι είμαστε ριγμένοι σαν Κρήτη. Είχαμε τολμήσει και το είχαμε πει δημόσια και στους υπευθύνους της δικής μας κυβέρνησης για τις χρηματοδοτήσεις των έργων. Είχαμε πει ότι υπάρχει αναπτυξιακό έλλειμμα στην Κρήτη. Δεχθήκαμε τη λογική ότι «ξέρετε, είναι τα ολυμπιακά έργα που πρέπει να γίνουν στο Λεκανοπέδιο», όμως είναι ευκαιρία να αποκαταστήσουμε αυτή την αδικία, να ξαναδούμε το θέμα, διότι θαρρώ πως το ΠΕΠ Κρήτης υστερεί κατά 1%, σε σχέση με τον πληθυσμό. Να το δούμε αυτό.
      Εμείς, κύριε Υπουργέ, σας μεταφέρουμε εδώ μια αγωνία. Υπάρχουν 40.000.000 περίπου οφειλές του κράτους, της Κυβέρνησης, της Περιφέρειας, δεν ξέρω τίνος, προς τους εργολάβους και τους κατασκευαστές της Κρήτης. Είναι κατανεμημένες περίπου ισομερώς, 8 με 10.000.000 ευρώ σε κάθε περιοχή. Έχουν πιστοποιηθεί τα έργα, έχουν ενταλματοποιηθεί, και εδώ και ένα χρόνο δεν πληρώνονται.
      Έχω περίπτωση εδώ που μου την είπε νομάρχης το πρωί, που κατέθεσε το ένταλμα στις 3-1-2005 και ακόμη δεν πληρώθηκε ο εργολάβος. Έχω περίπτωση που η κατολίσθηση έγινε το Φλεβάρη του 2004. Δυο χρόνια δεν χρηματοδοτήθηκε το έργο. Χρηματοδοτήθηκε το Δεκέμβρη του 2005, έγινε δημοπρασία 300.000 ευρώ και επειδή έδωσε ο εργολάβος 3% έκπτωση δεν του το έδωσαν. Αν δηλαδή έδινε 4%, θα του το έδιναν; Και η κατολίσθηση παραμένει. Είναι ντροπή για τον οδικό άξονα της Κρήτης. Και αν μαθαίνω καλά, το νομαρχιακό συμβούλιο θα καταλάβει την Περιφέρεια στις 16/2 εις ένδειξη διαμαρτυρίας ότι πέρασε διετία και το κράτος αδιαφορεί για την αποκατάσταση της κατολίσθησης.
      Τα ίδια συμβαίνουν σε όλους τους νομούς, τα ίδια συμβαίνουν με τους κάθετους άξονες τους δικούς μας, τα ίδια συμβαίνουν με σημαντικά έργα για τα Χανιά, για το Ρέθυμνο, για το Λασίθι.
      Ήταν ανάγκη, κύριε Υφυπουργέ, να μην συνεννοηθείτε μεταξύ σας τα Υπουργεία και να εκτεθούμε στον Κουρουπητό και να χρηματοδοτήσετε με καθυστέρηση το έργο;
      Και να κλείσω, κύριε Υφυπουργέ, με την ανάγκη να ξαναδούμε όλοι μαζί το θέμα της αναβάθμισης του βόρειου οδικού άξονα. Δεν είναι της παρούσης, όμως είναι το μείζον θέμα ανάπτυξης της Κρήτης. Εμείς έχουμε κάνει μια πρόταση. Καλή ή κακή, αυτή είναι. Περιμένουμε να δούμε την υπεύθυνη απάντησή σας, δεδομένου ότι σε λίγο θα κριθεί η ανάπτυξη όλων των περιφερειών μέσα στα πλαίσια του Δ’ Κοινοτικού Πλαισίου Στήριξης. Αν δεν είναι καλή η δική μας πρόταση, να ακούσουμε την πρόταση τη δική σας, διότι η Κρήτη περιμένει και όλοι οι νομοί περιμένουν να δουν αυτό που είπατε ότι θα συνεχίσετε –γιατί το είπατε και εδώ, αναγνωρίσατε τις προσπάθειές μας- τις δικές μας προσπάθειες να γίνει πράξη και να μην είναι λόγια, να δουν τα έργα να προχωρούν. Να πληρώσετε κατ’ αρχάς τους εργολάβους. Έχουν «κατεβάσει τα ρολά» οι άνθρωποι. Για όνομα του Θεού! Να μας φωνάξετε όλους τους Βουλευτές της Κρήτης –κάντε το, εσείς μπορείτε- να δούμε ένα-ένα νομό, να δούμε τις εκκρεμότητες, να πάρουμε επιτέλους υπεύθυνη ενημέρωση για όλες τις εκκρεμότητες του Υπουργείου σας αλλά και άλλων Υπουργείων, οι οποίες εκκρεμότητες για μας έχουν γίνει βραχνάς και μας αναγκάζουν να κάνουμε είτε επίκαιρες ερωτήσεις είτε επερωτήσεις και να περιμένουμε μέσα από το Κοινοβούλιο υπεύθυνες απαντήσεις.
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε κύριε Σκουλάκη.
      Η κ. Ευαγγελία Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Είπατε, κύριε Υπουργέ, ότι η Κυβέρνηση και το Υ.ΠΕ.ΧΩ.Δ.Ε. υποστηρίζει έργα στην περιφέρεια, εδώ όμως έχουμε μια συγκεκριμένη περίπτωση όπου σαφώς αποδεικνύεται το αντίθετο, θα έλεγα. Και δεν μας εξηγήσατε πού ακριβώς οφείλεται αυτή η αστοχία και η καθυστέρηση των κάθετων οδικών αξόνων του Ηρακλείου και δεν δεσμευθήκατε, κύριε Υπουργέ, τελικά ούτε σήμερα για τη συγκεκριμένη χρηματοδότηση και τις ημερομηνίες ολοκλήρωσης των έργων. Μήπως τελικά οι προτεραιότητες της σημερινής Κυβέρνησης όσον αφορά την ανάπτυξη των περιφερειών δεν περιλαμβάνουν την Κρήτη; Μου φαίνεται όμως ότι ούτε τις άλλες τις περιφέρειες περιλαμβάνουν, κύριε Υπουργέ, και θα σας πω γιατί. 
      Είναι ένα πολύ μεγάλο ζήτημα η δραματική συρρίκνωση του Προγράμματος Δημοσίων Επενδύσεων σε όλη τη χώρα, άρα και στη Κρήτη, πράγμα που θα προκαλέσει ακόμη μεγαλύτερη υποχρηματοδότηση, αφού ο στόχος του προϋπολογισμού για το 2006 για το Πρόγραμμα Δημοσίων Επενδύσεων ανέρχεται σε 8,4 δισ. ευρώ, δηλαδή μόλις το 4,3% του Ακαθάριστου Εθνικού Προϊόντος, που είναι το χαμηλότερο ποσοστό της πενταετίας. Έτσι λοιπόν φαίνεται καθαρά ότι το Πρόγραμμα Δημοσίων Επενδύσεων για τις περιφέρειες υπολείπεται κατά πολύ των προηγούμενων ετών. Έτσι, δυο πράγματα συμβαίνουν: Ή ο κύριος Πρωθυπουργός δίνει εντολές προς τα Υπουργεία για στροφή στην περιφέρεια και δεν γνωρίζει τι ακριβώς γίνεται στον προϋπολογισμό ή ότι οι Υπουργοί τον γράφουν στα παλαιότερα των υποδημάτων τους. Εκεί πρέπει να μας απαντήσετε.
      Το δεύτερο είναι το εξής. Δεν υπάρχει πρόβλημα με τις μελέτες. Το είπατε και εσείς, αποδεικνύοντας έτσι ότι είχε γίνει μια πολύ καλή δουλειά επί ΠΑ.ΣΟ.Κ. για την ολοκλήρωση των μελετών για τους σημαντικούς αυτούς άξονες και ότι «ναι, θα δούμε και θα βάλουμε αυτά τα ποσά που χρειάζονται». Μα, κύριε Υπουργέ, από το καλοκαίρι του 2004 αυτά τα πολύ μικρά ποσά που αναλογούν στο 1% των χρηματοδοτήσεων που είχε δώσει η προηγούμενη κυβέρνηση, η Περιφέρεια της Κρήτης με το δικό σας γενικό γραμματέα, ορισμένο σήμερα, ζητούσε αυτά τα ποσά και ακόμη δεν έχετε απαντήσει. Και περιμένουμε τώρα να τα δώσετε άμεσα και αυτά τα μικροποσά, αλλά και τα 81,3 εκατομμύρια ευρώ, που λέτε, για τη συνέχιση του κομματιού Αγία Βαρβάρα- Τυμπάκι; Από 16-12-2005 έχει υπογραφεί, είπατε, αυτή η απόφαση για τα 81,4 εκατομμύρια ευρώ. Κύριε Υπουργέ, είστε σίγουρος ότι θα προλάβετε μέχρι τις 31-12-2006 να υπογράψετε τις συμβάσεις για αυτά τα δυο συγκεκριμένα έργα, ούτως ώστε να μην χαθούν τα ποσά; Και θα σας πω γιατί το λέω. Είχαμε κάνει παρέμβαση όλοι οι Βουλευτές της Κρήτης το Δεκέμβρη, αν θυμάμαι καλά, στο τελευταίο περιφερειακό συμβούλιο –γιατί δύο έχουν γίνει σε όλη τη διάρκεια της θητείας σας μέχρι σήμερα στην Κρήτη- και είχαμε επισημάνει ότι τότε που παρέδωσε το ΠΑ.ΣΟ.Κ. ως κυβέρνηση οι νομικές δεσμεύσεις που είχε κάνει σε ό,τι αφορά το Π.Ε.Π. ανέρχονταν στο 50% του συνόλου της δημόσιας δαπάνης, κάλυπταν δηλαδή έργα ύψους περίπου 340.000.000 ευρώ. Το Δεκέμβρη που μιλούσαμε, το ποσό των νομικών δεσμεύσεων ανερχόταν στο 58%.
      Πώς θα φθάσετε στο 100% σε νομικές δεσμεύσεις έως 31.12.2006 που αντιστοιχεί δηλαδή σε ένα πάρα πολύ μεγάλο ποσό αφού θα πρέπει κάθε μήνα να καλύπτετε με συμβάσεις ύψους 22.000.000 ευρώ έως 31.12.2006; Μπορείτε να μας απαντήσετε σε αυτό; Γι’ αυτό ακριβώς είπα ότι εμείς δεν θέλουμε να είναι και αυτό ένα επικοινωνιακό καθαρά δικό σας τερτύπι. Σας γνωρίζουμε, κύριε Υπουργέ, σε όλη τη διαδρομή των είκοσι δύο μηνών. Έχετε ασχοληθεί όντως ιδιαίτερα σοβαρά, όταν απαντάτε σε αυτό το θέμα. Είχατε πει μάλιστα ότι θα έρθετε στην Κρήτη για να δείτε από κοντά το πώς υλοποιείται, εμείς περιμένουμε ακόμη γι’ αυτό.
      Τώρα, σε ό,τι αφορά το νότιο οδικό άξονα είπατε κάτι. Κύριε Υπουργέ, ο νότιος οδικός άξονας, και γι’ αυτόν αν θυμάστε όλες αυτές οι επιχορηγήσεις είχαν υπογραφεί και είχαν ξεκινήσει από τις αρχές του 2003. Είπε ο κ. Σκουλάκης –συνεχίζουμε όλοι οι Βουλευτές και λέμε- ότι η πολιτεία έχει συνέχεια, άρα πρέπει να έχει και συνέπεια. Έτσι λοιπόν, όταν αναλάβατε την Κυβέρνηση το Μάρτη του 2004 και από τη στιγμή που ήταν έτοιμες οι μελέτες ιδιαίτερα για το κομμάτι που και εσείς αναφέρατε από Μαρμά-Μεσαρά, μπορούσατε να έχετε δημοπρατήσει ήδη το έργο, να ολοκληρώνεται δηλαδή σήμερα που μιλάμε. Εσείς θα το επωφελούσασταν παρά το γεγονός ότι η προηγούμενη Υπουργός ΠΕΧΩΔΕ, η κ. Παπανδρέου είχε πει ότι με την ολοκλήρωση των μελετών το Μάρτη του 2004 δεσμεύονταν από το τομεακό του Υπουργείου 45.000.000 ευρώ, δηλαδή 15.000.000.000 δραχμές. Γιατί, κύριε Υπουργέ –ο κόσμος διερωτάται- δεν υπάρχει αυτή η συνέχεια και η συνέπεια; 
      Το πιο σημαντικό όμως θέμα, κύριε Υπουργέ, είναι το εξής. Πρέπει να δούμε πώς χαράσσουμε την περιφερειακή ανάπτυξη. Είπατε ότι είναι και δικός σας στόχος, στην πράξη όμως δεν το βλέπουμε. Εδώ, όπως είπε και ο συνάδελφος Βασίλης Κεγκέρογλου, χρειάζεται μία άλλη πραγματικά κυβερνητική πολιτική. Χρειάζεται κατ’ αρχάς εμπιστοσύνη και ενίσχυση των θεσμών της περιφέρειας κάτι που η μέχρι σήμερα τακτική σας –και το δείχνετε στη διαδρομή όλων των Υπουργείων- δεν επικυρώνεται μέσα από τις θεσμικές παρεμβάσεις που έχετε κάνει αλλά και τις πρακτικές σας. Χρειάζεται να κάνετε το βήμα δυνατά μπροστά. Εσείς αντί να αποκεντρώνετε αρμοδιότητες, προκειμένου πραγματικά τα έργα να εξελίσσονται στην περιφέρεια με πολύ γοργότερους ρυθμούς και να αποδίδονται στους πολίτες, δεν το κάνετε. 
      Κύριε Υπουργέ, είπε ο κύριος συνάδελφος, επαναλαμβάνω και εγώ, ότι οι πόροι που παράγει η περιφέρεια, ένα ποσοστό από αυτούς πρέπει να αποδίδεται. Η περιφέρεια λοιπόν της Κρήτης παράγει ένα ποσό άρα ένα ποσοστό πρέπει να αποδίδεται στους περιφερειακούς φορείς της Κρήτης, οι οποίοι γνωρίζουν πολύ καλά και βιώνουν καθημερινά και τα προβλήματα, αλλά και γίνονται δέκτες των μηνυμάτων των πολιτών, προκειμένου να σχεδιάζουν ακριβώς με βάση αυτά τα προβλήματα, τα αιτήματα και την ανάπτυξη που οραματίζονται αυτοί οι εκλεγμένοι εκπρόσωποι του νησιού. Δεν μπορεί να σχεδιάζεται η ανάπτυξη της Κρήτης στην Αθήνα. Πρέπει να αποκεντρωθεί στην περιφέρεια αλλά δυστυχώς –το τόνισα και στην αρχή, το λέω και τώρα- η υποβάθμιση του Περιφερειακού Συμβουλίου της Κρήτης είναι ένα γεγονός. Είναι η πρώτη φορά που η Περιφέρεια της Κρήτης γνωρίζει τέτοια θεσμική απαξίωση, θα έλεγα, και ελλιπή χρηματοδότηση, αφού στους είκοσι τρεις μήνες που είσθε στην Κυβέρνηση έχει συνεδριάσει το Περιφερειακό Συμβούλιο μόλις δύο φορές και αυτό, όπως σας είπα διαχειρίστηκε τα ποσά που η προηγούμενη κυβέρνηση είχε εξασφαλίσει και το bonus που εξαιτίας της καλής λειτουργίας της προηγούμενης διοίκησης της Περιφέρειας Κρήτης υπήρχε.
      Χρειάζεται πράγματι ένα νέο κύμα ενδυνάμωσης και αποκέντρωσης των δομών και λειτουργιών της χώρας και όσο εσείς δεν το συγκεκριμενοποιείτε τόσο η ελληνική περιφέρεια θα πηγαίνει βήματα πίσω αντί να πηγαίνει βήματα μπροστά.
      Κύριε Υπουργέ, είμαστε εδώ και συζητάμε την επερώτηση όχι από αντιπολιτευτικό μένος, όχι γιατί θέλουμε να λειτουργήσουμε μικροπολιτικά. Εξάλλου, κάναμε και μία αναδρομή στο παρελθόν και έχουν αποδοθεί και οι ευθύνες, όπου και αν έπρεπε. Εμείς είμαστε εδώ γιατί θέλουμε μια υπεύθυνη απάντηση τι θα γίνει στη συνέχεια με ημερομηνίες και συγκεκριμένα χρονοδιαγράμματα. Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εμπορικής Ναυτιλίας, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Δικαιοσύνης και Αιγαίου και Νησιωτικής Πολιτικής κατέθεσαν σχέδιο νόμου: «Αναβάθμιση και αναδιάρθρωση της ναυτικής Εκπαίδευσης και άλλες διατάξεις».
      Παραπέμπεται στην αρμόδια διαρκή επιτροπή.
      Ο Υφυπουργός κ. Ξανθόπουλος έχει το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Νομίζω, κύριε Πρόεδρε, ότι πρέπει να επαναλάβω κάποια πράγματα γιατί ίσως, αν και τα ελληνικά μου είναι σχετικώς καλά, δεν έγιναν κατανοητά!
      Πρώτα - πρώτα να επισημάνουμε κάτι, ότι μία πολιτική εξαγγελία, κυρία Ηλιάκη, είναι ευχάριστο να ακούγεται, αλλά πρέπει να υλοποιείται και με κάποιο συγκεκριμένο, αν θέλετε, διαδικαστικό στην πράξη. Πράγματι, αυτά τα εξαγγελθέντα 45.000.000 ευρώ από την κ. Παπανδρέου, που είχε ασφαλώς την πρόθεση να χρησιμοποιηθούν για να υλοποιήσει το έργο, δεν είχαν προγραμματισθεί για το 2004. Άρα, δεν μπορούσαν να μπουν εκ των υστέρων στον προϋπολογισμό, ήταν αδύνατο. Συνεπώς το 2004 τουλάχιστον ήταν κλεισμένο από πλευράς αυτής της δυνατότητας.
      Το 2005 αυτά τα υπερτριπλασιάσαμε. Τα 45.000.000 ευρώ έγιναν 81.000.000 ευρώ και φθάσαμε να έχουμε και 130.000.000 ευρώ. Συνεπώς, η εξαγγελία καλή αλλά αν δεν υλοποιηθεί με δέσμευση προϋπολογισμού, το ξέρετε καλύτερα από εμένα, ουσιαστικώς είναι μη υλοποιήσιμη τουλάχιστον για το έτος το οικονομικό στο οποίο αναφέρεται.
      Το ίδιο έγινε και με τα 3,5 εκατομμύρια ευρώ που είχαν δοθεί στην Κρήτη ως bonus, τα οποία δεν είχαν ενταχθεί πουθενά. Συνεπώς, αυτά δεν υλοποιήθηκαν καλώς ή κακώς τότε. Για να μην έχετε καμία αμφιβολία για το χρονοδιάγραμμα, επισημαίνω, όπως είπε σωστά και ο κ. Στρατάκης, ότι δεν έχουμε άνεση χρόνου. Είμαστε σφιγμένοι, πράγματι, να μην έχουμε αυταπάτες, είμαστε εξαιρετικά σφιγμένοι γιατί πρέπει πράγματι μέχρι τέλους του 2006 να έχουμε υπογράψει συμβάσεις για τα έργα αυτά, με την ελπίδα και κάποιας μικρής παράτασης που δεν μπορεί να είναι όμως εξαιρετικά, αν θέλετε αισιόδοξα, μεγάλη. 
      Από την άλλη μεριά όμως ως προς τις απορροφήσεις, θέλω να καθησυχάσω την κ. Ηλιάκη. Κάνατε κάποια παρανόηση, κυρία Ηλιάκη, εδώ. Οι απορροφήσεις δεν πάνε τέλος του 2006 στο 100%. Ευτυχώς για την Ελλάδα, οι απορροφήσεις ολοκληρώνονται στο 100% στο τέλος του 2008. Άλλο είναι οι δεσμεύσεις, άλλο οι απορροφήσεις. Συνεπώς, έχουμε καιρό άλλα δύο χρόνια και κάτι, αλλά ας πούμε δύο χρόνια αν δεν δοθεί παράταση. Όμως, πράγματι έχουμε μείνει πίσω, δεν υπάρχει καμία αμφιβολία και αυτό έγινε με ευθύνη και της προηγούμενης και εν μέρει και της παρούσης Κυβέρνησης. Εγώ το ομολογώ παρά τις μεγάλες προσπάθειες που γίνονται. Και λέω ευθύνη, υπό την έννοια ότι παρελάβαμε ανώριμα έργα που δεν μπορούν να οδηγήσουν σε απορροφήσεις. Μία μελέτη για να γίνει θέλει κάποιο διάστημα και δεν γίνεται από τη μια μέρα στην άλλη δυστυχώς, και εννοώ να γίνει σωστά και να είναι και το έργο εντάξιμο, δηλαδή να μπορεί να ενταχθεί και να εγκριθεί από τις αρμόδιες διαχειριστικές αρχές.
      Κατά συνέπεια, είμαστε πράγματι από πλευράς χρόνων σε εξαιρετικά «σφιγμένη» περίοδο, ελπίζουμε όμως ότι θα προλάβουμε ώστε να μην έχουμε απώλεια κοινοτικών πόρων. Ο αγώνας γίνεται, κυρίες και κύριοι, με προτεραιότητα, θα έλεγα, στην Κρήτη και οι παρόντες εδώ υπηρεσιακοί παράγοντες που έχουν και την ευθύνη αυτής της σειράς μελετών και δημοπρατήσεων στη συνέχεια έχουν πάρει από καιρό το μήνυμά τους, ώστε πράγματι να μη χάσουν στο τέλος κοινοτικούς πόρους.
      Επισημαίνω και κάτι άλλο εξαιρετικά σημαντικό το οποίο έχει και μια ευρύτερη σημασία για το Πρόγραμμα Δημοσίων Επενδύσεων.
      Όσον αφορά τα έργα που αφορούν το Υπουργείο μας και δη τα δημόσια έργα, ευτυχώς δεν έχουμε περικοπές τέτοιες που να μας οδηγούν σε δυσκολία υλοποίησης των έργων που έχουμε προγραμματίσει. Ελπίζουμε ότι θα έχουμε και δυνατότητες επαύξησης αν τα έργα πάνε καλά, δεδομένου ότι προτεραιότητα της Κυβέρνησης είναι να χρηματοδοτηθούν κυρίως τα έργα που αξιοποιούν και υπάρχοντες πόρους από τα διάφορα κοινωνικά προγράμματα όλων των κατηγοριών, έτσι ώστε να αξιοποιείται η κοινοτική συνδρομή.
      Τέλος, θα επισημάνω κάτι το οποίο επίσης θεωρώ εξαιρετικά σημαντικό και θα ήθελα να εστιάσω την προσοχή σας σ’ αυτό. Είναι η αποκέντρωση, ότι δηλαδή μειώνεται λίγο η διάθεση αποκέντρωσης πραγμάτων κ.λπ.. Η αποκέντρωση για μία χώρα όπως η Ελλάδα είναι στόχος και εξαγγελία όλων των κυβερνήσεων. Όταν, όμως, γίνεται επιπόλαια, οδηγεί σε μεγάλες ζημιές και την περιφέρεια και την υλοποίηση σοβαρών έργων στην περιφέρεια. Πρέπει, δηλαδή, να πούμε ότι θέλει βοήθεια η περιφέρεια για να μπορέσει να αποκεντρωθεί. 
      Δεχόμαστε τώρα διαμαρτυρίες από νομάρχες στους οποίους έχουμε αναθέσει, παραδείγματος χάρη, τη συντήρηση του οδικού δικτύου, δικαιολογημένες, κατά την άποψή μου, ότι ναι μεν, ωραία η αποκέντρωση στη νομαρχία και στην περιφέρεια, αλλά πώς να το φτιάξουμε το εκτεταμένο οδικό δίκτυο, όταν δεν έχουμε την απαραίτητη υποδομή; Άρα, χρειάζεται μία λελογισμένη τεχνική προσέγγιση πριν από οποιαδήποτε προσπάθεια αποκέντρωσης. 
      Είμαστε σίγουροι, δηλαδή –αυτό έχει σημασία- ότι μπορεί πράγματι η περιφέρεια και συγκεκριμένα η Περιφέρεια Κρήτης να κάνει ορισμένα πράγματα και σωστά και έγκαιρα. Είναι πράγματι μία δυναμική περιφέρεια, κάνει πολύ καλή δουλειά, αλλά μην της φορτώσουμε πράγματα από τα οποία θα «γονατίσει» και τελικώς θα είναι σε βάρος και της απορροφητικότητας, αλλά και των ίδιων των έργων που φιλοδοξεί να έχει η Κρήτη.
      Τέλος, επισημαίνω –για να κλείσω- ότι ήμουν αρκετά συγκεκριμένος -θα έλεγα σαφέστατος- όσον αφορά τις ημερομηνίες υλοποίησης των έργων που σας ανέφερα προηγουμένως. Θα παρακαλούσα κι εγώ τόσο στον Β.Ο.Α.Κ. όσο και στο Ν.Ο.Α.Κ. γι’ αυτές τις νέες μελέτες που μπαίνουν στο τραπέζι να έχουμε τη συμπαράσταση των Βουλευτών όλων των παρατάξεων της Κρήτης. 
      Θα οργανώσω μία συνάντηση εργασίας όταν προχωρήσουμε λίγο στο ξεκαθάρισμα των πραγμάτων, ώστε να επισημάνετε κι εσείς μερικά ευαίσθητα σημεία ως προς τις προτεραιότητές μας. Υπάρχει μία πολύ καλή μελέτη που έχει γίνει εδώ και δύο-τρία χρόνια. Προσεγγίζει το θέμα και κατατάσσει τις προτεραιότητές τους, αλλά πολλές φορές ο τεχνοκράτης υστερεί σε πολιτική ενόραση, αν θέλετε. 
      Ακριβώς σ’ αυτό το σημείο θα παρακαλέσω να έχω και τη δική σας βοήθεια, ώστε αυτά τα περίφημα 17.000.000 ευρώ για μελέτες στον Β.Ο.Α.Κ. και στο Ν.Ο.Α.Κ. να αξιοποιηθούν πλήρως, χωρίς πολιτικά λάθη, να υπάρχει και η ισορροπία που χρειάζεται μεταξύ των νομών –απαραίτητη και αυτή- αλλά και οι προτεραιότητες που επίσης είναι απαραίτητες, ώστε να ξέρουμε ακριβώς ότι έχουμε και την τοπική κοινωνία μαζί μας, όταν ένα έργο προωθείται προς υλοποίηση.
      Κλείνω λέγοντας ότι αν είμαστε έτοιμοι το 2007 για την προκήρυξη έργων ύψους εκατοντάδων εκατομμυρίων ευρώ στον Β.Ο.Α.Κ. και στο Ν.Ο.Α.Κ. κυρίως, αλλά όχι μόνο, τότε πράγματι θα έχουμε επιτύχει το στόχο σας και τη δική μας επιθυμία για την αναβάθμιση του οδικού δικτύου της Κρήτης που πράγματι της αξίζει.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ακούγοντας τη δευτερολογία του κυρίου Υφυπουργού, νομίζω ότι καλά έκαναν οι συνάδελφοι του ΠΑ.ΣΟ.Κ. από το Ηράκλειο και ανέδειξαν αυτά τα δύο θέματα με τη σημερινή επερώτησή τους. 
      Κύριε Υφυπουργέ, να υλοποιήσετε αυτό που είπατε, σας το είπα κι εγώ από το Βήμα. Θέλουμε όλοι μας να γίνει αυτή η συνάντηση σε επίπεδο Βουλευτών όλης της Κρήτης. Σας έχουμε κάνει πρόταση-παρέμβαση όλοι μας από το ΠΑ.ΣΟ.Κ. για την άποψή μας για την αναβάθμιση του Β.Ο.Α.Κ. και περιμένουμε την πρόσκληση. Θα συμβάλει σίγουρα στο να μπει σ’ ένα δρόμο το θέμα. Όπως είπα στη σημερινή επερώτηση από την αρχή, αν υλοποιηθούν οι δεσμεύσεις σας και γίνουν πράξη αυτά που είπατε, νομίζω ότι θα είναι μία καλή εξέλιξη. 
      Είπατε ότι το 45 που ανακοίνωσε η κ. Παπανδρέου έγινε 82, είπατε ότι το 2004 δεν είχε προβληθεί. Το καταλαβαίνω. Γιατί δεν το βάλατε εσείς το 2005; Γιατί αυτό που ανακοινώσατε αφορά το 2006, άρα καλώς εγώ σας είπα ότι το 2004 και το 2005 χάθηκαν. 
      Εν πάση περιπτώσει, κύριε Υπουργέ, ακούσαμε και τις δικές σας ανησυχίες για το αν θα προλάβουμε να δημοπρατήσουμε, να εντάξουμε, να γίνουν συμβόλαια μέχρι το τέλος του 2006 για να φθάσουμε στα ποσά που έχει η Περιφέρεια Κρήτης στη διάθεσή της.
      Εγώ είμαι πάρα πολύ ανήσυχος, όπως και όλοι μας. Το 2005 υπογράφηκαν μόνο για 60.000.000 ευρώ. Πώς θα μπορέσουν να υπογραφούν, πώς θα μπορέσουν οι υπηρεσίες να δημοπρατήσουν, να αξιολογήσουν, να αναδείξουν, να εντάξουν, να «συμβολαιοποιήσουν» έργα 280.000.000 ευρώ; Μακάρι να διαψευστούμε. Εμείς πρώτοι θα χαρούμε, ώστε να μη χαθεί  ούτε 1 ευρώ, όπως δηλώνει και ξαναδηλώνει ο περιφερειάρχης. 
      Θέλω να κλείσω με ένα άλλο θέμα, το θέμα της μείωσης του Προγράμματος Δημοσίων Επενδύσεων. Θα έχει τεράστιες επιπτώσεις σε όλη την περιφέρεια και στην Κρήτη. Τα 8,4 δισεκατομμύρια ευρώ που αναγράφονται στον προϋπολογισμό, δηλαδή μόλις το 4,3 του Α.Ε.Π., θα δημιουργήσουν τεράστια προβλήματα.
      Για την Περιφέρεια Κρήτης προβλέπονται μόνο 18.000.000 ευρώ από εθνικούς πόρους που είναι αριθμητικά λιγότερα και από τα περσινά 20.000.00 ευρώ.
      Γεννάται το ερώτημα: Τι σας έλεγα εγώ για τους εργολάβους; Θα πληρωθούν οι εργολάβοι; Υποτίθεται ότι απ’ αυτούς τους πόρους θα ικανοποιηθούν τα αιτήματα των εργολάβων, των κατασκευαστών που δεν είναι διαπλεκόμενοι, γιατί όταν λέμε για εργολάβους, αρχίζουν και λένε ότι είναι μικροκατασκευαστές, μικροεργολάβοι σε επίπεδο Κρήτης που έχουν εκτελέσει έργα το 2004 και πριν και το 2005. Έχουν «ενταλματοποιήσει» τις εργασίες τους, έχουν πιστοποιηθεί και όμως δεν πληρώνονται. 
      Βρείτε μία λύση, φωνάξτε τον περιφερειάρχη εσείς, το Υπουργείο Εθνικής Οικονομίας, το Υπουργείο Εσωτερικών. Δεν ξέρω τι θα γίνει. «Έχουν κατεβάσει τα ρολά» και δεν αναφέρομαι μόνο στα Χανιά, αλλά σε όλους τους νομούς. Μίλησα και με τους τέσσερις νομάρχες χθες και με όλους τους συνδικαλιστές τους και υπάρχει περίπου το ίδιο πρόβλημα σε όλη την Κρήτη. 
      Μ’ αυτές τις σκέψεις, κύριε Υφυπουργέ, σας περιμένουμε στην Κρήτη. Το είπατε, μου το είπατε κι εμένα άλλη φορά. Αν δεν μπορείτε σε όλους τους νομούς, να κάνουμε στην περιφέρεια μία σύσκεψη για όλη την Κρήτη και βεβαίως να έλθουμε στο Υπουργείο όλοι οι Βουλευτές Κρήτης να συζητήσουμε για τα μεγάλα θέματα ενόψει της υποβολής πρότασης για το Δ΄ Κοινοτικό Πλαίσιο Στήριξης.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Σκουλάκη.
      Κυρίες και κύριοι συνάδελφοι, κηρύσσεται περαιωμένη η συζήτηση της με αριθμό 29/16/6-12-2005 επερώτησης και ερωτάστε αν δέχεστε να λύσουμε τη συνεδρίαση.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.42΄ λύεται η συνεδρίαση για την προσεχή Δευτέρα 30 Ιανουαρίου 2006 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                             ΟΙ ΓΡΑΜΜΑΤΕΙΣ
      
ΣΥΝΕΔΡΙΑΣΗ 27-1-2006	ΣΕΛ. 2

