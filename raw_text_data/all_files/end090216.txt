(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ ΠΗ’
Δευτέρα 16 Φεβρουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το Γυμνάσιο Ευρωπού Κιλκίς, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 17 Φεβρουαρίου 2009, σελ.
4) Συζήτηση επικαίρων ερωτήσεων:
α) Προς την Υπουργό Απασχόλησης και Κοινωνικής Προστασίας και Ανάπτυξης
:
i. σχετικά με την έκδοση Εγκυκλίου Διαταγής από την Αγροτική Τράπεζα με θέμα τις Ανώνυμες Αναφορές Υπαλλήλων κ.λπ., σελ.
ii. σχετικά με τις κινητοποιήσεις των εργαζομένων στα καταστήματα «JUMBO» κ.λπ., σελ.
β) Προς τον Υπουργό Αγροτικής Ανάπτυξης και Τροφίμων, σχετικά με την ενίσχυση των παραγωγών ντομάτας του Νομού Βοιωτίας κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης: 
i. σχετικά με την κάλυψη της ιατρικώς υποβοηθούμενης αναπαραγωγής από τα ασφαλιστικά ταμεία κ.λπ., σελ.
ii. σχετικά με τη λειτουργία του Περιφερειακού Νοσοκομείου «’Αγιος Ανδρέας» στην Πάτρα, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Εμπορικής Ναυτιλίας, Αιγαίου και Νησιωτικής Πολιτικής, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων και Δικαιοσύνης κατέθεσαν σχέδιο νόμου: «Κύρωση της Σύμβασης παραχώρησης των λιμενικών εγκαταστάσεων των προβλητών II και III του σταθμού εμπορευματοκιβωτίων της ανώνυμης εταιρείας «ΟΡΓΑΝΙΣΜΟΣ ΛΙΜΕΝΟΣ ΠΕΙΡΑΙΩΣ ΑΕ» (ΟΛΠ ΑΕ) και ρύθμιση συναφών θεμάτων», σελ.

ΟΜΙΛΗΤΕΣ
Επί των επικαίρων ερωτήσεων:
ΓΕΙΤΟΝΑΣ Κ., σελ.
ΚΑΛΑΝΤΖΑΚΟΥ Σ., σελ.
ΚΙΛΤΙΔΗΣ Κ., σελ.
ΜΑΥΡΙΚΟΣ Γ., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΕΤΡΑΛΙΑ-ΠΑΛΛΗ Φ., σελ.
ΣΚΥΛΛΑΚΟΣ Α., σελ.
ΤΣΟΥΚΑΛΗΣ Ν., σελ.
ΤΟΓΙΑΣ Β., σελ.

      ΠΡΑΚΤΙΚΑ ΒΟΥΛΗΣ
      ΙΒ’ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’
      ΣΥΝΕΔΡΙΑΣΗ  ΠΗ΄
      Δευτέρα 16 Φεβρουαρίου 2009
      Αθήνα, σήμερα στις 16 Φεβρουαρίου 2009, ημέρα Δευτέρα και ώρα 18.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής  κ. ΒΕΡΑΣ ΝΙΚΟΛΑΪΔΟΥ. 
     ΠΡΟΕΔΡΕΥΟΥΣΑ (Βέρα Νικολαΐδου):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
    (Ανακοινώνονται προς το Σώμα από τον κ. Βασίλειο Τόγια, Βουλευτή Βοιωτίας, τα ακόλουθα: 
    Α. ΚΑΤΑΘΕΣΗ ΑΝΑΦΟΡΩΝ
    1) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στο ημερολόγιο του ΓΕΣ για το 2009 κ.λπ.
    2) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  το Ίδρυμα «Άσυλο του Παιδιού» Θεσσαλονίκης ζητεί άδεια νόμιμης λειτουργίας των σχολείων του και συνέχιση της λειτουργίας του.
    3) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Πολιτιστικός Σύλλογος Οικισμού Σταυρού Ιεράπετρας ζητεί την εφαρμογή του κανονισμού σχετικά με την τήρηση των κτηνοτροφικών ζωνών στην περιοχή κ.λπ.
    4) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η κ. Ζουλινάκη Αικατερίνη  ζητεί να ενημερωθεί για την πορεία του συνταξιοδοτικού της αιτήματος στο Γενικό Λογιστήριο του Κράτους.
    5) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία   η κ. Μπιλανάκη Χαρίκλεια ζητεί την ολοκλήρωση της συνταξιοδότησής της από το δημόσιο.
    6) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο Σύλλογος Συνταξιούχων Εθνικής Τράπεζας της Ελλάδος Θεσσαλονίκης διαμαρτύρονται για την επιχειρούμενη υπαγωγή του επικουρικού τους ταμείου στο επικουρικό ταμείο .
    7) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην απομάκρυνση της κ. Μπρεδάκη από τη διαχειριστική αρχή Κρήτης.
    8) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο Σύλλογος Γονέων και Κηδεμόνων του Γυμνασίου Σταυρούπολης Θεσσαλονίκης ζητεί την κατάργηση της διπλοβάρδιας στα συστεγαζόμενα σχολεία 1ου και 2ου Γυμνασίου Σταυρούπολης.
    9) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας με το οποίο ζητείται η προστασία του Φοινικόδασους στο Βάι.
    10) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Ένωαη Ελευθέρων Σπουδών Πληροφορικής Κεντρικής Ελλάδος ζητεί να γίνει αναστολή της εφαρμογής της Υ.Α. 129456/Δ6/2008 για δύο χρόνια σε σχέση με τα εργαστήρια ελευθέρων σπουδών πληροφορικής (κέντρα εκπαίδευσης πληροφορικής και επικοινωνιών) κ.λπ. 
    11) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  το Τμήμα Χρηματοοικονομικής και Ασφαλιστικής του ΤΕΙ Κρήτης ζητεί για τους αποφοίτους του, τη χορήγηση της άδειας του λογιστή φοροτεχνικού.
    12) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  το Κέντρο Προστασίας Καταναλωτών Θεσσαλονίκης ζητεί τη μετατροπή του Ε.Φ.Ε.Τ. σε ανεξάρτητη αρχή με ενισχυμένες αρμοδιότητες για την αντιμετώπιση διατροφικών κρίσεων κ.λπ. 
    13) Η Βουλευτής Β΄ Αθηνών κ. ΣΟΦΙΑ  ΣΑΚΟΡΑΦΑ  κατέθεσε αναφορά με την οποία  ο Πανελλήνιος Σύλλογος Αθλητικών Σωματείων καταγγέλλει την απόλυση εργαζόμενου στην Ελληνική Ομοσπονδία Ιππασίας.
    14) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Οικοτεχνικός Συνεταιρισμός Αρχανίου Δήμου Μακρακώμης ζητεί την τροποποίηση του νομοθετικού πλαισίου σχετικά με την καλλιέργεια του βιολογικού καπνού.
    15) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  ο Πανελλήνιος Σύνδεσμος Τυφλών Περιφερειακής Ένωσης Κεντρικής Μακεδονίας  ζητεί να μην γίνει παραρτηματοποίηση του ιδρύματος και να επαναφερθεί το ζήτημα σε διάλογο με όλους τους φορείς που υπηρετούν την τυφλότητα.
    16) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την αναδιάρθρωση των αγροτικών εκμεταλλεύσεων ώστε να συμπεριλάβουν την παραγωγή ενέργειας από τον ήλιο.
    17) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Ένωση Αυτοδυτών Θεσσαλονίκης ζητεί τη συνέχιση της   λειτουργίας του Υποκαταστήματος Θεσσαλονίκης του Οργανισμού Προβολής Ελληνικού Πολιτισμού ΑΕ.
    18) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Ένωση Πληροφορικών Ελλάδας ζητεί τη λήψη μέτρων για την αναβάθμιση της πληροφορικής παιδείας και την εναρμόνισή της με τις πραγματικές ανάγκες της κοινωνίας.
    19) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η κυρία  Κ. Καραγκούνη καταγγέλλει μη νόμιμες παρεμβάσεις και μεταβολές θέσεων ειδικότητας πλήρως παθολογίας για το Ασκληπιείο Βούλας από τη Διεύθυνση  Δημόσιας Υγείας Νομαρχειακής Ανατολικής Αττικής εν καιρώ ανακοινώσεων  προσλήψεων.
    20) Οι Βουλευτές Λαρίσης κ. ΒΑΣΙΛΕΙΟΣ  ΕΞΑΡΧΟΣ, κ. ΕΚΤΟΡΑΣ  ΝΑΣΙΩΚΑΣ και κ. ΦΙΛΙΠΠΟΣ ΣΑΧΙΝΙΔΗΣ κατέθεσαν αναφορά με την οποία  ο Πρόεδρος του Τ.Σ. Ιτέας Δήμου Γόννων  Νομού Λάρισας διαμαρτύρεται για την αυθαίρετη εγκατάσταση εργοταξίου στην περιοχή της Ιτέας, το οποίο μολύνει το περιβάλλον.
    21) Οι Βουλευτές Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ και κ. ΜΙΧΑΗΛ ΠΑΠΑΓΙΑΝΝΑΚΗΣ κατέθεσαν αναφορά με την οποία  το Συνδικάτο Εργαζομένων στην Ενέργεια «Εργατική Αλληλεγγύη» Κοζάνης ζητεί τη λήψη άμεσων μέτρων κατά την εξορυκτική διαδικασία του λιγνίτη, για την προστασία της υγείας των εργαζομένων και των κατοίκων της περιοχής.  
    22) Ο Βουλευτής Λαρίσης κ. ΚΩΝΣΤΑΝΤΙΝΟΣ  ΑΓΟΡΑΣΤΟΣ  κατέθεσε αναφορά με την οποία  η Κοινότητα Καρυάς Νομού Λάρισας ζητεί την αποζημίωση των αγροτών της περιοχής για τις ζημιές που προκαλούνται στις καλλιέργειες από τους αγριόχοιρους.
    23) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Γενικός Οργανισμός Εγγείων Βελτιώσεων Πηνειού - Αλφειού ζητεί τον εκσυγχρονισμό των εγγειοβελτιωτικών έργων στο Νομό Ηλείας.
    24) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμαρχος Πέλλας ζητεί την άμεση επίλυση του θέματος για τους συνταξιούχους που διαμένουν σε δήμους με πληθυσμό μικρότερο των δύο χιλιάδων κατοίκων και διατηρούν εμπορικά καταστήματα, οι οποίοι υποχρεούνται να ασφαλιστούν και στον ΟΑΕΕ.
    25) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε αναφορά με την οποία  η Κοινότητα Καρυάς Νομού Λάρισας ζητεί την αποζημίωση των αγροτών της περιοχής για τις ζημιές που προκαλούνται στις καλλιέργειες από τους αγριόχοιρους.
    26) Οι Βουλευτές, Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  το Σωματείο Συμβασιούχων Χειριστών Ανυψωτικών Μηχανημάτων Ολυμπιακής Αεροπορίας ζητεί την άμεση καταβολή των οφειλομένων στους συμβασιούχους απολυμένους  της ΟΑ.
    27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Παπαδόπουλος Αλέξανδρος, συνταξιούχος Ταγματάρχης εα ζητεί την ικανοποίηση οικονομικών του αιτημάτων.
    28) Ο Βουλευτής Ιωαννίνων κ. ΕΥΑΓΓΕΛΟΣ  ΑΡΓΥΡΗΣ  κατέθεσε αναφορά με την οποία  η Πανελλήνια Ένωση Οργανώσεων Πτηνοτρόφων Παραγωγών  ζητεί εξαίρεση από  τη φορολογία  του ενιαίου τέλους ακινήτων όλων των πτηνοτρόφων οι οποίοι κατέχουν εγκαταστάσεις που εξυπηρετούν αποκλειστικά και μόνο την αγροτική τους δραστηριότητα κ.λπ.
    29) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο  αναφέρεται στη συνέχιση της λειτουργίας του Κέντρου Πρόληψης Εξαρτησιογόνων Ουσιών Αχαϊας.
    30) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στη λήψη μέτρων για τη στήριξη των μικρομεσαίων επιχειρήσεων.
    31) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στις συνθήκες κράτησης των αλλοδαπών στο λιμενικό της Πάτρας.
    32) Ο Βουλευτής Σάμου κ. ΘΑΛΑΣΣΙΝΟΣ  ΘΑΛΑΣΣΙΝΟΣ  κατέθεσε αναφορά με την οποία  έγγραφο του Διευθυντή Αγροτικής Ανάπτυξης  Σάμου  το οποίο αναφέρεται στους δείκτες εισοδήματος/ΜΑΕ για  νέους γεωργούς.
    33) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Σύνδεσμος Βιομηχανιών Πελοποννήσου και Δυτικής Ελλάδας ζητεί τη ρύθμιση των ληξιπρόθεσμων οφειλών προς το ΙΚΑ  των επιχειρήσεων της περιοχής του που επλήγησαν από το σεισμό της 8ης Ιουνίου 2008.
    34) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Σύλλογος των Ελαιοπαραγωγών της Επαρχίας Ολυμπίας ζητεί την ουσιαστική στήριξη των ελαιοπαραγωγών της περιοχής του.
    35) Ο Βουλευτής Ιωαννίνων κ. ΕΥΑΓΓΕΛΟΣ  ΑΡΓΥΡΗΣ  κατέθεσε αναφορά με την οποία  το Δημοτικό Διαμέρισμα Καλλιθέας  του Δήμου Κόνιτσας ζητεί την καταβολή αποζημίωσης από τον ΕΛΓΑ  για ζημιές που υπέστησαν οι καλλιέργειες της περιοχής του από  τα έντονα καιρικά φαινόμενα.
    36) Η Βουλευτής Α΄ Αθηνών κ. ΑΝΝΑ ΦΙΛΙΝΗ κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πρασίνου καταγγέλλει την ηγεσία του ΥΠΕΧΩΔΕ  για τη διάλυση και τους απλήρωτους λογαριασμούς της ΔΕΠΟΣ ΑΕ.
    37) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  ο Δήμαρχος Ανθηδόνας Εύβοιας καταγγέλλει μεθοδεύσεις του Υπουργείου Εμπορικής Ναυτιλίας για παροπλισμό πλοίων στη λιμενική ζώνη Χαλκίδας-Δροσιάς.
    38) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί την άμεση δρομολόγηση πλοίου για την ακτοπλοϊκή σύνδεση των Νήσων Ανάφης-Σικίνου-Φολεγάνδρου-Ίου.
    39) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί την άμεση δρομολόγηση πλοίου για την ακτοπλοϊκή σύνδεση των Νησιών Ανάφης - Σικίνου - Φολέγανδρου και Ίου με τον Πειραιά. 
    40) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Έπαρχος Μήλου ζητεί την επιλογή πλοίων ασφαλών και αξιόπλοων  γαι την ακτοπλοϊκή σύνδεση  των αγόνων γραμμών.
    41) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Δήμος Ιητών Κυκλάδων ζητεί τη στελέχωση του Καταστήματος των ΕΛΤΑ  στη Νήσο Ίο.
    42) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο κ. Καστρούνης Σωτήρης, γραμματέας της ΤΔΕ Πάρου της ΕΤΕ ΔΕΗ  ζητεί την άμεση στελέχωση του τοπικού συνεργείου της ΔΕΗ.
    43) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται σε καταγγελλία της Ένωσης Νοσοκομειακών Ιατρών Λασιθίου.
    44) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στην επίλυση προβλημάτων των κτηνοτρόφων της Κρήτης.
    45) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Άνδρου ζητά να ανακληθεί υπουργική απόφαση που αφορά στη δέσμευση έκτασης, στην περιοχή Αγίου Πέτρου της Άνδρου.
    46) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Κοινότητα Οίας Νομού Κυκλάδων ζητεί τη λήψη μέτρων για την ομαλή λειτουργία του τηλεφωνικού δικτύου στη Νήσο Θηρασιά.
    47) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  η Κοινότητα Οίας Νομού Κυκλάδων ζητεί την υπογείωση τμήματος του δικτύου της ΔΕΗ στη Θηρασιά κ.λπ.
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6139/12-2-2008 ερώτηση του Βουλευτή κ. Γεωργίου Πεταλωτή δόθηκε με το υπ’ αριθμ. 1026031/769/4-3-08 έγγραφο από τον Υφυπουργό Οικονομίας και Οικονομικών η ακόλουθη απάντηση: 
      «Σε απάντηση της με αριθ.πρωτ.6139/12.02.08 ερώτησης που κατέθεσε ο Βουλευτής Γεώργιoς Πεταλωτής, σχετικά με το ανωτέρω θέμα, σας γνωρίζουμε τα εξής:
      Το επίδομα προβληματικών και παραμεθορίων περιοχών προβλέπεται με την παρ.Α4 του άρθρου 8 του Α' μέρους του Ν.3205/2003 στο οποίο εμπίπτουν οι πολιτικοί υπάλληλοι του Δημοσίου των ΟΤΑ και των Ν.Π.Δ.Δ. Αντιθέτως το μισθολογικό καθεστώς των αστυνομικών διέπεται από τις διατάξεις του Β' μέρους του Ν.3205/2003. Κατά συνέπεια οι αστυνομικοί τελούν υπό διαφορετικό νομοθετικό πλαίσιο και μισθολογικό καθεστώς και δεν δικαιούνται επιδόματα και παροχές που προβλέπονται για πολιτικούς υπαλλήλους οι οποίοι αμείβονται με το Α' μέρος του Ν.3205/2003. Η θέση αυτή υποστηρίζεται και με την αρ.264/2006 Γνωμοδότηση του ΝΣΚ. Η μη καταβολή του επιδόματος προβληματικών και παραμεθόριων περιοχών δεν αποτελεί άδικη διάκριση για τους αστυνομικούς αφού αυτοί λαμβάνουν μια σειρά επιδομάτων που προβλέπονται με το άρθρο 51 του Ν.3205/2003 και τα οποία δεν λαμβάνουν οι δημόσιοι υπάλληλοι. Κατά συνέπεια το σύνολο των αποδοχών των αστυνομικών είναι υψηλότερο από εκείνο των δημοσίων υπαλλήλων.
      Τέλος, επισημαίνουμε ότι ο βασικός μισθός των αστυνομικών αυξήθηκε πρόσφατα με το άρθρο 8 του Ν.3620/2007.
      Με την αριθ.ΔΙΔΑΔ/Φ.48/9/21023/25.9.00 κοινή εγκύκλιο των Υπουργών ΕΣ.Δ.Δ.Α και Οικονομικών, που εκδόθηκε σύμφωνα με τις προϊσχύουσες διατάξεις της παρ.4 του άρθρου 9 του Ν.2085/92 (ΦΕΚ 170 Α'), ορίζεται ότι η επιδότηση δεν παρέχεται σε αστυνομικούς, πυροσβέστες, λιμενικούς, στρατιωτικούς, ιατρικό προσωπικό του Εθνικού Συστήματος Υγείας (ΕΣΥ), κληρικούς και δικαστικούς υπαλλήλους επειδή αυτές οι κατηγορίες υπαλλήλων δεν υπάγονται στον Υπαλληλικό Κώδικα.
      Με τις ισχύουσες διατάξεις του άρθρου 10 του Ν.3320105 (ΦΕΚ 48Α'), που αφορούν την επιδότηση κατοικίας σε υπαλλήλους δημοσίων υπηρεσιών, ν.π.δ.δ., ΟΤΑ α' και β' βαθμού και των ν.π.δ.δ. αυτών, οι οποίοι τοποθετούνται σε υπηρεσία προβληματικής περιοχής ή μετατίθενται - μετατάσσονται από υπηρεσία μη προβληματικής περιοχής σε υπηρεσία προβληματικής περιοχής ή από υπηρεσία προβληματικής περιοχής σε υπηρεσία άλλης προβληματικής περιοχής, ουδεμία μνεία γίνεται για τους αστυνομικούς.
      Κατόπιν των ανωτέρω, αρμόδιος για την εξέταση του θέματος είναι ο Υπουργός Εσωτερικών, στον οποίο έχουν περιέλθει οι αρμοδιότητες των συγχωνευόμενων Υπουργείων ΕΣ.Δ.Δ.Α και Δημόσιας Τάξης, σύμφωνα με τις διατάξεις της παρ.4 του άρθρου 1 του Π.Δ 205/07 (ΦΕΚ 231 Α').
      "
      Ο Υφυπουργός
      Ν. ΛΕΓΚΑΣ»
      2. Στην με αριθμό 5519/1-2-2008 ερώτηση της Βουλευτού κ. Ευαγγελίας Αμμανατίδου – Πασχαλίδου δόθηκε με το υπ’ αριθμ. 851/26-2-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Ε. Αμμανατίδου - Πασχαλίδου, σας πληροφορούμε τα εξής:
      Οι δημοσιονομικές διορθώσεις που έχουν επιβληθεί στον τομέα του ΟΣΔΕ κατά την τελευταία πενταετία, ανέρχονται σε 219.168.488 € και αναφέρονται στα έτη από το 1999 έως και το 2004.
      Βασικές αιτίες για την επιβολή αυτών των διορθώσεων αποτελούν οι ελλείψεις και οι καθυστερήσεις σε βασικούς και επιτοπίους ελέγχους, καθώς επίσης και η ανεπάρκεια του Συστήματος Αναγνώρισης Αγροτεμαχίων (LPIS) και των διασταυρούμενων ελέγχων τα οποία δεν ήταν πλήρως λειτουργικά και δεν εφαρμόστηκαν με την επιμέλεια που επιβάλλει ο Καν. (ΕΚ) 3887/92.
      Πράγματι, στη χώρα μας, έχουν διαπιστωθεί από πολλών ετών σημαντικές ελλείψεις στο Σύστημα Αναγνώρισης Αγροτεμαχίων(LPIS) και στο Γεωγραφικό Σύστημα Πληροφοριών (GIS). Για το λόγο αυτό, το Υπουργείο Αγροτικής Ανάπτυξης και Τροφίμων, πέρα από τις σημαντικές προσπάθειες που καταβάλει για την ολοκλήρωση και άρτια λειτουργία του συστήματος, υποχρεούται να πραγματοποιεί κάθε χρόνο αυξημένους ελέγχους, ώστε να εισπράττονται έγκαιρα οι κοινοτικές επιδοτήσεις από τους δικαιούχους. Οι μακροχρόνιες ελλείψεις στο παραπάνω σύστημα είχαν ως αποτέλεσμα την επιβολή επανειλημμένα πολλών καταλογισμών (κυρώσεων) εκ μέρους της Ευρωπαϊκής Επιτροπής. Όμως, εδώ και ένα χρόνο περίπου, έχει συμφωνηθεί μεταξύ ελληνικής κυβέρνησης και Ευρωπαϊκής Επιτροπής ένα χρονοδιάγραμμα ενεργειών (Action Plan) για τη συμμόρφωση προς τους κοινοτικούς κανόνες. Το Υπουργείο έχει προβεί και προβαίνει σε συντονισμένες ενέργειες πιστής τήρησης του χρονοδιαγράμματος και, εφόσον τηρηθεί πιστά από τις ελληνικές υπηρεσίες μέχρις ολοκληρώσεώς του στις 31-12-2009, δεν πρόκειται να υπάρξει καμία αναστολή ή μείωση των μηνιαίων πληρωμών.
      Οι εξηγήσεις των ελληνικών αρχών βασίζονται στις δυσχέρειες που απορρέουν από τη σημαντική κατάτμηση των αγροτεμαχίων και το μεγάλο αριθμό των δικαιούχων. Όσον αφορά τους κλασικούς ελέγχους η Ελλάδα υπογραμμίζει ότι οι έλεγχοι αυτοί πραγματοποιούνται επί ποσοστού που υπερβαίνει το 100/0 των αιτήσεων ενισχύσεων και επομένως μεγαλύτερου από αυτό που απαιτεί η κοινοτική νομοθεσία.
      Οι καταλογισμοί που έχουν επιβληθεί στη χώρα μας κατά το 2007 ανέρχονται σε 45 εκατ. € και αφορούν κατά κύριο λόγο σε ελλείψεις του ΟΣΔΕ, αδυναμίες του ελεγκτικού μηχανισμού και ελλιπή δικαιολογητικά έγγραφα εκ μέρους των δικαιούχων των ενισχύσεων.
      Κατά την τρέχουσα περίοδο, οι πληρωμές κοινοτικών επιδοτήσεων προς τους δικαιούχους πραγματοποιούνται κανονικά από τον Οργανισμό Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) και δεν υπάρχει καμία καθυστέρηση ή «παύση πληρωμών». Απεναντίας καταβάλλονται σημαντικές προσπάθειες από το Υπουργείο Αγροτικής Ανάπτυξης και Τροφίμων και τον ΟΠΕΚΕΠΕ ώστε να βελτιωθεί το σύστημα καταβολής επιδοτήσεων, γεγονός που αναγνωρίζεται επίσημα από τις αρμόδιες αρχές της Ευρωπαϊκής Επιτροπής. Συγκεκριμένα, η Επίτροπος κ. Mariann Fischer Boel, κατά τη δημόσια ακρόασή της στην Επιτροπή Ελέγχου του Προϋπολογισμού του Ευρωπαϊκού Κοινοβουλίου, αναφέρθηκε στην πρόοδο που έχει σημειωθεί από τις ελληνικές αρχές στα εκκρεμή θέματα του ΟΣΔΕ, δίδοντας έμφαση στην αποτελεσματικότητα του Υπουργείου και του ΟΠΕΚΕΠΕ.
      Το Ολοκληρωμένο Σύστημα είναι πλήρως λειτουργικό και αποτελεί τη βάση ελέγχου από το 2006 της εφαρμογής της νέας ΚΑΠ στη χώρα μας χωρίς να υπάρχει κίνδυνος μερικής ή πλήρους αναστολής των κοινοτικών επιδοτήσεων στους Έλληνες γεωργούς, καθόσον ήδη βρίσκονται σε εξέλιξη οι διαδικασίες για την ανανέωση του χαρτογραφικού υποβάθρου της χώρας οι οποίες αναμένονται να ολοκληρωθούν στο τέλος του 2008 και είναι σε γνώση των Υπηρεσιών της Ευρωπαϊκής Ένωσης στο πλαίσιο του σχεδίου Δράσης για την Ελλάδα που έχει συνομολογηθεί μεταξύ της Ελληνικής Δημοκρατίας και της Επιτροπής της Ευρωπαϊκής Ένωσης.
      Σε κάθε περίπτωση, ακόμη και εάν πρόκειται να αποφασιστούν μειώσεις ή αναστολές προς τη χώρα μας των μηνιαίων πληρωμών, αυτές θα επιβαρύνουν τον τακτικό προϋπολογισμό και όχι τους δικαιούχους κοινοτικών επιδοτήσεων. Οι δικαιούχοι θα λάβουν κανονικά τις επιδοτήσεις τους, όπως γίνεται κάθε φορά που αποφασίζεται ένας …….σε ένα Κράτος – Μέλος.
      Ο Υπουργός
      Α. ΚΟΝΤΟΣ»
      3. Στη με αριθμό 9155/27.3.08 ερώτηση των Βουλευτών κυρίων Γ. Πεταλωτή και Γ. Ντόλιου δόθηκε με το υπ΄αριθμ. Κ.1470/51/Α0019/17.4.2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Με αφορμή τα διαλαμβανόμενα στην ως άνω εν θέματι ερώτηση, σας γνωρίζουμε τα ακόλουθα:
      1) Οι Τελωνειακές Αρχές ως εκ του αντικειμένου και της θέσης αυτών και στα πλαίσια της επιτήρησης που ασκούν σύμφωνα με τις κείμενες διατάξεις σε κάθε εμπόρευμα που εισέρχεται στο τελωνειακό έδαφος της Κοινότητας από τη στιγμή της εισόδου του και εφόσον πρόκειται για μη κοινοτικό εμπόρευμα μέχρις ότου αλλάξει χαρακτήρα (κοινοτικό), έχουν ευθύνη κατά την τήρηση των απαιτούμενων τελωνειακών διατυπώσεων, να μην επιτρέπουν την είσοδο των εμπορευμάτων στο τελωνειακό έδαφος της Κοινότητας ή να μην εκδίδουν άδεια παραλαβής εμπορευμάτων, εφόσον υφίσταται απαγόρευση ή περιορισμός που δικαιολογούνται από λόγους μεταξύ άλλων, προστασίας της υγείας και της ζωής των προσώπων και των ζώων, προφύλαξης των φυτών, κ.λπ..
      Οι έλεγχοι που πιστοποιούν την ασφάλεια, καταλληλότητα ή επικινδυνότητα των εμπορευμάτων, εκφεύγουν της αρμοδιότητας και του γνωστικού αντικειμένου των Τελωνειακών Αρχών, δεδομένου ότι οι ως άνω περιορισμοί αποτελούν αποκλειστικό αντικείμενο εξειδικευμένου ελέγχου ειδικών εμπειρογνωμόνων άλλων Υπηρεσιών με επαρκή τεχνογνωσία και κατάρτιση. Ως εκ τούτου, οι Τελωνειακές Αρχές είναι αρμόδιες αφενός για την είσπραξη των δασμοφορολογικών επιβαρύνσεων και αφετέρου για τη διασφάλιση των περαιτέρω εξειδικευμένων ελέγχων που απαιτούνται από άλλες Υπηρεσίες.
      Στα πλαίσια αυτά, η Τελωνειακή Υπηρεσία συνεργάζεται στενά με τις λοιπές αρμόδιες Υπηρεσίες (Υπ. Αγρ. Ανάπτυξης & Τροφίμων, Υπ. Ανάπτυξης, κ.λπ.) και κατόπιν σχετικής γνωστοποίησης του υφιστάμενου νομικού πλαισίου αρμοδιότητάς τους, διασφαλίζουν τη διεξαγωγή των προβλεπόμενων ελέγχων από τα ελεγκτικά τους όργανα.
      2) Το Υπουργείο έχει δώσει διαταγή στα τελωνεία της χώρας, να απαιτούν κατά την εισαγωγή φυτοπροστατευτικών προϊόντων, άδεια εισαγωγής, η οποία χορηγείται από την αρμόδια Δ/νση Φυτικής Παραγωγής του Υπ. Αγροτικής Ανάπτυξης και Τροφίμων.
      Η Εγκύκλιος αυτή Διαταγή εφαρμόζεται στο στάδιο τελωνισμού των εν λόγω προϊόντων (δηλαδή στα τελωνεία εισαγωγή,) και όχι στα σημεία εισόδου τους (δηλαδή στα τελωνεία εισόδου).
      Τα εν λόγω εμπορεύματα που εισέρχονται από τα τελωνεία εισόδου στο τελωνειακό έδαφος της Κοινότητας, προωθούνται υπό τελωνειακή επιτήρηση, με το καθεστώς της διαμετακόμισης στα τελωνεία εισαγωγής στην ενδοχώρα, προκειμένου να τηρηθούν οι διατυπώσεις τελωνισμού και να εφαρμοστούν οι απαγορεύσεις - περιορισμοί που ισχύουν κατά περίπτωση.
      Τα τελωνεία εισόδου (π.χ. Τελωνείο Κήπων), δεν έχουν αρμοδιότητες τελωνισμού, αλλά μόνο αρμοδιότητες διέλευσης εμπορευμάτων και διασφαλίζουν μεταξύ άλλων μόνο τους ελέγχους απαγόρευσης εισόδου, εφόσον αυτό ρητά προσδιορίζεται από την ισχύουσα νομοθεσία.
      Τέλος, επισημαίνουμε ότι είναι στην αποκλειστική αρμοδιότητα του Υπουργείου Αγροτικής Ανάπτυξης και Τροφίμων να αποφασίσει και να οργανώσει την διενέργεια των ελέγχων αυτών στα σημεία εισόδου - εάν τούτο προβλέπεται ρητά - και όχι στα σημεία εισαγωγής.
      Ο Υφυπουργός
      Α. ΜΠΕΖΑΣ»
      4. Στη με αριθμό 11837/12.5.2008 ερώτηση του βουλευτή κ. Γρηγορίου Ψαριάνου δόθηκε με το  υπ΄αριθμ.899/3.6.2008 έγγραφο από τον Υφυπουργό ΠΕΧΩΔΕ η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
1. Στα πλαίσια των Συμβάσεων Παραχώρησης μεταξύ άλλων προβλέπονται:
      * Υπογραφή συμφωνιών με τον Υπουργό Δημόσιας Τάξης για την αστυνόμευση από Ειδικές Ομάδες Τροχαίας και Πυροσβεστικής
      * Κατασκευή νέων σύγχρονων κτιριακών εγκαταστάσεων για Τροχαία και Πυροσβεστική από τους αναδόχους
      * Διάθεση πολλών οχημάτων από τους Αναδόχους στην Τροχαία και στην Πυροσβεστική Υπηρεσία για την αστυνόμευση
      * Εκπόνηση Ειδικής Μελέτης Οδικής Ασφάλειας (από Ειδικούς Επιστήμονες) για προσδιορισμό των επεμβάσεων, άρσης επικινδυνότητας και εξασφάλισης ανώτατου επιπέδου εξυπηρέτησης σε κάθε περίπτωση, περιόδους αιχμής, περιόδους με ειδικές συνθήκες κλπ.
      * Κατάρτιση Σχεδίου Δράσης σε περιπτώσεις ατυχημάτων, δυσμενών καιρικών συνθηκών
      * Ηλεκτρονικό σύστημα παρακολούθησης της κυκλοφορίας σε όλο το μήκος των αυτοκινητοδρόμων ώστε να εξασφαλίζεται ο ελάχιστος χρόνος επέμβασης 
      * Καθορισμός χρόνου επεμβάσεων σε περιπτώσεις βλαβών 
      * Σύνταξη Μητρώου οδοστρωμάτων και τεχνικών για τον καθορισμό χρονοδιαγράμματος τακτικής συντήρησης
      * Προσδιορισμός χρονοδιαγράμματος για επιθεωρήσεις και συντήρηση έργων αντιπλημμυρικής προστασίας των αυτοκινητοδρόμων και των εκατέρωθεν περιοχών.
      2. Το ΥΠΕΧΩΔΕ αναβαθμίζει ριζικά την ασφάλεια του οδικού περιβάλλοντος, κατασκευάζοντας σήμερα το μεγαλύτερο πρόγραμμα έργων οδοποιίας που γνώρισε ποτέ η χώρα, συνολικού ύψους 17 και πλέον δισ. ευρώ.
      Χαρακτηριστικό παράδειγμα είναι το Πέταλο του Μαλιακού, όπου μετά την παράδοση του μεγαλύτερου και δυσχερέστερου τμήματός του, μηδενίσθηκαν πρακτικά τα σοβαρά ατυχήματα. Ανάλογες θεαματικές μειώσεις ατυχημάτων και νεκρών ισχύουν και για την Εγνατία, όπου παραδόθηκαν ήδη 365 νέα χιλιόμετρα σύγχρονου αυτοκινητόδρομου.
      Εντός του τρέχοντος εξαμήνου αρχίζουν οι εργασίες σε όλους τους μεγάλους και σύγχρονους αυτοκινητοδρόμους που κατασκευάζει το ΥΠΕΧΩΔΕ με Συμβάσεις Παραχώρησης, συνολικού μήκους 1.411 χλμ. Μάλιστα σε δύο από αυτούς, στην Ιόνια Οδό και στο Κόρινθος-Τρίπολη-Καλαμάτα οι εργασίες αυτές έχουν ήδη ξεκινήσει Με την ολοκλήρωσή τους, σύμφωνα με διεθνή στατιστικά δεδομένα, υποπενταπλασιάζονται τα θανατηφόρα ατυχήματα.
      3. Εκτός από τα πολλά μεγάλα οδικά έργα που κατασκευάζει, το ΥΠΕΧΩΔΕ έχει καταρτίσει ένα ειδικό, ολοκληρωμένο πρόγραμμα ειδικών δράσεων και παρεμβάσεων, για την Οδική Ασφάλεια. Οι βασικοί του άξονες είναι:
      i. Συγκεκριμένες παρεμβάσεις άμεσης απόδοσης (σε σήμανση, (πινακίδες, διαγραμμίσεις), εξοπλισμό ασφαλείας, ηλεκτροφωτισμό, αντιολισθηρούς ασφαλτοτάπητες κ.α.) σε εντοπισμένες επικίνδυνες θέσεις του εθνικού οδικού δικτύου.
      ii. Η παρακολούθηση της οδηγικής συμπεριφοράς στο εθνικό οδικό δίκτυο με την τοποθέτηση ηλεκτρονικών μέσων (ραντάρ) σε 311 σημεία.
      iii. Ο καθορισμός αξιόπιστων ορίων ταχύτητας στο εθνικό οδικό δίκτυο.
      Χαρακτηριστικά αναφέρεται ότι στο Πέταλο του Μαλιακού, στον άξονα Αντίρριο-Ιωάννινα, στον άξονα Κόρινθος-Πάτρα-Πύργος-Ολυμπία, στον άξονα Θεσσαλονίκης-Στρυμόνα και στον Βόριο Οδικό Άξονα Κρήτης (ΒΟΑΚ) έχουν γίνει ήδη οι αναγκαίες παρεμβάσεις, όπως:
      α) Κατασκευή αντιολισθηρού τάπητα
      β) Τοποθέτηση- αντικατάσταση πλευρικών στηθαίων ασφαλείας
      γ) Διαγράμμιση
      δ) Τοποθέτηση πινακίδων (ρυθμιστικών-πληροφοριακών-αναγγελίας κινδύνου), και άλλα
      ε) Τοποθέτηση οριοδεικτών
      Ανάλογες παρεμβάσεις προωθούνται από το ΥΠΕΧΩΔΕ και σε άλλους 26 οδικούς άξονες με αντικειμενικά κριτήρια επιλογής όπως ο καταγεγραμμένος αριθμός των ατυχημάτων, οι έγγραφες επισημάνσεις της Τροχαίας και των Περιφερειακών Υπηρεσιών κ.λπ.
      Επιπλέον ειδικές παρεμβάσεις έχουν προγραμματιστεί σε κόμβους και διελεύσεις πεζών, τόσο στο Εθνικό Δίκτυο, όσο και εντός των μεγάλων Αστικών Κέντρων Αθήνας και Θεσσαλονίκης.
      4. Στα πλαίσια καλύτερης διαχείρισης της κυκλοφορίας και αύξησης της οδικής ασφάλειας δημιουργούνται από το Y.ΠΕ.ΧΩ.Δ.Ε. Κέντρα Ελέγχου Κυκλοφορίας από τα οποία:
      α) ελέγχεται η κυκλοφορία στο βασικό οδικό δίκτυο,
      β) εντοπίζονται συμβάντα στο δίκτυο αυτό (ατυχήματα, βλάβες στην οδική
      υποδομή, έργα στην οδό κλπ).
      γ) γίνεται άμεση ενημέρωση των εμπλεκομένων φορέων για τις συνθήκες κυκλοφορίας και τα συμβάντα καθώς και του κοινού, είτε μέσω των πινακίδων μεταβλητών μηνυμάτων, είτε με άλλες τηλεματικές εφαρμογές (διαδίκτυο, κινητή τηλεφωνία κλπ).
      Τέτοια Κέντρα είναι το Κέντρο Διαχείρισης Κυκλοφορίας του Y.ΠΕ.ΧΩ.Δ.Ε. για το Νομό Αττικής, τα Κέντρα Ελέγχου Κυκλοφορίας της Αττικής Οδού και της Εγνατίας Οδού, ενώ μικρότερα Κέντρα λειτουργούν στην Γέφυρα Ρίου Αντιρρίου, στις σήραγγες της Κακιάς Σκάλας, στην Περιφερειακή Πατρών και στη σήραγγα Ακτίου - Πρέβεζας.
      Ανάλογα Κέντρα πρόκειται να δημιουργηθούν σε ολόκληρο το δίκτυο των αυτοκινητοδρόμων.
      Με τη λειτουργία των υπόψη Κέντρων έχει μειωθεί σημαντικά ο χρόνος απόκρισης σε περιπτώσεις ατυχημάτων, ενώ με την ενημέρωση των οδηγών για το τι ακολουθεί στην οδό γίνεται προσαρμογή της οδικής τους συμπεριφοράς στις τρέχουσες κυκλοφοριακές συνθήκες με αποτέλεσμα την αποφυγή τροχαίων ατυχημάτων.
      5. Όσον αφορά το υπόλοιπο οδικό δίκτυο Εθνικό, Επαρχιακό και Δημοτικό-Κοινοτικό, την αρμοδιότητα συντήρησης και βελτίωσής του έχουν οι Περιφέρειες, Νομαρχιακές Αυτοδιοικήσεις και Δήμοι.
      O Υφυπουργός
      Θ. ΞΑΝΘΟΠΟΥΛΟΣ»
      5. Στην με αριθμό 11987/13-5-2008 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 903/3-6-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας γνωρίζουμε τα εξής:
        1. Ο Υπουργός ΥΠΕΧΩΔΕ έχει ήδη υπογράψει την απόφαση διάθεσης πίστωσης και έγκρισης τευχών δημοπράτησης, για το έργο της ξήρανσης της παραγόμενης λυματολάσπης με τίτλο : «Μελέτη - Κατασκευή Μονάδας Θερμικής Ξήρανσης Ιλύος της Εγκατάστασης Επεξεργασίας Λυμάτων Θεσσαλονίκης (ΕΕΛΘ)» και συνολικό προϋπολογισμό 19.964.600 €.
        Ύστερα από στόχευση των αναγκών και απαιτήσεων και την προετοιμασία του σχετικού φακέλου σε συνεργασία με το ΕΠΠΕΡ και το ΥΠΟΙΟ, υποβλήθηκε το 2006 νέο αίτημα συνδρομής προς την ΕΕ, το οποίο τελικά εγκρίθηκε με χρηματοδότηση από το Ταμείο Συνοχής κατά 75% για το συνολικό ποσό των 14.800.000 €. Η σχετική απόφαση της Ευρωπαϊκής Επιτροπής είναι η Ε(2006)6933/15.12.2006 με τίτλο έργου «Επέκταση & Ολοκλήρωση Βιολογικής Επεξεργασίας Λυμάτων Θεσσαλονίκης - Στάδιο ΙΙΙ (Έργα Ξήρανσης Ιλύος -Μελέτες & Απαλλοτριώσεις Β' Κλάδου ΚΑΑ» (Αριθ. CCI: 2006 GR 16 C ΡΕ002).
        Στη συνέχεια, με την 10040/ΔΕ8521/5.3.2007 απόφαση του Υπουργού Οικονομίας και Οικονομικών εγκρίθηκε η ένταξη των έργων αυτών στο πρόγραμμα δημοσίων επενδύσεων 2007, στη ΣΑΕ076/3.
        Κατόπιν αυτών επίκειται η δημοπράτηση και η συμβατική προθεσμία για την κατασκευή του έργου είναι 16 μήνες.
        2. Με την λειτουργία του έργου αυτού ο όγκος της παραγόμενης ιλύος μειώνεται στο 1/4. Δηλαδή θα επιτυγχάνεται δραστική μείωση του όγκου και του βάρους του τελικού προϊόντος που θα οδηγείται προς διάθεση ή απόθεση, σε επιτρεπόμενες περιοχές και χρήσεις όπως στη Γεωργία, Δασοκομία, καύσιμο στην τσιμεντοβιομηχανία κλπ. Υπεύθυνη της λειτουργίας και της διάθεσης του απομένοντος τελικά υλικού θα είναι η ΕΥΑΘ Α.Ε., όπως αντίστοιχα είναι η ΕΥΔΑΠ για την Ψυττάλεια.
        3. Η διαχείριση της αποτιθέμενης λάσπης στην περιοχή της Εγκατάστασης, ασβεστοποιημένη ή μη, αποτελεί άμεση ευθύνη της ΕΥΑΘ Α.Ε. Επιπλέον το προϊόν της ξήρανσής της θα πρέπει να διατεθεί με ευθύνη της ΕΥΑΘ Α.Ε., η οποία σύμφωνα με τους όρους της εγκριτικής απόφασης του συγχρηματοδοτούμενου έργου στο οποίο είναι ενταγμένη η μονάδα, υποχρεούται να εκπονήσει σχετικό διαχειριστικό σχέδιο.
        Ο Υφυπουργός
        Θ. ΞΑΝΘΟΠΟΥΛΟΣ»
     6. Στην με αριθμό 12143/14-5-2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 34486/3-6-2008 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της ανωτέρω ερώτησης, που κατέθεσε η βουλευτής κα Σούλα Μερεντίτη, σχετικά με τη λήψη των αναγκαίων μέτρων για την αντιμετώπιση των προβλημάτων ρύπανσης και υποβάθμισης του περιβάλλοντος, καθώς και δέσμευσης χώρων στάθμευσης, εξαιτίας των παλαιών αυτοκινήτων που εγκαταλείπονται σε δημόσιους δρόμους και σε λοιπούς κοινόχρηστους ή μη χώρους, θέτουμε υπ' όψιν σας, κατά λόγο αρμοδιότητάς μας, τα ακόλουθα:
        Με το π.δ. 116/2004 (81 Α ') θεσπίστηκαν τα μέτρα, οι όροι και το πρόγραμμα για την εναλλακτική διαχείριση των «οχημάτων στο τέλος του κύκλου ζωής τους» (Ο.Τ.Κ.Ζ.), των χρησιμοποιούμενων ανταλλακτικών τους και των απενεργοποιημένων καταλυτικών μετατροπέων, σε συμμόρφωση με τις διατάξεις της οδηγίας 2000/53/ΕΚ.
        Εναλλακτική διαχείριση Ο.Τ.Κ.Ζ. αποτελούν, κατά τα οριζόμενα στο ανωτέρω διάταγμα, οι εργασίες συλλογής, παραλαβής, μεταφοράς, προσωρινής αποθήκευσης, επαναχρησιμοποίησης και αξιοποίησης των οχημάτων ή των κατασκευαστικών τους στοιχείων και εξαρτημάτων, ώστε μετά την επαναχρησιμοποίηση ή επεξεργασία τους, αντίστοιχα, να επιστρέφουν στο ρεύμα της αγοράς.
        Σε ό,τι αφορά, ειδικότερα, τα οχήματα που εγκαταλείπονται σε δημόσιους, δημοτικούς ή λιμενικούς κοινόχρηστους ή μη χώρους και οδούς, καθώς και σε ιδιωτικούς χώρους, χωρίς τη συγκατάθεση του κυρίου ή νομέα, για χρονικό διάστημα μεγαλύτερο από αυτό που καθορίζεται στις διατάξεις του άρθρου 2 παρ. 2 του διατάγματος, προβλέπεται ειδική διαδικασία συλλογής τους από τις αρμόδιες υπηρεσίες των Δήμων και των Κοινοτήτων (άρθρο 9) και, περαιτέρω, παράδοσής τους, ως οχημάτων στο τέλος του κύκλου ζωής τους, σε εγκεκριμένα συστήματα συλλογής Ο.Τ.Κ.Ζ., τα οποία αναπτύσσονται σταδιακά σε όλη τη Χώρα.
        Στο πλαίσιο αυτό, οι οργανισμοί τοπικής αυτοδιοίκησης οφείλουν να προβαίνουν σε κάθε ενέργεια αρμοδιότητάς τους για τον άμεσο εντοπισμό και απομάκρυνση των εγκαταλειμμένων οχημάτων, κατά τα οριζόμενα στις κείμενες διατάξεις, και να μεριμνήσουν για την αποτελεσματική οργάνωση και θετική ανταπόκριση των υπηρεσιών τους που είναι αρμόδιες για το σχεδιασμό και την υλοποίηση των προβλεπόμενων σχετικών διαδικασιών.
        Ενδεικτικά, επισημαίνεται ότι στην περίπτωση του Δήμου Αθηναίων, εντός του χώρου ευθύνης του οποίου ευλόγως παρατηρείται μεγάλος αριθμός εγκαταλειμμένων οχημάτων, το έτος 2007 απεσύρθησαν από την αρμόδια Διεύθυνση Καθαριότητας 2.100 οχήματα και, κατά την τελευταία ενημέρωσή μας (Μάρτιος 2008), βρισκόταν ήδη σε εξέλιξη διαδικασία συλλογής και απομάκρυνσης επιπλέον 232 (επί συνόλου 511 καταγεγραμμένων) εγκαταλειμμένων αυτοκινήτων.
        Περαιτέρω, τον Απρίλιο του 2007 ανακοινώθηκε από το Δήμαρχο της Αθήνας η έναρξη λειτουργίας του Οργανισμού Αντιμετώπισης Καθημερινών Προβλημάτων (Ο.Α..Κ.Π.), στο πεδίο αρμοδιότητας του οποίου περιλαμβάνεται, μεταξύ άλλων, και ο εντοπισμός και απομάκρυνση εγκαταλειμμένων οχημάτων. Ο Ο.Α.Κ.Π. έχει σχεδιαστεί με τέτοιο τρόπο ώστε να δέχεται αιτήματα ή καταγγελίες που αφορούν την καθημερινότητα των Αθηναίων, με κάθε πρόσφορο τρόπο (με προσωπική επαφή, τηλεφωνικά, με ταχυδρομείο, ηλεκτρονική αλληλογραφία, τηλεομοιοτυπία, καθώς και μέσω της εκπομπής που έχει ο Ο.Α.Κ.Π. στον δημοτικό ραδιοφωνικό σταθμό). Επιπροσθέτως, ο Ο.Α.Κ.Π. δέχεται καθημερινά αναφορές για προβλήματα της πόλης μέσω των δικών του μηχανισμών (Ομάδα Άμεσης Ανταπόκρισης), των δημοτικών υπηρεσιών (Διεύθυνση Καθαριότητας, Αυτεπιστασίας, Ηλεκτρολογικού, Δημοτικής Αστυνομίας κ.ά) και των επτά δημοτικών διαμερισμάτων.
        Ο Ο.Α.Κ.Π. βασίζεται στη χρήση υψηλής τεχνολογίας και σε ένα άριστα δομημένο δίκτυο συνεργατών, προκειμένου η ανταπόκρισή του να είναι άμεση στην αντιμετώπιση των προβλημάτων και τη βελτίωση της καθημερινότητας των Αθηναίων, η δε εμπειρία από τη λειτουργία του μπορεί να φανεί εξαιρετικά χρήσιμη για όσους Δήμους επιθυμούν να αναλάβουν παρόμοιες πρωτοβουλίες.
        Για περαιτέρω ενημέρωσή σας αναφορικά με την πορεία υλοποίησης του προγράμματος για την εναλλακτική διαχείριση των οχημάτων στο τέλος του κύκλου ζωής τους, καθώς και για τα ειδικότερα ζητήματα που τίθενται στην ερώτηση, συμπεριλαμβανομένης της εξέτασης της δυνατότητας θέσπισης αντικινήτρων και κυρώσεων στους ιδιοκτήτες, ώστε να αποθαρρύνεται η εγκατάλειψη των παλαιών οχημάτων, αρμόδιο να σας ενημερώσει είναι το Υπουργείο Περιβάλλοντος, Χωροταξίας & Δημοσίων Έργων, στο οποίο διαβιβάζουμε αντίγραφο της Ερώτησης.
        Ο Υφυπουργός
        ΑΘΑΝΑΣΙΟΣ ΝΑΚΟΣ»
      7.  Στην με αριθμό 5548/4-2-08 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 4668/29-2-08 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Ν. Τσούκαλης, σας πληροφορούμε τα εξής, όσον αφορά δραστηριότητες της ΕΟΜΜΕΧ ΑΕ:
      Πράγματι υπήρξε καθυστέρηση καταβολής επιχορηγήσεων σε επενδυτικά προγράμματα της δράσης, η οποία οφείλεται στη μη έγκαιρη ενημέρωση του εν λόγω λογαριασμού των εγκεκριμένων πιστώσεων.
      Από τις 12 Δεκεμβρίου 2007 σταδιακά γίνονται οι εκταμιεύσεις.
      Οι ελεγκτικοί μηχανισμοί της υλοποίησης των κοινοτικών προγραμμάτων είναι θεσμοθετημένη σε κοινοτικό αλλά και σε εθνικό επίπεδο.
      Σε ότι αφορά το έργο του ΕΟΜΜΕΧ κατά την υλοποίηση του Γ΄ ΚΠΣ σας ενημερώνουμε ότι ήταν από τους πρώτους σε απορρόφηση των κοινοτικών κονδυλίων μέσω των προγραμμάτων που υλοποίησε και συνεχίζει να υλοποιεί. Πιο συγκεκριμένα:
      ΕΝΙΣΧΥΣΕΙΣ ΣΤΙΣ ΕΠΙΧΕΙΡΗΣΕΙΣ
      Δράση - Ενίσχυση Νεανικής Επιχειρηματικότητας με δικαιούχους νέους μέχρι 39 ετών που επιχορηγούνται για να ξεκινήσουν τη δική τους μικρή επιχείρηση προϋπολογισμού μέχρι 150.000 € σε ποσοστό 55% του προϋπολογισμού της επένδυσης.
      Δράση - Ενίσχυση Γυναικείας Επιχειρηματικότητας με δικαιούχους γυναίκες μέχρι 55 ετών που επιχορηγούνται για να βγουν στην αγορά εργασίας και να ξεκινήσουν τα πρώτα επιχειρηματικά τους βήματα με επιχορήγηση σε ποσοστό μέχρι 55% του προϋπολογισμού της επένδυσης.
      Δράση - Ενίσχυση Επιχειρηματικότητας ΑμεΑ με δικαιούχους Άτομα με Αναπηρίες μέχρι 55 ετών που ενισχύονται μέχρι 55% του προϋπολογισμού της επένδυσης.
      Δράση - Ενίσχυση Ανταγωνιστικότητας Πολύ Μικρών Επιχειρήσεων Εμπορίου που απασχολούν μέχρι 9 άτομα που ενισχύονται μέχρι 40% του προϋπολογισμού επένδυσης που μπορεί να φτάσει μέχρι και 100.000 €.
      Δράση - Δικτυωθεlτε που ενισχύει το μικρό επιχειρηματία για την χρήση νέων τεχνολογιών και κάθε επιχείρηση χρηματοδοτείται με ποσοστό 40% μέχρι του ποσού των 1.250 €.
      Δράση - Ενίσχυση Επιχειρηματικών Σχεδίων ΜΜΕ του τομέα της Βιομηχανικής Υπεργολαβίας με ποσοστό ενίσχυσης των επιχειρήσεων μέχρι 55% για τον εκσυγχρονισμό της παραγωγικής διαδικασίας και τη βελτίωση της τεχνογνωσίας.
      Δράση - Ενίσχυση Επαρχιακού τύπου για ηλεκτρονικοποίηση - ψηφιοποίηση επιχειρηματικών λειτουργιών με επιχορήγηση 55% του προϋπολογισμού της επένδυσης.
      Δράση - Εγγυητικές επιστολές με σκοπό τη διευκόλυνση της πρόσβασης των μικρομεσαίων επιχειρήσεων της χώρας μας στις δημόσιες προμήθειες Δράση - Αποζημιώσεις επιχειρήσεων που πλήττονται από φυσικές καταστροφές, εκτός σεισμών.
      Στα πλαίσια αυτών των δράσεων κατά την τριετία 2004-2006 υλοποιήθηκαν τα εξής:
      Στον Γ΄ κύκλο των προγραμμάτων της Νεανικής και Γυναικείας Επιχειρηματικότητας μέσω των οποίων ιδρύθηκαν 800 νέες επιχειρήσεις, οι οποίες υλοποίησαν προγράμματα συνολικού ύψους 40.000.000€, επιχορηγήθηκαν με 20.000.000€ και δημιούργησαν περί τις 1.500 νέες θέσεις εργασίας.
      Προκηρύχθηκε επίσης ο Δ΄ κύκλος της Νεανικής και Γυναικείας Επιχειρηματικότητας κατά τον οποίο εγκρίθηκαν 3.800 επιχειρηματικά σχέδια συνολικού Προϋπολογισμού 310.000.000€ και Δημόσιας Δαπάνης 170.000.000€. Οι προβλεπόμενες νέες θέσεις εργασίας είναι 5.000 περίπου.
      Το πρόγραμμα βρίσκεται σε διαδικασία υλοποίησης και αναμένεται να ολοκληρωθεί εντός του 2008. Η απορροφητικότητά του κυμαίνεται στο 60% και με αυτούς τους ρυθμούς αναμένεται να ιδρυθούν τουλάχιστον 2.000 νέες επιχειρήσεις και να δημιουργηθούν τουλάχιστον 3.500 νέες θέσεις εργασίας.
      Επίσης, προκηρύχθηκε ο Γ' κύκλος των Ατόμων με Αναπηρίες μέσω των οποίων εγκρίθηκαν 190 επιχειρηματικά σχέδια συνολικού Προϋπολογισμού 20.000.000€ και Δημόσια Δαπάνη 11.000.000€ με 300 προβλεπόμενες νέες θέσεις εργασίας. Το πρόγραμμα υλοποιείται και αναμένεται να ολοκληρωθεί εντός του 2008 με απορροφητικότητα, η οποία θα υπερβεί το 60%.
      Επίσης υλοποιήθηκαν σημαντικά μέτρα όπως:
      - Πρόγραμμα Εμπορικών επιχειρήσεων, συνολικού προϋπολογισμού 200 εκατ.€, που αφορά 2.445 εγκεκριμένες επενδύσεις. Για την εφαρμογή αυτού του μέτρου χρησιμοποιήθηκε για πρώτη φορά στο Γ΄ Κ.Π.Σ. καινοτόμος μέθοδος ηλεκτρονικής αξιολόγησης και έλεγχου, με θεαματικά αποτελέσματα ως προς το χρόνο υλοποίησης και τα ποσοστά απορρόφησης των κοινοτικών κονδυλιών, τα οποία ξεπέρασαν το 91% με την χρηματοδότηση 59 εκατ.€, εντός του 2006.
      Αξίζει να σημειωθεί ότι, στις 15 lουνίου του 2005 δεχτήκαμε 4.500 αιτήσεις και σε ένα μήνα δώσαμε αποτελέσματα στο Υπουργείο Ανάπτυξης.
      Δικτυωθείτε 2 (Δ2), συνολικού προϋπολογισμού 100 εκατ.€.
      Το πρόγραμμα αυτό ξεπέρασε τις 50 χιλ. αιτήσεις επιχειρήσεων, σε διάστημα 7 μηνών (22-4-05 έως 9-12-05), καθώς και τις 43 χιλ. εγκρίσεις περίπου, εκ των οποίων το 90% χρηματοδοτήθηκε με 33 εκατ.€, το 2006.
      Πρέπει να σημειωθεί ότι ο ίδιος περίπου αριθμός αιτήσεων κατατέθηκε σε διάστημα 4 ετών, τα έτη 2000-2004, στο Δ1 με προϋπολογισμό 50 εκ.€.
      Παράλληλα, κατά το έτος 2007 άνοιξαν για πρώτη φορά δύο προγράμματα για την Ενίσχυση της Επιχειρηματικότητας των Ελλήνων ΡΟΜ (κατατέθηκαν 1400 Επενδυτικά Σχέδια) και την Ενίσχυση της Επιχειρηματικότητας των Γονέων με τρία τέκνα και άνω (κατατέθηκαν 1750 Επενδυτικά Σχέδια). Στα εν λόγω προγράμματα έχουν ήδη εγκριθεί 600 επενδυτικά προγράμματα για του Έλληνες ΡΟΜ και 1.000 για το πρόγραμμα των Γονέων με τρία τέκνα και άνω.
      ΚΑΤΑΡΤΙΣΗ
      Σε ότι αφορά την κατάρτιση λειτουργεί ΚΕΚ ΕΟΜΜΕΧ όπου υλοποιούνται μια σειρά από εκπαιδευτικά προγράμματα και εκπαιδευτικές συνεργασίες για διάφορα επιχειρηματικά θέματα.
      Δράση - Κατάρτιση Επιχειρηματιών και Εργαζομένων σε Μικρές και Πολύ Μικρές Επιχειρήσεις του Εμπορικού Τομέα για την αύξηση της ανταγωνιστικότητας τους, όπου θα καταρτισθούν 12.000 περίπου επιχειρηματίες και εργαζόμενοι σχετικά με την καλύτερη οργάνωση, την ανάπτυξη των πωλήσεων, τα logistics κλπ.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
     8. Στις με αριθμούς 9051/26-3-2008 και 9052/26-3-2008 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. 7017/4/8106/17-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση των ανωτέρω ερωτήσεων, που κατέθεσε ο Βουλευτής κ. Α. Πλέυρης, εκ των οποίων τη δεύτερη μας διαβίβασε το Υπουργείο Ανάπτυξης, με το Β13-205 από 10-04-2008 έγγραφό του, σας γνωρίζουμε ότι η διατάραξη της κοινής ησυχίας και η ηχορύπανση, εν γένει, κατατάσσονται, αναμφισβήτητα, στα πλέον σοβαρά κοινωνικά προβλήματα, δεδομένου ότι οι επιπτώσεις τους πλήττουν την καθημερινή διαβίωση και υποβαθμίζουν την ποιότητα ζωής των πολιτών. Από την ηχορύπανση πλήττονται κυρίως οι κάτοικοι των μεγαλουπόλεων και των τουριστικών περιοχών κατά τους θερινούς μήνες. Αυτή δε προέρχεται, εκτός των άλλων πηγών θορύβων, από τη λειτουργία των καταστημάτων υγειονομικού ενδιαφέροντος και ιδίως από τη μουσική των κέντρων διασκεδάσεως, καθώς και από το θόρυβο που προκαλούν τα πάσης φύσεως κυκλοφορούντα οχήματα.
      Η καταπολέμηση του φαινομένου αυτού αποτελεί για το Υπουργείο μας και τις Υπηρεσίες της Ελληνικής Αστυνομίας έναν από τους στόχους πρώτης προτεραιότητας, στα πλαίσια της αντεγκληματικής πολιτικής που εφαρμόζουμε. Ειδικότερα, για την αντιμετώπιση της ηχορύπανσης που προέρχεται από τα καταστήματα υγειονομικού ενδιαφέροντος, έχουν δοθεί στις Υπηρεσίες μας εντολές και οδηγίες που αφορούν στον έγκαιρο σχεδιασμό και μεθόδευση συστηματικών ελέγχων, τόσο για την πρόληψη όσο και για την καταστολή των προβλημάτων αυτών, καθώς και στη σχολαστικότητα και τη συνέχεια που πρέπει να έχουν οι έλεγχοι και οι ηχομετρήσεις, ιδιαίτερα στις περιπτώσεις καταγγελιών για διατάραξη από τα προαναφερόμενα καταστήματα, επιδεικνύοντας ιδιαίτερη αυστηρότητα εναντίον εκείνων των καταστηματαρχών που κατά σύστημα παρανομούν.
      Στο σημείο αυτό πρέπει να σημειώσουμε ότι, για τη βεβαίωση των σχετικών παραβάσεων, η ισχύουσα νομοθεσία προβλέπει τη διενέργεια ηχομετρήσεων με ειδικές συσκευές (ηχόμετρα), αποκλειόμενης της ακουστικής ή της καθ' οιονδήποτε άλλο τρόπο διαπίστωσης του αδικήματος αυτού. Προς τούτο, για την πραγματοποίηση ηχομετρήσεων, οι περιφερειακές Υπηρεσίες μας έχουν εφοδιασθεί με 226 συσκευές μέτρησης της έντασης του ήχου, ενώ για τη σωστή χρήση - λειτουργία αυτών έχει εκπαιδευτεί ανάλογο προσωπικό.
      Παράλληλα, οι προαναφερόμενες εντολές αφορούν στη στενή και σε μόνιμη βάση συνεργασία με τις κατά τόπους αρμόδιες Υγειονομικές Υπηρεσίες, για τον ασφαλέστερο προσδιορισμό της ηχορύπανσης, όπου απαιτείται, καθώς και με τους οικείους Ο.Τ.Α., οι οποίοι πρέπει να ενημερώνονται αμέσως για τις παραβάσεις εκείνες που επισύρουν και διοικητικές κυρώσεις, ώστε παράλληλα με τις ποινικές να επιβάλλονται στους υπαιτίους και οι διοικητικές κυρώσεις.
      Η δράση των Υπηρεσιών μας στον τομέα αυτό, κατά το παρελθόν έτος, απέφερε θετικά αποτελέσματα, αφού σε όλη την επικράτεια πραγματοποιήθηκαν 66.553 ηχομετρήσεις και βεβαιώθηκαν 3.156 παραβάσεις ηχορύπανσης. Παράλληλα βεβαιώθηκαν και 33.953 συναφείς παραβάσεις (στέρηση αδείας μουσικής, τροποποίηση των όρων αδείας μουσικής, διατάραξη της κοινής ησυχίας κ.λπ.). Ειδικότερα, στην περιοχή αρμοδιότητας της Διεύθυνσης Αστυνομίας Αθηνών, κατά το χρονικό διάστημα από 01-01-2007 έως 30-03-2008, διενεργήθηκαν 4.925 έλεγχοι-ηχομετρήσεις σε καταστήματα υγειονομικού ενδιαφέροντος με μουσική, βεβαιώθηκαν 191 παραβάσεις ηχορύπανσης και σε βάρος των υπευθύνων ακολουθήθηκε η αυτόφωρη διαδικασία. Στόχος του Αρχηγείου της Αστυνομίας, για το τρέχον έτος, είναι η αύξηση ή τουλάχιστον η διατήρηση του αριθμού των σχετικών ελέγχων στο ίδιο επίπεδο με αυτό του προηγούμενου έτους.
      Αναφορικά με το αναφερόμενο στις ερωτήσεις κατάστημα, σας πληροφορούμε ότι αυτό λειτουργεί νόμιμα σύμφωνα με τις 94116/23-11-2005 και 123906/16-03-2007 άδειες λειτουργίας καταστήματος και. μουσικών οργάνων. Η κατά τόπο αρμόδια Υπηρεσία μας (Αστυνομικό Τμήμα Αγ. Παντελεήμονα), κατά το χρονικό διάστημα από 01-01-2007 έως 14-03-2008, ενήργησε σειρά αστυνομικών ελέγχων από τους οποίους προέκυψαν και βεβαιώθηκαν παραβάσεις, 6 για στέρηση αδείας μουσικών οργάνων, 19 για υπέρβαση ωραρίου λειτουργίας μουσικών οργάνων, 1 για υπέρβαση ωραρίου λειτουργίας μουσικών οργάνων και διατάραξη κοινής ησυχίας και 1 για υπέρβαση ωραρίου λειτουργίας καταστήματος, ενώ διενεργήθηκαν και 5 ηχομετρήσεις με αρνητικά αποτελέσματα. Για όλες τις προαναφερόμενες παραβάσεις ενημερώθηκε ο αρμόδιος Δήμος Αθηναίων, ο οποίος επέβαλε με τις 18766, 206945/13-12-2007 και 026216/01-02-2008 αποφάσεις του, 60 ημέρες αφαίρεση άδειας λειτουργίας και 10 ημέρες σφράγιση αυτού από 16 έως 25-03-2007, 20 ημέρες από 8 έως 27-01-2008 και 30 ημέρες από 05-03-2008 έως 03-04-2008. Πλην όμως, η εκτέλεση των αποφάσεων αυτών ανεστάλη κατόπιν έκδοσης προσωρινών διαταγών αναστολής του Τριμελούς Διοικητικού Πρωτοδικείου Αθηνών. Επίσης, με τις 70827/23-05-2007 και 152549/08-10-2007 αποφάσεις του ίδιου Δήμου επιβλήθηκε 60 ημέρες (από 05-06 έως 13-08-2007) και 30 ημέρες (από 07-11 έως 06-12-2007) αφαίρεση της άδειας λειτουργίας μουσικών οργάνων, εκ των οποίων η μεν πρώτη δεν εκτελέστηκε, ενώ η δεύτερη ανεστάλη με προσωρινή διαταγή αναστολής του προαναφερόμενου Δικαστηρίου.
      Στο σημείο αυτό πρέπει να επισημάνουμε ότι, σύμφωνα με τις διατάξεις του π.δ. 180/1979, η άδεια λειτουργίας καταστήματος υγειονομικού ενδιαφέροντος αφαιρείται από την εκδούσα αρχή για χρονικό διάστημα 10 έως 60 ημερών, εφόσον πληρούνται οι προϋποθέσεις του άρθρου 2 του εν λόγω διατάγματος. Ομοίως η άδεια λειτουργίας μουσικών οργάνων μπορεί να αφαιρείται, προσωρινά ή οριστικά, εφόσον διαπιστώνονται παραβάσεις των όρων αυτής, σύμφωνα με την παρ. 5 του άρθρου 3 της αστυνομικής διάταξης 3/1996. Σε περίπτωση βέβαια μη εφαρμογής των ανωτέρω διατάξεων από τις δημοτικές ή κοινοτικές αρχές προβλέπονται πειθαρχικές και ποινικές κυρώσεις σε βάρος τους, σύμφωνα με την παράγραφο 6 του άρθρου 80 του Κ.Δ.Κ. Ωστόσο, δεδομένης της έκδοσης προσωρινής διαταγής αναστολής από το Διοικητικό Πρωτοδικείο Αθηνών, ο Δήμος Αθηναίων υποχρεούται να απόσχει από οποιαδήποτε επιβολή διοικητικών κυρώσεων.
      Τέλος, σας πληροφορούμε ότι η Διεύθυνση Αστυνομίας Αθηνών διενήργησε προκαταρκτική έρευνα προς διαπίστωση της βασιμότητας ή μη καταγγελθέντων σε βάρος αστυνομικών του Αστυνομικού Τμήματος Αγ. Παντελεήμονα, για παράλειψη-ολιγωρία τους, σχετικά με τον έλεγχο λειτουργίας του εν λόγω καταστήματος, από την οποία ουδεμία πειθαρχική ευθύνη προέκυψε και η υπόθεση τέθηκε στο αρχείο.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»)
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 17 Φεβρουαρίου 2009.
     Α. ΑΝΑΦΟΡΕΣ -ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
1. Η με αριθμό 9383/5-11-2008 ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Αγροτικής Ανάπτυξης και Τροφίμων, σχετικά με την επίλυση των προβλημάτων του μελισσοκομικού κλάδου
2. Η με αριθμό 9369/5-11-2008 ερώτηση του Βουλευτή του Κομμουνιστικού Κόμματος Ελλάδας κ. Ιωάννη Γκιόκα προς τον Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος στο 3ο Γυμνάσιο και 2ο Λύκειο του Δήμου Γέρακα.
3. Η με αριθμό 12391/13-1-2009 ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς την Υπουργό Οικονομίας και Οικονομικών, σχετικά με τα στεγαστικά δάνεια των πολυτέκνων.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
1. Η με αριθμό 11092/4-12-2008 ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Υπουργό Μεταφορών και Επικοινωνιών, σχετικά με την υπογειοποίηση του προαστιακού σιδηρόδρομου και την κατασκευή του σταθμού σε άλλη θέση στο Δήμο Ταύρου.
     Έχω την τιμή να ανακοινώσω στο Σώμα ότι οι Υπουργοί Εμπορικής Ναυτιλίας, Αιγαίου και Νησιωτικής Πολιτικής, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων Έργων και Δικαιοσύνης κατέθεσαν σχέδιο νόμου: «Κύρωση της Σύμβασης παραχώρησης των λιμενικών εγκαταστάσεων των προβλητών ΙΙ και ΙΙΙ του σταθμού εμπορευματοκιβωτίων της ανώνυμης εταιρείας «ΟΡΓΑΝΙΣΜΟΣ ΛΙΜΕΝΟΣ ΠΕΙΡΑΙΩΣ ΑΕ» (ΟΛΠ ΑΕ) και ρύθμιση συναφών θεμάτων». 
     Παραπέμπεται στην αρμόδια Διαρκή Επιτροπή.
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου: 
     Θα συζητηθεί η δεύτερη με αριθμό 520/10-2-2009 επίκαιρη ερώτηση του Βουλευτή του Κομμουνιστικού Κόμματος κ. Αντωνίου Σκυλλάκου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με την έκδοση εγκυκλίου διαταγής από την Αγροτική Τράπεζα με θέμα τις ανώνυμες αναφορές υπαλλήλων κ.λπ.
     Συγκεκριμένα η επίκαιρη ερώτηση του κ. Σκυλλάκου έχει ως εξής:
     «Μετά την Εμπορική Τράπεζα (Σύστημα «μυστικός πελάτης»), και στην Αγροτική (ΑΤΕ) εκδόθηκε πριν κάποιες μέρες εγκύκλιος διαταγή με θέμα: Ανώνυμες αναφορές υπαλλήλων (20/1/2009).
     Μ’ αυτήν την εγκύκλιο και με βάση την υπ’ αριθμ. 2577/9.3.2006 ΠΤΔΕ, καλούνται οι εργαζόμενοι να ενημερώνουν με ανώνυμες αναφορές το ΔΣ ή την επιτροπή ελέγχου για σοβαρές παρατυπίες, παραλείψεις ή αξιόποινες πράξεις που υπέπεσαν στην αντίληψή τους.
     Η εφαρμογή των συστημάτων αυτών στόχο έχει να μετατρέψει τους ίδιους τους εργαζόμενους σε «καρφιά», αποτελούν μηχανισμούς εκφοβισμού και υποταγής των εργαζομένων και έρχονται να προστεθούν στην προσπάθεια αύξησης της παραγωγικότητας και τρομοκράτησής τους.
     Ερωτώνται οι κύριοι Υπουργοί τι μέτρα προτίθεται να λάβει η Κυβέρνηση για να αντιμετωπιστεί αυτή η κατάσταση και συγκεκριμένα για να σταματήσει αυτό το απαράδεκτο καθεστώς, που παραβιάζει τα δημοκρατικά δικαιώματα και τις ελευθερίες των εργαζομένων.»
     Στην ερώτηση του κ. Σκυλλάκου θα απαντήσει η Υπουργός Απασχόλησης και Κοινωνικής Προστασίας, κ. Φάνη Πάλλη-Πετραλιά.
     ΦΑΝΗ ΠΕΤΡΑΛΙΑ -ΠΑΛΛΗ (Υπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε. 
     Κύριοι συνάδελφοι, η δημοκρατία που όλοι υπηρετούμε είναι το πολίτευμα της διαφάνειας, του διαλόγου, της καθαρότητας, των αποδείξεων, των επιχειρημάτων, του λόγου. Γενικολογίες, υπαινιγμοί, ανωνυμίες, «κουκούλες» αποτελούν άλλου είδους πρακτικές και θα έλεγα ότι παραπέμπουν σ’ άλλου είδους καθεστώτα, ολοκληρωτικά καθεστώτα. 
     Επειδή, λοιπόν, θεωρώ ότι το θέμα αυτό στο οποίο, κύριε συνάδελφε, αναφέρεστε είναι θέμα αρχής, παρ’ όλο που όπως ξέρετε οι τράπεζες δεν είναι αρμοδιότητας του Υπουργείου Απασχόλησης, έδωσα αμέσως εντολή στο ΣΕΠΕ που είναι το Σώμα Επιθεώρησης Εργασίας να το εξετάσει αμέσως και κατά προτεραιότητα κάτι το οποίο έγινε άμεσα. 
     Φαίνεται, λοιπόν, από το έγγραφο του ΣΕΠΕ –το οποίο θα καταθέσω στα Πρακτικά- ότι η τράπεζα κατ’ αρχήν δεν καλεί τους εργαζομένους να ενημερώνουν με ανώνυμες αναφορές την επιτροπή ελέγχου, όπως αναφέρετε στην ερώτηση. Η Αγροτική Τράπεζα, εφαρμόζοντας κανονιστική πράξη του 2006, του τότε Διοικητή της Τράπεζας της Ελλάδας, κ. Γκαργκάνα, άνοιξε θυρίδα όπου μπορούν να στέλνονται ανώνυμες αναφορές. 
     Και πάλι πρέπει να σας πω ότι δεν ικανοποιήθηκα από την απάντηση. Έψαξα, λοιπόν, και βρήκα και τη σχετική εγκύκλιο της Αγροτικής, και, περαιτέρω, και την πράξη του διοικητού της Τραπέζης της Ελλάδας πάνω στην οποία βασίζεται όλη η υπόθεση. Η συγκεκριμένη εντολή της τράπεζας λέει ότι «τα τραπεζικά ιδρύματα οφείλουν «να διασφαλίζουν τις διαδικασίες ώστε να υπάρχει δυνατότητα ανωνύμων αναφορών καθώς και η προστασία των υπαλλήλων που μέσω αυτών ενημερώνουν το διοικητικό συμβούλιο ή την επιτροπή ελέγχου για σοβαρές παρατυπίες, παραλείψεις ή αξιόποινες πράξεις που υπέπεσαν στην αντίληψή τους». 
     Αν και δεν είμαι αρμόδια για τη λειτουργία των τραπεζών, πιστεύω –και θεωρώ ότι το πιστεύουμε όλοι, κύριοι συνάδελφοι- ότι ο εσωτερικός έλεγχος στα πιστωτικά ιδρύματα αποτελεί μια πολύ κρίσιμη παράμετρο στην εύρυθμη λειτουργία τους. Και πιστεύω πως όταν κάποιος αντιλαμβάνεται μια αξιόποινη πράξη –όπως λέει η εγκύκλιος- λίγη σημασία έχει αν καταγγέλλεται επωνύμως ή ανωνύμως. 
     Με απλά λόγια θέλω να πω ότι αν κάποιος έκανε ή αποπειράται να κάνει μια «λοβιτούρα¨» σε μια τράπεζα, δεν νομίζω ότι πρέπει να προστατευθεί επειδή αυτός που την κατήγγειλε είναι ανώνυμος. 
     Και πάλι δεν είναι κατά προσώπων. Αφορά την πράξη και η καταγγελία γίνεται σε θυρίδα των ΕΛΤΑ.
     (Στο σημείο αυτό η Υπουργός Απασχόλησης και Κοινωνικής Προστασίας  κ. Φάνη Πετραλιά  -Πάλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κυρία Υπουργέ.
     Το λόγο έχει ο ερωτών Βουλευτής, κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Τελικά η κυρία Υπουργός υπερασπίζεται την εγκύκλιο και την πρακτική της Αγροτικής Τράπεζας, μιας κρατικής τράπεζας, η οποία καλεί τους εργαζόμενους να καταγγέλλουν ανωνύμως, δηλαδή, να γίνουν καρφιά, να αναπτυχθεί ο χαφιεδισμός σε μια κρατική τράπεζα και να καταγγέλλουν όχι μόνο αξιόποινες πράξεις. Θα μπορούσαν να καταγγείλουν αξιόποινες πράξεις, χωρίς να υπάρχει θυρίδα και χωρίς να υπάρχει εγκύκλιος. Σπρώχνεις τον άλλο να λέει ότι υπάρχει αυτή η θυρίδα, θα πας να καταγγείλεις το συνάδελφό σου και όχι μόνο για αξιόποινες πράξεις, αλλά και για παρατυπίες και παραλείψεις. Αυτές είναι οι νέες εργασιακές σχέσεις που υποστηρίζει το Υπουργείο Απασχόλησης και η Κυβέρνηση. Αυτό είναι προσβολή της προσωπικότητας. Αυτό είναι χαφιεδισμός. Αυτό είναι τρομοκρατία. Ξέρετε πού μπορεί να φτάσει αυτό, αν δεχόμαστε τις ανώνυμες καταγγελίες; Σε κατάχρηση. Δεν χωνεύω το συνάδελφο και τον καταγγέλλω ανωνύμως. Ξέρετε ότι στα δικαστήρια δεν γίνονται δεκτές μαρτυρικές καταθέσεις από παράνομες ηχογραφήσεις ή βιντεοσκοπήσεις; Και το κάνουμε καθεστώς -και το αναγνωρίζετε σαν δικαιολογημένο το καθεστώς αυτό- σε μία τράπεζα; Θα επεκταθεί, δηλαδή, και στις άλλες τράπεζες; Θα επεκταθεί σε όλο τον ιδιωτικό τομέα; Με βάση τη λογική αυτή για κάθε παρατυπία και για κάθε παράνομη πράξη, όποιου του καπνίσει θα στέλνει ανώνυμες επιστολές, θα έχουμε και θυρίδα και θα ανοίγει φάκελος για τον κάθε εργαζόμενο με πόσες επιστολές ανώνυμες εναντίον του; Πού φθάσαμε; Είμαστε στον 21ο αιώνα, αυτά γίνονταν στο Μεσαίωνα.
      Κυρία Υπουργέ, πρέπει να το αντιμετωπίσετε εντελώς διαφορετικά. Πρέπει να το κόψετε με το μαχαίρι ως Κυβέρνηση με τον προϊστάμενο Υπουργό Εθνικής Οικονομίας, ώστε να σταματήσει αυτή η υπόθεση. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Σκυλλάκο.
      Η κυρία Υπουργός έχει το λόγο.
     ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Κύριε συνάδελφε, όπως είπα και στην πρωτολογία μου η διαφάνεια είναι συστατικό της δημοκρατίας. Η δημοκρατία ούτε φοράει ούτε ανέχεται τις κουκούλες. 
    ΑΝΤΩΝΗΣ ΣΚΥΛΛΑΚΟΣ: Μα, αυτό κάνετε. 
    ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Όμως, εν προκειμένω, κύριε συνάδελφε, όπως προκύπτει απ’ όλα τα έγγραφα, τόσο του ΣΕΠΕ, όσο και της Αγροτικής και της Τράπεζας της Ελλάδος –το ένα το κατέθεσα, εδώ είναι η εγκύκλιος της διοίκησης, η οποία συμμορφώνεται στην υπ’ αριθμόν 2577/9.3.06 πράξη του Διοικητού της Τραπέζης της Ελλάδος- τα πιστωτικά ιδρύματα οφείλουν να διασφαλίζουν, μέσω θεσμοθετημένων διαδικασιών, τη δυνατότητα πραγματοποίησης ανώνυμων αναφορών για την προστασία των υπαλλήλων. Αυτό είναι ό,τι αναφέρεται και στην πράξη του Διοικητού της Τραπέζης της Ελλάδος, αλλά και στην εγκύκλιο της Αγροτικής Τραπέζης.
    ΑΝΤΩΝΗΣ ΣΚΥΛΛΑΚΟΣ: Είναι αντισυνταγματική αυτή η εγκύκλιος.
    ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Θέλω, λοιπόν, να σας πω ότι αυτό είναι ένα τεχνικό θέμα, αφορά στον εσωτερικό έλεγχο των τραπεζών και είναι και μία πρακτική, η οποία εφαρμόζεται και σε όλες τις τράπεζες του κόσμου. 
    ΑΝΤΩΝΗΣ ΣΚΥΛΛΑΚΟΣ: Μόνο στην Αγροτική εφαρμόζεται. 
    ΦΑΝΗ ΠΕΤΡΑΛΙΑ – ΠΑΛΛΗ (Υπουργός Απασχόλησης και Κοινωνικής Προστασίας): Θα δείτε, λοιπόν –και πάλι θα το τονίσω- ότι οι καταγγελίες που επιτρέπεται να γίνουν, δεν αφορούν πρόσωπα, αλλά αφορούν πράξεις αξιόποινες. 
    Θα έλεγα, κύριε Σκυλλάκο, ότι σε μια εποχή όπου πολλές τράπεζες -και ευτυχώς όχι ελληνικές- αποδείχτηκαν «χάρτινοι πύργοι», κατέρρευσαν μέσα σε μία νύκτα, δημιουργώντας τη μεγαλύτερη παγκόσμια οικονομική κρίση που έχει βιώσει η ανθρωπότητα και που τη βιώνουμε σήμερα όλοι, ο αυστηρός έλεγχος της λειτουργίας τους πιστεύω ότι πρέπει να είναι το ζητούμενο και όχι το καταγγελλόμενο. Και θεωρώ, ότι όσο πιο αυστηρός είναι ο έλεγχος στις τράπεζες, τόσο μεγαλύτερη διαφάνεια υπάρχει μέσα στα πιστωτικά ιδρύματα. Και θα έλεγα να μην ταυτίζουμε τον έλεγχο των αξιόποινων πράξεων στο τραπεζικό σύστημα με τα ανθρώπινα δικαιώματα, διότι έτσι θα οδηγηθούμε σε άλλα συμπεράσματα και σε άλλες νοοτροπίες. 
       ΠΡΟΕΔΡΕΥΟΥΣΑ (Βέρα Νικολαΐδου): Θα συζητηθεί τώρα η με αριθμό 522/10.2.2009 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Τόγια προς τον Υπουργό Αγροτικής Ανάπτυξης και Τροφίμων, σχετικά με την ενίσχυση των παραγωγών ντομάτας του Νομού Βοιωτίας κ.λπ.. 
      Η επίκαιρη ερώτηση του κ. Τόγια έχει ως εξής:
      «Στις 4 Νοεμβρίου 2008, κατά τη συζήτηση επερώτησής μου, ο πρώην Υπουργός Αγροτικής Ανάπτυξης κ. Αλέξανδρος Κοντός, δεσμεύτηκε από το Βήμα της Βουλής για λύση, μέσω του ΕΛΓΑ, του θέματος των παραγωγών ντομάτας της Βοιωτίας που δεν θα καταφέρουν να ξεπεράσουν το πλαφόν των τεσσάρων τόνων, λόγω καταστροφής των καλλιεργειών από τη σφοδρή χαλαζόπτωση που έπληξε τη Βοιωτία το καλοκαίρι (Αύγουστος 2008). Παραθέτω αυτούσιο το σχετικό απόσπασμα της ομιλίας του:
      «… διαβεβαιώνουμε τους παραγωγούς και θα το μεταφέρουμε –θα τους ενημερώσουμε για το θέμα αυτό- ότι θα συνυπολογιστεί η ποσότητα που έχουν παραδώσει με την ποσότητα που έχει καταστραφεί και εφόσον ξεπεράσουμε το πλαφόν των τεσσάρων τόνων, τότε θα πληρωθούν κανονικά τη συνδεδεμένη ενίσχυση. Είναι μια ξεκάθαρη θέση αυτή. Θα κοιτάξουμε από τον ΕΛΓΑ, έτσι ώστε με τις εκτιμήσεις που θα γίνουν να μπορούμε να συμπληρώσουμε το πλαφόν αυτό και πιστεύω ότι εάν συνυπολογιστούν τα δύο, δηλαδή αυτή η ποσότητα που παραδόθηκε και αυτή η ποσότητα η οποία καταστράφηκε, θα ξεπεράσουμε τους  τέσσερις τόνους και δεν θα υπάρξει καμμία μείωση των επιδοτήσεων στην περιοχή μας».
      Δυστυχώς,  όχι μόνο δεν υλοποιήθηκε η υπόσχεση του Υπουργού, με αποτέλεσμα μέχρι σήμερα οι αγρότες να μην έχουν πάρει ούτε ένα ευρώ, αλλά ούτε καν έχει προσδιοριστεί η οριστική τιμή της ενίσχυσης για τις περιπτώσεις συνδεδεμένης ενίσχυσης, η οποία σημειωτέον σύμφωνα με τη σχετική ΚΥΑ θα έπρεπε να είχε προσδιοριστεί μέχρι την 1η Δεκεμβρίου 2008. Για μια ακόμη φορά τα αποτελέσματα της ανακολουθίας λόγων και έργων της Κυβέρνησης, τα υφίστανται οι αγρότες και το εισόδημά τους.
      Ερωτάσθε:
      Προτίθεστε να υλοποιήσετε τη ρύθμιση για επιδότηση των πληγέντων παραγωγών ντομάτας, όπως άλλωστε είχε δεσμευτεί ο προκάτοχός σας;».
      Στην ερώτηση του κ. Τόγια θα απαντήσει ο Υφυπουργός κ. Κιλτίδης.
      Ορίστε, κύριε Υφυπουργέ, έχετε το λόγο.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κυρία Πρόεδρε.
      Προφανώς και αυτονοήτως, ισχύει η απάντηση, ναι, θα αποζημιωθούν αυτοί που πρέπει να αποζημιωθούν, όπως ανά την επικράτεια θα συμβεί, όσοι κατά την κοινή υπουργική απόφαση, τυγχάνουν αυτής της συνδεδεμένης ενίσχυσης, κατά τα προκαθορισμένα στην κοινή υπουργική απόφαση, μετά τον Κανονισμό της Ευρωπαϊκής Ένωσης για την ενίσχυση των ντοματοπαραγωγών. Προφανώς, αγαπητέ συνάδελφε, η Κυβέρνηση έχει συνέχεια και αυτά τα οποία ο Υπουργός ανέφερε στις 4 Νοεμβρίου ισχύουν και υλοποιούνται από τις υπηρεσίες και του Υπουργείου μας και του ΕΛΓΑ.
      Είναι γνωστό ότι το Μάρτιο του 2008 συνετάχθη κοινή υπουργική απόφαση που καθόριζε την αποζημίωση της συνδεδεμένης στους ντοματοπαραγωγούς της χώρας μας για την περίοδο από 1ης Ιανουαρίου, έως 31 Δεκεμβρίου του 2010. Επίσης, είναι γνωστό ότι προσδιορίστηκε η 1η Δεκεμβρίου, ως καταληκτική ημερομηνία με την προκαθορισμένη έννοια από την κοινή υπουργική απόφαση –όχι απαραιτήτως δεσμευτική, αλλά ενδεικτικά καταληκτική- ότι τότε θα καθοριστεί και το ύψος των ενισχύσεων, εφόσον θα είχε καταστεί δυνατόν και εφόσον για πρώτη φορά καλείται η χώρα μας να ενισχύσει ντοματοπαραγωγούς, ποιοι θα είναι οι δικαιούχοι, με ποια στρεμματική έκταση και σε ποια κλίμακα.
      Είναι γνωστό ότι κατά την ΚΥΑ οι κλίμακες είναι δύο. Αυτοί οι οποίοι στοιχειοθετούν δικαίωμα με παραγωγή άνω των τεσσάρων χιλιάδων κιλών, έως επτά χιλιάδων και αυτοί οι οποίοι είναι άνω των επτά χιλιάδων. Βεβαίως, αυτοί που δεν στοιχειοθετούν δικαίωμα υπάγονται στην κατηγορία των παραγωγών αυτών, οι οποίοι δεν στάθηκε δυνατόν να ανταποκριθούν στο κατώτατο όριο που θέτει η κοινή υπουργική απόφαση. Είναι γνωστό ότι η καταληκτική δεσμευτική απολύτως ημερομηνία για την αποπληρωμή αυτής της συνδεδεμένης ενίσχυσης είναι η 30η Ιουνίου 2009, του τρέχοντος έτους και προφανώς, αυτή η ημερομηνία βρίσκεται μπροστά μας. 
      Εμείς, βεβαίως φροντίζουμε, πριν εκπνεύσει αυτή η προθεσμία, σε σύντομο χρονικό διάστημα, να αποδώσουμε στους ντοματοπαραγωγούς αυτά τα οποία δικαιούνται και δεν είναι υπόσχεση καμιάς κυβερνήσεως και κανενός Υπουργού, κατά τους νόμους και κατά την κείμενη νομοθεσία. Ο ΕΛΓΑ ήδη έχει κάνει την εξατομικευμένη καταμέτρηση των ζημιών, έχουν δε ήδη πληρωθεί όλοι οι δικαιούχοι της αποζημίωσης από τον ΕΛΓΑ, με ποσό άνω των 847.000 ευρώ. 
      Τα περαιτέρω, όμως, στη δευτερολογία μου.
      ΠΡΟΕΔΡΕΥΟΥΣΑ (Βέρα Νικολαΐδου): Θα συνεχίσετε στη δευτερολογία σας, κύριε Υπουργέ. 
      Σας ευχαριστώ. 
      Το λόγο έχει ο ερωτών Βουλευτής κ. Τόγιας. 
      ΒΑΣΙΛΕΙΟΣ ΤΟΓΙΑΣ: Ευχαριστώ, κυρία Πρόεδρε. 
      Κύριε Υπουργέ, δεν ξέρω εάν έχει γίνει κατανοητό. Αναλύσατε την κοινή υπουργική απόφαση, η οποία είναι γνωστή. Εδώ, όμως, αντιμετωπίσαμε έκτακτες συνθήκες. Και ο κ. Κοντός, πρώην Υπουργός Γεωργίας, ανέλαβε ορισμένες δεσμεύσεις εδώ, τις οποίες βέβαια εσείς επαναλάβατε, αλλά δεν παύει να περνάει ο χρόνος και να μην έχουν αποζημιωθεί οι αγρότες και να μην έχουν λάβει τα υπεσχημένα από του Βήματος της Βουλής από τον κύριο Υπουργό, την ίδια στιγμή που δεν έχουν καταβληθεί τα δικαιώματα –μιλάω τώρα για το αποσυνδεμένο- σε μεγάλο ποσοστό των παραγωγών. Ούτε αυτά έχουν καταβληθεί. 
      Δεύτερον, τι εννοείτε ότι είναι ενδεικτική και δεν είναι καταληκτική; Νομίζω ότι τα Ελληνικά τα μιλάτε το ίδιο καλά, όπως και όλοι μας. Η καταληκτική, είναι καταληκτική ημερομηνία, δηλαδή καταλήγουμε. Σε αυτή την ημερομηνία πρέπει να διαμορφωθεί, να προσδιοριστεί η οριστική τιμή ενίσχυσης. Υπάρχει καινούργια ημερομηνία; Νομίζω ότι αυτό είναι πρωτοφανές. Πρώτη φορά το ακούω. Καθώς και η μη καταβολή του συνδεδεμένου στους δικαιούχους. 
      Πέραν αυτού, επανέρχομαι. Εδώ, υπάρχει συγκεκριμένη δέσμευση και γι’ αυτό παραθέτω το συγκεκριμένο απόσπασμα. Εκεί η δέσμευση είναι ρητή. Κατεύθυνση –λέει, στον ΕΛΓΑ- για να παρακαμφθεί, γιατί αναγνωρίζεται ότι οι αγρότες της Βοιωτίας, οι ντοματοπαραγωγοί υπέστησαν μεγάλη ζημιά. Όταν κάθε χρόνο έχουν 5,8 τόνους ζημιά το έτος, δεν μπορεί να μην υπερβαίνουν τους τέσσερις τόνους, την προηγούμενη περίοδο. Η καλλιεργητική περίοδος τελείωσε στις 20 Οκτώβρη και ακόμη δεν έχετε προσδιορίσει την οριστική τιμή ενίσχυσης. Η κατεύθυνση στον ΕΛΓΑ είναι μετέωρη αυτή τη στιγμή ακόμα. Περιμένουν οι αγρότες την υλοποίησή της. 
      Επίσης, θα ήθελα να σας ρωτήσω και επ’ ευκαιρία να απαντήσετε. Υπάρχουν διάφορα δημοσιεύματα που λένε ότι σκέπτεστε την αναθεώρηση των τεσσάρων και των επτά τόνων. Θα ήθελα να το πείτε εδώ, εάν το σκέφτεστε ή όχι. 
      Τέλος, θα ήθελα να σας πω ότι αυτές οι υποσχέσεις, όταν δίνονται στους αγρότες, ειδικά τη σημερινή περίοδο, που ξέρετε τη δυσχερή θέση τους, πρέπει να τηρούνται. Και εδώ, πράγματι πρέπει να υπάρχει μία συνέχεια και εντός της Κυβέρνησης, αλλιώς δικαίως οι αγρότες αναρωτιούνται και είναι επιφυλακτικοί και λένε οι αγρότες της Βοιωτίας: «Μήπως, όπως δεν τα είδαμε εμείς τα λεφτά που μας υποσχέθηκαν, έτσι δεν θα τα δουν και οι αγρότες που τους υποσχεθήκατε πρόσφατε τα 500.000.000, κύριε Υπουργέ;». 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Ο κύριος Υφυπουργός έχει το λόγο για δύο λεπτά, να δευτερολογήσει. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Δεν νομίζω ότι έχουν καμμία ομοιότητα τα δύο γεγονότα που ανέφερε ο αγαπητός συνάδελφος στο τέλος της ομιλίας του. Θέλω να σας θυμίσω, όμως, ότι η συγκεκριμένη διαδικασία εφαρμόζεται για πρώτη φορά στην Ευρωπαϊκή Ένωση και στη χώρα μας, ειδικότερα. Γνωρίζουμε τα προβλήματα, τα οποία ταλάνισαν την ελληνική πολιτεία διαχρονικά και διακομματικά, στην απόδοση αυτών που δικαιούνται όσοι από τους αγρότες στοιχειοθετούν δικαιώματα ενίσχυσης από την Ευρωπαϊκή Ένωση με τη διαδικασία των κοινοτικών ενισχύσεων. 
      Εμείς τηρήσαμε την υπόσχεσή μας σε ό,τι έχει να κάνει με τη συμπληρωματική διαδικασία με την αποζημίωση του ΕΛΓΑ και είπαμε ότι, όπως όλοι οι Έλληνες ντοματοπαραγωγοί με ή χωρίς προβλήματα -συμπεριλαμβανομένων όλων- έτσι και οι της Βοιωτίας, όσοι θα αποδείξουν με την εξατομικευμένη αποζημίωση, την οποία ήδη, σημειωτέον, πρωτόγνωρα έλαβαν εντός τριμήνου από την ημερομηνία λήξεως της συγκομιδής οι ντοματοπαραγωγοί, 847.000 ευρώ, ως αποζημίωση, όσοι αποδείξουν ότι με το ποσοστό της ζημίας συμπληρώνουν...
      ΒΑΣΙΛΕΙΟΣ ΤΟΓΙΑΣ: Οι περισσότεροι δεν περνούν τους τέσσερις τόνους. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Παραδείγματος χάριν, τα πράγματα είναι πολύ απλά. Η αριθμητική είναι πολύ απλή. Εάν είχε δύο χιλιάδες κιλά και είχε ζημία άλλα δύο χιλιάδες κιλά, προφανώς η βούλησή μας είναι δεδομένη και δεσμευτική, ότι αυτοί στοιχειοθετούν το δικαίωμα ενίσχυσης. Εάν δε, μάλιστα υπάρχουν καλλιεργητές –μπορεί να υπάρχει και τέτοια περίπτωση- που να έλαβαν 3.000 και να έχουν ζημία που να ξεπερνά τα 7.000, προφανώς θα δικαιωθούν κατά την ανώτερη κλίμακα, δηλαδή του παραγωγού, πέραν των 7.000. 
      Επομένως, κανένας Βοιωτός ντοματοπαραγωγός δεν θα υπολείπεται σε τίποτα στην απόδοση του δικαίου από οποιονδήποτε στην ελληνική επικράτεια. Είναι γνωστό, όμως, ότι τα προβλήματα είναι μεγάλα. Για πρώτη φορά ο ΟΠΕΚΕΠΕ κατατάσσει τους καλλιεργητές. Εκατόν είκοσι έξι παραγωγοί έχουν πρόβλημα, που δεν στέκεται πουθενά αυτό το οποίο έχουν δηλώσει. Δυστυχώς, είναι αμαρτήματα που έρχονται από πολύ βαθιά και το γνωρίζετε. Διακόσιοι τριάντα εννέα παραγωγοί είναι κάτω των τεσσάρων τόνων ανά στρέμμα. Επτακόσιοι είκοσι έξι είναι στην ενδιάμεση και –προσέξτε- χίλιοι τετρακόσιοι πενήντα έξι είναι άνω των 7.000 τόνων. Αυτό δικαιώνει, ίσως, και την επιλογή του Υπουργείου μας, όταν συνέταξε την κοινή υπουργική απόφαση, με τις κλίμακες τις οποίες έθεσε, ότι εκινείτο εντός των λογικών ορίων και του δικαίου για τους Έλληνες ντοματοπαραγωγούς. Πάντως, κανένας Βοιωτός δεν θα αδικηθεί έναντι οιουδήποτε άλλου ανά την επικράτεια ντοματοπαραγωγού. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Υπουργέ. 
      Εισερχόμαστε στην με αριθμό 519/10-2-2009 επίκαιρη ερώτηση δεύτερου κύκλου του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Εσωτερικών, Απασχόλησης και Κοινωνικής Προστασίας, σχετικά με τις κινητοποιήσεις των εργαζομένων στα καταστήματα «JUMBO» κ.λπ..
      Η επίκαιρη ερώτηση του κ. Μαυρίκου έχει ως εξής:
      «Το τελευταίο διάστημα, εκδηλώθηκαν μια σειρά αγώνες και κινητοποιήσεις του εργατικού κινήματος, ως έμπρακτη απάντηση αλληλεγγύης προς το νέο εργαζόμενο, που απέλυσαν τα καταστήματα «JUMBO», που χρησιμοποίησαν άθλιες και μαφιόζικες μεθοδεύσεις σε βάρος του, με προσπάθεια εξαγοράς του και απειλές για τη ζωή του ίδιου και μελών της οικογενείας του. 
      Το οργανωμένο εργατικό κίνημα εμποροϋπαλλήλων με τις κινητοποιήσεις και εκδηλώσεις του, αντέδρασε στις μεθοδεύσεις της εργοδοσίας των «JUMBO» και σε κάθε προσπάθεια παραπέρα τρομοκράτησης των εργαζομένων, απαιτώντας την επαναπρόσληψη του εργαζομένου που απολύθηκε για συνδικαλιστική δράση. 
      Η εργοδοσία, για να αντιμετωπίσει το οργανωμένο κίνημα συμπαράστασης και αλληλεγγύης των εργαζομένων προς τον απολυμένο συνάδελφο, απαιτεί από την Κυβέρνηση, διώξεις των συνδικαλιστικών και των εργαζομένων. Η Αστυνομία άρχισε να τρομοκρατεί τους εργαζόμενους, με παρακολούθηση των εκδηλώσεών τους, καταγραφή των κινήσεών τους σε συνεργασία με την εργοδοσία, και στη συνέχεια συλλήψεις και προσαγωγές συνδικαλιστικών στελεχών και εργαζομένων, ακόμη και δικηγόρων, με απαγγελία μεθοδευμένων κατηγοριών. 
      Έτσι, η εργοδοσία ενισχύει την τρομοκρατία προς τους εργαζομένους με την αμέριστη βοήθεια της Κυβέρνησης και των μηχανισμών της. 
      Ερωτώνται οι κύριοι Υπουργοί αν θα επιμείνουν στην ένταση του αυταρχισμού. Τι μέτρα προτίθενται να λάβουν και σε ποιες ενέργειες θα προβούν, προκειμένου να σταματήσουν τέτοιες απαράδεκτες ενέργειες;».
      Στην επίκαιρη ερώτηση του κ. Μαυρίκου θα απαντήσει η Υφυπουργός κ. Σοφία Καλαντζάκου. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κυρία Πρόεδρε. 
      Κύριε συνάδελφε, σε προηγούμενη επίκαιρη ερώτηση από την πλευρά του Κομμουνιστικού Κόμματος Ελλάδας έδωσα αναλυτικά στοιχεία για τις ενέργειες του ΣΕΠΕ στο θέμα αυτό. Γνωρίζετε, επίσης, ότι το ΣΕΠΕ έχει διενεργήσει ελέγχους στη συγκεκριμένη επιχείρηση κατ’ επανάληψη.  Υπάρχουν, όμως και κάποιες εξελίξεις για τις οποίες θα ήθελα να σας ενημερώσω. 
      Στις 11 Φεβρουαρίου πραγματοποιήθηκε τριμερής συνάντηση στο Τμήμα Κοινωνικής Επιθεώρησης Παλλήνης. Εκεί παρευρέθηκαν ο προσφεύγων, κ. Νικολόπουλος, η Πρόεδρος του Συλλόγου Εμποροϋπαλλήλων Αθήνας, από τη μία πλευρά, και από την άλλη πλευρά της εταιρείας, η νόμιμα εξουσιοδοτημένη δικηγόρος και η υπεύθυνη προσωπικού μισθοδοσίας. Κατά τη διεξαγωγή της τριμερούς, ο προσφεύγων υποστήριξε ότι για τη συνδικαλιστική του δράση δέχθηκε απειλές, ενώ του προσφέρθηκαν 50.000 ευρώ, προκειμένου να υπογράψει το έντυπο οικειοθελούς αποχώρησης, κάτι το οποίο δεν αποδέχθηκε. 
      Η πλευρά της εταιρείας αρνήθηκε οποιαδήποτε ανάμειξη, ενώ δικαιολόγησε το γεγονός της απόλυσης για λόγους άσχετους για τη συνδικαλιστική του δράση, υποστηρίζοντας ότι κανείς άλλος εκ των συμμετεχόντων σε απεργιακές κινητοποιήσεις, δεν απολύθηκε. 
      Από το ΣΕΠΕ έγιναν συστάσεις για την επαναφορά του μισθωτού στην εργασία του, για τη διατήρηση της εργασιακής ειρήνης και την αποφυγή κινδύνου ακυρότητας της καταγγελίας σύμβασης εργασίας και της υποχρέωσης καταβολής μισθών υπερημερίας. 
      Η επιθυμία, πάντως, του συγκεκριμένου υπαλλήλου, του κ. Νικολόπουλου, μετά την τριμερή συνάντηση, ήταν η ποινική δίωξη των υπευθύνων. 
      Αποτέλεσμα της τριμερούς συνεργασίας είναι η διαβίβαση της με αριθμό 533/12-2-2009 μηνυτήριας αναφοράς προς τον Εισαγγελέα Πλημμελειοδικών Αθηνών για παράβαση των διατάξεων του άρθρου 16 του ν. 1264/1982. Ως εκ τούτου, για το θέμα ποια, θα αποφανθούν τα δικαστήρια και στη συνέχεια, για τα υπόλοιπα, στη δευτερολογία μου. 
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαϊδου): Το λόγο έχει ο Βουλευτής κ. Μαυρίκος. 
      ΓΕΩΡΓΙΟΣ ΜΑΥΡΙΚΟΣ: Κυρία Καλαντζάκου , πιστεύουμε ότι η Κυβέρνηση  έχει σοβαρή και  μεγάλη  ευθύνη για το ότι στην επιχείρηση  «JUMBO» σε όλη την  Ελλάδα και όχι μονάχα στα καταστήματά της στο εσωτερικό, αλλά και στην Κύπρο και στην Βουλγαρία από έγκυρες πληροφορίες που έχουμε, βασιλεύει η εργοδοτική αυθαιρεσία και οι απειλές ενάντια στην συνδικαλιστική δράση των εργαζομένων. 
      Δεν έτυχε το ότι επέλεξε η συγκεκριμένη επιχείρηση να απολύσει τον Νικολόπουλο, ένα παιδί που πρωτοστατούσε στην προσπάθεια για ίδρυση σωματείου μέσα στην επιχείρηση, που πρωτοστατούσε στη συμμετοχή των εργαζομένων στις απεργιακές κινητοποιήσεις. Και όταν δεν  κατάφερε, δίνοντάς του  με ανθρώπους της πενήντα μέτρα έξω από την  επιχείρηση, σε ένα συγκεκριμένο σημείο,  50.000, τα οποία δεν δέχθηκε ο συνδικαλιστής του ΠΑΜΕ  -επειδή ούτε πουλιούνται, ούτε αγοράζονται όλοι, και είναι γνωστό αυτό σε ό,τι αφορά τα συνδικαλιστικά στελέχη του Πανεργατικού Αγωνιστικού Μετώπου- πέρασε σε απειλές. Τώρα απειλεί ότι θα διεκδικήσει διαφυγόντα κέρδη απ’ όλους εμάς, 100.000 από τον καθένα μας. Απειλεί επίσης ότι θα συνεχίσει τους δικαστικούς αγώνες. Απαίτησε με ασφαλιστικά μέτρα, όπως ξέρετε, απαράδεκτα να σταματήσει η νόμιμη  συνδικαλιστική δράση του Συλλόγου Εμποροϋπαλλήλων και του Πανεργατικού Αγωνιστικού Μετώπου και έχει το θράσος να μηνύει  συγκεκριμένους αστυνομικούς  για το ότι παραβαίνουν τα καθήκοντά τους.
      Σε αυτές τις ενέργειες την οδηγεί και την ωθεί  η στάση της Κυβέρνησης, όταν βλέπει τα ΜΑΤ να ορθώνονται απέναντι στους εργαζόμενους, όταν περιορίζεται η Κυβέρνηση στην έκφραση επιθυμίας από την  πλευρά της Επιθεώρησης Παλλήνης, που σωστά έκανε και λέει ότι πρέπει να επαναπροσληφθεί. Ποιο είναι το αποτέλεσμα; Κανένα μέχρι  σήμερα. 
      Πιστεύουμε  ότι η μήνυση που έχουμε καταθέσει συγκεκριμένα ενάντια στην εργοδοσία με πολύ συγκεκριμένες κατηγορίες σε βάρος της εταιρείας για εκβίαση, για προσπάθεια εξαγοράς, για παράνομη βία, για προσπάθεια κατακράτησης κ.λπ. θα εκδικαστεί σύντομα και, εν πάση περιπτώσει, θα  δικαιωθεί ο ίδιος ο εργαζόμενος. Απαιτούμε την επαναπρόσληψη. Ζητάμε να σταματήσει η παρουσία των ΜΑΤ είτε στην Αθήνα έξω από τα καταστήματα, είτε στα Γιάννενα, είτε στη Λάρισα όπου επιτίθενται σε βάρος των εργαζομένων, των συνδικαλιστών, που ασκούμε  το νόμιμο δικαίωμά μας, την απαίτηση για  την επαναπρόσληψη του εργαζόμενου που παράνομα  απολύθηκε.  
       Ζητάμε έστω και αυτήν τη στιγμή την παρέμβαση του Υπουργείου, προκειμένου να γίνει οποιαδήποτε συνάντηση, για να δοθεί λύση. Διαφορετικά πρέπει να ξέρει η επιχείρηση του «JUMBO» ότι δεν θα σταματήσουμε να απαιτούμε, να αγωνιζόμαστε και να είμαστε παρόντες μέχρι να λυθεί το πρόβλημα και να σταματήσει αυτή η αυθαιρεσία και η εργοδοτική τρομοκρατία σε βάρος των εργαζομένων. 
      Σας ευχαριστώ .
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ ευχαριστώ. 
      Κυρία Υφυπουργέ,  έχετε το λόγο, για να δευτερολογήσετε. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, πράγματι γίνονται κινητοποιήσεις από την πλευρά του Σωματείου και του ΠΑΜΕ. Όμως, σε καμμία περίπτωση δεν αποδέχομαι ότι η Αστυνομία  υπονομεύει και τρομοκρατεί τους εργαζομένους. Τέτοιοι απαράδεκτοι και αντιδημοκρατικοί μηχανισμοί που υπονοείτε στην ερώτησή σας –γιατί αυτά γράφετε-  δεν υπάρχουν  και τέτοιες μέθοδοι και πρακτικές δεν μπορούν να χαρακτηρίσουν την Αστυνομία η οποία επιτελεί με υψηλό αίσθημα ευθύνης την αποστολή της. 
      Για τις συγκεκριμένες κινητοποιήσεις ελήφθησαν τα επιβαλλόμενα μέτρα τάξεως για την αποτροπή επεισοδίων και την προστασία προσώπων και πραγμάτων. Από τους υπεύθυνους της εταιρείας σε δεκατρείς περιπτώσεις συγκεντρώσεων, παραστάσεων, διαμαρτυρίας, αποκλεισμού  εισόδων και παρεμπόδιση εισόδου πελατών  υπεβλήθησαν από πλευράς της εταιρείας στις κατά τόπους αστυνομικές υπηρεσίες κατά τη διάρκεια των συγκεντρώσεων μηνύσεις σε βάρος των προσώπων που είχαν συγκεντρωθεί μπροστά από τα καταστήματα. 
      Πέραν αυτών, όπως είπατε και μόνος σας, οι υπεύθυνοι της εταιρείας «JUMBO» σε πέντε περιπτώσεις υπέβαλαν μήνυση και  κατά των αστυνομικών, διοικητών υπηρεσιών,  υποδιοικητών, αξιωματικών  υπηρεσίας για  παράβαση καθήκοντος ισχυριζόμενοι δηλαδή ότι η Αστυνομία δεν έκανε αρκετά για να περιορίσει τη διαμαρτυρία. 
      ΓΕΩΡΓΙΟΣ ΜΑΥΡΙΚΟΣ:  Αυτό δείχνει το θράσος της εργοδοσίας. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Κύριε συνάδελφε, προασπιζόμαστε τα δικαιώματα των εργαζομένων και στηρίζουμε τη συνδικαλιστική τους δράση. 
        Σε ό,τι  αφορά την καταγγελία του κ. Νικολόπουλου για την προσπάθεια χρηματικής του εξαγοράς αλλά και τις απειλές κατά της ζωής του, τον τελικό  λόγο θα έχει η   δικαιοσύνη. 
      Όμως, επειδή θέσατε και ένα άλλο θέμα το οποίο είναι να υπάρξει μία συνάντηση συμφιλιωτικού χαρακτήρα μεταξύ των εργαζομένων και των εργοδοτών για να εξετάσουμε αυτό το θέμα, σας διαβεβαιώ ότι θα είμαστε σε μία συνεννόηση, για να μπορούμε να κάνουμε μία τέτοια συνάντηση στο Υπουργείο Απασχόλησης  το αμέσως επόμενο διάστημα. 
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ κυρία Καλαντζάκου. 
      Η με αριθμό 513/10-2-2009 επίκαιρη ερώτηση πρώτου κύκλου του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη, προς την Υπουργό  Απασχόλησης και Κοινωνικής Προστασίας, σχετικά με τις απολύσεις εργαζομένων στην πολυεθνική ασφαλιστική εταιρία ING κ.λπ. δεν συζητείται λόγω κωλύματος του Βουλευτή που δήλωσε ασθένεια και συνεπώς διαγράφεται. 
      Η με αριθμό 523/10-2-2009 επίκαιρη ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Ανάπτυξης, σχετικά με την απομάκρυνση των εταιρειών και των δεξαμενών πετρελαιοειδών από την περιοχή του Περάματος κ.λπ. επίσης δεν συζητείται και συνεπώς διαγράφεται. 
      Συνεχίζουμε με την πρώτη με αριθμό 509/10-2-2009 επίκαιρη ερώτηση του δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Υγείας και Κοινωνικής Αλληλεγγύης, σχετικά με την κάλυψη της ιατρικώς υποβοηθούμενης αναπαραγωγής  από τα ασφαλιστικά ταμεία κ.λπ..
      Το περιεχόμενο της επίκαιρης ερώτησης του κ. Γείτονα έχει ως εξής:
      «Η πλήρης ρύθμιση των θεμάτων της ιατρικώς υποβοηθούμενης αναπαραγωγής (ΙΥΑ) είναι κοινωνική αναγκαιότητα λόγω του δημογραφικού, εθνική προτεραιότητα και συνταγματική υποχρέωση.  Σήμερα στη χώρα μας υπάρχουν πάνω από τριακόσιες χιλιάδες υπογόνιμα ζευγάρια που καταφεύγουν στην ΙΥΑ για να τεκνοποιήσουν. Η κάθε προσπάθεια εξωσωματικής σε ιδιωτικό κέντρο κοστίζει από 1500  έως και 4000 ευρώ. Είναι υποχρέωση της πολιτείας να προστατεύσει και να βοηθήσει αυτά τα ζευγάρια. Πριν τέσσερα χρόνια ψηφίστηκε ο νόμος 3305/2005 με τον οποίο συμπληρώθηκε ο ν. 3089/2002.  Μέχρι σήμερα δυστυχώς η πρόνοια του νόμου για ανάληψη του κόστους από τα ασφαλιστικά ταμεία παραμένει γράμμα κενό καθώς καθυστερεί η έκδοση του προεδρικού διατάγματος. Παρά τις επανειλημμένες ερωτήσεις  μου στο θέμα (τελευταία 9953/14-11-2008)   η απάντηση του  κυρίου Υπουργού ότι: «η κατάρτιση του προεδρικού διατάγματος  βρίσκεται στο στάδιο της επεξεργασίας» δεν πείθει πια κανέναν. Η Ανεξάρτητη Αρχή ήδη από το 2006 έχει δώσει τη γνωμοδότησή της στο θέμα.  Οι ασφαλιστικοί φορείς  έχουν επίσης υποβάλει  σχετικά τις προτάσεις τους. Η καθυστέρηση δύο και πλέον ετών για την έκδοση του εν λόγω προεδρικού  διατάγματος είναι ανεπίτρεπτη. 
      Κατόπιν τούτων ερωτάται ο κύριος Υπουργός πότε θα εκδοθεί το προεδρικό διάταγμα που αφορά στην κάλυψη του κόστους της ιατρικώς υποβοηθούμενης αναπαραγωγής από τα ασφαλιστικά ταμεία και με ποιόν τρόπο θα επιμεριστεί το κόστος;».
      Στην επίκαιρη ερώτηση του κ. Γείτονα  θα απαντήσει ο Υφυπουργός κ. Γεώργιος Παπαγεωργίου. 
      Κύριε Υφυπουργέ, έχετε το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Κυρία Πρόεδρε, αγαπητέ συνάδελφε, πράγματι το περιεχόμενο της επίκαιρης ερώτησης είναι ιδιαίτερα σημαντικό, αφού η ιατρικώς υποβοηθούμενη αναπαραγωγή, όπως πολύ καλά ξέρετε, είναι μια πολύ σημαντική εξέλιξη επιστημονική που εφαρμόζεται τα τελευταία χρόνια σχεδόν σε καθημερινή βάση. Είναι πολύ σημαντικό το θέμα επίσης για μια χώρα που παρουσιάζει έντονο δημογραφικό πρόβλημα. Πέρα από ένα καθαρά ιατρικό θέμα, είναι θέμα κοινωνικό, ηθικό και νομικό και πιστεύω ότι μία χώρα με το δημογραφικό αυτό πρόβλημα δεν μπορεί να μείνει αδιάφορη και  να μη λαμβάνει τα απαραίτητα μέτρα. Θα έλεγα ακόμα ότι είναι ένα σημείο όπου συναντώνται οι ανθρώπινες αξίες, οι εξελίξεις της επιστήμης, η κοινωνική αντίληψη του σύγχρονου κράτους με το αναπόφευκτά υψηλό κόστος που όμως θα πρέπει να μην αποτελεί σε καμμία περίπτωση εμπόδιο και να είναι στη χρήση του καθενός πολίτη. 
      Το νομοθετικό πλαίσιο στη χώρα μας και με το ν. 3089/2002 που ρύθμιζε κυρίως νομικά θέματα, καθώς όριζε τις περιπτώσεις για τις οποίες θα πρέπει κανείς να καταφεύγει στην ιατρικά υποβοηθούμενη αναπαραγωγή, συμπληρώνεται με το ν. 3305/2005, όπου καλύπτει από πλευράς δημόσιας υγείας τα κενά που υπήρχαν στον προηγούμενο νόμο, αλλά και δίνει απάντηση και σε ορισμένα θέματα, αν θέλετε, οικογενειακού και κληρονομικού δικαίου, απόρροια αυτής της εφαρμογής. Είναι ένα σύγχρονο και πλήρες νομοθετικό πλαίσιο που καλύπτει από κάθε πλευρά όλα τα ζητήματα. Από το ν. 3305/2005 απορρέει η δυνατότητα και η υποχρέωση αφ’ ενός μεν της εκδόσεως προεδρικού διατάγματος που θα καθορίζονται οι όροι και οι προϋποθέσεις ίδρυσης και λειτουργίας των μονάδων ιατρικά υποβοηθούμενης αναπαραγωγής αλλά και των μονάδων της κρυοσυντήρησης και επιπλέον οι όροι της κάλυψης από πλευράς των ασφαλιστικών ταμείων αλλά και των ανασφάλιστων μέσα από τα προνοιακά προγράμματα της ιατρικά υποβοηθούμενης αναπαραγωγής.
      Η Εθνική Αρχή Ιατρικά Υποβοηθούμενης Αναπαραγωγής που προβλέπεται από το νόμο άρχισε να λειτουργεί από το πρώτο διάστημα ψήφισης του νόμου και, παρά τις δυσκολίες -τώρα σχεδόν έχει ολοκληρωθεί η δυνατότητά της να παρέχει αυτό που είναι υποχρεωμένη από το νόμο- προχώρησε στη σύνταξη των απαραίτητων στοιχείων, έτσι ώστε, έχοντας και την απάντηση από την πλευρά των ασφαλιστικών ταμείων, να προχωρήσει στην έκδοση του προεδρικού διατάγματος. Ταυτόχρονα, προχώρησε και επεξεργάστηκε και το προεδρικό διάταγμα για τους όρους και τις προϋποθέσεις λειτουργίας και αυτή η καθυστέρηση οφειλόταν κυρίως στην υποχρέωσή μας να ενσωματώσουμε -και το ξέρετε πάρα πολύ καλά- τις κοινοτικές οδηγίες που αφορούσαν τα θέματα μεταμοσχεύσεων ιστών και οργάνων. Μέσα από εκεί παρεχόταν το γενικό πλαίσιο και η περαιτέρω εξειδίκευση η οποία είναι στην τελική φάση της επεξεργασίας και θα ολοκληρωθεί. Για το θέμα της έκδοσης του προεδρικού διατάγματος και για την κάλυψη, νομίζω πως είμαστε στην τελική φάση της επεξεργασίας. Θα σας εξηγήσω, έχοντας και τα καινούργια στοιχεία που θα μου πείτε, και νομίζω πως είμαστε στη φάση, όπου πράγματι μία σημαντική εξέλιξη της επιστήμης έρχεται να ενσωματωθεί στις καθημερινές ανάγκες της κοινωνίας –επαναλαμβάνω- σε μια χώρα όπου το δημογραφικό πρόβλημα είναι έντονο.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο ερωτών Βουλευτής κ. Κωνσταντίνος Γείτονας.
       ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
      Κύριε Υπουργέ, για την «ταμπακιέρα» δεν μου είπατε πάλι, δεν δεσμευθήκατε. Αυτό το διάταγμα κόκαλα έχει; Όλο μου λέτε είναι σε επεξεργασία. Πότε θα εκδοθεί; Διότι αλλιώς, ο νόμος παραμένει ανενεργός ουσιαστικά. Αναφέρομαι ιδιαίτερα στο προεδρικό διάταγμα για την ασφαλιστική κάλυψη. Όπως έχω σημειώσει και στη γραπτή μου ερώτηση, υπάρχουν περίπου τριακόσιες χιλιάδες υπογόνιμα ζευγάρια, τα οποία χρειάζονται την ιατρικά υποβοηθούμενη αναπαραγωγή και αυτά αυξάνουν συνεχώς. Δεν είναι μόνο θέμα κοινωνικό, όπως είπατε και εσείς και συμφωνούμε σε αυτό. Επειδή έχουμε δημογραφικό πρόβλημα, είναι και εθνική προτεραιότητα. Υπάρχει το νομικό πλαίσιο. Στην αρχή με τον ν. 2002, όπως συμπληρώθηκε με το ν. 2005. Όμως από εκεί και πέρα μένει κενό γράμμα ο νόμος. Ανενεργός.
      Όσο δε για την Εθνική Αρχή που είπατε υπολειτουργεί, δεν είναι μόνο το διάταγμα, που λείπει. Επιμένω σ’ αυτό γιατί θα καλύψει τα ζευγάρια ασφαλιστικά, για να πληρώνονται βασικά οι δαπάνες. Διότι, όπως εσείς ξέρετε καλύτερον εμού και ως γιατρός, κάθε προσπάθεια κοστίζει από 1.500 μέχρι 4.500 ευρώ. Το κάθε ζευγάρι μπορεί να κάνει και δύο και τρεις προσπάθειες, άρα φθάνει και τα 10.000 ευρώ αυτή η υπόθεση. Τα ζευγάρια θεώρησαν ότι αναπτερώθηκαν οι ελπίδες τους, όταν ειπώθηκε ότι τα ασφαλιστικά ταμεία θα καλύψουν τις δαπάνες. Έκτοτε δεν το βλέπουν και χρειάζεται, πιστεύω, να επισπεύσουμε σε αυτό το ζήτημα. Είναι ανάγκη να επισπεύσουμε. Περίμενα σήμερα ότι θα δεσμευθείτε. Έχω κάνει επανειλημμένες ερωτήσεις, παίρνω υποσχέσεις. Τώρα μου είπατε ότι το προεδρικό διάταγμα είναι στην τελική φάση επεξεργασίας. Εγώ θα ήθελα να μου δώσετε συγκεκριμένο χρονοδιάγραμμα. 
      Αλλά βέβαια, κύριε Υπουργέ, λυπάμαι που θα το πω, τι απαιτήσεις μπορώ να έχω από την Κυβέρνησή σας, όταν συζητάμε και αυτήν την ερώτηση, με την υγεία στην «εντατική»; Πραγματικά βιώνουμε περίοδο, θα έλεγα, σκόπιμης απαξίωσης και εγκατάλειψης του ΕΣΥ. Τα νοσοκομεία είναι στο «κόκκινο» και το ξέρετε. Άλλα συμφωνήσατε με τους γιατρούς, άλλα έφερε εδώ στη Βουλή να κυρώσει ο κύριος Υπουργός. Οι ελλείψεις σε προσωπικό είναι σημαντικές. Τα νοσοκομεία έμειναν ακόμα και από υγειονομικό υλικό. Πού θα πάει; Πάντα υπήρχαν προβλήματα, κύριε Υπουργέ, στο ΕΣΥ, κανένας δεν το αμφισβητεί, αλλά αυτό το χάλι πραγματικά δεν υπήρξε ποτέ. Η Κυβέρνηση «αγρόν αγοράζει» και ο κύριος Υπουργός περί άλλων «μεριμνά και τυρβάζει», όπως λένε μάλιστα πολλοί, τον εαυτόν του ως διάδοχον ετοιμάζει!
      ΠΡΟΕΔΡΕΥΟΥΣΑ (Βέρα Νικολαΐδου): Έχετε το λόγο, κύριε Υφυπουργέ, για να δευτερολογήσετε.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν συμμερίζομαι απόλυτα τις απόψεις σας, κύριε συνάδελφε, και ξέρετε και την προσωπική εκτίμηση που σας έχω. Εκτός από τα προβλήματα που υπάρχουν και πάντοτε υπήρχαν, υπάρχουν και μεγάλες παρεμβάσεις και τομές. Υπογράψαμε και συζητάμε μεθαύριο την Τετάρτη τη συλλογική σύμβαση, η οποία μέχρι και αύριο, μέχρι και την τελευταία στιγμή, συνεχώς βελτιώνεται σε όλες τις πτυχές, και στα οικονομικά μεγέθη και στα θεσμικά, έτσι ώστε να ικανοποιήσει ένα πάγιο αίτημα των νοσοκομειακών γιατρών της χώρας. Από τότε που εγώ ήμουν στην ηγεσία του συνδικαλιστικού κινήματος ως Αντιπρόεδρος του Πανελληνίου Ιατρικού Συλλόγου, αυτό αποτελούσε πάγια διεκδίκηση. Έρχεται τώρα, λοιπόν, η στιγμή αυτό να πραγματοποιηθεί.
      Για να σας απαντήσω για το συγκεκριμένο, ξέρετε πάρα πολύ καλά ότι η Εθνική Αρχή της Ιατρικά Υποβοηθούμενης Αναπαραγωγής δεν προβλεπόταν με τίποτα πριν από την ψήφιση του συγκεκριμένου νόμου και άρχισε να λειτουργεί σχεδόν από το μηδέν. Δεν υπήρχε ούτε γραφική ύλη. Αυτή, λοιπόν, οργανώθηκε. Δημοσιεύθηκε και σχετικό προεδρικό διάταγμα που καλύπτει όλο το πλέγμα των αρμοδιοτήτων. Στο μεσοδιάστημα έχει εκδώσει και αποφάσεις που έχουν να κάνουν με πάρα πολλά ζητήματα. Αναφέρομαι σ’ ένα μόνο, στη δυνατότητα για την καθοδήγηση των οροθετικών από AIDS και τη δυνατότητά τους να προχωρούν σε εξωσωματική γονιμοποίηση. Επιπλέον όμως σας λέω ότι θέλει το προεδρικό διάταγμα αυτό να μην αφήνει κανένα απολύτως κενό. Δεν θέλουμε δηλαδή να μείνουν ακάλυπτες περιπτώσεις, έτσι ώστε να μην υπάρχει κανένα απολύτως πρόβλημα και επιπλέον, παρά το γεγονός ότι είναι συμβουλευτικού, αν θέλετε, χαρακτήρα και οι προτάσεις που μπορεί να ήρθαν από τα ασφαλιστικά ταμεία, επειδή παρατηρείται μία πολύ μεγάλη διαφορά στις τιμές οι οποίες προτείνονται με αυτές που προτείνει η Εθνική Αρχή και που και εμείς βλέπουμε ότι θα πρέπει να υιοθετηθούν, προσπαθούμε να βρούμε τη μέση οδό, έτσι ώστε να καλύπτεται σχεδόν, αν όχι όλο, το μεγαλύτερο ποσοστό. Για τη μεν φαρμακευτική αγωγή η πλήρης κάλυψη είναι δεδομένη. Θέλουμε και τα υπόλοιπα στοιχεία να είναι στο ύψος που πράγματι πρέπει να είναι, έτσι ώστε, εκτός από τα αποτελέσματα στο μεγάλο πρόβλημα της χώρας, να μην βάζει και σε πρόσθετες οικονομικές επιβαρύνσεις και περιπέτειες τους ασφαλισμένους. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ένα δεσμευτικό χρονοδιάγραμμα περιμένω.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Είναι ένα επίπονο Προεδρικό Διάταγμα και αυτό το γνωρίζετε πάρα πολύ καλά, διότι το θέμα έχει πάρα πολλές και δύσκολες πτυχές, οι οποίες θα πρέπει να καλυφθούν και οικονομικά και τεχνικά και νομικά, ώστε να μην υπάρχει κανένα απολύτως κενό. Νομίζω ότι είμαστε στην τελική φάση και δεν θα έχετε την ευκαιρία να επανέλθετε άλλη φορά με ερώτηση και συζήτηση σ’ αυτήν τη Βουλή. Εγώ και πάλι να σας συγχαρώ, διότι αυτό το θέμα το έχουμε πολλές φορές συζητήσει και μαζί και στις γραπτές απαντήσεις που δίνω στις ερωτήσεις.
      Ευχαριστώ πολύ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεσμευθείτε με μια ημερομηνία, κύριε Υπουργέ! Αλλιώς, βλέπω να πηγαίνει στις ελληνικές καλένδες!
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Εισερχόμαστε στη συζήτηση της τελευταίας με αριθμό 511/10-2-2009 επίκαιρης ερώτησης δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Περιφερειακού Νοσοκομείου «Άγιος Ανδρέας» στην Πάτρα. 
      Η επίκαιρη ερώτηση του κ. Τσούκαλη έχει ως εξής:
      «Οκτώ μήνες μετά την εκκένωση του ΓΠΝΠ «Άγιος Ανδρέας» της Πάτρας και διακόσια δέκα υπερπολύτιμα κρεβάτια εξακολουθούν να λείπουν από το υγειονομικό σύστημα της περιοχής, μεταξύ αυτών και έξι άκρως απαραίτητα της ΜΕΘ. Και αυτό γιατί ΥΠΕ και διοικητές των νοσοκομείων δεν υλοποιούν τις αποφάσεις και δεν τηρούν τα χρονοδιαγράμματα που επανειλημμένα έχει προσδιορίσει το Υπουργείο σας.
      Παρά τις μέριμνες του σχεδίου «Σώστρατος», το Νοσοκομείο υπολειτουργεί, με κλινικές να είναι διασκορπισμένες σε τέσσερα διαφορετικά κτήρια, με περιφερόμενο προσωπικό, με απελπισμένους ασθενείς και συγγενείς.
Σαν να μην έφταναν όλα τα παραπάνω, με τελεσίγραφο τους, μερίδα πανεπιστημιακών γιατρών, «απαιτούν» την εντός δεκαπέντε ημερών απομάκρυνση των κλινικών (παθολογική, χειρουργική, ορθοπεδική) του «Άγιος Ανδρέας» από το Νοσοκομείο του Ρίου, με το εξωφρενικό, εκτός των άλλων, επιχείρημα ότι υποβαθμίζεται η εκπαίδευση των φοιτητών.
     Και όλα αυτά με κραυγαλέο απόντα το Υπουργείο, ΥΠΕ, διοικήσεις νοσοκομείων, που με περιδεείς εκπροσώπους έχουν υποταχθεί στον ιδιότυπο εκβιασμό των Πανεπιστημιακών, ανήμποροι να υλοποιήσουν ειλημμένες πολιτικές αποφάσεις.
     Σε σύσκεψη φορέων που πραγματοποιήθηκε στις 2/2/2009 ζητήθηκε επίμονα η κάθοδος στην Πάτρα του κ. Αβραμόπουλου, προκειμένου να επιληφθεί προσωπικά της τραγικής κατάστασης.
     Κατόπιν όλων των προαναφερομένων, ερωτάται ο κ. Υπουργός:
     1) Σκοπεύει να επισκεφθεί άμεσα την Πάτρα και να επιληφθεί προσωπικά της τραγικής κατάστασης;
     2) Γιατί δεν έχουν υλοποιηθεί μέχρι σήμερα οι αποφάσεις σας για την ενιαία, ασφαλή και βιώσιμη λειτουργία των τριών κλινικών στους χώρους του Πανεπιστημιακού νοσοκομείου του Ρίου και γιατί η αρμόδια ΥΠΕ παραμένει απαθής στα εκβιαστικά τελεσίγραφα των πανεπιστημιακών γιατρών;».
     Στην ερώτηση του κ. Τσούκαλη θα απαντήσει, επίσης, ο Υφυπουργός κ. Γεώργιος Παπαγεωργίου.
     Έχετε το λόγο, κύριε Υφυπουργέ.
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και πάλι ευχαριστώ, κυρία Πρόεδρε.
     Κύριε συνάδελφε, παρά το γεγονός ότι έχουμε ξανασυζητήσει σ’ αυτήν την Αίθουσα και με άλλον συνάδελφο και με εσάς το θέμα που προέκυψε μετά το μεγάλο σεισμό στην Πάτρα, θεωρώ πώς η εκ νέου συζήτηση είναι και χρήσιμη, διότι και τα θέματα αναδεικνύει και τα προωθεί, αλλά και δίνεται η ευκαιρία να επικαιροποιηθούν τα στοιχεία και να πληροφορηθούν και οι άμεσα ενδιαφερόμενοι και ο λαός της ευρύτερης περιοχής για το πού βρίσκεται η ιστορία αυτή.
     Γνωρίζετε πάρα πολύ καλά ότι μετά το σεισμό αποφασίστηκε η εκκένωση του Νοσοκομείου «Άγιος Ανδρέας» και η μεταφορά κάποιων κλινικών στο παλιό Στρατιωτικό Νοσοκομείο, το «409» και τριών κλινικών στο Πανεπιστημιακό Νοσοκομείο του Ρίου, της παθολογικής, της χειρουργικής και της ορθοπεδικής, ενώ στο λεγόμενο ταχύρρυθμο κτήριο παρέμειναν κάποιες άλλες κλινικές.
     Παρά το γεγονός ότι βγήκαν τόσα, ίσως και περισσότερα κρεβάτια από το Σύστημα Υγείας της περιοχής, όπως αναφέρατε, , θεωρώ ότι δεν υπήρξε –αν και υπάρχουν πιέσεις- σοβαρό πρόβλημα για την υγεία του λαού της περιοχής της Αχαΐας και της ευρύτερης περιοχής και αυτό οφείλεται και στις υπεράνθρωπες προσπάθειες του προσωπικού του Νοσοκομείου «Άγιος Ανδρέας» αλλά και του προσωπικού του Πανεπιστημιακού Νοσοκομείου του Ρίου, όπου σημαντικό ρόλο αναμφισβήτητα παίζει και η πανεπιστημιακή κοινότητα, γι’ αυτό και δεν συμμερίζομαι τις απόψεις σας και τους «χαρακτηρισμούς» –πιστεύω- στους οποίους  αναφέρεστε για το Πανεπιστημιακό Νοσοκομείο. 
     Από την επομένη κινήθηκε η διαδικασία, έτσι ώστε το συντομότερο δυνατό το Νοσοκομείο «Άγιος Ανδρέας» να είναι σε θέση και πάλι να λειτουργήσει όλο αυτό το διάστημα, με ένα πρόγραμμα και συμμετοχή στις εφημερίες και να αντιμετωπιστούν όλα αυτά τα προβλήματα. Από τα μέσα Ιουλίου δημοπρατήθηκε και ανατέθηκε η επισκευή όλων των προβλημάτων που προέκυψαν από το σεισμό, ενώ ταυτόχρονα ανατέθηκαν και δύο μελέτες: Η μία μελέτη της δυναμικότητας «ιδιο περιόδον» του κτηρίου του «Άγιος Ανδρέας» στο Εργαστήριο Αντισεισμικής του Πολυτεχνείου και επιπλέον ανετέθη και η δεύτερη μελέτη θωράκισης αντισεισμικής του «Άγιος Ανδρέας» –ένα θέμα που υπήρχε από παλαιότερα και απλώς ο σεισμός επιτάχυνε τη διαδικασία- σε μία εταιρεία η οποία είναι εξειδικευμένη σ’ αυτό, κάτω από την επίβλεψη του καθηγητή της Πολυτεχνικής Σχολής του κ. Δρίτσα και του καθηγητή του Εθνικού Μετσόβιου Πολυτεχνείου του κ. Σπυράκου. 
     Οι εργασίες, όπως πολύ καλά ξέρετε για την αποκατάσταση των ζημιών τελείωσαν το Σεπτέμβριο που μας πέρασε, η δε μελέτη παρεδόθη την ίδια περίοδο. Θεωρήθηκε όμως, ότι χρειάζεται και συμπληρωματικά στοιχεία, γι’ αυτό παρέμεινε για ένα ακόμα μήνα στα χέρια της εταιρείας και των συγκεκριμένων καθηγητών και παρεδόθη τέλος Οκτωβρίου του 2008. Κινήθηκε η διαδικασία δημοπράτησης του έργου και στις 9 Μαρτίου –αφού είναι διεθνής διαγωνισμός και τα περιθώρια είναι συγκεκριμένα και το χρονοδιάγραμμα ακριβές- γίνεται η επιλογή του υποψήφιου αναδόχου με τη συμβατική υποχρέωση το έργο να περατωθεί σε έξι μήνες. Έχει δε ενδιάμεση υποχρέωση ο κατασκευαστής σε τρεις μήνες  να  παραδώσει θωρακισμένο αντισεισμικά το διώροφο κτήριο του «Άγιος Ανδρέας»  και με όλες τις οικοδομικές και ηλεκτρομηχανολογικές παρεμβάσεις που χρειάζονται να γίνουν, έτσι ώστε ένα σημαντικό μέρος των λειτουργιών που εκεί θα αναπτυχθούν να μπει στο σύστημα και να μπορέσει έτσι να αποσυμφορηθεί η  όλη κατάσταση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Επειδή ο χρόνος και με τα καινούργια στοιχεία του κυρίου συναδέλφου, δεν επαρκεί θα απαντήσω στη δευτερολογία μου. 
     ΠΡΟΕΔΡΕΥΟΥΣΑ (Βέρα Νικολαΐδου): Θα συνεχίσετε στη δευτερολογία σας, κύριε Υφυπουργέ.
     Το λόγο έχει ο ερωτών Βουλευτής κ. Τσούκαλης.
     ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κυρία Πρόεδρε. 
     Κύριε Υπουργέ, στις 14/11/08 απαντήσατε σε πανομοιότυπη ερώτηση. Προσπαθώ να είμαι πολύ συγκεκριμένος στα ερωτήματα προκειμένου να μην επαναλαμβάνεται το ιστορικό της υπόθεσης, γιατί το ξέρουμε όλοι. Ξέρουμε και το πλαίσιο αυτό, το έχουμε ακούσει πάρα πολλές φορές. 
     Τα ερωτήματα είναι  πολύ συγκεκριμένα. Μέχρις ότου ολοκληρωθεί το κτήριο πώς θα λειτουργούν, κυρίως οι τρεις κλινικές που βρίσκονται στο Πανεπιστημιακό Νοσοκομείο; Αυτή είναι η σαφής ερώτηση. Μέχρι τώρα δεν έχουμε πάρει απάντηση. Αυτό περιμένει όλη η Πάτρα, όλοι οι φορείς. Αυτό περιμένει ο Ιατρικός Σύλλογος, οι Σύλλογοι Εργαζομένων Νοσηλευτικού Προσωπικού, η ΕΙΝΑ. Οι πάντες περιμένουν μία απάντηση και γι’ αυτό κάλεσαν τον κύριο Υπουργό, γιατί αποφάσεις ειλημμένες δεν υλοποιούνται.
     Και το πρόβλημα, κύριε Υπουργέ, είναι ότι σύμφωνα με άποψη του ΤΕΕ Δυτικής Ελλάδας, θα ολοκληρωθεί το έργο σε ένα χρόνο, σύμφωνα με τα δεδομένα που επικρατούν στην Ελλάδα και όχι σε έξι μήνες. 
     Όμως, από τη στιγμή που σας υπέβαλα αυτή την ερώτηση έχουμε τρία σοβαρότατα στοιχεία: 
     Το πρώτο στοιχείο είναι ένα έγγραφο του Νοσοκομείου προς το Κέντρο Επιχειρήσεων Υγείας με ημερομηνία 6 Φεβρουαρίου, όπου αναφέρει ότι όλες οι κλινικές του Νοσοκομείου μας έχουν πληρότητα που υπερβαίνει το 100%. Η παθολογική κλινική έχει πληρότητα 250%, η ψυχιατρική κλινική έχει πληρότητα που υπερβαίνει το 150% και αδυνατεί να δεχθεί νέους ασθενείς. Όλα αυτά έχουν χαρακτηριστεί από τον πρόεδρο του Ιατρικού Συλλόγου, στέλεχος σημαίνων δικό σας ότι το Νοσοκομείο του Ρίου θυμίζει νοσοκομείο τη Γάζας αυτή τη στιγμή.
     Υπάρχουν δηλώσεις ασθενών καταγεγραμμένες στον Τύπο: «Βλέπω δίπλα μου ανθρώπους να πεθαίνουν και εξετάσεις που γίνονται σε κοινή θέα». Μιλάμε για πλήρη καταρράκωση της αξιοπρέπειας. 
     Το δεύτερο γεγονός είναι ότι ενώ ζητούν όλοι οι φορείς νομαρχία, δήμος, οι πάντες να κατέβει ο κύριος Υπουργός ή να έχουν επαφή με κάποιο μέλος της πολιτικής ηγεσίας του Υπουργείου, μετά από λίγες μέρες ο Υπουργός συναντάται με τους καθηγητές του πανεπιστημίου οι οποίοι, κύριε Υπουργέ, είναι κόκκινο πανί. Δεν αναιρώ τους χαρακτηρισμούς. Δεν γνωρίζετε ποιοι είναι οι χαρακτηρισμοί όλης της κοινωνίας και του νοσηλευτικού προσωπικού από τους καθηγητές, οι οποίοι απαιτούν με δημόσιο έγγραφο, εδώ και τώρα, να αποχωρήσουν οι τρεις κλινικές από το νοσοκομείο επειδή –αυτό που σας λέω στην ερώτηση- παρεμποδίζεται, παρακωλύεται η εκπαίδευση των φοιτητών. 
     Και το τρίτο είναι μία πανηγυρική συνεδρίαση του νομαρχιακού συμβουλίου με μοναδικό θέμα συζήτησης αυτό, όπου ο κ. Νικόπουλος, ο Διοικητής της αρμόδιας ΥΠΕ, μετά από οκτώμισι μήνες λέει ότι ήρθα εδώ για να ακούσω τις απόψεις σας και να τις μεταφέρω στο Υπουργείο. Αυτό μετά από οκτώμισι μήνες. 
     Ξέρετε ότι οι φορείς του νοσοκομείου, οι εργαζόμενοι, οι ΕΙΝΑ έκαναν τις προτάσεις, κύριε Υπουργέ, και οι προτάσεις είναι σαφείς: Δύο κλινικές πανεπιστημιακές, η παιδιατρική και η δερματολογική, να μεταφερθούν σε χώρους που έχουν υποδείξει. Η μεν παιδιατρική στο «Καραμανδάνειο», ένα από τα μοναδικά παιδιατρικά νοσοκομεία που διαθέτει η χώρα, άρτια εξοπλισμένο και η δεύτερη στο 409 Στρατιωτικό Νοσοκομείο. 
     Επ’ αυτής της προτάσεως η οποία υποτίθεται ότι έπρεπε να σας μεταφέρει ο κ. Νικόπουλος, έχετε συγκεκριμένη απάντηση; Οι προτάσεις είναι στο τραπέζι.
     ΠΡΟΕΔΡΕΥΟΥΣΑ (Βέρα Νικολαΐδου):  Ο κύριος Υφυπουργός, έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  Κύριε συνάδελφε και στην προηγούμενη συζήτηση, αλλά και τώρα θα σας πω ότι το χρονοδιάγραμμα το οποίο έχουμε θέσει τηρείται σχεδόν επακριβώς και υπάρχει ένας πλήρης, ακριβής σχεδιασμός για την αντιμετώπιση του προβλήματος.
      Είχα αναφερθεί στην προηγούμενη συζήτηση –και τώρα θα το επαναλάβω- και είχα πει ότι κλειδί στην όλη διαδικασία είναι η αποπεράτωση των εργασιών στο «Νοσοκομείο Νοσημάτων Θώρακος», ένα εγκαταλειμμένο νοσοκομείο, το οποίο είναι έτοιμο από την επόμενη εβδομάδα να μπει στη χρήση, έτσι ώστε να αρχίσει σταδιακά η αποσυμφόρηση του πανεπιστημιακού με το βάρος των ασθενών που νοσηλεύονται και για πνευμονολογικά και για παθολογικά περιστατικά.
      Σας λέω δε ακόμη ότι τουλάχιστον τρεις φορές επισήμως έχω επισκεφθεί την Πάτρα και τους χώρους και το πανεπιστημιακό νοσοκομείο και άλλες τόσες ανεπισήμως, όταν ταξιδεύω προς την ιδιαίτερη πατρίδα μου, την Άρτα, την εκλογική μου περιφέρεια. Γνωρίζω επομένως το θέμα πάρα πολύ καλά. 
      Την επόμενη, λοιπόν, εβδομάδα, αγαπητέ συνάδελφε, παραδίδεται το «Νοσοκομείο Νοσημάτων Θώρακος» και αρχίζει η μεταφορά της Παθολογικής Κλινικής, που θα αποσυμφορήσει με πολύ μεγάλο αριθμό κρεβατιών και ασθενών το Πανεπιστημιακό Νοσοκομείου του Ρίου. 
      Δεύτερον, σε συζήτηση την οποία έχω κάνει και με την πανεπιστημιακή κοινότητα και με τις διοικήσεις των νοσοκομείων και με τη διοίκηση της υγειονομικής περιφέρειας, έχουμε βρει τον τρόπο, ώστε πέρα από εκεί και χωρίς καμμία απαίτηση ή συζήτηση –μπορεί  να έπεσε σαν πρόταση η απομάκρυνση των κλινικών, δεν τίθεται τέτοιο θέμα σε καμμία περίπτωση- μπορούν τα θέματα να ρυθμιστούν μέσα στο νοσοκομείο με τις υπόλοιπες κλινικές, τη χειρουργική και την ορθοπεδική και εξετάζουμε ακόμα και την πιθανότητα και τη δυνατότητα να μεταφερθεί και κάποια άλλη κλινική για να αποσυμφορήσει έτι περαιτέρω το Νοσοκομείου του Ρίου, όπου πράγματι το βάρος είναι πάρα πολύ μεγάλο και αυτό έχει, κατά την άποψή μου και επιπτώσεις και στην εκπαίδευση γιατρών, φοιτητών και δημιουργεί και ένα κλίμα όχι πάρα πολύ καλό.
      Αλλά, όμως, λέω ότι όλα αντιμετωπίζονται πάρα πολύ καλά. Σ’ αυτό συμβάλλουν οι εργαζόμενοι και η πανεπιστημιακή κοινότητα στέκεται στο ύψος που οι περιστάσεις επιβάλλουν. Είμαστε σε ανοικτή συνεργασία μαζί τους, όπως και με το προσωπικό του Νοσοκομείου «Άγιος Ανδρέας» και νομίζουμε ότι ένα πολύ σοβαρό πρόβλημα για την περιοχή, που δεν είχε προηγούμενο -και όχι μόνο για την περιοχή, αλλά και σε πανελλαδικό χώρο- αντιμετωπίζεται χωρίς επιπτώσεις.
      Και μια κουβέντα για τη Μονάδα Εντατικής Θεραπείας, η οποία λόγω των προβλημάτων που προέκυψαν από μια ενδονοσοκομειακή λοίμωξη τέθηκε εκτός λειτουργίας. Από σήμερα αρχίζει η μεταφορά της Μονάδας Εντατικής Θεραπείας στο χώρο, αφού όλα έχουν τακτοποιηθεί, έτσι ώστε να φθάσουμε την επόμενη εβδομάδα σε πλήρη ανάπτυξη και από τα έντεκα-δώδεκα κρεβάτια να φθάσουμε στα δεκαοκτώ με είκοσι, αφού και το προσωπικό της Μονάδας Εντατικής Θεραπείας του «Άγιος Ανδρέας» έχει μεταφερθεί και θα προσφέρει τις υπηρεσίες του εκεί, έως ότου ολοκληρωθεί το διώροφο κτίριο που θα στεγάσει τη Μονάδα Εντατικής Θεραπείας.
      Γίνεται μια πολύ μεγάλη προσπάθεια. Ορθώς επανέρχεστε συχνά και επιβάλλεται να γίνεται η ανάδειξη των θεμάτων. Δεν λέω ότι δεν κινείσθε προς τη σωστή κατεύθυνση, αλλά αυτά που σας λέω είναι αυτά που πραγματικά συμβαίνουν και η διάθεσή μας είναι το συντομότερο, χωρίς προβλήματα, να ολοκληρωθούν αυτές οι αποφάσεις οι οποίες πάρθηκαν. 
      Θα γίνει ένα καινούργιο νοσοκομείο το Νοσοκομείο «Άγιος Ανδρέας». Και σας λέω ειλικρινά ότι, απαντώντας τον Απρίλιο του 2008 σε ερώτηση συναδέλφου σ’ αυτήν την Αίθουσα…
      ΠΡΟΕΔΡΕΥΟΥΣΑ (Βέρα Νικολαΐδου): Πρέπει να τελειώσετε, κύριε Υπουργέ.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης):  … για τα προβλήματα στατικότητας, είχα πει ότι από τότε είχε ξεκινήσει η διαδικασία μελέτης και αντισεισμικής προστασίας. Απλούστατα ο σεισμός επιτάχυνε αυτές τις διαδικασίες.
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα μαθήτριες και μαθητές και δύο συνοδοί-καθηγητές από το Γυμνάσιο Ευρωπού Κιλκίς.
      Η Βουλή σας καλωσορίζει και σας εύχεται καλή πρόοδο.
      (Χειροκροτήματα απ’ όλες τις πτέρυγες της Βουλής)
      Σας ενημερώνουμε ότι βρισκόμαστε στη διαδικασία κοινοβουλευτικού ελέγχου, γι’ αυτό βλέπετε πολύ λίγους μέχρι και ελάχιστους Βουλευτές. Οι Βουλευτές ρωτούν και οι Υπουργοί απαντούν.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      Δέχεστε στο σημείο αυτό να λύσουμε τη συνεδρίαση;
      		ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
		Με τη συναίνεση του Σώματος και ώρα 19.03΄ λύεται η συνεδρίαση  για αύριο ημέρα Τρίτη 17 Φεβρουαρίου 2009 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



2
ΣΥΝΕΔΡΙΑΣΗ 16/2/09

Τελευταία Αποθήκευση:	6/3/2009 11:45:00 πμ	Από:	A.marini
Εκτυπώθηκε:	19/2/2009 10:52:00 πμ

