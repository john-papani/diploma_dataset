(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ΡΝΒ΄
 Παρασκευή 30 Μαΐου 2008 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 104ο και 125ο Δημοτικά Σχολεία Αθήνας, το 11ο και 5ο Δημοτικά Σχολεία Χίου και το Δημοτικό Σχολείο Περάματος Ρεθύμνου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 2 Ιουνίου 2008, σελ.
4. Συζήτηση επικαίρων ερωτήσεων.
α) Προς τον Πρωθυπουργό i) σχετικά με τη λήψη μέτρων για τη στήριξη του Εθνικού Συστήματος Υγείας κ.λπ., σελ.
ii) σχετικά με την πολιτική της Κυβέρνησης στην Ανώτατη Εκπαίδευση κ.λπ., σελ.
iii) σχετικά με την ιδιωτικοποίηση της Ανώτατης Εκπαίδευσης, στην εφαρμογή των συνταγματικών επιταγών κ.λπ., σελ.
iv) σχετικά με τη λήψη μέτρων για την αντιμετώπιση της ακρίβειας κ.λπ.
β) Προς τον Υπουργό Εσωτερικών, σχετικά με τον αριθμό των δημοσίων υπαλλήλων στην Ελλάδα κ.λπ., σελ.
γ) Προς τον Υπουργό Εθνικής Παιδείας και Θρησκευμάτων, σχετικά με το πανεπιστημιακό άσυλο κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης i) σχετικά με την έλλειψη ιατρικού και νοσηλευτικού προσωπικού στις Μονάδες Μεσογειακής Αναιμίας κ.λπ., σελ.
ii) σχετικά με τον εκσυγχρονισμό και τη στελέχωση του Γενικού Νοσοκομείου Κομοτηνής κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με τα Κέντρα Πρόληψης Ουσιών, σελ.

 ΟΜΙΛΗΤΕΣ
A. Επί των επικαίρων ερωτήσεων:
ΑΛΑΒΑΝΟΣ Α., σελ.
ΒΕΛΟΠΟΥΛΟΣ Κ., σελ.
ΓΙΑΚΟΥΜΑΤΟΣ Γ., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΛΕΒΕΝΤΗΣ Α., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΠΑΥΛΟΠΟΥΛΟΣ Π., σελ.
ΤΑΛΙΑΔΟΥΡΟΣ Σ., σελ.
ΦΩΛΙΑΣ Χ., σελ.
ΧΑΡΑΛΑΜΠΟΥΣ Χ., σελ.

Β. Επί της επερώτησης:
ΑΠΟΣΤΟΛΑΤΟΣ Β., σελ.
ΓΡΗΓΟΡΑΚΟΣ Λ., σελ.
ΚΑΚΛΑΜΑΝΗΣ Α., σελ.
ΚΑΣΤΑΝΙΔΗΣ Χ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΜΑΡΚΟΠΟΥΛΟΣ Κ., σελ.
ΝΑΣΙΩΚΑΣ Ε., σελ.
ΠΑΠΑΔΗΜΗΤΡΙΟΥ Ε., σελ.
ΠΑΠΟΥΤΣΗΣ Χ., σελ.
ΣΚΟΥΛΑΚΗΣ Ε., σελ.
ΧΑΪΔΟΣ Χ., σελ.
ΧΑΡΑΛΑΜΠΟΥΣ Χ., σελ.



      
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΝΒ΄
      Παρασκευή 30 Μαΐου 2008
      Αθήνα, σήμερα στις 30 Μαΐου 2008, ημέρα Παρασκευή και ώρα 10.37΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29/05/2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΝΑ΄ συνεδριάσεώς του, της Πέμπτης 29 Μαΐου 2008 σε ό,τι αφορά την ψήφιση στο σύνολο του σχεδίου νόμου: «Θέματα Ειδικών Επιδοτήσεων Ανεργίας και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αθηνά Κόρκα-Κώνστα, Βουλευτή Κορινθίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί την απομάκρυνση ναυαγισμένου πλοίου από το λιμένα Αθηνιού  στη Σαντορίνη.
      2) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία   διαμαρτύρεται για την υπερβολική καθυστέρηση στην εκδίκαση υπόθεσης της κ. Ιωάννας Παπαβαγγέλη από το Διοικητικό Πρωτοδικείο Πειραιά.
      3) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί να εγκριθούν οι οικοδομικές μελέτες για το έργο της αντικατάστασης του στεγάστρου στον αρχαιολογικό χώρο του ακρωτηρίου Θήρας. 
      4) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία  ο Δήμος Φιλοθέης Άρτας ζητεί την εκχώρηση εκτάσεων του ΕΘΙΑΓΕ στο Δήμο του για αγροτική εκμετάλλευση.
      5) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Θήρας ζητεί να καλυφθούν  με ιατρικό και νοσηλευτικό προσωπικό οι κενές θέσεις στο Κέντρο Υγείας Θήρας.
      6) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία  η Πανελλήνια Ένωση Οργανώσεων Πτηνοτρόφων Παραγωγών  ζητεί την επίλυση θεσμικών και οικονομικών προβλημάτων που αντιμετωπίζει ο κλάδος της πτηνοτροφίας.
      7) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Σύλλογος Γονέων και Κηδεμόνων Γυμνασίου και Λυκείου Κιμώλου ζητεί την έγκαιρη αναπλήρωση των καθηγητών που μετατίθενται από το σχολείο αυτό. 
      8) Οι Βουλευτές, Πιερίας κ. ΑΝΤΩΝΙΟΣ ΚΑΡΠΟΥΖΑΣ και Β΄ Πειραιώς κ. ΙΩΑΝΝΗΣ  ΤΡΑΓΑΚΗΣ  κατέθεσαν αναφορά με την οποία  το Ελληνοκαναδικό Κογκρέσο ζητεί την παραχώρηση αντιγράφων της αρχαίας ελληνικής τέχνης στην ελληνική κοινότητα του Μόντρεαλ και τη μητροπολιτική κοινότητα του Τορόντο.
      9) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Αμφιλοχίας ζητεί την κατασκευή έργου άρδευσης και ύδρευσης στην πεδιάδα της Αμφιλοχίας .
      10) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύνδεσμος Ελλήνων Ιδιωτών Πυρηνικών Γιατρών ζητεί την ανάκληση της υπουργικής απόφασης, που αφορά στις άδειες σκοπιμότητας μηχανημάτων ιοντιζουσών ακτινοβολιών για ιατρικές εφαρμογές.
      11) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Δήμος Ανακτορίου Αιτωλ/νίας ζητεί τη χορήγηση πιστώσεων για την εκτέλεση οδικών έργων στην περιοχή του.
      12) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  ο Σύνδεσμος Εγκαταστατών Ηλεκτρολόγων Περιφέρειας Μεσολογγίου διαμαρτύρεται για τον νέο ελεγκτή γιατρό που επιλέχτηκε για το γραφείο Ο.Α.Ε.Ε. Μεσολογγίου.
      13) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Ανθοπαραγωγών Ιεράπετρας διαμαρτύρεται για τις αυξήσεις στις τιμές των λιπασμάτων, τον υψηλό  Φ.Π.Α. κ.λπ..
      14) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην κατάργηση του επιδόματος ειδικής απασχόλησης για τους υπαλλήλους της Υγειονομικής Περιφέρειας.
      15) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η κ. Τζωρτζή  Μαρία, Ηλεκτρονικός Μηχανικός επισημαίνει τα προβλήματα υλοποίησης του ν. 3468/2006,που αφορά στην παραγωγή ηλεκτρικής ενέργειας από ανανεώσιμες πηγές κ.λπ..
      16) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  η Πανελλήνια Συνδικαλιστική Ομοσπονδία Νοσηλευτικού Προσωπικού διαμαρτύρεται για την περικοπή του δικαιώματος μετάταξης, των εργαζομένων στον κλάδο.
      17) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  το Τεχνικό Επιμελητήριο Ελλάδας ζητεί την τροποποίηση του άρθρου 53 του Υπαλληλικού Κώδικα,που αφορά στη χορήγηση αδειών σε υπαλλήλους με οικογενειακές υποχρεώσεις.
      18) Ο Βουλευτής Α΄ Θεσσαλονίκης κ. ΙΩΑΝΝΗΣ  ΜΑΓΚΡΙΩΤΗΣ  κατέθεσε αναφορά με την οποία ο κ. Κουτσονικόλας Ευστάθιος, Δάσκαλος διαμαρτύρεται για τη μη επιλογή του σε θέση Διευθυντού.
      19) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία  ο κ.  Δημήτριος Μουστάκας,πυρόπληκτος, κάτοικος Πολυχρονίου Χαλκιδικής διαμαρτύρεται γιατί πρέπει να επιστρέψει  την πρώτη δόση αποζημίωσης που εισέπραξε για καταστροφές που υπέστη από την πυρκαγιά με το αιτιολογικό ότι έχει οικογενειακό εισόδημα μεγαλύτερο των 45.000 ευρώ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6653/20-2-08 ερώτηση του Βουλευτή κ. Βαΐτση Αποστολάτου δόθηκε με το υπ’ αριθμ. 1317α/15-4-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σε συνέχεια της με αριθμ. πρωτ. 1317/04-04-08 απάντησής μας επί της ανωτέρω ερώτησης που κατέθεσε ο Βουλευτής κ. Β. Αποστολάτος για τα θέματα της αρμοδιότητάς μας, σας πληροφορούμε ότι μετά την ισχύ των διατάξεων του Ν. 2503/97 (ΦΕΚ 107 Α') για τη «Διοίκηση, οργάνωση και στελέχωση της Περιφέρειας», η ευθύνη προστασίας και διαχείρισης των δασικού χαρακτήρα εκτάσεων, ανάγεται στις αρμοδιότητες των κατά τόπους Δασικών Υπηρεσιών που υπάγονται στην οικεία Περιφέρεια.
      Κατά συνέπεια διαβιβάζεται το με αριθμ. πρωτ. Γ.Γ.:1533/07-04-08 έγγραφο του Γενικού Γραμματέα της Περιφέρειας Αττικής με συνημμένο το με αριθμ. πρωτ. 1590/02-04-08 έγγραφο του Δασαρχείου Πεντέλης, το οποίο υπάγεται διοικητικά στην εν λόγω Περιφέρεια.
      Ο Υφυπουργός
      Κ. ΚΙΛΤΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 8343/12-3-08 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 1343α/14-4-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σε συνέχεια της με αριθμ. πρωτ. 1343/04-04-08 απάντησής μας επί της ανωτέρω ερώτησης που κατέθεσε ο Βουλευτής κ. Γ. Δραγασάκης για τα θέματα της αρμοδιότητάς μας, σας πληροφορούμε ότι μετά την ισχύ των διατάξεων του Ν. 2503/97 (ΦΕΚ 107 Α΄) για τη «Διοίκηση, οργάνωση και στελέχωση της Περιφέρειας», η ευθύνη προστασίας και διαχείρισης των δασικού χαρακτήρα εκτάσεων ανάγεται στις αρμοδιότητες των κατά τόπους Δασικών Υπηρεσιών που υπάγονται στην οικεία Περιφέρεια.
      Κατά συνέπεια διαβιβάζουμε το με αριθμ. πρωτ. Γ.Γ.: 1308/07-04-08 έγγραφο του Γενικού Γραμματέα Περιφέρειας Αττικής με συνημμένα το με αριθμ. πρωτ. 1616/02-04-08 έγγραφο του Δασαρχείου Πεντέλης και το με αριθμ. πρωτ. 13666/27-03-08 έγγραφο του Δήμου Γλυφάδας.
      Ο Υφυπουργός
      Κ. ΚΙΛΤΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 9487/1-4-08 ερώτηση του Βουλευτή κ. Κωνσταντίνου Σπηλιόπουλου δόθηκε με το υπ’ αριθμ. 1523/14-4-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Σπηλιόπουλος, σας πληροφορούμε τα εξής:
      Για την καστανιά υπάρχει πρόγραμμα στο πλαίσιο του Μέτρου 6.3 του «Ε.Π.Α.Α. - Α.Υ. 2000-2006» με τίτλο «Μελέτες και μικρά έργα για την ποιοτική και ποσοτική βελτιστοποίηση της παραγωγής των καστανεώνων της χώρας και για την εφαρμογή ενιαίων μέτρων καταπολέμησης των ασθενειών που προσβάλλουν αυτήν».
      Η καστανιά, όπως και όλα τα δασοπονικά είδη, περιλαμβάνεται στο πρόγραμμα δάσωσης μη δασικών εκτάσεων που καλύπτει όλη τη χώρα και στο οποίο μπορεί να ενταχθεί κάθε φυσικό ή νομικό πρόσωπο που διαθέτει για δάσωση μη δασικής έκτασης τουλάχιστον δύο στεμμάτων.
      Όσον αφορά την αναδάσωση του καμένου ελατοδάσους στην περιοχή της Πτέρης Αιγιαλείας έχει εκδοθεί η 8251/406/06-02-2008 απόφαση του Γενικού Γραμματέα της Περιφέρειας Δυτικής Ελλάδας, η οποία σας διαβιβάζεται και βάσει της οποίας εκτελούνται αναδασωτικά και συνοδά έργα με δαπάνη της ΠΡΟΚΤΕΡ & ΓΚΑΜΠΛ Ε.Π.Ε..
      Ο Υφυπουργός
      Κ. ΚΙΛΤΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 9004/24-3-08 ερώτηση του Βουλευτή κ. Νικολάου Τσούκαλη δόθηκε με το υπ’ αριθμ. 1433/14-4-08 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ν. Τσούκαλης για τα θέματα της αρμοδιότητάς μας, σας πληροφορούμε ότι μετά την ισχύ των διατάξεων του Ν. 2503/97 (ΦΕΚ 107/Α΄) για τη «Διοίκηση Οργάνωση και Στελέχωση της Περιφέρειας», η ευθύνη της προστασίας, διαχείρισης και ανάπτυξης των δασών και δασικών εκτάσεων της χώρας ανάγεται στις αρμοδιότητες της οικείας Περιφέρειας.
      Σχετικά με την προστασία του δάσους Αγ. Κωνσταντίνου Μονοδενδρίου - Κεφαλοβρύσου Πατρών σας διαβιβάζουμε το με αριθμ. πρωτ. 1699/08-04-08 έγγραφο του Γενικού Γραμματέα της Περιφέρειας Δυτικής Ελλάδας.
      Ο Υφυπουργός
      Κ. ΚΙΛΤΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 8758/18-3-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. Β-1094/9-4-2008 έγγραφο από τον Υπουργό Μεταφορών η ακόλουθη απάντηση:
      «Σε απάντηση της ερώτησης με αριθμό 8758/18-03-2008, που κατέθεσε στη Βουλή ο Βουλευτής κ. Κωστής Αϊβαλιώτης, σχετικά με την ασφάλεια στους χώρους στάθμευσης των λεωφορείων, καθώς και των τραίνων, σας διαβιβάζουμε τα αριθμ. 5434223/27-03-2008 και 169/31-03-2008 έγγραφα των εταιρειών «ΕΔΙΣΥ» Α.Ε. και Ε.ΘΕ.Λ., με τα οποία παρέχονται στοιχεία και πληροφορίες για το θιγόμενο θέμα.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 9194/27-3-2008 ερώτηση του Βουλευτή κ. Μιχάλη Τιμοσίδη δόθηκε με το υπ’ αριθμ. Φ90023/8612/300/15-4-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμ. πρωτ. ΠΑΒ 9194/27-3-2008 ερώτηση που κατατέθηκε στην Βουλή των Ελλήνων στις 27-3-2008 από το Βουλευτή κ. Μιχάλη Τιμοσίδη, σχετικά με την καταβολή εφάπαξ βοηθήματος από το ΝΑΤ σε συνταξιούχους διαδοχικής ασφάλισης, σας γνωρίζουμε τα εξής:
      Σύμφωνα με πάγια νομολογία του ΣΤΕ (485/89, 153/90, 155/90, 824/91), η οποία διαμορφώθηκε ειδικά για τις περιπτώσεις ασφαλισμένων του ΝΑΤ, το εφάπαξ βοήθημα χορηγείται επί διαδοχικής ασφάλισης και στην περίπτωση, που ο συνταξιοδοτικός φορέας (ΝΑΤ) δεν είναι ο απονέμων, συμμετέχει, όμως, στην παροχή της σύνταξης πρώην ασφαλισμένων του.
      Το Υπουργείο Εμπορικής Ναυτιλίας, στο οποίο κοινοποιείται το παρόν έγγραφο μαζί με αντίγραφο της παραπάνω Ερώτησης και το οποίο εποπτεύει το ΝΑΤ, παρακαλείται να ενημερώσει την Βουλή για τον τρόπο αντιμετώπισης του θέματος αυτού.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      7. Στην με αριθμό 8746/18-3-2008 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. Φ21/121/ΑΣ900δις/11-4-2008 έγγραφο από την Υπουργό Εξωτερικών η ακόλουθη απάντηση:
      «Οι ελληνικές αρχές στο εξωτερικό επαγρυπνούν ώστε να αντιμετωπίζονται έγκαιρα όλες οι προσπάθειες της γείτονος να επιβάλει τη χρήση της «συνταγματικής» της ονομασίας σε διεθνή φόρα και διοργανώσεις.
      Ως προς τη Διεθνή Έκθεση Τουρισμού (ΙΤΒ), επισημαίνουμε ότι πρόκειται περί διοργανώσεως η οποία πραγματοποιείται ετησίως στη γερμανική πρωτεύουσα, αποτελεί δε Νομικό Πρόσωπο Ιδιωτικού Δικαίου, τη διοίκηση του οποίου ασκεί ιδιωτική επιχείρηση. Η Πρεσβεία της Ελλάδος στο Βερολίνο λαμβάνοντας υπ’ όψιν το ανωτέρω θεσμικό πλαίσιο λειτουργίας της Εκθέσεως, προέβη προληπτικώς (από 28.02.08) στις ενδεδειγμένες ενέργειες, δίδοντας τις κατάλληλες οδηγίες στον Ε.Ο.Τ. Γερμανίας, ο οποίος συμμετείχε στην εν λόγω διοργάνωση ως εκθέτης, προκειμένου να αποτραπεί η συμμετοχή της ΠΓΔΜ με την «συνταγματική» της ονομασία. Κατόπιν των ανωτέρω ενεργειών, το τουριστικό περίπτερο της ΠΓΔΜ έφερε μόνο τον αριθμό συμμετοχής στην Έκθεση, χωρίς την αναγραφή οιασδήποτε άλλης ονομασίας ως εκθέτου.
      Την παραμονή των εγκαινίων της Εκθέσεως έγινε εκ μέρους της Πρεσβείας και επιτόπιος έλεγχος, προκειμένου να διαπιστωθεί ότι στο εν λόγω περίπτερο δεν είχε αναρτηθεί επιγραφή με τη «συνταγματική» ονομασία της ΠΓΔΜ και, παράλληλα, εζητήθη από τους παρισταμένους υπαλλήλους του Ε.Ο.Τ. να ευρίσκονται σε επιφυλακή, ώστε να μην υπάρξει λαθροχειρία, κατά τη διάρκεια της νύχτας της παραμονής των εγκαινίων.
      Τέλος, σημειώνεται ότι, καθ’ όλη τη διάρκεια της Εκθέσεως, το γείσο του περιπτέρου, όπου ανεγράφοντο επισήμως τα ονόματα των εκθετών, είχε παραμείνει κενό.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      8. Στην με αριθμό 8170/11-3-08 ερώτηση του Βουλευτή κ. Γεωργίου Σαλαγκούδη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./638/4-4-2008 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8170/11.3.08 ερώτησης του Βουλευτή κ. Γεωργίου Σαλαγκούδη και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Όπως είναι γνωστό η χώρα μας διαθέτει ένα εξαιρετικά πλούσιο πολιτιστικό απόθεμα που καλύπτει από την προϊστορία έως τα νεώτερα μνημεία.
      Προκειμένου να εξετασθεί η αίτηση εγκατάστασης ενός αιολικού πάρκου λαμβάνονται υπόψη:
      α) αν στην περιοχή υπάρχουν μεμονωμένα μνημεία, οπότε και εφαρμόζονται οι προβλέψεις του άρθρου 10 παρ. 1 και 3 του Ν. 3028/02
      β) αν η περιοχή είναι αρχαιολογικός χώρος ή ιστορικός τόπος οπότε και εφαρμόζονται οι προβλέψεις των άρθρων 13,14 και 16 του Ν. 3028/02
      Σε πολλές περιπτώσεις στις περιοχές που ζητείται η χωροθέτηση αιολικών πάρκων συνυπάρχουν αρχαία, βυζαντινά και νεώτερα μνημεία.
      Στην περίπτωση αυτή από τον Οργανισμό του Υπουργείου Πολιτισμού επιβάλλεται να υπάρχει η γνώμη των συναρμοδίων υπηρεσιών (ήτοι ΕΠΚΑ, ΕΒΑ και ΕΝΜ-ΥΝΕΜΤΕ).
      Πρόθεση του νομοθέτη αποτελεί η διαφύλαξη της πολιτιστικής κληρονομιάς και η προστασία της από κάθε ενέργεια που μπορεί να επιφέρει άμεση ή έμμεση καταστροφή, βλάβη, ρύπανση ή αλλοίωση του μνημείου ή της φυσιογνωμίας του χώρου.
      Η εγκατάσταση ενός αιολικού πάρκου προϋποθέτει συχνά τη δημιουργία υποδομών όπως διάνοιξη οδικού δακτυλίου ή διαπλάτυνση του υπάρχοντος κτλ, προκειμένου να εξασφαλίζεται η πρόσβαση οχημάτων και προσωπικού τόσο κατά τη φάση της κατασκευής (βάσεις, πυλώνες κτλ) όσο και λειτουργίας (συντήρηση κτλ).
      Οι εργασίες αυτές γίνονται σε ευρύτερη περιοχή και όχι εντός του γηπέδου του αιολικού πάρκου. Επομένως οι αρμόδιες υπηρεσίες του Υπουργείου Πολιτισμού και ειδικά οι Εφορείας Προϊστορικών και Κλασσικών Αρχαιοτήτων οφείλουν να ελέγξουν ευρύτερη περιοχή (τουλάχιστον ως επιφανειακή έρευνα).
      Η παρατήρηση αυτή αιτιολογεί την άποψη των υπηρεσιών του Υπουργείου Πολιτισμού ότι η χωροθέτηση ενός αιολικού πάρκου δεν εξετάζεται μόνο από την πλευρά της ενδεχόμενης αισθητικής υποβάθμισης των μνημείων.
      Σε ό,τι αφορά την Γενική Διεύθυνση Αρχαιοτήτων και Πολιτιστικής Κληρονομιάς εξετάζεται η δυνατότητα της εξαίρεσης των επισκέψιμων αρχαιολογικών χώρων και το άμεσο περιβάλλον τους, καθώς επίσης και των μνημείων παγκόσμιας κληρονομιάς της UNESCO.
      Ειδικά στην περίπτωση των αιολικών πάρκων που δεν έχουν λειτουργήσει, ενώ έχουν εγκατασταθεί οι ανεμογεννήτριες (επειδή αυτές είναι παλαιάς τεχνολογίας) και οι οποίες βρίσκονται πλησίον μνημείων και αρχαιολογικών χώρων, η αρχαιολογική υπηρεσία θα αντιμετωπίσει το ενδεχόμενο να αποξηλωθούν με μέριμνα της ΔΕΗ.
      Οι μελέτες που κατατίθενται στο Υπουργείο Πολιτισμού πρέπει να είναι σφαιρικές και να αφορούν στο σύνολο του έργου, δηλαδή να μην αποκόπτεται το τμήμα που αφορά στην εγκατάσταση των πυλώνων διανομής της ηλεκτρικής ενέργειας, ώστε η αρμόδια υπηρεσία να εξετάσει ολοκληρωμένο το έργο και να εκτιμά κατά το πόσον αυτό βλάπτει άμεσα ή έμμεσα τα αρχαία, στο σύνολό του.
      Ο Υπουργός
      ΜΙΧΑΛΗΣ ΛΙΑΠΗΣ»
      9. Στην με αριθμό 8576/14-3-2008 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 444/31-3-2008 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης παρακαλώ να ενημερώσετε τον αξιότιμο κύριο συνάδελφο για τα εξής:
      Η αναμόρφωση του θεσμικού πλαισίου του Ποινικού Δικαίου των ανηλίκων, τόσο στο ουσιαστικό όσο και στο δικονομικό του μέρος, συντελέσθηκε με τον ν. 3189/2003, σύμφωνα με το οποίο επανεξετάσθηκαν και αναθεωρήθηκαν οι σχετικές διατάξεις του Ποινικού Κώδικα.
      Με τον νόμο αυτό αυξήθηκαν τα κατώτατα και ανώτατα όρια της ποινικής ανηλικότητας και ορίσθηκε το 130 έτος ως κατώτατο όριο καταλογισμού και το 180 έτος της ηλικίας συμπληρωμένο ως το ανώτατο όριο ανηλικότητας.
      Η αντιμετώπιση της παραβατικότητας των ανηλίκων σκοπείται κατά κανόνα με μέτρα παιδαγωγικού χαρακτήρα, αναμορφωτικά και θεραπευτικά, τα οποία εμπλουτίσθηκαν με τη θεσμοθέτηση νέων (προσφορά κοινωφελούς υπηρεσίας, αποζημίωσης του θύματος, φοίτησης σε σχολές επαγγελματικής κατάρτισης ή παρακολούθησης μαθημάτων κυκλοφοριακής αγωγής κ.λ.π.).
      Εξαίρεση αποτελεί η εφαρμογή του άρθρου 127 Π.Κ., όπου υπό περιοριστικώς αναφερόμενες προϋποθέσεις προβλέπεται η ιδιότυπη ποινή του περιορισμού του ανήλικου παραβάτη σε Ειδικό Κατάστημα Κράτησης Νέων, με πρωταρχικό σκοπό και στην περίπτωση αυτή την επανένταξη του ανήλικου στο κοινωνικό σύνολο.
      Το Υπουργείο Δικαιοσύνης, στο πλαίσιο της σωφρονιστικής πολιτικής που ασκεί, λαμβάνοντας υπόψη την ιδιαιτερότητα της ηλικίας και της προσωπικότητας του ανήλικου παραβάτη που εκτίει ποινή περιορισμού σε Ειδικό Κατάστημα Κράτησης Νέων και με γνώμονα την προστασία των δικαιωμάτων του παιδιού, καταβάλλει συνεχείς προσπάθειες για την εξασφάλιση καλών συνθηκών διαβίωσης και εξατομικευμένης αντιμετώπισης του κάθε ανήλικου παραβάτη, ώστε να εκπληρωθεί κατά το δυνατό ο σκοπός της ειδικής πρόληψης και περαιτέρω η κοινωνική του αποκατάσταση.
      Επιπλέον, ειδική μέριμνα προσδίδεται στο θέμα της εκπαίδευσης των ανηλίκων κρατουμένων και σε συνεργασία με το Υπουργείο Παιδείας δημιουργήθηκαν μόνιμες δομές εκπαίδευσης εντός των ΕΚ.Κ.Ν. (Δημοτικά, Γυμνάσια, Λύκεια), ισότιμες με τις λοιπές. Μάλιστα, δεν αναγράφεται στο τίτλο σπουδών ότι αποκτήθηκε σε χώρο κράτησης.
      Επίσης, πέραν της εκπαίδευσης των ανηλίκων, με σκοπό την κοινωνική τους επανένταξη, εφαρμόζονται σε συνεργασία με άλλους αρμόδιους φορείς προγράμματα συμπληρωματικής εκπαίδευσης, επαγγελματικής κατάρτισης, συμβουλευτικής, αυτοβοήθειας και ψυχολογικής υποστήριξης για πρώην χρήστες τοξικών ουσιών, νομικής υποστήριξης από εθελοντές κυρίως δΙκηΥόρους και άθλησης για όλους.
      Περαιτέρω, προβλέπεται και εφαρμόζεται ως κίνητρο ευεργετικός υπολογισμός ημερών ποινής λόγω φοίτησης σε όλες τις βαθμίδες της τυπικής εκπαίδευσης ή επαγγελματικής κατάρτισης.
      Τέλος, αξίζει να αναφερθεί η ηπιότερη μεταχείριση των ανηλίκων κρατουμένων, οι οποίοι τυγχάνουν του ευεργετήματος της υφ' όρον απόλυσης βάσει της ειδικής διάταξης του άρθρου 129 του Π.Κ, σύμφωνα με την οποία το δικαστήριο με τη λήξη του ημίσεος της ποινής το δικαστήριο απολύει τον ανήλικο. Η απόλυση υπό όρο χορηγείται πάντοτε, εκτός εάν συντρέχουν συγκεκριμένοι λόγοι, οι οποίοι αιτιολογούνται ειδικά. Μάλιστα, η υπό όρο απόλυση μπορεί να χορηγηθεί και πριν την έκτιση του ημίσεος της ποινής, αλλά μόνο για σπουδαίους λόγους και εφόσον έχει εκτιθεί πραγματικά το ένα τρίτο αυτής.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      10. Στην με αριθμό 4228/10-1-08 ερώτηση του Βουλευτή κ. Κυριάκου Βελόπουλου δόθηκε με το υπ’ αριθμ. 24/29-1-08 έγγραφο από τον Υπουργό Εμπορικής Ναυτιλίας, Αιγαίου και Νησιωτικής Πολιτικής η ακόλουθη απάντηση:
      «Σε απάντηση του με αριθ. πρωτ. 4228/10-01-2008 εγγράφου σας, με το οποίο μας διαβιβάσθηκε ερώτηση του Βουλευτή κ. Κ. Βελόπoυλoυ που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Η απόφαση της Κυβέρνησης αφορά στην ανάπτυξη και στον εκσυγχρονισμό των λιμένων του Πειραιά και της Θεσσαλονίκης. Για την ενίσχυση της ανταγωνιστικής θέσης τους αλλά και για την βελτίωση του επιπέδου των παρεχόμενων υπηρεσιών, οι δύο λιμένες σχεδιάζεται να υλοποιήσουν σημαντικά επενδυτικά προγράμματα, για τα οποία απαιτείται επενδυτής. Το ύψος των επενδύσεων, το χρονικό περιθώριο για την υλοποίηση των έργων, η ανάγκη για την προσέλκυση νέων πελατών και φορτίων, καθώς και ο απαιτούμενος βαθμός εξειδίκευσης στη διαχείριση των τερματικών σταθμών (terminals), καθιστούν αναγκαία αυτή την επιλογή.
      Το μοντέλο που έχει επιλεγεί αφορά στην παραχώρηση σε επενδυτή τμήματος του σταθμού εμπορευματοκιβωτίων (ΣΕΜΠΟ) του Ο.Λ.Π. Α.Ε, ενώ για το λιμένα της Θεσσαλονίκης προβλέπεται η παραχώρηση του ΣΕΜΠΟ.
      2. Η υλοποίηση των επενδυτικών προγραμμάτων που σχεδιάζονται θα έχει πολλαπλά οφέλη τόσο για τους ίδιους τους Οργανισμούς όσο και για τις ευρύτερες περιοχές, καθώς και για την εθνική οικονομία. Στα πλεονεκτήματα αυτά συγκαταλέγονται, μεταξύ άλλων, η πλήρης ανάληψη του κόστους επενδύσεως από τον επενδυτή και η εξασφάλιση σημαντικού οικονομικού ανταλλάγματος για τους Οργανισμούς και το Δημόσιο, η δημιουργία νέων θέσεων εργασίας στους λιμένες και στην ευρύτερη περιοχή, η αύξηση των εισοδημάτων όλων όσων εμπλέκονται στο ευρύτερο περιβάλλον της λιμενικής βιομηχανίας, η επίτευξη πολλαπλασιαστικών αποτελεσμάτων, η βελτίωση του ανταγωνισμού, η μείωση του μεταφορικού κόστους και του χρόνου εξυπηρέτησης με όλα τα θετικά που συνεπάγονται για τις επιχειρήσεις και τους καταναλωτές και η λειτουργική αναβάθμιση των Οργανισμών Λιμένα ως αποτέλεσμα των επενδύσεων και της μεταφοράς τεχνογνωσίας.
      3. Οι εργαζόμενοι δεν θα χάσουν ούτε θέσεις εργασίας ούτε εργασιακά δικαιώματα, ενώ προτείνεται η συμμετοχή τους στο μετοχικό κεφάλαιο. Επίσης, έχουν εναλλακτικά τη δυνατότητα να επιλέξουν εθελούσια έξοδο με πρόωρη συνταξιοδότηση ή μετάταξη σε Υπηρεσίες του Δημοσίου και του ευρύτερου δημόσιου τομέα.
      4. Τονίζεται ότι, οι πρωτοβουλίες που έχουν επιλεγεί αφορούν σε παραχώρηση μέρους δραστηριοτήτων για συγκεκριμένο χρονικό διάστημα και όχι ιδιωτικοποίηση των λιμανιών, ενώ αποτελούν αποφασιστικό βήμα προκειμένου η Ελλάδα να συγκροτήσει επιτέλους λιμενική βιομηχανία με αναπτυξιακή προοπτική και να αναλάβει τον καθοριστικό ρόλο που της αναλογεί στον παγκόσμιο ιστό των θαλασσίων μεταφορών.
      Ο Υπουργός
      ΓΕΩΡΓΙΟΣ Α. ΒΟΥΛΓΑΡΑΚΗΣ»
      11. Στην με αριθμό 4055/8-1-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1009688/12/Α0013/21-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 4055/8-1-08 ερώτησης που κατατέθηκε στη Βουλή των Ελλήνων από το Βουλευτή κ. Βασίλη Κεγκέρογλου, με την οποία ερωτάται πότε θα εκδοθεί η διευκρινιστική εγκύκλιος για τις ρυθμίσεις και μεταβολές που επέρχονται στη φορολογία κεφαλαίου με το νομοσχέδιο με τίτλο «Κατάργηση φόρου κληρονομιών και γονικών παροχών-Απαλλαγή πρώτης κατοικίας-Ενιαίο τέλος ακινήτων-Αντιμετώπιση λαθρεμπορίου και λοιπές διατάξεις» προκειμένου να διευκολυνθεί η σύνταξη συμβολαιογραφικών πράξεων, σας γνωρίζουμε ότι με την κατάθεση του νομοσχεδίου στη Βουλή των Ελλήνων την 13-12-2007 εξεδόθη η 1120068/779/Β0013/ΠΟΛ 1151/14-12-2007 εγκύκλιος, με την οποία κοινοποιήθηκαν σ' ένα ευρύ κύκλο αποδεκτών –στους οποίους συμπεριλαμβάνονται και οι συμβολαιογραφικοί σύλλογοι- οι ουσιώδεις μεταβολές της νομοθεσίας για τη φορολογία κεφαλαίου, οι οποίες ισχύουν από την ημερομηνία κατάθεσης του εν λόγω νομοσχεδίου, έτσι ώστε να διευκολυνθούν τόσο οι φορολογούμενοι στις συναλλαγές τους με τις Δ.Ο.Υ., όσο και οι Δ.Ο.Υ. κατά την εκτέλεση του έργου τους. Όπως, εξάλλου, ρητά αναφέρεται στην παραπάνω εγκύκλιο αναλυτικά για την εφαρμογή των πιο πάνω ρυθμίσεων καθώς και για άλλες ειδικότερες μεταβολές που επέρχονται με το νομοσχέδιο, θα εκδοθεί νεότερη εγκύκλιός μας, μετά την ολοκλήρωση της ψήφισης και τη δημοσίευση του νόμου στην Εφημερίδα της Κυβερνήσεως.
      Ο Υφυπουργός
      ΑΝΤΩΝΗΣ ΜΠΕΖΑΣ»
      12. Στην με αριθμό 4065/9-1-08 ερώτηση του Βουλευτή κ. Ιωάννη Γιαννέλλη δόθηκε με το υπ’ αριθμ. 1005302/22/0013/21-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην υπ' αριθμ.4065/9-1-2008 αναφορά, που κατέθεσε στη Βουλή των Ελλήνων Ο Βουλευτής κ. Γιάννης Γιαννέλλης αναφορικά με το θέμα, σας γνωρίζουμε τα ακόλουθα:
      Με τις διατάξεις των άρθρων 5 έως 21 τουσχεδίου νόμου «Κατάργηση φόρου κληρονομιών και γονικών παροχών - Απαλλαγή πρώτης κατοικίας - Ενιαίο τέλος ακινήτων - Αντιμετώπιση λαθρεμπορίου και λοιπές διατάξεις» το οποίο κατατέθηκε στη Βουλή των Ελλήνων, ορίζεται ότι, από το έτος 2008 και για κάθε επόμενο έτος θα επιβάλλεται ενιαίο τέλος στην ακίνητη περιουσία που έχουν φυσικά ή νομικά πρόσωπα την 1η Ιανουαρίου κάθε έτους και βρίσκεται στην Ελλάδα.
      Με το νομοσχέδιο αυτό απλοποιείται περαιτέρω το φορολογικό μας σύστημα και καθίσταται πιο σύγχρονο και ορθολογικό. Για τους λόγους αυτούς προβλέπονται ιδιαίτερα χαμηλοί συντελεστές φορολόγησης και διευρυμένη φορολογική βάση με περιορισμένο αριθμό απαλλαγών. Ιδιαίτερη μέριμνα έχει ληφθεί στο έντυπο στοιχείων ακινήτων (Ε9) για τα διατηρητέα κτίσματα, έτσι ώστε να ληφθούν υπόψη οι μειωτικοί συντελεστές που ισχύουν κατά την εκτίμηση της φορολογητέας αξίας τους.
      Ο Υφυπουργός
      ΑΝΤΩΝΗΣ ΜΠΕΖΑΣ»
      13. Στην με αριθμό 7425/27.2.08 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ./566/20.3.08 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 7425/27.2.08 ερώτησης του Βουλευτή Δημήτρη Κουσελά και σύμφωνα με τα στοιχεία που έθεσαν υπόψη μας οι αρμόδιες υπηρεσίες του Υπουργείου Πολιτισμού, σας γνωρίζουμε τα εξής:
      Στα Κάστρα Κορώνης, Μεθώνης, Πύλου και Παλαιοναυαρίνου, έχουν κατά το πρόσφατο παρελθόν υλοποιηθεί, εκ μέρους της Επιτροπής Κάστρων Πυλίας και σε συνεργασία με την 26η ΕΒΑ, σε μεγάλο βαθμό σειρά μικρών έργων (άμεσα μέτρα) που αφορούσαν την ασφάλειά τους. Τα μέτρα αυτά κυριολεκτικά απέδωσαν στην παρούσα περίσταση, με χαρακτηριστικότερο παράδειγμα, την επέμβαση στον πύργο Βιλεαρδουίνου, στο κάστρο Μεθώνης, η οποία υλοποιήθηκε λίγους μήνες πριν.
      Η 26η ΕΒΑ ως φορέας προστασίας των Βυζαντινών και Μεταβυζαντινών Μνημείων του Νομού Μεσσηνίας μετά και την πρόσφατη σεισμική δράση στην ευρύτερη περιοχή, πραγματοποίησε ελέγχους με το επιστημονικό προσωπικό της στα μνημεία της ευρύτερης περιοχής της δράσης των πρόσφατων σεισμών, καθώς επίσης και στο Κάστρο της Κορώνης, όπου πέραν κάποιων πτώσεων λίθων ή λοιπών υλικών από ήδη ρηγματωμένες ή επιβαρυμένες θέσεις των τειχών και των πρανών του στη νότια πορεία του προς τη θάλασσα, δεν διαπιστώθηκαν κάποιες ευρύτερες καταρρεύσεις ή άλλες εκτεταμένες βλάβες.
      Η 26η ΕΒΑ σε συνεργασία με την Επιστ. Επιτροπή Πυλίας η οποία έχει επιφορτισθεί με το έργο της Ανάδειξης, Αναστήλωσης και Συντήρησης των τεσσάρων κάστρων της Επαρχίας Πυλίας, ειδικότερα όσον αφορά το Κάστρο της Κορώνης από το 2002 μέχρι σήμερα, έχει βοηθήσει σημαντικά στα έργα που αφορούν τις συνεχιζόμενες εργασίες Στερέωσης - Αποκατάστασης και έχουν ως φορέα υλοποίησης το Τ ΔΠΕΑΕ - Ε.Ε. Πυλίας.
      Ακολούθως το 2006 πραγματοποιήθηκε η ένταξη του έργου «Στερέωση και Αποκατάσταση τμημάτων του Κάστρου Κορώνης» στα ΠΕΠ Πελοποννήσου - Γ ΚΠΣ με εγκεκριμένο προϋπολογισμό 600.000,00 ευρώ, με φορέα λειτουργίας την 26η ΕΒΑ και φορέα υλοποίησης το ΤΔΠΕΑΕ - Ε.Ε. Πυλίας. Ήδη το έργο αυτό τον lούνιο του 2008 οδεύει προς την ολοκλήρωση του, σύμφωνα με τα μέχρι τώρα στοιχεία.
      Οπωσδήποτε τα παραπάνω έργα δεν είναι ποσοτικά ικανά να καλύψουν προς το παρόν τις αυξημένες ανάγκες που εμφανίζει το εν λόγω Κάστρο, το οποίο παρουσιάζει ιδιαιτερότητες, αφ' ενός ως προς τη σύσταση του υπεδάφους του (χαλαρή αργιλική σύσταση) και την άμεση επαφή του με τη θάλασσα και αφ' ετέρου ως προς τις πολλές φιλοξενούμενες χρήσεις και δραστηριότητες εντός του χώρου του.
      Η δράση των κυμάτων στα επιθαλάσσια πρανή του μνημείου και η επιβάρυνσή του λόγω των καταπονήσεων από τους σεισμούς, συνδυαζόμενα με τις αποτυπωμένες φράσεις του χρόνου αλλά και του ανθρώπινου παράγοντα αποτελούν μια συνεχή απειλή για αρκετά τμήματα του Κάστρου της Κορώνης.
      Οι απόψεις του επιστημονικού προσωπικού τόσο της 26ης ΕΒΑ όσο και της αρμόδιας Επιστημονικής Επιτροπής για την Ανάδειξη - Αναστήλωση και Συντήρηση των Κάστρων της Επαρχίας Πυλίας, συγκλίνουν στην άποψη ότι τρεις σωζόμενοι προμαχώνες της βορειοανατολικής και νοτιοανατολικής γωνίας του Κάστρου της Κορώνης, καθώς και η ευρύτερη περιοχή των τειχών της νότιας πλευράς του προς τη θάλασσα, η οποία εκτείνεται από το νοτιοανατολικό Προμαχώνα έως τον Ι. Ναό της Ελεήστριας, αποτελούν μεταξύ άλλων τα πλέον επικίνδυνα τμήματά του.
      Συνεπώς οι μελλοντικές προσπάθειες της 26ης ΕΒΑ, σε συνεργασία με την Ε.Ε. Πυλίας όσον αφορά το Κάστρο της Κορώνης, επικεντρώνονται στις ως άνω θέσεις και περιοχές του, για τις οποίες απαιτείται εκπόνηση και προώθηση ειδικών Μελετών, (Γεωλογικών κ.λπ.) προκειμένου αυτές να ενταχθούν σε αντίστοιχα Προγράμματα.
      Στο κάστρο Καλαμάτας σε συνεργασία με τη ΔΑΒΜΜ, βρίσκεται σε εξέλιξη έργο προστασίας των πρανών του, το οποίο υλοποιείται στα πλαίσια του Γ ΚΠΣ με προϋπολογισμό 1,790,000 ευρώ και το οποίο αναμένεται να ολοκληρωθεί έως το τέλος του τρέχοντος έτους.
      Ο Υπουργός
      ΜΙΧΑΛΗΣ ΛΙΑΠΗΣ»
      14. Στην με αριθμό 6480/15.2.08 ερώτηση των Βουλευτών κυρίων Σπυρίδωνος-Άδωνι Γεωργιάδη και Βαΐτση Αποστολάτου δόθηκε με το υπ’ αριθμ. Φ.90022/6298/517/20.3.08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατατέθηκε στη Βουλή των Ελλήνων από τους βουλευτές κ.κ. Σπ. Γεωργιάδη και Β. Αποστολάτο και μας διαβιβάστηκε με το αρ. 23304/4-3-08 έγγραφο του Υπουργείου Υγείας και Κοινωνικής Αλληλεγγύης, σχετικά με το αντικείμενο, που διατυπώνεται στο θέμα, σας γνωρίζουμε τα εξής:
      Ο Ο.Γ.Α., σύμφωνα με τις διατάξεις της παρ. 3 του άρθρου 6 του Κανονισμού Νοσοκομειακής Περίθαλψης, χορηγεί σε ασθενείς ασφαλισμένους του, μεταξύ των λοιπών παροχών του Οργανισμού και οξυγόνο, το οποίο χορηγείται, σύμφωνα με την ισχύουσα νομοθεσία, ως θεραπευτικό μέσο για την αποκατάσταση της υγείας τους ή προς ανακούφιση της νοσηρής τους κατάστασης και η εφαρμογή του οποίου γίνεται είτε σε αέριο οξυγόνο, υγροποιημένο ή συμπυκνωτή οξυγόνου. Ο Οργανισμός καλύπτει τη δαπάνη οξυγονοθεραπείας με χρήση συμπυκνωτή οξυγόνου, μορφή εύχρηστη, ασφαλής και καλύπτει τις ανάγκες όλων των κατηγοριών ασθενών με σπάνιες εξαιρέσεις. Επίσης, καλύπτει τη χρήση οξυγόνου σε υγρή μορφή στις περιπτώσεις που, κατά την κρίση του θεράποντα ειδικού ιατρού, απαιτείται σε αυτή τη μορφή.
      Οι αρμόδιες υπηρεσίες του οργανισμού διαπίστωσαν υπερβολική και συχνά αδικαιολόγητη χρήση μεγάλων ποσοτήτων υγρού οξυγόνου, σε περιπτώσεις ασθενών, οι οποίοι δεν εντάσσονται στις περιπτώσεις, που ενδείκνυται η χρήση υγρού οξυγόνου, και η Διοίκηση, προκειμένου να διασφαλίσει τους πόρους του οργανισμού να εξασφαλίζει τα δικαιώματα των ασφαλισμένων του και να καλύπτει τις πραγματικές ανάγκες αυτών, αποφάσισε τα ακόλουθα:
      Η γνωμάτευση του θεράποντα γιατρού, με ειδικότητα πνευμονολόγου, η οποία θα ανανεώνεται ανά εξάμηνο, θα περιγράφει αναλυτικά την κατάσταση της υγείας του ασθενή και θα βεβαιώνεται τεκμηριωμένα ότι ο ασθενής ανήκει στις κατηγορίες όπου η χρήση συμπυκνωτή οξυγόνου δεν ικανοποιεί τις ανάγκες του και ενδείκνυται η χρήση υγρού ή αερίου οξυγόνου.
      Η δαπάνη που θα αποδίδεται ανά ασφαλισμένο, που κάνει χρήση οξυγόνου, δεν μπορεί να υπερβαίνει το ποσό των 180,00 ευρώ/μήνα.
      Σε εξαιρετικές περιπτώσεις, στις οποίες η κατάσταση υγείας των ασφαλισμένων απαιτεί χρήση μεγάλων ποσοτήτων οξυγόνου, αυτοί μπορούν να προσφεύγουν στην αρμόδια Επιτροπή Διαχείρισης Παροχών Υγείας του ΟΓΑ, η οποία θα εξετάζει τα πραγματικά περιστατικά και θα αποφαίνεται σχετικά. Στις περιπτώσεις αυτές, ο ΟΓΑ θα αποδίδει το σύνολο της δαπάνης για την κάλυψη των πραγματικών αναγκών τους για οξυγονοθεραπεία.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      15. Στην με αριθμό 7534/28.2.08 ερώτηση του Βουλευτή κ. Ντίνου Βρεττού δόθηκε με το υπ’ αριθμ. 10098/27/24.3.08 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης σχετικά με τα μέτρα που λαμβάνονται για την αντιμετώπιση της φτώχειας, σας γνωρίζουμε τα ακόλουθα:
      Η ενδυνάμωση της κοινωνικής συνοχής είναι πρωταρχικός στόχος της εφαρμοζόμενης πολιτικής από το 2004 και μετά. Συνολικά την τριετία 2005-2007 οι δαπάνες για την κοινωνική προστασία, όπως προκύπτει από τον κοινωνικό προϋπολογισμό που παρέχει σειρά στοιχείων μέχρι και το 2007, αυξήθηκαν κατι μέσο όρο 3.453 εκατ .ευρώ ετησίως, έναντι 2.326 εκατ .ευρώ την περίοδο 1994-2004. Έτσι την τριετία αυτή οι κοινωνικές δαπάνες αυξάνουν κατά μέσον όρ01.127 εκατ .ευρώ περισσότερο κατ' έτος από ότι την προηγούμενη περίοδο με αποτέλεσμα την ουσιαστική βελτίωση της κατάστασης των ασθενέστερων ομάδων.
      Ενώ οι κοινωνικές δαπάνες ως ποσοστό του ΑΕΠ στη χώρα μας είναι σχεδόν ισοδύναμες με το νέο ευρωπαϊκό επίπεδο ( 26% έναντι 27,6% ), είναι γεγονός ότι μόλις το 13% των ατόμων που βρίσκονται κάτω από το όριο της φτώχειας καταφέρνει να υπερβεί το όριο αυτό μετά τις κοινωνικές μεταβιβάσεις, έναντι 38,5% κατά μέσο όρο, που είναι το αντίστοιχο ποσοστό στην Ευρωπαϊκή Ένωση.
      Βασική αιτία της χαμηλής αποτελεσματικότητας των κοινωνικών δαπανών της χώρας της είναι το γεγονός ότι οι δαπάνες αυτές τα προηγούμενα χρόνια δεν ήταν στοχευμένες στα άτομα που πραγματικά έχουν ανάγκη.
      Για τον λόγο αυτό και για την αποτελεσματική αντιμετώπιση της φτώχειας , πέραν των αυξημένων δαπανών για την κοινωνική προστασία που περιλαμβάνονται στον προϋπολογισμό του 2008, η Κυβέρνηση προχώρησε στην ίδρυση Εθνικού Ταμείου Κοινωνικής Συνοχής.
      Με την ίδρυση του Ταμείου αυτού (Ν. 3631/2008), επιχειρείται η μετάβαση από της γενικευμένες κοινωνικές δαπάνες σε δαπάνες στοχευμένες στα φτωχά και πολύ φτωχά νοικοκυριά .Πιό συγκεκριμένα, το Εθνικό Ταμείο Κοινωνικής Συνοχής θα χρηματοδοτεί ολοκληρωμένα προγράμματα που θα παρέχουν στοχευμένη εισοδηματική ενίσχυση σε κατηγορίες δικαιούχων βάσει συγκεκριμένων αντικειμενικών κριτηρίων.
      Στόχος των δράσεων που χρηματοδοτεί το Ταμείο είναι η μείωση του ποσοστού της φτώχειας στο επίπεδο του 15% μέσα στην επόμενη πενταετία.
      Ο Υπουργός
      ΓΕΩΡΓΙΟΣ ΑΛΟΓΟΣΚΟΥΦΗΣ»)
      
      (Στο σημείο αυτό, εισέρχεται στην Αίθουσα ο Πρόεδρος της Κυβέρνησης, κ. ΚΩΝΣΤΑΝΤΙΝΟΣ ΚΑΡΑΜΑΝΛΗΣ. 
      Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα).
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 2 Ιουνίου 2008.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 967/26-5-2008 επίκαιρη ερώτηση του Βουλευτή της Νέας Δημοκρατίας κ. Παναγιώτη Σκανδαλάκη προς τον Υπουργό Αγροτικής Ανάπτυξης και Τροφίμων, σχετικά με τη στήριξη της κτηνοτροφίας και των κτηνοτρόφων στις πυρόπληκτες περιοχές κ.λπ..
      2. Η με αριθμό 992/27-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Χάιδου προς τον Υπουργό Πολιτισμού, σχετικά με τη λήψη μέτρων για την αντιμετώπιση των προβλημάτων των επιχειρήσεων που καλούνται να καταβάλουν Πνευματικά Δικαιώματα για τη χρήση μουσικής κ.λπ..
      3.- Η με αριθμό 1009/27-5-2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη λήψη μέτρων για τις αυξήσεις στα ακτοπλοϊκά εισιτήρια κ.λπ..
       4.- Η με αριθμό 1005/27-5-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Αγροτικής Ανάπτυξης και Τροφίμων, σχετικά με τα οικονομικά προβλήματα πατατοπαραγωγών του Νομού Αχαΐας κ.λπ..
      5.- Η με αριθμό 1003/27-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Αγροτικής Ανάπτυξης και Τροφίμων, σχετικά με τον αποκλεισμό των Θεσσαλών τευτλοπαραγωγών από τα προγράμματα RAGBY και FAR κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 968/26-5-2008 επίκαιρη ερώτηση του Βουλευτή της Νέας Δημοκρατίας κ. Γρηγορίου Αποστολάκου προς τον Υπουργό Αγροτικής Ανάπτυξης και Τροφίμων, σχετικά με τη στήριξη της κτηνοτροφίας και των κτηνοτρόφων στις πυρόπληκτες περιοχές κ.λπ..
      2.- Η με αριθμό 979/26-5-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου ΄Εξαρχου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη μείωση του κόστους παραγωγής και την πάταξη της κερδοσκοπίας στον τομέα της κτηνοτροφίας κ.λπ..
      3.- Η με αριθμό 1008/27-5-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Εύας Μελά προς τον Υπουργό Υγείας και Κοινωνικής Αλληλεγγύης, σχετικά με την υγειονομική περίθαλψη των καλλιτεχνών κ.λπ..
      4.- Η με αριθμό 1004/27-5-2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου- Πασχαλίδου προς τον Υπουργό Αγροτικής Ανάπτυξης και Τροφίμων, σχετικά με τα οικονομικά προβλήματα των εργαζομένων του Εθνικού Ιδρύματος Αγροτικής Έρευνας κ.λπ..
      5.- Η με αριθμό 1002/27-5-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Ανάπτυξης, σχετικά με την παραγωγή ενέργειας από πυρηνικά εργοστάσια και κατασκευή τέτοιων μονάδων στις βαλκανικές χώρες κ.λπ.. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου.
      Θα συζητηθεί πρώτα η με αριθμό 995/61/27-5-2008 δεύτερη επίκαιρη ερώτηση του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου προς τον Πρωθυπουργό, σχετικά με τη λήψη μέτρων για τη στήριξη του Εθνικού Συστήματος Υγείας κ.λπ..
      Η επίκαιρη ερώτηση του Προέδρου κ. Γεωργίου Παπανδρέου έχει ως ακολούθως:
      «Το Εθνικό Σύστημα Υγείας αποτελεί το μοναδικό φορέα της πολιτείας προκειμένου να διασφαλίσει υπηρεσίες  υγείας σε όλους τους πολίτες ανεξάρτητα από το εισόδημά τους. Η απαξίωση του Ε.Σ.Υ. εξαναγκάζει τους πολίτες να προσφεύγουν σε ιδιωτικές εταιρείες παροχής υπηρεσιών υγείας και πλήττει άμεσα τα μεσαία και τα πιο ευπαθή κοινωνικά στρώματα.
      Για πέμπτο συνεχή χρόνο από την ανάληψη της διακυβέρνησης της χώρας από τη Νέα Δημοκρατία, εντείνεται η καθοδική πορεία του Εθνικού Συστήματος Υγείας.
      Τα νοσοκομεία και τα κέντρα υγείας της χώρας βρίσκονται σε οριακό σημείο λειτουργίας εξαιτίας των μεγάλων ελλείψεων σε γιατρούς, νοσηλευτές, ειδικούς εργαστηρίων και διοικητικούς υπαλλήλους.
      Από το 2004 οι προσλήψεις προσωπικού υπολείπονται κατά πολύ των αποχωρήσεων λόγω συνταξιοδότησης, με αποτέλεσμα να μην είναι δυνατή η στοιχειώδης λειτουργία σημαντικών τμημάτων.
      Οι λίστες αναμονής έχουν μετατραπεί σε μακροχρόνιες λίστες που εκθέτουν σε κίνδυνο τη ζωή ασθενών με σοβαρή ανάγκη άμεσης αντιμετώπισης.
      Τα εκατόν ογδόντα κρεβάτια των μονάδων εντατικής θεραπείας που παραδόθηκαν από την κυβέρνηση του ΠΑ.ΣΟ.Κ. το 2004, παραμένουν εκτός λειτουργίας.
      Οι γιατροί που εργάζονται στο Ε.Σ.Υ., καταγγέλλουν συνθήκες «εργασιακού Μεσαίωνα», δεν πληρώνονται τις εφημερίες που πραγματοποιούν και η Κυβέρνηση συνεχίζει τον εμπαιγμό τους.
      Ενώ το Ε.Σ.Υ. καταρρέει εξαιτίας της κυβερνητικής επιλογής για την απαξίωσή του και την ταυτόχρονη ενίσχυση του ιδιωτικού τομέα, η Κυβέρνηση μετά από σύσκεψη των αρμοδίων Υπουργών υπό τον κύριο Πρωθυπουργό, διαπιστώνει έκρηξη των δημοσίων δαπανών για τις υπηρεσίες  υγείας και θέτει τον Υπουργό Υγείας υπό την επιτήρηση του Υπουργού Οικονομίας. Και αυτό μόλις ένα χρόνο μετά από την ψήφιση, από την κυβερνητική πλειοψηφία, του νόμου για τον «Έλεγχο των δαπανών στην υγεία», η εφαρμογή του οποίου, σύμφωνα με τις πανηγυρικές διακηρύξεις του σημερινού Υπουργού, θα επέφερε περιστολή της «σπατάλης» τουλάχιστον κατά 500.000.000 ευρώ το χρόνο. Τη στιγμή που η σπατάλη υπέρ των «ημετέρων συμφερόντων» διογκώνεται, ο ελληνικός λαός δέχεται τις χειρότερες υπηρεσίες  υγείας από την ίδρυση του Ε.Σ.Υ.. 
      Για τους λόγους αυτούς ερωτάται ο κύριος Πρωθυπουργός:
      Αναλαμβάνει τις ευθύνες του και πρόκειται να αντιμετωπίσει την παντελή έλλειψη βούλησης και σχεδιασμού από την πλευρά της Κυβέρνησης όσον αφορά την υποστήριξη του Ε.Σ.Υ. με συνέπεια τη συνεχή απαξίωσή του με τρόπο που πλήττει τα συμφέροντα των Ελλήνων;
      Γιατί δεν παίρνει μέτρα ώστε να δοθεί τέλος στα φαινόμενα κακοδιαχείρισης και διαφθοράς σε βάρος του Ε.Σ.Υ. και των χρημάτων του ελληνικού λαού;».
      Θα ήθελα να παρακαλέσω τόσο τον Πρωθυπουργό όσο και τους Αρχηγούς των κομμάτων, κατά τη συζήτηση των επικαίρων ερωτήσεων προς τον Πρωθυπουργό, να υπάρξει ένας αυτοπεριορισμός του χρόνου, ώστε να συμβαδίζουμε, μέχρι να τροποποιηθεί ανάλογα ο Κανονισμός της Βουλής. Στο  σημείο αυτό δίνεται άνεση χρόνου και στον Πρωθυπουργό και στους Αρχηγούς των κομμάτων, αλλά αυτό να γίνει μέσα σε λογικά όρια.
      Ο Πρωθυπουργός κ. Κώστας Καραμανλής έχει το λόγο.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, δεν είναι, βέβαια, ακριβές ότι το Εθνικό Σύστημα Υγείας είναι ο μοναδικός δημόσιος φορέας παροχής υπηρεσιών υγείας· υπάρχουν και οι φορείς της κοινωνικής ασφάλισης. Και δεν είναι αληθής, αλλά ασύστολα ψευδής, ο ισχυρισμός ότι το Εθνικό Σύστημα Υγείας βρίσκεται σε καθοδική πορεία -το ξέρουν όλοι οι πολίτες. Δεν είναι παρά μόνον πρόκληση στη μνήμη και την κρίση των Ελλήνων το να ισχυρίζεται ο αρχηγός του ΠΑΣΟΚ ότι η Κυβέρνηση δεν παίρνει μέτρα απέναντι σε φαινόμενα κακοδιαχείρισης και διαφθοράς σε βάρος του ΕΣΥ.
      Μόνη αλήθεια στην ερώτηση που ακούσαμε είναι η έμμεση αλλά ξεκάθαρη ομολογία που εμπεριέχεται στην ακόλουθη φράση, ότι δηλαδή φεύγοντας από την εξουσία άφησαν πίσω τους ένα σύστημα κακοδιαχείρισης, ένα σύστημα διαφθοράς. Αυτή, όμως, ήταν η πραγματικότητα του 2003. 
      Σήμερα τίποτα δεν είναι όμοιο με το χθες. Τα πράγματα αλλάζουν μέρα με τη μέρα και η κατάσταση βελτιώνεται.
      Ενδυναμώσαμε τους ελεγκτικούς μηχανισμούς και πυκνώσαμε δραστικά τον αριθμό των επιθεωρήσεων. Υπογραμμίζω ότι, μόνο το 2007, δόθηκαν σχεδόν 500 εντολές για ελέγχους, υποβλήθηκαν περίπου 450 πορίσματα και παραπέμφθηκαν περισσότερες από 50 υποθέσεις στον Εισαγγελέα. Το λέει αναλυτικά η έκθεση του Σώματος Επιθεωρητών Υπηρεσιών Υγείας και Πρόνοιας. 
      Προσθέτω ότι όλες οι καταγγελίες ελέγχονται με αυστηρότητα. Όλα τα πορίσματα ελέγχου αξιολογούνται υπεύθυνα, έτσι ώστε να προωθούνται τα αναγκαία, για κάθε περίπτωση, μέτρα. Θέλω ωστόσο να υπογραμμίσω –γιατί πιστεύω ότι αυτό το οφείλουμε στη μεγάλη πλειοψηφία του ανθρώπινου δυναμικού που υπηρετεί, με σοβαρότητα και επαγγελματισμό, το Σύστημα Υγείας- ότι τα όποια αρνητικά φαινόμενα δεν μπορεί να γενικεύονται σε βάρος δικαίων και αδίκων. 
      Σε κάθε περίπτωση, το συμπέρασμα είναι ξεκάθαρο: δεν αποκρύπτεται και δεν συγκαλύπτεται τίποτε. Βάλαμε τέλος στις πρακτικές του συμψηφισμού και των συγκαλύψεων που άφησε το χθες. Βάλαμε ψηλά τον πήχη των στόχων μας και επιδιώκουμε διαρκώς το καλύτερο. Είμαστε σε μόνιμη σύγκρουση με το πρόβλημα που αντιμετωπίζουν στην καθημερινότητά τους οι πολίτες. 
      Δεν εξωραΐζουμε τίποτε. Δεν είπαμε ποτέ ότι λύθηκαν όλα τα ζητήματα. Ξέρουμε ότι προβλήματα βαθιά ριζωμένα στο χρόνο δεν αντιμετωπίζονται από τη μια μέρα στην άλλη. Ξέρουμε ότι ζητήματα που αφορούν ανθρώπινες συμπεριφορές δεν έχουν μαγικές λύσεις. Ξέρουμε ότι εκκρεμότητες που απαιτούν αυξανόμενους δημόσιους πόρους δεν βρίσκουν λύση στα δανεικά και στα χρέη.
      Ξεκινήσαμε την προσπάθεια εξυγίανσης και αναβάθμισης του Συστήματος σε ασφυκτικά δημοσιονομικά πλαίσια και συνεχίζουμε με εντεινόμενους ρυθμούς. Αναδιαρθρώσαμε και μειώσαμε τις Διοικητικές Υγειονομικές Περιφέρειες, εξασφαλίζοντας τόσο την αποδοτικότερη λειτουργία του Συστήματος όσο και σημαντικές οικονομίες κλίμακας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Πρωθυπουργού.)
      Μετακινήθηκε ανθρώπινο δυναμικό για την ενίσχυση των μονάδων υγείας και εξοικονομούνται περίπου 50 εκατομμύρια ευρώ το χρόνο. Βάζουμε -με το νόμο για τις προμήθειες- οριστικό τέλος στο άναρχο τοπίο που κυριαρχούσε στα οικονομικά του Συστήματος Υγείας. Μέσα στο χρόνο, ολοκληρώνονται οι σχετικές διαδικασίες και σύντομα θα έχουμε σημαντικά, χειροπιαστά αποτελέσματα τόσο στην εξοικονόμηση πόρων, όσο και στην αλλαγή κατεστημένων νοοτροπιών, που ταλανίζουν το Σύστημα. 
      Κάνουμε πράξη τις δεσμεύσεις μας για διαφάνεια, για χρηστή διαχείριση, για εξοικονόμηση εκατοντάδων χιλιάδων ευρώ το χρόνο. Προχωρούμε στην ενσωμάτωση όλων των Ειδικών Λογαριασμών στον Κρατικό Προϋπολογισμό, για να εκλείψει κάθε ενδεχόμενο αδιαφανούς διάθεσης πόρων. Υπογραμμίζω ότι η τελευταία έκθεση των Επιθεωρητών Υγείας επισημαίνει ότι περισσότερα από 6 εκατομμύρια ευρώ που διατέθηκαν από το 1993 έως το 2002, κυρίως σε επιχορηγήσεις σωματείων και νομικών προσώπων δημοσίου δικαίου, δεν ήταν επαρκώς δικαιολογημένα. Αλλού δεν υπάρχουν απολογιστικά στοιχεία των φορέων που επιχορηγήθηκαν και αλλού δεν είχαν υποβληθεί τα αναγκαία νόμιμα παραστατικά. 
      Αναπτύσσουμε, επίσης, σύγχρονο δίκτυο υπηρεσιών ψυχικής υγείας στον τόπο κατοικίας του κάθε πολίτη, έτσι ώστε και καλύτερα αποτελέσματα να υπάρχουν, αλλά και η σπατάλη να αποφεύγεται.
      Σε ό,τι αφορά τις αναγκαίες προσλήψεις -ένα πράγματι σημαντικό θέμα-, επιταχύναμε, χωρίς εκπτώσεις ως προς τη διαφάνεια και την αξιοκρατία, τις διαδικασίες πρόσληψης προσωπικού μέσω του ΑΣΕΠ. Κύρια προτεραιότητα τώρα είναι η στελέχωση των Μονάδων Εντατικής Θεραπείας με το απαραίτητο νοσηλευτικό δυναμικό, για να μπουν σε πλήρη λειτουργία 147 εξοπλισμένες κλίνες σε Μονάδες Εντατικής που δεν λειτουργούν, αλλά και για να ενισχυθεί το προσωπικό σε πολλές άλλες. Συνολικά 850 νοσηλευτές διορίζονται, με άμεσες διαδικασίες, από τους κυλιόμενους πίνακες του ΑΣΕΠ για το σκοπό αυτό. 
      Για τις θέσεις που προκηρύχθηκαν και τις προσλήψεις που έγιναν, από το 2004 έως σήμερα, θέλω να καταθέσω σχετικό πίνακα του ΑΣΕΠ στα Πρακτικά. 
      (Στο σημείο αυτό, ο Πρόεδρος της Κυβέρνησης κ. Κώστας Καραμανλής καταθέτει για τα Πρακτικά τον προαναφερθέντα πίνακα, ο οποίος έχει ως εξής:
      (να φωτογραφηθούν οι σελίδες 15-18)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Προσθέτω ότι η ουσιαστική ενδυνάμωση του έμψυχου δυναμικού του ΕΣΥ συμπληρώνεται με τις προσλήψεις ιατρικού προσωπικού. Σχεδιάστηκε και προχωρά η πρόσληψη, μέχρι το τέλος του 2009, περίπου 4,5 χιλιάδων γιατρών, πέρα από τον συνήθη προγραμματισμό.
      Καλύπτουμε έτσι την αδράνεια πολλών χρόνων και την ανυπαρξία ενεργειών που έπρεπε να είχαν ξεκινήσει από το 1993. Προσθέτω ένα μόνο: Στο Πανεπιστημιακό Νοσοκομείο «Αττικόν» το 2004 υπήρχαν μόνο 294 ανεπτυγμένες κλίνες, ενώ σήμερα λειτουργούν 635. 
      Πέρα απ’ όλα αυτά, η ειδική κλαδική συμφωνία, που υπογράφεται για πρώτη φορά μέσα στις επόμενες ημέρες με τους νοσοκομειακούς γιατρούς, δικαιώνει την πολιτική μας και αναγνωρίζει τη μεγάλη προσφορά τους στη λειτουργία του Εθνικού Συστήματος Υγείας.
      Προσαρμόζουμε, ακόμη, το ωράριο εργασίας των γιατρών μας σ’ αυτά που προβλέπει το Κοινοτικό και Εθνικό Δίκαιο· βελτιώνουμε έτσι τους όρους εργασίας και εξασφαλίζουμε καλύτερη ποιότητα στις παρεχόμενες υπηρεσίες. Πού είναι λοιπόν ο «εργασιακός μεσαίωνας»; Στο σήμερα, που εξασφαλίζουμε αξιοπρεπείς όρους εργασίας, ή στο χθες, που ήταν ανέφικτη η απρόσκοπτη λειτουργία των νοσοκομείων;
      Συνοψίζω, κυρίες και κύριοι συνάδελφοι. Δεν είπαμε και δεν λέμε ότι λύθηκαν όλα τα προβλήματα. Σίγουρα, όμως, έχουν γίνει σημαντικά βήματα τόσο στην αναβάθμιση των υπηρεσιών υγείας, όσο και στην εξυγίανση του Συστήματος. 
      Η Ελλάδα του 2008 δεν είναι ούτε στη δυσμενή κατάσταση του 2004 ούτε στην κατάσταση που επιχειρούν να παρουσιάσουν σήμερα οι τότε υπεύθυνοι. Αυτό βέβαια δεν σημαίνει ότι αρνούμαστε τα προβλήματα· δεν σημαίνει ότι είμαστε ικανοποιημένοι· δεν σημαίνει ότι εφησυχάζουμε. Η αναβάθμιση των υπηρεσιών υγείας δεν σταματά ποτέ. Το έργο για την κοινωνία δεν τελειώνει ποτέ. 
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Πανελληνίου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γεώργιος Παπανδρέου.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, στον πέμπτο πια χρόνο της θητείας σας, της κυβέρνησης της Νέας Δημοκρατίας, το Εθνικό Σύστημα Υγείας βρίσκεται υπό κατάρρευση. 
      Μη μας απαντάτε, κύριε Πρωθυπουργέ, με τις γνωστές σας δικαιολογίες. «Βρήκαμε καμένη γη, χρόνια προβλήματα» και τελικά «για όλα φταίει το κακό ΠΑ.ΣΟ.Κ.», με παρουσίαση μέτρων συνεχώς, μέτρων ενεστώτος διαρκείας, που όλο αρχίζουν, αλλά ποτέ δεν τελειώνουν. 
      Δυστυχώς για σας, στον πέμπτο χρόνο της διακυβέρνησής σας μιλούν πολύ πιο δυνατά οι πράξεις και οι παραλείψεις σας, από τα εύκολα λόγια σας. Η κατάρρευση του συστήματος υγείας, είναι μία τραγωδία με τρεις πράξεις. 
      Πράξη πρώτη. Οι δαπάνες για το δημόσιο σύστημα υγείας μειώνονται ως ποσοστό του Α.Ε.Π. συνεχώς και αδιαλείπτως στα χρόνια της διακυβέρνησής σας. Η παράθεση αριθμών, κύριε Πρωθυπουργέ, που σας έδωσε ο Υπουργός σας, δεν καλύπτουν την πραγματικότητα των πολιτών. Το μόνο νούμερο που ισχύει, αφορά τα νέα χρέη 3.500.000.000 ευρώ των νοσοκομείων, που δημιουργήσατε εσείς, μέσα σε τριάντα έξι μήνες. 
      Αποτέλεσμα; Δραματικό. Οι νοσηλευτές που προσλαμβάνονται κάθε χρόνο, είναι λιγότεροι από τους μισούς που αποχωρούν. Κατά τα άλλα, για κομματικούς αγροφύλακες είχαμε λεφτά. 
      Τα προγράμματα ψυχικής υγείας και καταπολέμησης των ναρκωτικών, έχουν εγκαταλειφθεί. Οι εργαζόμενοι στον Ο.ΚΑ.ΝΑ. παραμένουν απλήρωτοι. Σας έχω δει, κύριε Πρωθυπουργέ, να επισκέπτεστε τακτικά τις κοινότητες απεξάρτησης. Θεωρούσα ότι δεν ήταν για λόγους επικοινωνιακούς, αλλά για λόγους ευαισθησίας. 
      Η πράξη, όμως, άλλα μας λέει. Ότι έχετε εγκαταλείψει ουσιαστικά αυτόν τον ευαίσθητο τομέα, αυτούς τους ανθρώπους που χρειάζονται τη βοήθειά μας. Οι γιατροί καταγγέλλουν εργασιακό Μεσαίωνα και παραμένουν απλήρωτοι για τις εφημερίες τους. Πετυχημένα προγράμματα, όπως η «Βοήθεια στο σπίτι», κινδυνεύουν με κατάργηση. 
      Πράξη δεύτερη. Διαχειρίζεστε το σύστημα υγείας, όπως το υπόλοιπο ελληνικό κράτος, ως αποικία σας προς εκμετάλλευση, εκποίηση, υποστήριξη ευνοουμένων. Οι μόνιμες προσλήψεις των γιατρών, έχουν αντικατασταθεί με βραχυχρόνιες προσλήψεις επικουρικών γιατρών με αδιαφανή κριτήρια, όπως και όλες πια οι προσλήψεις στο δημόσιο. 
      Το ξέρετε ότι η κακοδιαχείριση και η διαφθορά βασιλεύουν στο Ε.Σ.Υ., ενώ ο αρμόδιος δικός σας Υπουργός κάνει δημόσιες σχέσεις. Η σπατάλη και η διαφθορά διογκώνονται και οι φαρμακευτικές δαπάνες, λόγω της προκλητικής κατάργησης της λίστας, εκτροχιάζονται.
      Ξέρετε τι σημαίνει διαφθορά στο χώρο της Υγείας; Σημαίνει, απλά, τη στυγνή εκμετάλλευση του ανθρώπινου πόνου. Σημαίνει, απλά, ότι αντί να σεβόμαστε το συνάνθρωπό μας, τον εκβιάζουμε. Οι λίστες αναμονής έχουν γίνει λίστες ντροπής, με διαμεσολαβητές τα βουλευτικά γραφεία ή το χρήμα. Ντροπή για την Ελλάδα, κύριε Πρωθυπουργέ! Και δεν σας συκοφαντώ εγώ. Εγώ σας παρουσιάζω εδώ, πρωτοσέλιδο της εφημερίδας «ΚΑΘΗΜΕΡΙΝΗ», που λέει: «Γκρεμίζουν το Ε.Σ.Υ. χρόνο με το χρόνο. Χρηματισμοί, πελατειακές σχέσεις, «αμαρτωλές» προμήθειες, ληγμένα φάρμακα…».
      Το καταθέτω για τα Πρακτικά, κύριε Πρωθυπουργέ, για να δείτε εάν σας συκοφαντεί η Αντιπολίτευση.
      (Στο σημείο αυτό ο Πρόεδρος του Πανελλήνιου Σοσιαλιστικού Κινήματος κ. Γεώργιος Παπανδρέου καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πράξη τρίτη. Ουδείς -και πρώτος εγώ- δεν θα ισχυριστεί, ότι το δημόσιο σύστημα δεν σήκωνε βελτίωση. Μα ακριβώς αυτό δεν κάνατε. Είκοσι τοις εκατό των κρεβατιών είναι στον ιδιωτικό τομέα, που απορροφά όμως 60% των χρημάτων του ελληνικού λαού σε ό,τι αφορά την υγεία. Το σχέδιό σας ήταν σαφές: να παραδώσετε τον Έλληνα πολίτη στην ασύδοτη αγορά, υπονομεύοντας συστηματικά τη δημόσια υγεία, όπως το κάνατε με τη δημόσια παιδεία, με τον Ο.Τ.Ε., μ’ αυτήν τη σύμβαση ντροπής που παρουσιάσατε χθες. Νέες, υπερσύγχρονες μονάδες εντατικής θεραπείας, κύριε Πρωθυπουργέ –ακούστε- μένουν κλειστές. Τέσσερα χρόνια, εκατόν πενήντα κλίνες! Τέσσερα χρόνια μένουν κλειστές αυτές οι μονάδες λόγω έλλειψης προσωπικού. Ούτε ένας γιατρός! Και ξέρετε τι λένε οι γιατροί; Δημοσίως τα έχουν πει, στις τηλεοράσεις. Λένε ότι είναι σε πάρα πολύ δύσκολη θέση, σ’ ένα τεράστιο δίλημμα, όταν έρχονται δέκα άτομα που πρέπει να μπουν σε μονάδες εντατικής θεραπείας, δεν έχουν κρεβάτια και πρέπει να αποφασίσουν ποιος θα πεθάνει. Είναι τραγική η κατάσταση, κύριε Πρωθυπουργέ, κι έχετε τεράστιες ευθύνες. Τέσσερα χρόνια, κανένας γιατρός γι’ αυτές τις μονάδες εντατικής θεραπείας! 
      (Χειροκροτήματα από την πτέρυγα του ΠΑ.ΣΟ.Κ.)
      Τα κέντρα υγείας εγκαταλείπονται. Το προσωπικό αποσπάται από τα κέντρα υγείας, για να πάει σε νοσοκομεία, για να καλύψει κενά. Πού θα πάει ο κόσμος; Ποια εμπιστοσύνη θα έχει στο δημόσιο σύστημα;
      Η διά βίου εκπαίδευση των γιατρών, που θεσπίσαμε το Γενάρη του 2004, έμεινε στα συρτάρια. Αντικαταστήσατε το νόμο για τις προμήθειες με μια δεκατριαμελή επιτροπή που δεν λειτουργεί, με αποτέλεσμα οι προμήθειες να γίνονται εξωσυμβατικά. Μήπως αυτός ήταν και ο στόχος; Εδώ και τέσσερα χρόνια, δεν μπορείτε να κάνετε το διαγωνισμό προμήθειας –ακούστε, τέσσερα χρόνια δεν μπορείτε να κάνετε αυτόν το διαγωνισμό, ενώ τον Ο.Τ.Ε. τον ξεπουλήσατε πολύ γρήγορα- ακτινοθεραπευτικού μηχανήματος στο «Παίδων Αγλαΐα Κυριακού», με αποτέλεσμα παιδιά που πάσχουν από καρκίνο να μην έχουν την απαραίτητη φροντίδα.
      Το «Αττικό» εφημερεύει με τη στήριξη του Γενικού Κρατικού Πειραιά, γιατί σημαντικές κλινικές, όπως η Ουρολογική, δεν έχουν προσωπικό τέσσερα χρόνια τώρα. Τα νοσοκομεία λειτουργούν ακόμα μόνο χάρη στις υπεράνθρωπες προσπάθειες των εργαζομένων. 
      Αυτό το έζησα κι εγώ πρόσφατα, στο Κ.Α.Τ.. Έχει ένα προσωπικό που τα δίνει όλα, αλλά είναι απογοητευμένο, κουρασμένο, χωρίς προοπτική και κίνητρα. Γιατί; Τι σας έφταιξε, κύριε Πρωθυπουργέ, το δημόσιο σύστημα υγείας; Δεν είναι κακό, επειδή είναι δημόσιο. Έχει προβλήματα, επειδή έχει κακούς αφέντες στο κεφάλι του: εσάς, κύριοι της Νέας Δημοκρατίας! Κι αυτό κοστίζει στο μέσο πολίτη, ο οποίος επιβαρύνεται με την ακρίβεια, που εσείς δεν μπορείτε να ελέγξετε. Και οι δημόσιες υπηρεσίες θα ήταν πραγματικά ένα βάλσαμο για τον Έλληνα πολίτη.
      Για μας, η υγεία, η σωστή περίθαλψη αποτελεί δικαίωμα του κάθε πολίτη, του κάθε Έλληνα, της κάθε οικογένειας. Εσείς καταργείτε αυτό το δικαίωμα. Διαιρείτε ξανά τον ελληνικό λαό σε προνομιούχους και μη, για να βασιλεύει η διαφθορά, η ομηρεία του πολίτη, η αδιαφορία της πολιτείας, η ασυδοσία των επιτήδειων στη χώρα μας. Αδιαφορία να ελέγχει, αδιαφορία να βάλει τάξη στην αγορά, στην ακρίβεια, στη δημόσια υγεία. Αυτή είναι η Κυβέρνησή σας! Ακόμη ένα, πολλοστό παράδειγμα, είναι το διατροφικό σκάνδαλο με το ορυκτέλαιο. Είναι ζήτημα δημόσιας υγείας.
      Με αυτό το παράδειγμα που εσείς δίνετε, με τον τρόπο που κυβερνάτε τη χώρα, πώς περιμένετε να μην εξεγείρεται η νεολαία, να μην αισθάνεται αδιέξοδα, να μην την πνίγει η έλλειψη δικαιοσύνης και προοπτικής, όταν βλέπει την ψαλίδα της ανισότητας να μεγαλώνει; 
      Πώς να μην πολώνεται, όταν η Κυβέρνηση κυβερνά χωρίς σεβασμό τα χρήματα του ελληνικού λαού, χωρίς προστασία βασικών δικαιωμάτων του; Προωθείτε μια κουλτούρα, κύριοι συνάδελφοι της Νέας Δημοκρατίας: παντού «κονέ», παντού πελατειακές σχέσεις, παντού διαφθορά, πουθενά αξίες, ενώ συνεχίζετε να πυροδοτείτε με τις δηλώσεις σας το χώρο της παιδείας. 
      Και βεβαίως, η πόλωση φέρνει βία. Βία που πάντα καταδικάζω απερίφραστα, που καταδικάζουμε σύσσωμοι στο ΠΑ.ΣΟ.Κ., αλλά έχουμε και μια υποχρέωση: Να αναρωτηθούμε γιατί φτάσαμε έως εδώ, γιατί ένα μέρος της νεολαίας μας φτάνει σήμερα σ’ αυτά τα άκρα. Είναι ή δεν είναι παιδιά μας; Ή μήπως είναι παιδιά ενός άλλου Θεού; 
      Τα αδιέξοδα της νεολαίας μας, που λίγα χρόνια πριν ένιωθαν οι νεολαίοι μας περηφάνια σε μια στιγμή εθνικής ανάτασης, αισιοδοξίας και ενότητας, αυτά τα αδιέξοδα, βαραίνουν εσάς, που καταργείτε το δημόσιο χώρο και το κοινωνικό κράτος. 
      Η Κυβέρνηση έχει ευθύνη να αναλάβει όλες τις πρωτοβουλίες και τις πραγματικές της ευθύνες, να μην κρύβεται πίσω από την πόλωση. Η πανεπιστημιακή κοινότητα, οι πρυτανικές αρχές, οι ακαδημαϊκοί δάσκαλοι, οι φοιτητές, πρέπει να υπερασπιστούν την αυτόνομη λειτουργία του δημόσιου πανεπιστημίου και να αγωνιστούν για τη συνεχή αναβάθμισή του, να απομονώσουν τα ακραία στοιχεία. Σε αυτήν την προσπάθεια θα έχουν τη δική μας πλήρη στήριξη. 
      Επανέρχομαι, όμως –και κλείνω, κύριε Πρόεδρε- στο θέμα της υγείας. Αυτές τις μέρες, άρχισαν νέες κινητοποιήσεις στο χώρο της υγείας. Όλους τους εργάτες της υγείας, θέλω σήμερα, και από αυτό εδώ το Βήμα, της Βουλής, να τους διαβεβαιώσω το εξής: Για εμάς, είναι βασική η αποκατάσταση της κοινωνικής δικαιοσύνης. Είναι για εμάς αυτονόητο το δικαίωμα σε σωστές υπηρεσίες υγείας για όλους. Ξέρουμε ότι, μπορούμε να έχουμε ένα αποτελεσματικό και ανθρώπινο δημόσιο σύστημα υγείας. Είναι θέμα πολιτικής βούλησης. Δεν είμαστε καταδικασμένοι, όπως θα ήθελε η Νέα Δημοκρατία, σ’ αυτήν τη μιζέρια. 
      Μπορούμε διαφορετικά και δεσμευόμαστε για αποτελεσματική, δωρεάν, δημόσια υγεία, με αύξηση της χρηματοδότησης κατά μία μονάδα του Α.Ε.Π., σε περίοδο τετραετίας, με περίθαλψη για όλους είκοσι τέσσερις ώρες την ημέρα, επτά ημέρες την εβδομάδα, με προτεραιότητα στην πρόληψη και, βεβαίως, στην ανάδειξη και ανάπτυξη της πρωτοβάθμιας φροντίδας υγείας για όλους τους πολίτες, με ενίσχυση του ανθρώπινου δυναμικού. Έχουμε δεσμευθεί για ιατρικό και νοσηλευτικό προσωπικό. Κάθε χρόνο θα προσλαμβάνονται τρεις χιλιάδες άτομα, περισσότερα από όσους αποχωρούν. 
      Κυρίες και κύριοι συνάδελφοι, η ενίσχυση, ο εκσυγχρονισμός του δημόσιου συστήματος υγείας, είναι πρόβλημα πολιτικό. Εσείς δεν έχετε την πολιτική βούληση να αλλάξετε τα πράγματα προς το καλύτερο στο χώρο της δημόσιας υγείας. 
      Η βούληση υπάρχει στο Πανελλήνιο Σοσιαλιστικό Κίνημα. Το Πανελλήνιο Σοσιαλιστικό Κίνημα, που αμέσως μετά τις εκλογές θα κάνει πράξη αυτές τις υποχρεώσεις, τις οποίες θεωρεί και ηθικά και πολιτικά και κοινωνικά απαραίτητες. 
      Ευχαριστώ. 
      (Ζωηρά και  παρατεταμένα χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, αυτό που κατετέθη στα Πρακτικά –πιθανώς χωρίς να το ξέρετε, κύριε Παπανδρέου- είναι η σκληρότερη κριτική για τα πεπραγμένα των κυβερνήσεών σας! 
      (Χειροκροτήματα από την πτέρυγα της Νέας Δημοκρατίας.)
      Επικαλεστήκατε ένα δημοσίευμα καθημερινής εφημερίδας· εκείνο που δημοσιεύθηκε σ’ αυτό ήταν το πόρισμα του Σώματος Ελεγκτών- ένα πόρισμα που  εμείς ζητήσαμε, με τον έλεγχο που προκαλέσαμε. Αυτό βέβαια το αποκρύψατε, ότι δηλαδή εμείς τολμήσαμε να φέρουμε την αλήθεια στο φως. 
      Τι δείχνει το πόρισμα; Δείχνει την κατάσταση που παρέλαβε η Κυβέρνηση της Νέας Δημοκρατίας. Δείχνει τι κληρονόμησε η Κυβέρνηση της Νέας Δημοκρατίας. Δείχνει αυτά που παραλάβαμε στο ξεκίνημα και αυτά που, υπό δύσκολες συνθήκες, προσπαθούμε να αλλάξουμε! 
      (Χειροκροτήματα από την πτέρυγα της Νέας Δημοκρατίας.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Και τόσα χρόνια τι κάνατε; Πάλι το ΠΑ.ΣΟ.Κ.! Πέντε χρόνια τι κάνετε; 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, κάποιοι λοιδορούν και κινδυνολογούν. Κάποιοι μετρούν ανάποδα –και το ξέρουν. Οι καταγγελίες για «πιράνχας» που λυμαίνονταν το Σύστημα Υγείας δεν ειπώθηκαν ούτε για τα τελευταία τέσσερα χρόνια, ούτε από στέλεχος της σημερινής Κυβέρνησης. Λέχθηκαν από υπουργό του ΠΑΣΟΚ, για την περίοδο των κυβερνήσεων του ΠΑΣΟΚ! 
      (Χειροκροτήματα από την πτέρυγα της Νέας Δημοκρατίας.)
      Λέχθηκαν για να σηματοδοτήσουν την ανάγκη αντεπίθεσης με στόχο τη διαφάνεια. Μόνο που τότε, αντί να παραμεριστούν τα προβλήματα, παραμερίστηκε… ο υπουργός! Αυτή είναι η πραγματικότητα. Αυτά για όσους προσποιούνται ότι ανακάλυψαν προβλήματα στο χώρο της Υγείας, μόνο όταν και αφού έφυγαν από την εξουσία!
      Εμείς δεν ισχυριστήκαμε, κυρίες και κύριοι συνάδελφοι, ότι τα πράγματα στο χώρο της Υγείας έφθασαν σε ικανοποιητικό επίπεδο. Αυτό που λέμε -και το δείχνουμε κάθε μέρα- είναι ότι μέρα με τη μέρα τα πράγματα γίνονται καλύτερα. Αυτός είναι ο στόχος. Και αυτόν τον στόχο τον υπηρετούμε με συνέπεια και σοβαρότητα.
      Η επένδυση της Πολιτείας σε νέες δομές, σε νέες υποδομές υγείας συνεχίζεται με εντεινόμενους ρυθμούς. Στον τρέχοντα Προϋπολογισμό, οι δαπάνες για την υγεία είναι αυξημένες κατά 9,4%. Το νέο σύστημα προμηθειών του ΕΣΥ θωρακίζει τη διαφάνεια και εγγυάται την εξοικονόμηση εκατοντάδων εκατομμυρίων ευρώ σε ετήσια βάση. Οι αλλαγές που έγιναν και αυτές που προωθούνται αντιμετωπίζουν χρόνια προβλήματα και διασφαλίζουν υπηρεσίες υγείας αυξημένης ποιότητας.
      Μιλά ο Αρχηγός της Αξιωματικής Αντιπολίτευσης για καθοδική πορεία του ΕΣΥ. Ξεχνά ότι άφησαν πίσω τους ένα σύστημα άναρχο, αδιάφανο, δυσκίνητο· ένα σύστημα με σημαντικές ελλείψεις προσωπικού και χρέη 3 δισεκατομμυρίων ευρώ στους προμηθευτές· ένα σύστημα χωρίς πληροφοριακά συστήματα, χωρίς ισολογισμούς, χωρίς απολογισμούς, χωρίς προγραμματισμό για τις δαπάνες· ένα σύστημα με δικαστικές εμπλοκές και σκάνδαλα -αυτή είναι η πραγματικότητα-, με απευθείας αναθέσεις εκατοντάδων εκατομμυρίων ευρώ, που, ενώ ξεκίνησαν ως εξαίρεση, τελικά έγιναν ο κανόνας. Ολόκληρο το σύστημα προμηθειών ήταν εγκλωβισμένο σ’ έναν φαύλο κύκλο αδιαφάνειας και σχέσεων εξάρτησης. Ολόκληρο το σύστημα ήταν υποταγμένο σε μια χαοτική κατάσταση, με εννέα χιλιάδες διαγωνισμούς το χρόνο, διάσπαρτους, ανεξέλεγκτους, για τους οποίους «βούιζε» ο τόπος.
      Μιλά ο Αρχηγός της Αξιωματικής Αντιπολίτευσης για κενές θέσεις.
      Ναι, κύριε Παπανδρέου, υπάρχουν ακόμα σημαντικές ανάγκες. Η αλήθεια, όμως, είναι ότι έγιναν χιλιάδες προσλήψεις σε νοσηλευτικό, διοικητικό και παραϊατρικό προσωπικό, που διαψεύδουν τους ισχυρισμούς σας.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πόσες προσλήψεις, κύριε Πρωθυπουργέ;
      (Θόρυβος – διαμαρτυρίες από την πτέρυγα του ΠΑ.ΣΟ.Κ.)
      (Κωδωνοκρουσίες)
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι!
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Τα έγγραφα του ΑΣΕΠ δίνουν την υπεύθυνη απάντηση.
      Θυμίζω, ακόμη, την εξασφάλιση κοινοτικών χρηματοδοτήσεων στο χώρο της Υγείας για τη νέα προγραμματική περίοδο, που φθάνουν σχεδόν το 1,5 δισεκατομμύριο ευρώ. Προχωρούμε ήδη στην κατασκευή νέων νοσοκομειακών μονάδων, Κέντρων Υγείας αστικού τύπου, περιφερειακών και αγροτικών ιατρείων, σε ολόκληρη τη χώρα. Αξιοποιούμε όλα τα χρηματοπιστωτικά εργαλεία για τη δημιουργία υπερσύγχρονων μονάδων στη Θεσσαλονίκη, το Αιγίνιο, την Πρέβεζα, την Κω, την Αττική.
      Προετοιμάζουμε, ταυτόχρονα, τη μεγάλη μεταρρύθμιση για την Πρωτοβάθμια Υγεία, σε συνεννόηση με όλους τους φορείς, αλλά και σε συντονισμό με τα Ασφαλιστικά Ταμεία. Στόχος είναι να έχει κάθε πολίτης δίπλα του, στο σπίτι ή στη δουλειά του, τις άμεσες υπηρεσίες υγείας που μπορεί να χρειαστεί.
      Τα πράγματα, όμως, κυρίες και κύριοι συνάδελφοι, σ’ έναν τόπο δεν αλλάζουν με ευχές· αλλάζουν με υπεύθυνη δουλειά και στέρεες λύσεις. Αυτό κάνουμε σήμερα και αυτό δεν μπορεί να το αμφισβητεί κανένας. Αλλάξαμε σελίδα για να δώσουμε προοπτική σ’ ένα υγειονομικό σύστημα που βρισκόταν στα πρόθυρα της κατάρρευσης, επειδή οι κυβερνήσεις του χθες δεν τολμούσαν να συγκρουστούν με συμφέροντα και παρωχημένες νοοτροπίες. Είμαστε τώρα στο δρόμο της ποιοτικής αναβάθμισής του.
      Έχουμε, όμως, πολλά να κάνουμε ακόμη, έτσι ώστε να επανασυσταθεί το Σύστημα, να προσαρμοστεί στα νέα δεδομένα, να ανταποκρίνεται αμεσότερα, πληρέστερα στις προσδοκίες των πολιτών. Συνεχίζουμε σταθερά και εντατικά, με σχέδιο και πρόγραμμα. Έχουμε στην πορεία αυτή σύμμαχό μας την ελληνική κοινωνία. Έχουμε μαζί μας τους πολίτες που θυμούνται, κρίνουν και συγκρίνουν.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, η με αριθμό 999/64/27-5-2008 τρίτη επίκαιρη ερώτηση της Προέδρου της Κοινοβουλευτικής Ομάδας του Κουμουνιστικού Κόμματος Ελλάδας κ. Αλέκας Παπαρήγα προς τον Πρωθυπουργό, σχετικά με την πολιτική της Κυβέρνησης στην Ανώτατη Εκπαίδευση κ.λπ. και η με αριθμό 998/63/27-5-2008 τέταρτη επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την ιδιωτικοποίηση της Ανώτατης Εκπαίδευσης, στην εφαρμογή των συνταγματικών επιταγών κ.λπ., επειδή αναφέρονται στο ίδιο θέμα θα συζητηθούν ταυτόχρονα, χωρίς να επηρεάζονται τα δικαιώματα των ομιλητών ως προς το χρόνο της ομιλίας τους, σύμφωνα με την παράγραφο 4 του άρθρου 131 του Κανονισμού της Βουλής.
      Η επίκαιρη ερώτηση της Πρόεδρου της Κοινοβουλευτικής Ομάδας του Κ.Κ.Ε. κ. Παπαρήγα προς τον Πρωθυπουργό έχει ως εξής:
      «Το τελευταίο διάστημα, η Κυβέρνηση, με τη στήριξη των Κομμάτων του ευρωμονόδρομου και υλοποιώντας τις δεσμεύσεις απέναντι στην Ευρωπαϊκή Ένωση, έχει τεθεί επικεφαλής μιας ενορχηστρωμένης επίθεσης για την ολοσχερή παράδοση της ανώτατης εκπαίδευσης στο κεφάλαιο και την κατάργηση των τελευταίων ψηγμάτων δημόσιας και δωρεάν παιδείας, με δύο μέτωπα που περιλαμβάνουν: α) την εκβιαστική εφαρμογή του νόμου πλαισίου και των υπόλοιπων αντιδραστικών νομοθετημάτων (αξιολόγηση, πιστωτικές μονάδες κ.λπ.) που οδηγούν στην επιχειρηματική λειτουργία της ανώτατης εκπαίδευσης, με την απειλή του οικονομικού αποκλεισμού όσων ιδρυμάτων δεν συμμορφωθούν και β) την αναγνώριση και επιβολή των ιδιωτικών «πανεπιστημίων», μέσα από την παράκαμψη και διασταλτική ερμηνεία του άρθρου 16 του Συντάγματος και με μοχλό την Κοινοτική Οδηγία 36/05 για την αναγνώριση των πτυχίων των ιδιωτικών «κολεγίων» που συνεργάζονται με ξένα πανεπιστήμια. 
      Τελικός στόχος του όλου εγχειρήματος είναι η πλήρης εξίσωση των όρων λειτουργίας των δημόσιων πανεπιστημίων με εκείνους των ιδιωτικών, στο όνομα του ελεύθερου ανταγωνισμού, δηλαδή η γενίκευση των διδάκτρων, η κατάφωρη υποβάθμιση των σπουδών, η κατάλυση των συνδικαλιστικών και ακαδημαϊκών ελευθεριών-δικαιωμάτων και προπαντός η ασφυκτική υποταγή της πανεπιστημιακής διδασκαλίας και έρευνας στην κερδοφορία και τους ανταγωνισμούς των μονοπωλίων, σε βάρος των αναγκών του λαού. 
      Ερωτάται ο κύριος Πρωθυπουργός:
      Αν επιμένει η Κυβέρνηση στην εφαρμογή αυτών των πολιτικών που βρίσκονται σε πλήρη αντίθεση με το αίτημα της συντριπτικής πλειοψηφίας του φοιτητικού και λαϊκού κινήματος για αποκλειστικά δημόσια και δωρεάν ενιαία ανώτατη εκπαίδευση, όπως εκφράζεται όλο αυτό το διάστημα, με κινητοποιήσεις και συλλογικές αγωνιστικές διαδικασίες».
      Η επίκαιρη ερώτηση του Προέδρου της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρου Αλαβάνου προς τον Πρωθυπουργό έχει ως εξής:
      «Σύμφωνα με το άρθρο 82 παράγραφοι 1 και 2 του Συντάγματος «η Κυβέρνηση κατευθύνει τη γενική πολιτική της χώρας, σύμφωνα με τους ορισμούς του Συντάγματος και των νόμων. Ο Πρωθυπουργός εξασφαλίζει την ενότητα της Κυβέρνησης και κατευθύνει τις ενέργειές της».
      Είναι, λοιπόν, πρωτοφανές σε σχέση με το Σύνταγμα, αλλά και την κορυφαία διαδικασία αναθεώρησής του, ο ίδιος ο Πρωθυπουργός να εξαγγέλλει πολιτικές σε σύγκρουση με το άρθρο 16 του Συντάγματος, δηλαδή αντί της συνταγματικής επιταγής για δωρεάν δημόσια παιδεία, να προωθεί την ιδιωτικοποίηση και εμπορευματοποίηση της ανώτατης εκπαίδευσης μέσω των Κέντρων Ελευθέρων Σπουδών. 
      Το ίδιο επιχειρείται και με το άρθρο 24 του Συντάγματος, που αφορά την προστασία του περιβάλλοντος και του οποίου προωθείται η έμμεση αναθεώρηση μέσω του γενικού χωροταξικού σχεδίου. 
      Ερωτάται ο κύριος Πρωθυπουργός:
      Πώς προτίθεται να σεβαστεί το όποιο αποτέλεσμα της ψήφου του Ελληνικού Κοινοβουλίου για Συνταγματική Αναθεώρηση, χωρίς να επιχειρηθεί παράκαμψη του Συντάγματος μέσω αυθαίρετων διασταλτικών ερμηνειών; 
      Θα σταματήσουν σχετικές δηλώσεις του ίδιου, αλλά και Υπουργών που λειτουργούν εμπρηστικά σε σχέση με την πανεπιστημιακή κοινότητα;». 
      Το λόγο έχει ο Πρωθυπουργός κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, η αλήθεια είναι απλή και κανένας δεν μπορεί να την παραχαράσσει. 
      Ξεκινήσαμε την εκπαιδευτική μεταρρύθμιση, προτάσσοντας την αναβάθμιση της Τριτοβάθμιας Δημόσιας Εκπαίδευσης. Μια σειρά νομοθετικών παρεμβάσεων, με αποκορύφωμα το νόμο-πλαίσιο, άνοιξαν καινούργιους δρόμους με ξεκάθαρους στόχους. 
      Εργαστήκαμε και εργαζόμαστε για να γίνει το Δημόσιο Πανεπιστήμιο πραγματικά αυτοδιοικούμενο, για να συνδεθεί πιο αποτελεσματικά με την κοινωνική και επαγγελματική καταξίωση των αποφοίτων του, για να αποκτήσει όλα εκείνα τα χαρακτηριστικά που θα του επιτρέψουν να πρωταγωνιστήσει στον ενιαίο ευρωπαϊκό χώρο της Ανώτατης Εκπαίδευσης.
      Και ερωτώ: Τι έκανε η Αντιπολίτευση για να συμβάλει στην αναβάθμισή του; Ποια ρύθμιση ποιοτικής αναβάθμισης υποστήριξε; Ποια μέτρα έχει προτείνει και ποιες πρωτοβουλίες ανέπτυξε; 
      Είναι γεγονός -και είναι απόλυτα σαφές- ότι το Κομμουνιστικό Κόμμα βρίσκεται σε άλλη ιδεολογική και πολιτική αφετηρία. Και θέλω από την αρχή να υπογραμμίσω ότι είναι εμφανής η διαφοροποίησή του από τα ακραία μικροσύνολα που επιδιώκουν να καταλύσουν τη Δημοκρατία στα Πανεπιστήμια και να απαξιώσουν τα Δημόσια Ανώτατα Εκπαιδευτικά Ιδρύματα. Όλοι αναγνωρίζουν ότι δεν κρύβεται, δεν μεταμορφώνεται, δεν δραπετεύει, όπως κάνουν άλλοι. 
      Διαφωνούμε, όμως, πλήρως και θεωρούμε αδιανόητο να χαρακτηρίζεται η αξιολόγηση «μέτρο αντιδραστικό»! Άλλωστε, είναι προφανές ότι η απουσία αξιολόγησης βολεύει μόνο τους ανεύθυνους, τους βολεμένους, το συντεχνιακό κατεστημένο των λίγων. Αυτή είναι η πραγματικότητα! 
      (Χειροκροτήματα από την πτέρυγα της Νέας Δημοκρατίας.)
      Διαφωνούμε πλήρως και θεωρούμε αδιανόητο να λέγεται ότι η Πολιτεία εκβιάζει για την εφαρμογή των νόμων. Κυρία Παπαρήγα, η Πολιτεία υποχρεούται να εφαρμόζει τους νόμους. 
      Σε ό,τι αφορά το περιεχόμενο της ερώτησης του Συνασπισμού, δύο στοιχεία είναι ξεκάθαρα: 
      Το πρώτο είναι η έμμεση προαναγγελία εμπρηστικών καταστάσεων στα Πανεπιστήμια, αλλά και η απόπειρα να αποδοθούν, προκαταβολικά, σε κυβερνητικές δηλώσεις. 
      Το δεύτερο είναι η απόπειρα διαστρέβλωσης των πραγμάτων, σε βάρος της Κυβέρνησης. Απαντώ, λοιπόν, ξεκάθαρα για όλα τα ζητήματα που τίθενται. 
      Επιδιώξαμε –και είναι γνωστό αυτό- με τις προτάσεις μας για την αναθεώρηση του Συντάγματος, τη διαμόρφωση ενός νέου πλαισίου, που να δεσμεύει όλες τις επόμενες κυβερνήσεις σε μείζονος σημασίας ζητήματα. 
      Επιδιώξαμε ένα δεσμευτικό, μακρόπνοο και ευρύχωρο πλαίσιο για μια σειρά μεταρρυθμίσεων που απαντούν στις ανάγκες όλων των πολιτών και στις επιταγές των καιρών. Κάποιοι δεν ήθελαν, κάποιοι δεν μπορούσαν και κάποιοι απλώς δημαγωγούσαν. Κάποιοι δεν δίστασαν να θυσιάσουν το συμφέρον του Τόπου στο βωμό εσωκομματικών αντιπαραθέσεων και εφήμερων σκοπιμοτήτων. 
      Το συμπέρασμα, κυρίες και κύριοι συνάδελφοι, είναι ξεκάθαρο: Ορισμένες από τις μεταρρυθμίσεις που προτείναμε δεν μπορεί να εφαρμοστούν χωρίς αναθεώρηση του Συντάγματος· άλλες, ωστόσο -έστω και αν δεν υπάρχει ρητή συνταγματική πρόβλεψη-, μπορεί να προωθηθούν μέσα από τη συνήθη νομοθετική διαδικασία, χωρίς να υπάρχει οποιαδήποτε παραβίαση του Συντάγματος. Δεν πρόκειται, λοιπόν, να σταματήσουν οι μεταρρυθμίσεις, ούτε για την εμπέδωση της διαφάνειας ούτε για το Εθνικό Χωροταξικό Σχέδιο ούτε για την ιεραρχική ανέλιξη συνταξιούχων του Δημοσίου ούτε για την Εκπαίδευση. 
      Η μεταρρυθμιστική στρατηγική που ξεκινήσαμε δεν ανακόπτεται, δεν αναστέλλεται, δεν σταματά! 
      (Χειροκροτήματα από την πτέρυγα της Νέας Δημοκρατίας.)
      Οι μεταρρυθμίσεις που εξαγγείλαμε θα συνεχιστούν με εντεινόμενους ρυθμούς, πάντοτε, βέβαια, με τον απαιτούμενο σεβασμό στο ισχύον Σύνταγμα, ως προς το οποίο δεν χωρά και δεν νοείται καμία παραβίαση. Αυτό ακριβώς ισχύει τόσο για την Παιδεία όσο και για την προστασία του Περιβάλλοντος, που αναφέρονται στην ερώτηση του Συνασπισμού. 
      Σε ό,τι αφορά το Εθνικό Χωροταξικό Σχέδιο, έχουν ακουστεί μέχρι σήμερα πολλές, πάμπολλες ανακρίβειες. Όμως, είναι αλήθεια ότι κανένας δεν είχε «ανακαλύψει» το καινοφανές, αυθαίρετο συμπέρασμα που αναφέρεται στην ερώτηση, ότι μέσω του Γενικού Χωροταξικού Σχεδίου επιχειρείται, δήθεν, η αναθεώρηση του άρθρου 24 του Συντάγματος. 
      Η αλήθεια είναι ότι με την ολοκλήρωση του εθνικού χωροταξικού σχεδιασμού καλύπτουμε ένα τεράστιας σημασίας έλλειμμα, το οποίο έχει πληρώσει ακριβά τόσο το περιβάλλον, όσο και η ορθολογική ανάπτυξη. 
      Βεβαίως, αναφέρεται ότι «[...] κρίσιμο θέμα για την προώθηση του Δασολογίου, αλλά και την ολοκλήρωση του Κτηματολογίου, είναι ο προσδιορισμός του χρόνου λήψης των αεροφωτογραφιών, που θα αποτελέσει τη βάση χαρακτηρισμού των δασών και των δασικών εκτάσεων». 
      Και ερωτώ: Είναι αυτό έμμεση αναθεώρηση του Συντάγματος; Ειλικρινά αναρωτιέμαι ως πού θα φθάσει η απόπειρα διαστρέβλωσης των πάντων! 
      Σε ό,τι αφορά την εκπαιδευτική μεταρρύθμιση, ο νόμος-πλαίσιο, κυρίες και κύριοι συνάδελφοι, θα εφαρμοστεί· και θα εφαρμοστεί στο ακέραιο!
      (Χειροκροτήματα από την πτέρυγα της Νέας Δημοκρατίας.)
      Πιστεύουμε στις δημιουργικές δυνάμεις του Δημόσιου Πανεπιστημίου και επενδύουμε σε αυτές. Αλλάζουμε τα κακώς κείμενα. Ενισχύουμε την αυτονομία των δημόσιων Ανώτατων Εκπαιδευτικών Ιδρυμάτων. Εδραιώνουμε τη Δημοκρατία με την καθολική συμμετοχή των φοιτητών στις εκλογές για τους πρυτάνεις και τους προέδρους των ΤΕΙ. Προωθούμε την αξιολόγηση, που αναβαθμίζει την ποιότητα των εκπαιδευτικών υπηρεσιών. Θεσπίζουμε τους τετραετείς οικονομικούς προγραμματισμούς, που διασφαλίζουν τη διαφάνεια στη διαχείριση κρατικών, αλλά και ευρωπαϊκών πόρων. Εισάγουμε την ελεύθερη επιλογή συγγράμματος, που σπάει την “αυθεντία” του ενός βιβλίου. 
      Το σχέδιό μας για την αναβάθμιση του Δημόσιου Πανεπιστημίου επιβεβαιώνεται στην πράξη. Έγινε πρόσφατα νόμος του Κράτους η δέσμευσή μας για την έρευνα και την τεχνολογία, που καθιστά τα Ανώτατα Εκπαιδευτικά Ιδρύματα πρωταγωνιστές στη χάραξη της αναγκαίας εθνικής στρατηγικής, ενώ, ταυτόχρονα, τους διασφαλίζει πρόσθετους οικονομικούς πόρους. 
      Σε λίγες ημέρες κατατίθεται νομοσχέδιο για τα μεταπτυχιακά, που συμβάλλει τόσο στην εναρμόνιση των ΤΕΙ με τα Πανεπιστήμια, όσο και στη σύνδεσή τους με την αγορά εργασίας. Αυξάνεται, από την ερχόμενη χρονιά, ο αριθμός των εισακτέων στα περιφερειακά Πανεπιστήμια και βελτιώνεται η αναλογία διδασκόντων και διδασκομένων. 
      Ταυτόχρονα, προετοιμάζουμε -όπως δεσμευτήκαμε- την έναρξη, μέσα στο χρόνο, ευρύτατου δημόσιου διαλόγου, στον οποίο θα συμμετέχουν όλοι οι παράγοντες της εκπαιδευτικής κοινότητας, έτσι ώστε να εφαρμοστεί σε βάθος χρόνου ένα νέο σύστημα εισαγωγής στην Τριτοβάθμια Εκπαίδευση, που να αποδεσμεύει το Λύκειο από την εισαγωγική διαδικασία, να διευκολύνει την πρόσβαση των νέων ανθρώπων στα Πανεπιστήμια και τα ΤΕΙ, να λυτρώνει τους μαθητές από την παραπαιδεία, να απαλλάσσει τις οικογένειές τους από τα τεράστια βάρη. 
      Σ’ ό,τι αφορά το άρθρο 16, πεποίθησή μας είναι ότι η αναθεώρησή του θα προστάτευε τη συγκεκριμένη διάταξη από το ενδεχόμενο να βρεθεί απέναντι στις ευρωπαϊκές εξελίξεις, και θα έδινε στη χώρα μας τη δυνατότητα να προσδιορίζει έγκαιρα το θεσμικό περιβάλλον. 
      Πεποίθησή μας είναι ότι η διασφάλιση της ελεύθερης πρόσβασης στην ποιοτική Τριτοβάθμια Εκπαίδευση είναι δικαίωμα κάθε νέου και νέας· είναι δικαίωμα κάθε οικογένειας που θέλει να δώσει στο παιδί της τη δυνατότητα να αποκτήσει ολοκληρωμένη μόρφωση. Πεποίθησή μας είναι ότι η απελευθέρωση της Τριτοβάθμιας Εκπαίδευσης εξασφαλίζει ίσες δυνατότητες και περισσότερες ευκαιρίες για μόρφωση σε όλους. 
      Η παράλληλη λειτουργία, κάτω από θεσμικά προκαθορισμένους όρους, τόσο του μη κρατικού, μη κερδοσκοπικού Ανώτατου Εκπαιδευτικού Ιδρύματος, όσο και του Δημόσιου Πανεπιστημίου, κινητοποιεί και απελευθερώνει τις υγιείς, τις αξιόλογες δυνάμεις του Δημόσιου Πανεπιστημίου. Μελετούμε, για το σκοπό αυτό, τη δυνατότητα να αξιοποιήσουμε όλα τα θεσμικά περιθώρια του άρθρου 16, σε συνδυασμό με την εφαρμογή του Κοινοτικού Δικαίου, για να απελευθερώσουμε τη δύναμη της Παιδείας, την οποία οι θιασώτες της ισοπέδωσης προσπαθούν να ανακόψουν. Τα περιθώρια αυτά υπάρχουν και έχουν εντοπιστεί, εδώ και πολύ καιρό, και από προηγούμενες κυβερνήσεις. Ας μην κατασκευάζονται λοιπόν ισχυρισμοί ότι, δήθεν, θα πάμε πέρα από τα όρια του Συντάγματος. Σκιές ας μην προσπαθεί να δημιουργήσει κανένας. Είναι δεδομένη και αυτονόητη η θέση μας. 
      Κυρίες και κύριοι συνάδελφοι, είμαστε η παράταξη που θέσπισε το Σύνταγμα του 1975 -το πιο δημοκρατικό, το πιο προοδευτικό Σύνταγμα που γνώρισε ο Τόπος.
      (Χειροκροτήματα από την πτέρυγα της Νέας Δημοκρατίας.)
      Η παράταξη αυτή, η παράταξη της οποίας έχω την τιμή να ηγούμαι, σεβάστηκε, σέβεται και θα σέβεται σε κάθε περίπτωση το Σύνταγμα. Μαθήματα σεβασμού των νόμων, μαθήματα συνταγματικότητας δεν έχει ανάγκη αυτή η Κυβέρνηση. Άλλοι είναι εκείνοι που υπερασπίζονται, υποκινούν ή καλύπτουν «ασκήσεις επαναστατικής γυμναστικής» σε βάρος της εφαρμογής των νόμων.
      Καταλήγω, κυρίες και κύριοι συνάδελφοι: Η εκπαιδευτική μεταρρύθμιση δημιούργησε τα θεσμικά εργαλεία που κατοχυρώνουν την αυτονομία των ΑΕΙ. Έδωσε στις διοικήσεις τους τα θεσμικά εργαλεία που χρειάζονται, για να προστατεύεται η ομαλή ακαδημαϊκή λειτουργία, να προστατεύονται οι δημοκρατικές διαδικασίες, να προστατεύεται η ελευθερία έκφρασης από ακραίες μικροομάδες, που συχνά δυναμιτίζουν όχι μόνο την ποιότητα, αλλά και την ίδια τη λειτουργία του Δημόσιου Πανεπιστημίου.
      (Χειροκροτήματα από την πτέρυγα της Νέας Δημοκρατίας.)
      Τώρα είναι η ώρα όπου κάθε πλευρά αναλαμβάνει την ευθύνη που της αντιστοιχεί. Τώρα είναι η ώρα να κερδίσει το ελληνικό Δημόσιο Πανεπιστήμιο τη μάχη της δημοκρατίας, τη μάχη της εύρυθμης λειτουργίας, τη μάχη της ποιότητας.
      Αυτή είναι η πολιτική μας και η πολιτική αυτή, κυρίες και κύριοι συνάδελφοι, είναι απόλυτα καθαρή, είναι ξεκάθαρη. Εργαστήκαμε και εργαζόμαστε για την ποιοτική αναβάθμιση του Δημόσιου Πανεπιστημίου. Πιστεύουμε στο ελληνικό Δημόσιο Πανεπιστήμιο και επενδύουμε σε αυτό. Να μην υπάρχουν αμφιβολίες: Νικητές θα είναι όλοι οι φοιτητές μας, όλοι οι σπουδαστές μας, όλοι οι νέοι άνθρωποι. Νικητές θα είναι όλες οι ελληνικές οικογένειες, ολόκληρη η ελληνική κοινωνία.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τέσσερις μαθήτριες και μαθητές και δύο συνοδοί- δάσκαλοι από το 104ο και το 125ο Δημοτικά Σχολεία της Αθήνας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει η Γενική Γραμματέας του Κομμουνιστικού Κόμματος Ελλάδας και Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Η αλήθεια, κύριε Πρόεδρε, είναι ότι έχουμε κάθε δικαίωμα ως Κομμουνιστικό Κόμμα Ελλάδας να αντιπαλεύουμε με όλους τους πρόσφορους τρόπους, όταν συζητείται ένα σχέδιο νόμου στη Βουλή και πριν ακόμα αποφασισθεί. 
      Και έχουμε, επίσης, κάθε δικαίωμα την άλλη ημέρα από την ισχύ του νόμου, με μαζικές διαδικασίες, με όρους μαζικής πολιτικής δράσης, με τις δράσεις των αντίστοιχων χώρων και λαμβάνοντας υπ’ όψιν και την πείρα που διαμορφώνεται από την εφαρμογή του νόμου –διότι είναι άλλο πράγμα ένας νόμος τι λέει και άλλο πράγμα τι πραγματικά φέρνει- όσο εξαρτάται από εμάς να παλεύουμε, ούτως ώστε να δημιουργηθούν οι προϋποθέσεις, αυτός ο νόμος να μην εφαρμοστεί, να δυσκολευτεί, να καταργηθεί. Διότι αν πάμε μ’ αυτή τη λογική, δηλαδή ό,τι είναι νόμος, να εφαρμόζεται και όλοι πρέπει να πειθαρχήσουμε, με συγχωρείτε, αλλά να μην υπάρχουν οι εκλογικές διαδικασίες.
      Απορρίπτουμε τη λογική που λέει ότι κάθε τέσσερα χρόνια παρεμβαίνει ο λαός και αποφασίζει και ρυθμίζει. Την άλλη μέρα από το νόμο. Και σας το λέω καθαρά –και το έχουμε δηλώσει- ότι δεν πειθαρχούμε σ’ αυτούς τους νόμους και καλούμε το λαό σε συνειδητή απειθαρχία. Δεν καλούμε μόνο τη νεολαία στο συγκεκριμένο ζήτημα, αλλά και ολόκληρο το λαό. Βεβαίως, με όρους κινήματος, μέσα από τη διαδικασία της πειθούς, όσο μπορεί αυτή να γίνεται μέσα στις σημερινές συνθήκες.
      Αξιολογήσαμε την αξιολόγησή σας –όπως και προηγούμενα επί ΠΑ.ΣΟ.Κ.- και την απορρίπτουμε. Κάνουμε κι εμείς την αξιολόγηση στην αξιολόγησή σας. Τι είναι η αξιολόγηση; Ένα εργαλείο, το οποίο προωθεί με οικονομικό εκβιασμό –και ο οικονομικός φέρνει και τον ηθικό και τον πολιτικό και τον προσωπικό εκβιασμό- στους λειτουργούς της εκπαίδευσης όλα εκείνα τα μέτρα, με τα οποία τα πανεπιστήμια και τα T.E.I. …
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της Προέδρου της Κοινοβουλευτικής Ομάδας του Κ.Κ.Ε. κ. Αλεξάνδρας Παπαρήγα)
      Δεν κατάλαβα, κύριε Πρόεδρε. Δέκα λεπτά μιλούσε ο Πρωθυπουργός. Καταλαβαίνω ότι εγώ δεν είμαι Πρωθυπουργός, αλλά αυτό δεν σημαίνει ότι θα μιλήσω δύο λεπτά. Έχει και δευτερολογία, με συγχωρείτε. Να αλλάξουν οι χρόνοι και να πειθαρχήσω.
      ΠΡΟΕΔΡΟΣ (Δημήτριος Σιούφας): Κυρία Γενικέ, γνωρίζετε ότι χτυπά αυτόματα το σύστημα με τη συμπλήρωση του χρόνου –δεν είναι στην πρόθεση του Προέδρου- και έχετε την άνεση του χρόνου να μιλήσετε, παρά το γεγονός ότι γνωρίζετε ότι η ώρα του Πρωθυπουργού έχει γίνει μία μίνι προ ημερησίας διατάξεως συζήτηση σε επίπεδο Αρχηγών. Θέλω την κατανόησή σας.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κατανοώ.
      Η επιστήμη και η επιστημονική έρευνα, η εκπαιδευτική διαδικασία, υποτάσσονται πλήρως στη διαπάλη και τον ανταγωνισμό των μονοπωλίων, υπηρετούν πλήρως την κερδοφορία. Και η εκπαιδευτική διαδικασία το κάνει αυτό, παράγοντας φθηνό εργατικό δυναμικό, χειραγωγημένο, ανεξάρτητα αν θα έχει αποτελέσματα, γιατί φυσικά υπάρχει ο παράγοντας κίνημα, κ.λπ.. 
      Αυτήν την αξιολόγηση την απορρίπτουμε 100%. Είναι ψέμα –και θα το πω καθαρά- ότι τα ιδιωτικά πανεπιστήμια γίνονται για να μη στέλνουν οι φτωχοί και ταλαιπωρημένοι γονείς τα παιδιά τους στο εξωτερικό. Δηλαδή, δεν υπάρχει άλλο δίλημμα; Ένας γονιός που θέλει να το στείλει και μπορεί να το στείλει, δεν απαγορεύεται. Γιατί το δίλημμα να μην είναι «όλοι εδώ στην Ελλάδα δωρεάν», αλλά να είναι «πληρώνω και διαλέγω τις σπουδές στην Ελλάδα ή στο εξωτερικό»; Εμείς αυτά τα διλήμματα τα απορρίπτουμε. 
      Το πρόβλημα για μας δεν είναι μόνο τα ιδιωτικά πανεπιστήμια, τα οποία απορρίπτουμε και η διασταλτική ερμηνεία που δίνετε στο άρθρο που δημιουργεί και προβλήματα, αν θέλετε, πολιτικής συμπεριφοράς και δημοκρατίας, αν και τυπικά είστε μέσα στο ότι η κοινοτική νομοθεσία προτάσσεται της εθνικής. 
      Όμως, εν πάση περιπτώσει, το κυριότερο ζήτημα είναι ότι η συνύπαρξη αυτών των δύο χώρων θα οδηγήσει στην ακόμα πιο ταχύρρυθμη ιδιωτικοποίηση της λειτουργίας της δημόσιας παιδείας. Αυτό είναι το σοβαρό πρόβλημα. Να συμφωνήσω κι εγώ μ’ αυτούς που λένε ότι δεν θα έρθουν πάρα πολλά ιδιωτικά πανεπιστήμια στην Ελλάδα. Η αγορά είναι μικρή και δεν θα έρθουν μόνο τα ιδιωτικά πανεπιστήμια, τα θυγατρικά των μεγάλων, για να παίρνουν τα δίδακτρα των παιδιών. Παίζει άλλους ρόλους –και το ξέρετε πάρα πολύ καλά- η ιδιωτική επιστημονική έρευνα. Εδώ έπαιζε τέτοιο ρόλο πριν από δύο αιώνες η αρχαιολογική σκαπάνη και δεν έπαιζε το ρόλο μόνο να φέρνει στο φως τις αρχαιότητες που δεν μπορούσαν να τις βγάλουν οι αρχαιολόγοι. Άλλο ρόλο θα παίξουν αυτά τα ιδρύματα και ξέρουμε πάρα πολύ καλά τι ρόλο θα παίξουν.
      Ωστόσο, θα γίνουν ο μοχλός για την ακόμα πιο άκρατη και ανεξέλεγκτη ιδιωτική λειτουργία των πανεπιστημίων, που σημαίνει: ταξικοί φραγμοί και υποταγή της επιστημονικής έρευνας στις ανάγκες της αντεργατικής, αντιλαϊκής αγοράς. 
      Θέλω να ξεκαθαρίσω το εξής ζήτημα. Το περιεχόμενο της πολιτικής σας είναι εξαιρετικά βίαιο ως πολιτικό περιεχόμενο, ως πολιτική επιλογή, ως πολιτικά επιχειρήματα και ως εκβιασμός μέσω της αξιολόγησης και της οικονομικής επιχορήγησης. 
      Οι τυχοδιωκτικές ενέργειες που γίνονται αυτή την περίοδο στα πανεπιστήμια, δυστυχώς, είναι «βούτυρο στο ψωμί σας». Και θέλω να κάνω ένα διαχωρισμό. Καταλαβαίνουμε, αν θέλετε, και τον αυθορμητισμό των νέων ανθρώπων -ο οποίος υπάρχει και εκδηλώνεται και στα γήπεδα και σε άλλους χώρους- που με πολύ χαμηλό επίπεδο πολιτικοποίησης εκφράζουν αυτή την αγανάκτησή τους με έναν τέτοιο τρόπο. Αυτό το οποίο πραγματικά καταδικάζεται είναι ο πολιτικός τυχοδιωκτισμός, όταν αυτές οι ενέργειες χρησιμοποιούνται είτε για στοχευμένες ψηφοθηρικές δράσεις είτε για να καλλιεργηθεί ένα επαναστατικό προφίλ. Όμως, δυστυχώς επαναστατικές πράξεις δεν υπάρχουν, αν δεν υπάρχουν και επαναστατικές ιδέες. Αυτό είναι ένα άλλο θέμα. 
      Πάντως, η πολιτική σας έχει περιεχόμενο βίας –είναι κάτι που ισχύει- και δεν μπορούμε να πούμε ότι είναι ανεύθυνη. Δεν μεταθέτουμε ούτε πάμε να κάνουμε συμψηφισμούς. Όμως, αυτό είναι πρόβλημα.
      Και με την ευκαιρία, επειδή γίνεται πολλή συζήτηση για τη δημοκρατία, τις βασικές διαδικασίες και την αυτοτέλεια του Κινήματος, θέλω να βάλω ένα πάρα πολύ σοβαρό ζήτημα εδώ στη Βουλή. Και απευθύνομαι σε όλα τα κόμματα. 
      Ξέρετε ότι δεν είμαστε -ούτε θέλουμε να είμαστε- θεσμολάγνες. Δεν έχουμε θεσμολαγνείες. Κάθε χρόνο, λοιπόν, γίνονται φοιτητικές και σπουδαστικές εκλογές και κάθε χρόνο όλα τα κόμματα –δεν μπαίνω τώρα σε λεπτομέρειες- παρεμβαίνουμε, παίρνουμε μέρος σ’ αυτή τη μάχη -και καλά κάνουμε- γιατί η δράση των κομμάτων είναι και μέσα στους κοινωνικούς χώρους. 
      Σ’ αυτές τις εκλογές, λοιπόν, όλοι θεωρούμε τους εαυτούς μας νικητές. Εσείς επιβραβεύετε τη νεολαία σας, γιατί επί είκοσι δύο χρόνια –κι εδώ υπάρχει ένα θέμα- είναι πρώτη δύναμη και την άλλη μέρα των εκλογών δεν υπάρχουν ονοματισμένοι εκλεγμένοι, δεν υπάρχουν διοικητικά συμβούλια, δεν υπάρχει απολύτως τίποτα. Πρόκειται, λοιπόν, για μία φοβερά εκφυλιστική διαδικασία. 
      Σας είπα ότι δεν είμαστε θεσμολάγνοι. Όμως, είναι απαράδεκτο να μετράμε κάθε χρόνο τα ποσοστά, ποιος ανέβηκε ένα, δύο, τρία εκατοστά. Μέχρι και οι εταιρείες δημοσκοπήσεων διαμορφώνουν κλίμα στα πανεπιστήμια όσον αφορά το ποια δύναμη θα έρθει πρώτη, δεύτερη, τρίτη, πέμπτη, έκτη και την άλλη μέρα, να μην υπάρχουν προσωποποιημένοι συνδικαλιστές- ας γίνεται με λίστα, δεν μας απασχολεί αυτό- να μην συνεδριάζουν διοικητικά συμβούλια και να λέμε τώρα ότι έχουμε φοιτητικό και σπουδαστικό κίνημα!
      Και έτσι, ο καθένας, η κάθε παράταξη ταυτίζει τη δράση της με τη μαζική διαδικασία, τη γενική συνέλευση. Έχουμε δώσει μάχη σ’ αυτά τα ζητήματα. Έχουμε δώσει μάχη εδώ και δύο, τρία χρόνια, αλλά και πιο νωρίς, αλλά τα τελευταία χρόνια δίνουμε μάχη ακόμα πιο αποφασιστικά για να γίνονται ανοιχτές συνεδριάσεις των διοικήσεων.
      Κάποτε -στη δεκαετία του ’60- μας άνοιγαν τα κεφάλια, γιατί διεκδικούσαμε να συνεδριάζουμε μέσα στο πανεπιστήμιο και όχι στα καφενεία που μας ανάγκαζαν και να γίνεται η συνεδρίαση ανοιχτά μπροστά στους φοιτητές και να κρίνεται. Κι αυτό είναι κάτι που διεκδικούμε εμείς, που στο κάτω-κάτω δεν είμαστε και η πρώτη δύναμη! Μη φαντάζεστε ότι αυτό το θέλουμε, γιατί μπορούμε και μέσα από αυτές τις διαδικασίες να έχουμε πλειοψηφία. Όχι! 
      Όταν, λοιπόν, υπάρχει αυτός ο εκφυλισμός –και εσείς έχετε την πρώτη ευθύνη γιατί είστε και η πρώτη δύναμη, όπως άλλωστε ευθύνη έχει και το ΠΑ.ΣΟ.Κ., αλλά και όλοι- ποιος καλεί σε συνελεύσεις και σε διαδικασίες; Όταν δεν υπάρχουν όργανα, ο καθένας μπορεί να πει ότι εγώ κάνω μία επιτροπή και καλώ τους φοιτητές όλης της Ελλάδας να «κάνουν ντου» και να σπάσουν το κεφάλι ενός πρύτανη. Πώς θα ελεγχθούν; 
      Εμείς, ως Κ.Κ.Ε., η Κομμουνιστική νεολαία της Ελλάδας, έχουμε πάρει μέτρα και έχουμε πρόσωπο και ονοματίζουμε. Είναι άλλο πράγμα η παραταξιακή και η κομματική διαπάλη, που βεβαίως, πρέπει να γίνεται και είναι μέσα στους κανόνες, έστω και αυτής της δημοκρατίας που ζούμε. Και μετά δίνουμε μαθήματα εφαρμογής του νόμου και σεβασμού. Όχι! 
      Εμείς –το λέω καθαρά- απειθαρχούμε στο νόμο. Όμως, η κύρια προσφορά μας αυτή την περίοδο -και όσο εξαρτάται από τις δυνάμεις μας- θα είναι να αποκατασταθούν οι κανονικές διαδικασίες μέσα στο φοιτητικό κίνημα, για να μπορεί ο απλός φοιτητής, που δεν ανήκει σε κανένα κόμμα και σε καμμία παράταξη να ελέγχει, να κρίνει και να συμμετέχει. 
      Και πρέπει να το πάρουν όλοι εκείνοι υπόψη, δεν μας ενδιαφέρει το προφίλ κανενός. Σημασία έχει η ουσία. Και οι αγώνες δεν είναι κάδρο κανενός πολιτικού αρχηγού. Κανενός και καμμιάς για να μην υπάρχει παρεξήγηση. Έχει την αυτοτέλειά του το κίνημα, δρούμε μέσα, έχουμε δικαίωμα να δράσουμε και έχουμε δικαίωμα να τσακωθούμε μέσα στο κίνημα, αλλά δεν έχουμε δικαίωμα να το εκφυλίσουμε.
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρωθυπουργέ, το φοιτητικό και εκπαιδευτικό κίνημα βρίσκεται στο προσκήνιο δύο χρόνια τώρα και θα βρίσκεται. Έχει επηρεάσει τις εξελίξεις με τρόπο ασύλληπτο η συνταγματική αναθεώρηση και όλες οι πολιτικές δυνάμεις, όπως είναι φυσικό, έχουν εμπλακεί, έχουν πάρει θέσεις.
       Όμως, όπως φάνηκε και από τη σημερινή σας απάντηση και όπως έχει φανεί όλα αυτά τα χρόνια, σε πολιτικό επίπεδο υπάρχει μια μεγάλη σύγκρουση ανάμεσα στη Νέα Δημοκρατία  και το Συνασπισμό Ριζοσπαστικής Αριστεράς. Κατανοώ εντελώς το γεγονός ότι είχατε ακόμα και επαίνους προς το Κομμουνιστικό Κόμμα που μίλησε προηγουμένως, ενώ είχατε τις χειρότερες επιθέσεις και συκοφαντίες στο Συνασπισμό Ριζοσπαστικής Αριστεράς. Είναι σωστό σ’ ένα βαθμό αυτό. Και οι διαφορές μας είναι πολύ μεγάλες. 
      Η πρώτη διαφορά μας είναι ότι εμείς αγαπάμε τα δημόσια πανεπιστήμια. Η γενιά της ηλικίας μου βγήκε μέσα από τα πανεπιστήμια, έχει το όνομα «η γενιά» ενός πανεπιστημίου, «η γενιά του Πολυτεχνείου». Θέλουμε το δημόσιο πανεπιστήμιο, αγωνιστήκαμε γι’ αυτό. Θέλουμε να ανθίσει, θέλουμε να συνεργάζονται καθηγητές και φοιτητές.  
      Εσείς θεωρείτε το δημόσιο πανεπιστήμιο εμπόδιο. Παρά τα όσα λέγονται  από εσάς, θεωρείτε ότι το δημόσιο πανεπιστήμιο και η έκφραση της σημασίας του μέσα από το Σύνταγμα, σας εμποδίζουν να κάνετε ό,τι κάνετε με τον Ο.Τ.Ε., με τη Δ.Ε.Η., με τις τράπεζες, δηλαδή να ανοίξετε το χώρο στα ελληνικά και ξένα ιδιωτικά κεφάλαια που περιμένουν. Οι διαφορές μας είναι και σ’ αυτή τη φάση. 
      Αυτές τις μέρες, αυτές τις εβδομάδες που περάσανε, τι θέλαμε εμείς; Θέλαμε το πανεπιστήμιο να γιορτάσει το μεγάλο του ρόλο στην κατάρρευση της συνταγματικής αναθεώρησης της Νέας Δημοκρατίας. Ξέρετε τι θέμα είχα θέσει εγώ στις αρχές του Μάη στους συντρόφους μου στο ΣΥ.ΡΙΖ.Α.; Πώς θα πανηγυρίσουμε; Με μουσική; Με διαδηλώσεις; Με ανοιχτή πρόσκληση των πολιτών να μπουν στο πανεπιστήμιο; Αυτό ήταν το θέμα που μας απασχολούσε εμάς.
      Εσείς, από την άλλη μεριά, σε μια στιγμή που το πανεπιστήμιο έβγαινε νικηφόρο, σε μια στιγμή που με την παράδοση του Πολυτεχνείου πήγε και σφράγισε τις πολιτικές εξελίξεις, καταφέρνοντας για πρώτη φορά να οδηγήσει σε αδιέξοδο μία συνταγματική αναθεώρηση, για πρώτη και μοναδική φορά, θέλατε να δώσετε τη δυνατότητα σε Μέσα Μαζικής Ενημέρωσης να μιλήσουν για χάος, για πανεπιστήμιο σε ώρα μηδέν, για πανεπιστήμιο τρομοκρατών, για βανδαλισμούς. Και έτσι φθάσαμε στο σημείο που φθάσαμε. 
      Θέλω να πω εδώ, με πλήρη συναίσθηση αυτού που λέω, ότι σας καταγγέλλω κι εσάς προσωπικά ότι εμπνευσθήκατε και πρωταγωνιστήσατε σε μία προσπάθεια προβοκάτσιας ενάντια στο δημόσιο πανεπιστήμιο. Και επειδή αυτό που λέω είναι βαρύ και το ξέρω ότι είναι βαρύ, οφείλω να το θεμελιώσω. Οφείλω να το θεμελιώσω γιατί είναι πολύ βαρύ αυτό που λέω, για τη συμμετοχή ενός Πρωθυπουργού και του Υπουργού Παιδείας δίπλα του σε μία συστηματική, οργανωμένη προσπάθεια προβοκάτσιας ενάντια στο πανεπιστήμιο. Θα το θεμελιώσω. 
      Στις 27 Μαΐου του 2008 προβλέπεται η ψηφοφορία για τη διαδικασία αναθεώρησης του Συντάγματος. Όλοι γνωρίζουμε ότι το άρθρο 16 και το Σύνταγμα δεν θα περάσει λόγω των εκπαιδευτικών αγώνων. Αυτό είναι το πρώτο.
      Δεύτερον, όσον αφορά το νόμο-πλαίσιο, όλα τα πανεπιστήμια, το ένα μετά το άλλο, ένα μήνα πριν, ξέροντας ότι η Κυβέρνηση βάζει την 31η Μαΐου ως διορία για τα τετραετή προγράμματα, αλλά και για συγγράμματα και για άλλες ρυθμίσεις, προειδοποιούν πανεπιστήμια, πολλά απ’ αυτά με πρυτάνεις και με αρχές που δεν συνταυτίστηκαν πολλές φορές με τους αγώνες μας, προειδοποιούν ότι είναι ανεφάρμοστος ο νόμος-πλαίσιο.
      Στις 5 Μαρτίου το Πανεπιστήμιο Αιγαίου, με απόφαση της Συγκλήτου, λέει ότι υπάρχει αδυναμία εφαρμογής των διατάξεων του νόμου-πλαισίου. Στις 6 Μαρτίου η Σύγκλητος του Πανεπιστημίου Πατρών λέει ότι υπάρχει ολοκληρωτική αδυναμία εφαρμογής των διατάξεων για τα συγγράμματα. Στις 13 Μαρτίου η Σύγκλητος του Εθνικού Μετσοβίου Πολυτεχνείου λέει ότι υπάρχει αδυναμία εφαρμογής του νόμου-πλαισίου. Στις 15 Μαρτίου η Σύγκλητος του Πανεπιστημίου Πατρών λέει ότι δεν μπορούν να εφαρμόσουν τα πενταετή προγράμματα. Στις 27 Μαρτίου η Σύγκλητος του Πανεπιστημίου Ιωαννίνων λέει ότι δεν μπορούν να τα εφαρμόσουν. Στις 17 Απριλίου η Σύγκλητος του Εθνικού Καποδιστριακού Πανεπιστημίου της Αθήνας λέει ότι υπάρχει αδυναμία εφαρμογής των διατάξεων και από πλευράς ακαδημαϊκής δεοντολογίας και από πλευράς πρακτικής εφαρμογής. 
      Είναι δηλαδή μία φάση που το πανεπιστήμιο θα γιορτάσει μια μεγάλη  νίκη ενάντια στη Νέα Δημοκρατία  και που ο νόμος ο οποίος βάζει, χωρίς να χρειαστεί ούτε ένας φοιτητής να βγει μ’ ένα πανό στο δρόμο, με τις τοποθετήσεις των Συγκλήτων, είναι ανεφάρμοστος. 
      Τι γίνεται σ’ αυτό το διάστημα, που περιμένουμε το Σύνταγμα και που είναι ανεφάρμοστος από όλες τις Συγκλήτους ο νόμος-πλαίσιο, ακόμη και από φιλικές δυνάμεις προς την Κυβέρνηση; 
      Στις 8 Μαΐου ο Υπουργός Παιδείας υποδεχόμενος στην εκδήλωση που έγινε στον πρόεδρο του Πανεπιστήμιου του Γέιλ είπε ότι χρειάζονται ένα σοκ τα δημόσια πανεπιστήμια. Και όχι μόνο αυτό. Για να δείξει πού ήθελε να πάει το πανεπιστήμιο, είπε, ποια πανεπιστήμια ήταν αυτά που εκπαίδευσαν τους τρομοκράτες των διδύμων πύργων στη Νέα Υόρκη; Αυτό εμπνεύστηκε, αυτό ήταν το ερώτημά του. Ποια πανεπιστήμια γέννησαν τη βία και την τρομοκρατία που ήθελε η Νέα Δημοκρατία να την εγκαταστήσει;
      Στις 12 Μαΐου είχαμε τον εκβιασμό. Απαντώντας, στο Εθνικό Καποδιστριακό Πανεπιστήμιο, είπε ότι δεν θα τύχει χρηματοδότησης για το νέο έτος όποιο πανεπιστήμιο δεν καταθέσει μέχρι τις 31 Μαΐου τετραετές οικονομικό πρόγραμμα.
      Στις 19 Μαΐου στη «ΒΡΑΔΥΝΗ»: Θα προχωρήσουμε σε ίδρυση μη κρατικών κερδοσκοπικών πανεπιστημίων, αν δεν αναθεωρηθεί το άρθρο 16. Ο σπόρος της συνταγματικής εκτροπής δεν θα εγκριθεί από τη Βουλή. Εμείς θα προχωρήσουμε.
      Στις 20 Μαΐου ο Υπουργός Παιδείας πάλι σε συνέντευξη στη «Ν.Ε.Τ.» είπε: Θα αφήσουμε τους ιδιωτικούς φορείς να επενδύσουν. 
      Στις 22 Μαΐου ο Υπουργός Οικονομίας κ. Αλογοσκούφης στην Ουάσιγκτον, μιλώντας με τους δημοσιογράφους, μετά την ομιλία του εκεί είπε: Πρέπει να βρούμε τα νόμιμα περιθώρια ώστε οι πλούσιοι ιδιώτες να μπορέσουν να συνεισφέρουν σε μη κερδοσκοπικά πανεπιστήμια.
      Στις 25 Μαΐου ο επικεφαλής κ. Καραμανλής είπε στις Σέρρες: Η ίδρυση μη κρατικών κερδοσκοπικών πανεπιστημίων -η οποία αποδοκιμάστηκε από τη Βουλή με τις συνταγματικές διαδικασίες- παραμένει ένας από τους αυτονόητους άξονες της πολιτικής μας. 
      Στις 25 Μαΐου ο κ. Παυλόπουλος είπε: Θα φέρουμε ειδικούς νόμους για την εφαρμογή του άρθρου 16.
      Εμείς θεωρούμε ότι έχουμε βρεθεί μπροστά σε μία συστηματική, οργανωμένη προβοκάτσια από την Κυβέρνηση, για να μη δείξει ότι ο νόμος-πλαίσιο είναι ανεφάρμοστος και για να κρύψει τη μεγάλη νίκη και τη μεγάλη συμβολή των πανεπιστημίων στα θέματα της δημοκρατίας. 
      Και μη μας κάνετε μαθήματα δημοκρατίας. Δεν έκλεψε κανένα μέλος της νεολαίας του Συνασπισμού κάλπη, όπως έκλεψε λίγο πριν γίνετε Κυβέρνηση ο Γραμματέας της Ο.Ν.ΝΕ.Δ. ο κ. Παπανικολάου την κάλπη από τη Νομική.
      Δεν υπάρχει κανένα μέλος της νεολαίας του Συνασπισμού που να είναι με μαγκούρες όπως ήταν προχθές στο Πανεπιστήμιο Πειραιά οι άνθρωποι της Ο.Ν.ΝΕ.Δ..
      (Θόρυβος, διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Παρακαλώ κύριοι συνάδελφοι!
      (Θόρυβος, κωδωνοκρουσίες στην Αίθουσα)
      ΙΩΑΝΝΗΣ ΤΡΑΓΑΚΗΣ: Αιδώς Αργείοι!
      ΓΡΗΓΟΡΙΟΣ ΑΠΟΣΤΟΛΑΚΟΣ: Τα επεισόδια;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Εσείς δημιουργήσατε το κλίμα για τα επεισόδια. Είναι έξω από την κουλτούρα μας και έξω από τις αξίες μας τέτοιου είδους ενέργειες. Και πιστεύουμε εμείς σ’ ένα ειρηνικό, μαζικό, αγωνιστικό φοιτητικό κίνημα. Εσείς θέλετε καθηγητές και φοιτητές να ξυλοφορτώνονται.
      Με αυτή την ευκαιρία, από αυτό το Βήμα, θέλω να εκφράσω τη συμπαράστασή μας στον Πρύτανη του Αριστοτελείου Πανεπιστημίου, τον κ. Μάνθο, για το περιστατικό το οποίο έγινε προχθές.
      (Διαμαρτυρίες – Θόρυβος από τη πτέρυγα της Νέας Δημοκρατίας)
      (Κωδωνοκρουσίες)
      Και θέλω να σας πω ότι αυτά λέγατε, ότι είμαστε προστάτες των κουκουλοφόρων. Και όταν ο κ. Πολύδωρας έλεγε ότι ο Πρόεδρος της Κοινοβουλευτικής Ομάδας του ΣΥ.ΡΙΖ.Α. είναι έκνομος και είναι εκτός κοινοβουλευτικού πλαισίου και έχουμε ευθύνες που καιγόταν στο Μνημείο του Αγνώστου Στρατιώτη η σημαία, εσείς τα συγκαλύπτατε όλα αυτά. Και όμως, αυτό το κίνημα, με αυτές τις πιέσεις που νιώθει και σήμερα, έφερε αυτό το αποτέλεσμα. 
      Θέλω να τελειώσω θετικά. Θα σας δώσω ευκαιρία, κύριε Πρωθυπουργέ, να βάλω πέντε σημεία κομβικά.
      Το πρώτο, να ζητήσετε συγγνώμη γι’ αυτό που έγινε και για τη στάση της Νέας Δημοκρατίας.
      (Διαμαρτυρίες – Θόρυβος από τη πτέρυγα της Νέας Δημοκρατίας)
      (Κωδωνοκρουσίες)
      Το δεύτερο, να δηλώσετε με σαφήνεια το σεβασμό στο Σύνταγμα και τη γνώση σας ότι η Συνθήκη της Ευρωπαϊκής Ένωσης με βάση την επικουρικότητα αναθέτει τα θέματα οργάνωσης της εκπαίδευσης μόνο στις χώρες μέλη.
      Το τρίτο, να δεσμευτείτε για κρατική χρηματοδότηση 5%.
      Το τέταρτο, να δεχτείτε τις τοποθετήσεις των Συγκλήτων σχετικά με τις ρυθμίσεις του νόμου πλαισίου. Σας καλούμε να δεχτείτε τις τοποθετήσεις των Συγκλήτων σχετικά με τις ρυθμίσεις του νόμου πλαισίου. Δεν σας ζητάμε να δεχθείτε τις θέσεις του ΣΥ.ΡΙΖ.Α. ή δεν σας ζητάμε, αν θέλετε, άλλες θέσεις, των Συγκλήτων σας ζητάμε, ότι ανεφάρμοστο το πενταετές, οι όροι και οι προϋποθέσεις για τα συγγράμματα και για μια άλλη σειρά ζητήματα.
      Και τέλος, σας καλώ, κύριε Πρωθυπουργέ, εδώ, σήμερα, από το Βήμα της Βουλής να δεχτείτε ότι η Νέα Δημοκρατία και η νεολαία της, είναι υπέρ της συγκρότησης του φοιτητικού κινήματος, είναι υπέρ της διαμόρφωσης και συγκρότησης των φοιτητικών συλλόγων, που η παρουσία τους θα πάψει αυτό το μεγάλο παζάρι που γίνεται ανάμεσα σε παρατάξεις και άλλες δυνάμεις μέσα στα ιδρύματα και ότι θα κάνετε ό,τι μπορείτε από τη δική σας μεριά για να συγκροτηθεί η Εθνική Φοιτητική Ένωση Ελλάδας, η οποία δεν υπάρχει όλες τις τελευταίες δεκαετίες.
      Ευχαριστώ πολύ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, να ξεκαθαρίσουμε κατ’ αρχάς ένα δομικό θέμα. Αντιλαμβάνομαι την αδυναμία στην οποία βρίσκεστε και την αμηχανία, αλλά η συλλογιστική των όσων είπατε ξέρετε ποια είναι; Επικαλείστε τη θέση μας για το άρθρο 16. Σεβαστείτε τη –παρότι διαφωνείτε-, όπως σεβόμαστε εμείς τις δικές σας θέσεις και όλων των άλλων κομμάτων. Διαφωνούμε, ενίοτε με ένταση, αλλά αυτό δεν σημαίνει ότι δεν είναι σεβαστή, επιτρεπτή, θεμιτή η άλλη άποψη και η ανάπτυξή της, προκειμένου να υπερισχύσει. Αυτός είναι στοιχειώδης κανόνας της Δημοκρατίας ενός συντεταγμένου κράτους, μιας συντεταγμένης κοινωνίας. 
      Εσείς είπατε ότι, επειδή η Νέα Δημοκρατία, επειδή ο Καραμανλής έχει αυτές τις απόψεις, περίπου «νομιμοποιούνται» να τα σπάνε, να δέρνουν, να καίνε, να κάνουν ασχημίες. 
      (Χειροκροτήματα από την πτέρυγα της Νέας Δημοκρατίας.)
      Είναι λογική αυτή; Πού την ακούσατε αυτή τη λογική; Ποιος μπορεί να ανεχθεί αυτή τη λογική;
      Κυρίες και κύριοι συνάδελφοι, ένα σχόλιο ακόμη στα όσα είπε ο επικεφαλής της Κοινοβουλευτικής Ομάδας του Συνασπισμού. Διγλωσσία, αντιφάσεις, ακρότητες, ύβρεις και απίστευτες, ηθελημένες, συνειδητές ανακρίβειες, αλλά και δυστοκία, μεγάλη δυστοκία -σιωπή πολλές φορές- απέναντι στη βία που πλήττει όχι μόνο το χώρο της Παιδείας, αλλά και την ίδια την ποιότητα της Δημοκρατίας στη χώρα μας.
      (Χειροκροτήματα από την πτέρυγα της Νέας Δημοκρατίας.)
      Φαίνεται ξεκάθαρα ότι κάποιοι μιλούν ανεύθυνα για «κουκούλες» στην πολιτική, αλλά δυσκολεύονται να αρθρώσουν ευθεία και άμεση καταγγελία για τους κουκουλοφόρους, για τις βιαιότητες, για τις καταστροφές δημόσιας περιουσίας, για τον τραυματισμό του πρύτανη, για τους ξυλοδαρμούς.
      (Χειροκροτήματα από την πτέρυγα της Νέας Δημοκρατίας.)
      Η επίθεση μιας συμμορίας αγνώστων σήμερα τα χαράματα, στις πέντε το πρωί, σε βάρος υπαλλήλων του Πανεπιστημίου Θεσσαλονίκης ποιους σκοπούς υπηρετεί; Είναι κι αυτή στο πλαίσιο του πανεπιστημιακού ασύλου; Είναι κι αυτή στο πλαίσιο της ανυπακοής απέναντι στο νόμο-πλαίσιο;
      Οφείλουμε, κυρίες και κύριοι συνάδελφοι, να μην παίζουμε με τα λόγια και να πάρουμε ξεκάθαρη θέση, όλοι μα όλοι ανεξαιρέτως! Οφείλουμε να σταθούμε όλοι απέναντι στην παρανομία, απέναντι στη βιαιότητα των λίγων, απέναντι στην απόπειρα απαξίωσης του Δημόσιου Πανεπιστημίου.
      (Χειροκροτήματα από την πτέρυγα της Νέας Δημοκρατίας.)
      Οφείλουμε να τοποθετηθούμε -και να τοποθετούμαστε σε κάθε περίπτωση- άμεσα, απερίφραστα, κατηγορηματικά -όχι με μισόλογα και διάφορες δικαιολογίες!
      Κυρίες και κύριοι συνάδελφοι, φαίνεται ότι κάποιοι επέλεξαν να κορυφώσουν τη βία ενάντια στο Δημόσιο Πανεπιστήμιο. Φαίνεται ότι κάποιοι άλλοι επέλεξαν την οξύτητα, την πόλωση, το λαϊκισμό, τη δημαγωγία. Επιδίωξαν και επιδιώκουν να είναι αρεστοί σε όλους: και σε αυτούς που μετέχουν στις καταλήψεις, αλλά και σε αυτούς που τάσσονται υπέρ της καθολικής ψηφοφορίας των φοιτητών. Φαίνεται ότι τις τελευταίες ημέρες είχαν προετοιμαστεί για να «γιορτάσουν» το σταμάτημα της εκπαιδευτικής μεταρρύθμισης. Ε, τώρα βλέπουν τα πανιά τους να ξεφουσκώνουν! Δεν τους βγήκε ο αρνητισμός και η αντίδραση! Απέρριψαν την αντιδραστικότητά τους οι φοιτητές, η ακαδημαϊκή κοινότητα, η κοινωνία. Απέρριψαν τις γραμμές τους όλοι όσοι αποστρέφονται τη βία, το μαρασμό, την υποβάθμιση του Δημόσιου Πανεπιστημίου. Και αυτή είναι η συντριπτική πλειοψηφία των Ελληνίδων και των Ελλήνων.
      (Χειροκροτήματα από την πτέρυγα της Νέας Δημοκρατίας.)
      Αρέσκονται να δηλώνουν «κόμμα δημοκρατικό», αλλά το νόμο που εμπεδώνει τη Δημοκρατία στα Πανεπιστήμια τον πολεμούν. 
      Παριστάνουν τους προστάτες του Δημόσιου Πανεπιστημίου, αλλά με τη στάση τους ενθαρρύνουν ακραίες μειοψηφίες, που επιδιώκουν την απαξίωση, την απομόνωση, την υποβάθμισή του. 
      Επιτέλους, όμως, ποιο πανεπιστήμιο υποστηρίζουν; Ποιος απαξιώνει το Δημόσιο Πανεπιστήμιο και ποιος αγωνίζεται για την ουσιαστική αναβάθμισή του; Ποιος στηρίζει την αυτοτέλειά του και ποιος υπονομεύει την αυτοδιοίκησή του;
      Σε ό,τι αφορά την υβριστική αστειότητα ότι είμαι προβοκάτορας, δεν χωρά απάντηση, παρά μόνο ένα σχόλιο: «Φωνάζει ο κλέφτης για να φοβηθεί ο νοικοκύρης!»
      (Χειροκροτήματα από την πτέρυγα της Νέας Δημοκρατίας.)
      Σε ό,τι αφορά τις αναφορές της κ. Παπαρήγα: Η Ελλάδα, κυρία Παπαρήγα, ανήκει ισότιμα στην Ευρωπαϊκή Ένωση. Δεν μπορεί λοιπόν να αγνοούμε ούτε τις κοινοτικές Οδηγίες, που υποχρεούμαστε να τις εφαρμόσουμε, ούτε τις τάσεις που αναπτύσσονται στο σύγχρονο κόσμο. Δεν μπορεί, όταν ο κόσμος αλλάζει, εμείς να αφήνουμε τα πράγματα στάσιμα, καθηλωμένα στο χρεοκοπημένο παρελθόν. Δεν μπορεί, όταν αξιολογούνται τα πράγματα, να υποστηρίζεται ότι η «δωρεάν» Παιδεία κατάντησε ασήκωτο βάρος για την ελληνική οικογένεια -που είναι αληθές-, και όταν προωθούνται αλλαγές για τη βελτίωση των πραγμάτων, να αναπτύσσονται θέσεις που υπηρετούν τη συντήρηση της ίδιας κατάστασης. 
      Οφείλουμε όλοι να λέμε ξεκάθαρα την αλήθεια, χωρίς ωραιοποιήσεις, χωρίς υπεκφυγές αλλά και χωρίς αντιφάσεις. Οφείλουμε να παίρνουμε ξεκάθαρες θέσεις απέναντι στα προβλήματα που διαπιστώνουμε. Πάνω απ’ όλα, οφείλουμε να τολμούμε αποφάσεις που δίνουν ουσιαστικές λύσεις. 
      Χρόνια τώρα, σχεδόν όλες οι πολιτικές δυνάμεις συμφωνούσαμε ότι η –δήθεν- δωρεάν Παιδεία είχε γίνει το πιο βαρύ φορτίο για κάθε ελληνική οικογένεια· συμφωνούσαμε ότι τα ποσά που διέθεταν οι πολίτες στην παραπαιδεία είχαν φτάσει να είναι υπέρογκα, σε αβάστακτα για τους οικονομικά ασθενέστερους επίπεδα· συμφωνούσαμε ότι το Λύκειο είχε χάσει ουσιαστικά την αυτονομία του και λειτουργούσε περισσότερο σαν προθάλαμος στην Τριτοβάθμια Εκπαίδευση.
      Η χώρα μας, κυρίες και κύριοι συνάδελφοι, είχε φτάσει εδώ και χρόνια στο σημείο να κατέχει -κατ’ αναλογίαν του πληθυσμού βέβαια- παγκόσμιο ρεκόρ στην εξαγωγή φοιτητών. Είχε φτάσει στο σημείο να αντιμετωπίζει σοβαρότατο πρόβλημα ανεργίας, αλλά να χρηματοδοτεί με τους φοιτητές της τη δημιουργία θέσεων απασχόλησης στο εξωτερικό. Είχε φτάσει στο σημείο να αναγνωρίζονται πτυχία ιδιωτικών πανεπιστημίων -ακόμη και αμφίβολης αξίας-, με μόνη προϋπόθεση να λειτουργούν πέρα από τα σύνορά μας. 
      Αυτή είναι η πραγματικότητα. Και η πραγματικότητα αυτή δεν μπορεί, κυρίες και κύριοι συνάδελφοι, να διαιωνίζεται. Το λέω προς κάθε κατεύθυνση: Δεν μπορεί από τη μια να καταγγέλλονται τα πάντα και από την άλλη να διατυπώνεται ως πολιτική θέση η αξίωση να μην αλλάξει τίποτε! Δεν μπορεί ο συντηρητισμός -που δεν εξυπηρετεί παρά μόνο βολεμένα συμφέροντα- να βαφτίζεται «πρόοδος».
      Έρχομαι στα επιμέρους. Σε ό,τι αφορά τα Κέντρα Ελευθέρων Σπουδών, είναι υποχρέωση της χώρας μας -υποχρέωση που προκύπτει από την ισότιμη συμμετοχή μας στην Ευρωπαϊκή Ένωση- να προσαρμοστεί στις κοινοτικές Οδηγίες, που προστατεύουν τις βασικές ευρωπαϊκές ελευθερίες. Η μη αναγνώριση επαγγελματικών προσόντων σε αποφοίτους ισότιμων, αναγνωρισμένων ευρωπαϊκών πανεπιστημίων οδηγεί, αναπόφευκτα, τη χώρα μας στην καταδίκη της από το Ευρωπαϊκό Δικαστήριο. Η Ελλάδα, λοιπόν, δεν μπορεί παρά να εναρμονιστεί με το Κοινοτικό Δίκαιο. Αυτό όμως θα το κάνει, αφού προηγουμένως ελέγξει αυστηρότατα -με νομοθετική ρύθμιση- το χώρο των Κέντρων Ελευθέρων Σπουδών.
      (Στο σημείο αυτό, την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ.)
      Σε ό,τι αφορά το άρθρο 16, επαναλαμβάνω: Βεβαίως θέλαμε την αναθεώρησή του. Ακόμη πιο βέβαιο, όμως, είναι ότι σεβόμαστε και θα σεβαστούμε το Σύνταγμα. Εμπιστευόμαστε το Δημόσιο Πανεπιστήμιο και επενδύουμε πρωτίστως σε αυτό. Πιστεύουμε, ακόμη, ότι η δημιουργική συνύπαρξη του μη κρατικού, μη κερδοσκοπικού πανεπιστημίου με το Δημόσιο Πανεπιστήμιο υπηρετεί καλύτερα τα συμφέροντα της νέας γενιάς. Πιστεύουμε ότι η Παιδεία δεν είναι ούτε εμπόρευμα ούτε πεδίο κερδοσκοπίας, αλλά δημόσιο αγαθό. 
      Οφείλουμε, λοιπόν, να αμφισβητήσουμε την απόλυτη κυριαρχία κάποιων βολεμένων και να επιτρέψουμε όχι σε κερδοσκόπους που τρυπώνουν από την πίσω πόρτα στην εκπαίδευση, αλλά σε αυστηρά δομημένους μη κρατικούς, μη κερδοσκοπικούς οργανισμούς να αξιοποιήσουν τις σύγχρονες δυνατότητες. Υπήρχε και υπάρχει η δυνατότητα νομοθετικής ρύθμισης, η οποία να ορίζει τους όρους και τις προϋποθέσεις για τη δημιουργία πανεπιστημιακών ιδρυμάτων, με τη μορφή νομικού προσώπου δημοσίου δικαίου, γενικότερα.
       Επιλογή μας είναι να συνεχίσουμε τις αλλαγές και τις μεταρρυθμίσεις, με σεβασμό στο Σύνταγμα και τις ευρωπαϊκές υποχρεώσεις της Χώρας. Στόχος είναι να μην αφήνουμε τις ευκαιρίες να περνούν και να χάνονται. Στόχος είναι μια πιο ποιοτική, πιο ανοικτή, πιο ελεύθερη Τριτοβάθμια Εκπαίδευση. Δεν μπορεί, λοιπόν, κάποιοι να πρωτοστατούν σε ασκήσεις «επαναστατικής γυμναστικής» ενάντια στη νομιμότητα και, την ίδια στιγμή, να παριστάνουν τους προστάτες, τάχα, της συνταγματικότητας.
      Στις συντεταγμένες πολιτείες, κυρίες και κύριοι συνάδελφοι, πρώτιστη υποχρέωση όλων, και ιδίως των πολιτικών στελεχών, είναι ο σεβασμός και η σύμπραξη στην εφαρμογή των νόμων.  Κάνουν ζημιά, μεγάλη ζημιά στη νέα γενιά όποιοι αντιμετωπίζουν την Παιδεία σαν πεδίο μικροκομματικής ή συντεχνιακής αντιπαράθεσης. Δεν προσθέτουν στον Τόπο. Αφαιρούν από το παρόν και υπονομεύουν το μέλλον. Και αυτό το δικαίωμα δεν το έχει κανείς.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΕΥΩΝ (Αναστάσιος Νεράντζης): Επόμενη είναι η πέμπτη με αριθμό 997/62/27.5.2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη λήψη μέτρων για την αντιμετώπιση της ακρίβειας κ.λπ.. 
      Το περιεχόμενο της επίκαιρης ερώτησης του κ. Καρατζαφέρη, έχει ως εξής.
      «Το βιοτικό επίπεδο των Ελλήνων αντί να συγκλίνει με το αντίστοιχο των Ευρωπαίων, βαδίζει σταθερά σε απόκλιση. Οι νέοι στη συντριπτική τους πλειονότητα αμείβονται με αποδοχές 600 ευρώ το μήνα. Η ανεργία παραμένει σε υψηλά επίπεδα με επίδομα 350 ευρώ το μήνα, ενώ δύο εκατομμύρια Έλληνες ζουν σε συνθήκες φτώχειας.
      Οι αλλεπάλληλες και υπερβολικές αυξήσεις τιμών σε προϊόντα (είδη διατροφής, ένδυσης, υπόδησης, αγροτικά, καύσιμα, πρώτες ύλες, κ.λπ.) και υπηρεσίες (Δ.Ε.Η., Ο.Τ.Ε., Ύδρευση, Δημοτικά τέλη, υγεία, εισιτήρια, αναψυχή κ.λπ.) σε συνδυασμό με τα υπερκέρδη, τη φοροδιαφυγή και την παραοικονομία που ευνοεί η κυβερνητική πολιτική, ανέβασαν τον πληθωρισμό στο 4,5%, έναντι 2,4% του Μαρτίου του 2007.
      Με όλα αυτά, οι φτωχοί γίνονται φτωχότεροι, ο οικογενειακός προϋπολογισμός εξανεμίζεται, τα έσοδα μειώνονται και οι δαπάνες διαβίωσης των πολιτών αυξάνονται με γεωμετρική πρόοδο.
      Ερωτάσθε:
      Ποια συγκεκριμένα μέτρα προτίθεσθε να λάβετε για την συγκράτηση των τιμών, τη στήριξη του οικογενειακού εισοδήματος και την αποτελεσματική αντιμετώπιση της ακρίβειας;».
      Στην επίκαιρη ερώτηση αυτή του κ. Καρατζαφέρη, η οποία απευθύνεται προς τον Πρωθυπουργό, θα απαντήσει λόγω αρμοδιότητας ο Υπουργός Ανάπτυξης κ. Χρήστος Φώλιας.
      Ορίστε, κύριε Υπουργέ.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Ευχαριστώ, κύριε Πρόεδρε.
      Κυρίες και κύριοι συνάδελφοι, ολόκληρος ο κόσμος σε κάθε σημείο και σε κάθε γωνιά του πλανήτη βρίσκεται στη δίνη έντονων ανατιμητικών εξάρσεων, που δημιουργούν ισχυρές πληθωριστικές πιέσεις στις οικονομίες όλων των χωρών και επιβραδύνουν τους ρυθμούς ανάπτυξης.
      Η αύξηση των τιμών δεν είναι ελληνικό, είναι παγκόσμιο πρόβλημα. Είναι και ευρωπαϊκό πρόβλημα, γι’ αυτό και ο Πρόεδρος της Ευρωπαϊκής Επιτροπής κ. Μπαρόζο έχει απευθύνει πρόσκληση σε όλα τα κράτη-μέλη για κοινή ευρωπαϊκή απάντηση στην παγκόσμια πρόκληση.
      Θα πρέπει να εθελοτυφλεί κάποιος, για να μη βλέπει πως οι διεθνείς τιμές του πετρελαίου από 26 δολάρια το βαρέλι το 2004 σήμερα κινούνται πάνω από τα 130 δολάρια. Η αύξηση του κόστους ενέργειας επηρεάζει αισθητά όλες τις τιμές των συντελεστών παραγωγής. Παράδειγμα, τα αζωτούχα λιπάσματα, το κόστος των οποίων αυξήθηκε κατά 350% από το 1999.
      Οι τιμές των καυσίμων, αλλά και μια σειρά από άλλες αιτίες που σχετίζονται με την αύξηση της ζήτησης και τις κλιματικές αλλαγές, οδήγησαν και τις τιμές των τροφίμων σε μια πρωτοφανή κούρσα ανόδου. Σύμφωνα με τον Παγκόσμιο Οργανισμό Τροφίμων καταγράφονται αυξητικές τάσεις έως και 53% σε σχέση με την αντίστοιχη περίοδο πέρσι.
      Έχει αξία όμως να σταθούμε σε κάποια πραγματικά και αξιόπιστα στοιχεία, για να δούμε πώς διαμορφώνεται η αγορά των τροφίμων στη χώρα μας. Διότι οι διάφορες συγκρίσεις που επιχειρούνται στερούνται οποιασδήποτε επιστημονικής εγκυρότητας, είναι αυθαίρετες και δημιουργούν σύγχυση.
      Όταν ο στόχος είναι να αντλήσουμε γνώση για κάτι που αφορά στο σύνολο της ελληνικής κοινωνίας, η σύγκριση τιμών δεν μπορεί να γίνεται επιλεκτικά μέσα από κάποια προϊόντα ή σε κάποια σημεία πώλησης, αλλά πρέπει να είναι αντιπροσωπευτική του συνόλου του καταναλωτικού γίγνεσθαι μέσα σε κάθε χώρα, όποιοι και αν είναι οι καταναλωτές και για ό,τι και όπου καταναλώνουν.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υπουργού)
      Σύμφωνα, λοιπόν, με τα επίσημα στοιχεία της EUROSTAT η αύξηση του δείκτη τιμών τροφίμων από τον Αύγουστο του 2007 έως τον Απρίλιο του 2008 έφτασε το 4,5% για την Ευρωπαϊκή Ένωση των δεκαπέντε και σε 5,4% για την Ευρωπαϊκή Ένωση των είκοσι επτά. Αντίστοιχα η αύξηση για την Ελλάδα ήταν 4,6%, δηλαδή όσο και ο μέσος όρος περίπου της Ευρωπαϊκής Ένωσης των δεκαπέντε. Η χώρα μας κατατάσσεται στην ένατη θέση. Επιτρέψτε μου μερικά αντίστοιχα παραδείγματα: η Σλοβενία είναι στο 11,2%, η Ιρλανδία 6%, η Ισπανία 5,8%.
      Επιπλέον – γιατί είναι χρήσιμο να λέμε αλήθειες βασισμένοι σε στοιχεία και όχι για εντυπώσεις – η ποσοστιαία αύξηση του εναρμονισμένου δείκτη τιμών καταναλωτή στην Ελλάδα μεταξύ Απριλίου 2007 – Απριλίου 2008 είναι χαμηλότερη από τη μέση ποσοστιαία αύξηση του αντίστοιχου δείκτη στο σύνολο των χωρών της Ευρωζώνης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Συγκεκριμένα η Ελλάδα έχει αύξηση μέσα στο χρόνο κατά 69%, όταν ο μέσος όρος της Ευρωζώνης είναι 73,5%. Και θα το καταθέσω για τα Πρακτικά. Ταυτόχρονα, σύμφωνα με τα διαθέσιμα συγκριτικά στοιχεία σε ευρωπαϊκό επίπεδο, η Ελλάδα είναι στο μέσο της κατάταξης μεταξύ των είκοσι επτά χωρών σε ό,τι αφορά τις τιμές των καυσίμων.
      Και επειδή πολλά ακούγονται και πολλά λέγονται και για τα τιμολόγια του ηλεκτρικού ρεύματος, μπαίνοντας στην ιστοσελίδα www.energy.eu σας διαβεβαιώνω ότι είναι πολύ απλό να διαπιστώστε ότι είμαστε μετά τη Βουλγαρία η δεύτερη φτηνότερη χώρα στην Ευρωπαϊκή Ένωση των είκοσι επτά σε τιμή ανά KWh. Και για διευκόλυνση, θα καταθέσω και τον πίνακα, τον οποίο μπορείτε να συμβουλευτείτε.
      (Στο σημείο αυτό ο Υπουργός Ανάπτυξης κ. Χρήστος Φώλιας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επιπρόσθετα το έμπρακτο ενδιαφέρον της πολιτείας για την κατά το δυνατόν μικρότερη επίπτωση στους καταναλωτές διαφαίνεται και από την ειδική πρόνοια που λάβαμε για τις χαμηλότερες εισοδηματικές τάξεις.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υπουργού)
      Παρακαλώ, κύριε Πρόεδρε, την ανοχή σας.
      ΠΡΟΕΔΡΕΥΩΝ (Αναστάσιος Νεράντζης): Για πολύ λίγο, κύριε Υπουργέ, γιατί είναι επίκαιρη ερώτηση και έχετε μόνο τρία λεπτά, αλλά μιλάτε ήδη τέσσερα. 
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Επιπροσθέτως, εκείνο που θα ήθελα να δηλώσω, είναι ότι οι πρόσφατες αυξήσεις στη Δ.Ε.Η. δεν ίσχυσαν για όλους. Υπήρξε μηδενική αύξηση για τα χαμηλά εισοδήματα. Το 42% των νοικοκυριών με κάτω των 800KW κατανάλωση είχε μηδενική αύξηση. Το ίδιο ίσχυσε και για τους πολυτέκνους. 
      Ως εκ τούτου, είναι χρήσιμο να αναγνωρίζουμε την κοινωνική ευαισθησία. Υπάρχουν αντιστάσεις σ' αυτό το ανατιμητικό σοκ, που αφορά ολόκληρο τον πλανήτη. Και οι αντιστάσεις αυτές οφείλονται στη γενικότερη πολιτική της Κυβέρνησης. Δεν ωραιοποιούμε την κατάσταση, αναγνωρίζουμε ότι το πρόβλημα είναι υπαρκτό, ειδικά για τα νοικοκυριά που ανήκουν στα ασθενέστερα οικονομικά στρώματα. 
      Η ελληνική αγορά έχει διάφορες αδυναμίες, οι οποίες δεν αντιμετωπίστηκαν στις περασμένες δεκαετίες. Η ελεύθερη αγορά, για να είναι πραγματικά ελεύθερη, προϋποθέτει κανόνες. Όταν δεν υπάρχουν κανόνες, γίνεται ασύδοτη η αγορά. Γι’ αυτό αναλάβαμε την ευθύνη και προωθούμε τα σαράντα ένα μέτρα, με σκοπό την εξυγίανσή και το νοικοκύρεμά της, για να καλύψουμε κενά του παρελθόντος και να δημιουργήσουμε το πλαίσιο μιας πραγματικά ελεύθερης αγοράς. 
      Κλείνοντας, θέλω να τονίσω πως ευθύνες έχουμε όλοι, και η πολιτεία και οι επιχειρήσεις και οι φορείς και τα πολιτικά κόμματα. Όλοι κρινόμαστε για τη σοβαρότητα και την υπευθυνότητα των πρωτοβουλιών και των θέσεών μας. Οι συμπολίτες μας καταδικάζουν εξίσου και αυτούς που επιχειρούν να αισχροκερδήσουν στην αγορά, αλλά και αυτούς που επιχειρούν να κερδοσκοπήσουν πολιτικά στη μέση μιας παγκόσμιας κρίσης. 
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο ερωτών Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης. 
      Ορίστε, κύριε Πρόεδρε, έχετε το λόγο.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, πριν μπω στο θέμα, θα ήθελα να δώσω μια απάντηση στην εκτός ημερησίας διατάξεως «μίνι συζήτηση», όπως είπε ο Πρόεδρος της Βουλής, που ακούστηκε πριν. 
      Απευθύνομαι προς τον κύριο Πρωθυπουργό. Καλώς τα παιδιά! Γιατί ο κύριος Πρωθυπουργός είχε πει στο debate «δεν μιλάμε με τα άκρα» και υιοθέτησε ακριβώς ό,τι λέμε εμείς. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Πήρε το πρόγραμμα του Λαϊκού Ορθόδοξου Συναγερμού και το έφερε σήμερα στη Βουλή. Χαιρόμαστε που τον σύραμε και σ' αυτό το θέμα, γιατί επιτέλους το μεγάλο πρόβλημα των πανεπιστημίων είναι η «Αλαβανοποίηση» και χαιρόμαστε σήμερα που ακούσαμε ότι επιτέλους ξύπνησε η Κυβέρνηση από το λήθαργο όλων των ετών και καταδεικνύει ποιο είναι το πρόβλημα στην παιδεία. Χαιρόμαστε, λοιπόν, που τον σύραμε και σε αυτήν την περίπτωση. Μπράβο! Φαίνεται ότι ακούει, αλλά με μία καθυστέρηση. 
      Μακάρι, να μας ακούσει και στο θέμα της ακρίβειας. Μακάρι, όπως σήμερα ήρθε εδώ για να αναμετρηθεί στο θέμα της παιδείας -όπως πρέπει εξάλλου και όπως είναι υποχρέωσή του να κάνει και δεν έκανε όλα αυτά τα χρόνια- να κάνει και με το θέμα της ακρίβειας, με το κεφάλαιο. Γιατί αυτό είναι το πρόβλημα.
      Έρχεστε προχθές και αναγγέλλετε μετά βαΐων, κλάδων και πολλών τηλεοράσεων το πλαφόν του 10% στο επιτόκιο των πιστωτικών καρτών και σε έξι ώρες το μαζέψατε και από οδηγία έγινε σύσταση, γιατί σας αγρίεψαν οι τραπεζίτες, σας έτριξαν τα δόντια και τα μαζέψατε. Αυτή είναι η πραγματικότητα. 
       	Εδώ έχετε ένα μεγάλο εσωτερικό πρόβλημα στη Νέα Δημοκρατία. Το πρόβλημα είναι ποια τάξη θα επικρατήσει. Θα επικρατήσει η νεοφιλελεύθερη τύπου Αλογοσκούφη και Ντόρας Μπακογιάννη ή θα επικρατήσει η λογική των λοχαγών, η οποία κινείται σε εντελώς διαφορετικό πλαίσιο; Έχετε μία σύγκρουση. Ποια πολιτική θα ακολουθήσετε; Την πολιτική της υποτέλειας προς το κεφάλαιο, του ασύδοτου κεφαλαίου; 
      	Κύριε Υπουργέ, εσείς έχετε μια δική σας εμπειρία. Αυτό το έργο ζωής, το οποίο χτίσατε επίμονα και κουραστικά όλα αυτά τα χρόνια, έχει περάσει στα χέρια του κ. Βγενόπουλου. Τα «GOODY’S», με τα οποία μεγαλώσαμε, έχουν καταλήξει σήμερα στα χέρια του Βγενόπουλου. Όλα εις τα χέρια του Βγενόπουλου. Κράτος εν κράτει. Έρχεται η εταιρεία «VIVARTIA» κατηγορούμενη στην Επιτροπή Ανταγωνισμού για τα κατεψυγμένα και τη γλυτώνει. Έρχεται η «NESTLE», με τη δεσπόζουσα θέση στους καφέδες, που πνίγει το κάθε μικρό μαγαζάκι, την κάθε «ΕΒΓΑ» με τον τσαμπουκά ότι θα σου πάρω τα προϊόντα, αν βάλεις προϊόντα ανταγωνιστών, εκβιάζει και εσείς την αθωώνετε στην Επιτροπή Ανταγωνισμού. 
      Δεν επιτρέπετε, λοιπόν, την αυθάδεια στην αγορά; Δεν γνωρίζετε εσείς, άνθρωπος της πιάτσας, ότι αυτήν τη στιγμή, ποσοστό μεγαλύτερο από 70% του λιανεμπορίου, είναι στις πολυεθνικές εταιρείες; Είστε κράτος, δεν μπορείτε να μαζέψετε τον κ. «Lidl», τον κ. «Carrefour», τον κ. «Prisunic», μέσα στο γραφείο σας και να τους πείτε ξεκάθαρα, θα πουλάτε όσο στην Ευρώπη. Δεν μπορεί το μακαρόνι να πουλιέται 30 λεπτά στην Ευρώπη και 1,50 ευρώ σήμερα στην Ελλάδα. Βλέπετε τη διαφορά τιμών. 
      Χαίρομαι που μετά από τέσσερα χρόνια, αυτό το οποίο έκανα μέσα στη Βουλή, αυτό που έλεγα διαρκώς από τηλεοράσεως -τη διαφορά τιμής των προϊόντων μεταξύ Ελλάδος και Ευρώπης έγινε θέμα και δικό σας, έρευνας του Υπουργείου και της κρατικής τηλεόρασης και των ιδιωτικών καναλιών. Αυτή η σύγκριση των προϊόντων. Μπορείτε, λοιπόν, να το επιβάλλετε. Και αν σας κουνηθούν, και αν φοβάστε αυτούς που είναι από πίσω, να τους θυμίσετε ότι υπάρχει και Σ.Δ.Ο.Ε.. Υπάρχει η Σ.Δ.Ο.Ε. θα τους πείτε, εάν δεν προσαρμόσουν τις τιμές. Και το κράτος αν θέλει, τους βρίσκει ξεκούμπωτους και σε άλλες λεπτομέρειες και τους στριμώχνει. Αλλά δεν μπορεί να κερδοσκοπούν αυθαίρετα, εις βάρος του ελληνικού λαού.
       Ντρέπομαι να βλέπω διαρκώς στη λαϊκή που βρίσκεται κοντά στη γειτονιά μου στις τρείς η ώρα, γερόντια που μια ζωή έζησαν αξιοπρεπώς που δούλεψαν για το Έθνος, που υπηρέτησαν την πατρίδα, να προσπαθούν να βρουν μια τομάτα μέσα στα σκουπίδια. Θα θέλετε να συμβεί αυτό στη μάνα σας; Θα ήθελε κάποιος από εμάς να βλέπει τον πατέρα του σε αυτήν την κατάντια; Πώς το επιτρέπετε; Πώς οδηγήθηκαν εκεί τα πράγματα; Δεν θυμάμαι ποτέ κάτι τέτοιο στη ζωή μου και έζησα σε μια φτωχογειτονιά και μένω στην ίδια γειτονιά την Αμφιθέα. Εκεί έχετε καταντήσει τον τόπο. Αποφασίστε, λοιπόν, εάν θα συγκρουστείτε. Αποφασίστε να τα βάλετε με το κεφάλαιο, αποφασίστε να τα βάλετε με τις τράπεζες. Δεν γίνεται διαφορετικά με ευχολόγια. Σας ακούω να λέτε σαράντα ένα μέτρα, πενήντα ένα μέτρα, εκατόν ένα μέτρα. Ποιο είναι το αποτέλεσμα; Πότε επιτέλους θα ελέγξετε τις τιμές; Πότε θα δώσετε μια ευκαιρία,  να μπορεί να επιβιώσει ο μισθοσυντήρητος, ο συνταξιούχος, ο άνεργος, ο πολύτεκνος;
      Άκουσα χθες, ως νέα Αντουανέτα τον Υπουργό Εξωτερικών, τον Υφυπουργό κ. Δούκα, να λέει: «Μα, πώς ζουν με πεντακόσια και με χίλια ευρώ;». Μα έτσι ζει το 80% του ελληνικού λαού, αυτοί είναι οι μισθοί. 
      Ακούστηκε πριν το θέμα της παραπαιδείας από τον Υπουργό. Βάλτε πλαφόν στα φροντιστήρια, αν δεν μπορείτε να τα καταργήσετε. Βάλτε πλαφόν. Όχι ασύδοτα τα φροντιστήρια ζητούν όσα χρήματα θέλουν και καταπιέζουν τα παιδιά, καταπιέζουν τις οικογένειες. 
      Κύριε Υπουργέ, σας καλώ, τολμήστε στα είδη βασικής ανάγκης. Και επειδή ενδεχομένως κάποιοι από εμάς δεν γνωρίζουν ποια είναι τα είδη βασικής ανάγκης, πηγαίνετε μια μέρα στο Πέραμα, πηγαίνετε μια μέρα στην Αργυρούπολη, δείτε μια γυναικούλα των εξήντα, εβδομήντα ετών τι ψωνίζει για το σπίτι της και στα πράγματα που θα έχει στο καλάθι, βάλτε διατίμηση. Βάλτε διατίμηση. Όπως στην εφημερίδα που έχει την ίδια τιμή, είτε την αγοράσεις στον Αστέρα, είτε την αγοράσεις στην Ιεράπετρα, βάλτε και στο νερό διατίμηση. Βάλτε σε κάποια πράγματα, τα οποία είναι απαραίτητα για το σπίτι, ώσπου να βρείτε τον τρόπο να παράγετε φθηνά προϊόντα. Είναι αδιανόητο να παραμείνει αυτό το καθεστώς. Οι Έλληνες ζουν πλέον σε μια δουλεία, τη δουλεία της αγοράς. Και αυτό, γιατί εσείς δεν τολμάτε να τα βάλετε με το κεφάλαιο. Τολμήστε να κλείσετε μερικούς χονδρέμπορους. 
      Δεν το ξέρετε εσείς, κύριε Υπουργέ, στα Γρεβενά ότι φεύγει το προϊόν από τον αγρότη, φεύγει από το χωράφι 50 λεπτά και καταλήγει 7 ευρώ στο ράφι; Πενήντα λεπτά στο χωράφι, 7 ευρώ στο ράφι. Σπάστε κόκαλα των μεσαζόντων. Είστε κράτος, το μπορείτε. Απλώς δεν το τολμάτε. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Πρόεδρε. 
      Ο Υπουργός Ανάπτυξης έχει το λόγο για να δευτερολογήσει. 
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Κυρίες και κύριοι συνάδελφοι, ο κοινοβουλευτικός έλεγχος είναι πυλώνας της δημοκρατίας. Όμως, το ζητούμενο δεν είναι ο μικροκομματικός καυγάς. Είπα και στην πρωτολογία μου ότι οι πολίτες μας βλέπουν και μας αξιολογούν όλους. Αξιολογούν, εάν και πόσο ο καθένας συνεισφέρει στην υπέρβαση μιας κρίσης. Κύριοι συνάδελφοι, πρέπει να αποφασίσουμε το εξής: Θα είμαστε μέρος της λύσης ή μέρος του προβλήματος;
       Εδώ δίνουμε μια μάχη κάτω από συνθήκες αντίξοες σε παγκόσμιο επίπεδο και είναι μια μάχη διαρκείας. Το να παίζουμε με τις λέξεις ή το να κυνηγάμε εφήμερες εντυπώσεις, είναι πολυτέλεια που δεν την αντέχει ο τόπος. Την Κυβέρνηση την ενδιαφέρουν τα μόνιμα αποτελέσματα που θα επιτρέψουν στον Έλληνα καταναλωτή να νιώσει ασφαλής στην αγορά. Να νιώσει χαλαρός, να νιώσει ότι με άνεση κινείται και ψωνίζει. Εκεί εστιάζεται η προσπάθειά μας με τα σαράντα ένα μέτρα και όταν τα σαράντα ένα μέτρα που είναι αλληλοϋποστηριζόμενα ισχύσουν στο σύνολό τους, θα δείτε τα αποτελέσματα. 
      Ήδη από χθες –είμαι βέβαιος ότι το μάθατε- πήραμε άλλα επτά μέτρα, εκ των οποίων τα δυο είναι πρώτα απ’ όλα δίγραμμη επιταγή για την εξόφληση κάθε τιμολογίου αγρότη, για να πάψει η αυθαίρετη ανατίμηση των αγροτικών προϊόντων στο χωράφι και δεύτερον η καταγραφή όλων των εκπτώσεων στον τελικό πωλητή, πάνω στο τιμολόγιο πωλήσεως, για να υπάρχει διαφάνεια, για να ξέρουμε ποιο είναι το πραγματικό κόστος.
      Επιπλέον, χθες μόλις ψηφίσαμε ένα σχέδιο νόμου που αναμορφώνει τις κυρώσεις του Αγορανομικού Κώδικα. Αυστηροποιούμε  τον κολασμό όλων των παραβάσεων. Έχουμε από αυξημένα πρόστιμα, μέχρι ποινικές διώξεις, μέχρι και κλείσιμο μαγαζιών. Δεν έχουμε κανένα πρόβλημα και δεν δέχομαι από κανέναν να μας λέει ότι δεν τολμούμε να τα βάλουμε, με ποιον; Δεν χρωστάμε σε κανέναν τίποτα και δεν έχουμε κανένα πρόβλημα να εφαρμόσουμε το νόμο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ένα λεπτό, κύριε Πρόεδρε.
      Ανέφερα στοιχεία προηγουμένως για το τι συμβαίνει και στις άλλες χώρες. Ξέρω ότι αυτό δεν ελαφραίνει το βάρος που πέφτει πάνω σε κάθε νοικοκυριό. Αν το επικαλούμαι είναι για να επισημάνω σε όλους ότι το κύμα της ακρίβειας δεν είναι τοπικό φαινόμενο που γεννήθηκε εδώ, εξαιτίας κάποιας λάθος πολιτικής ή κάποιας αβελτηρίας. 
      Σε ό,τι αφορά τη χώρα μας θέλω να διαβεβαιώσω τους συμπολίτες μας ότι εγώ προσωπικά, αλλά και όλοι οι συνεργάτες μου, από το πρωί έως το βράδυ καθημερινά προσπαθούμε και δίνουμε μια μάχη που δεν έχει τέλος, αλλά είναι μια μάχη διαρκής και θα παραμείνει διαρκής δίπλα στον Έλληνα καταναλωτή, ο οποίος έχει ανάγκη από αποτελεσματικά μέτρα και όχι από κραυγές εντυπωσιασμού. Δίνουμε μια μάχη σε όποιον προσπαθεί να παίξει παιχνίδια στην πλάτη του Έλληνα πολίτη και θέλω να σας διαβεβαιώσω ότι τα αποτελέσματα πολύ σύντομα θα είναι ορατά. 
      Ευχαριστώ.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, παρακαλώ μια κουβέντα επί της διαδικασίας.
      ΠΡΟΕΔΡΕΥΩΝ (Αναστάσιος Νεράντζης): Δεν έχετε το λόγο, κύριε Πρόεδρε, διότι δεν υπάρχει θέμα διαδικασίας.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Επί της διαδικασίας, κύριε Πρόεδρε, ένα λεπτό.
      ΠΡΟΕΔΡΕΥΩΝ (Αναστάσιος Νεράντζης): Πείτε μας ποια είναι η διαδικασία.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Φώλια, να σεβαστώ αυτά που λέτε, αλλά όταν σας κάνει δεξιώσεις η «SIEMENS»…
      ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, δεν έχετε το λόγο. Αυτό δεν είναι διαδικασία. Μπαίνετε επί της ουσίας. Δεν προβλέπεται από τον Κανονισμό κάτι τέτοιο. 
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Κύριε Πρόεδρε, παρακαλώ μια διευκρίνιση. 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ,  παρατύπως και αυθαιρέτως μίλησε ο Πρόεδρος του Λαϊκού Ορθόδοξου Συναγερμού. Με αυτό το σύστημα και αυτήν τη διαδικασία δεν προβλέπεται καμμία συζήτηση επί της ουσίας και μάλιστα κατ’ αυτόν τον τρόπο. 
      Ορίστε, κύριε Υπουργέ, έχετε το λόγο.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Ήθελα να πω ότι αν είπε κάτι ο κ. Καρατζαφέρης, εγώ δεν το άκουσα. Και δεν ξέρω …
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Είπα ότι δεν μπορείτε να κάνετε δεξιώσεις και να πληρώνει η «SIEMENS»…
      ΠΡΟΕΔΡΕΥΩΝ (Αναστάσιος Νεράντζης): Κύριε Καρατζαφέρη, σας παρακαλώ πολύ! Δεν έχετε το λόγο επί του θέματος. 
      Αυτά είναι στοιχειώδη και αφορούν πράγματα, που ρυθμίζονται με τον Κανονισμό. Μια και έχετε τελειώσει τη συζήτηση, της οποίας παραβιάζεται ο χρόνος δυστυχώς, και έχει ευθύνη και το Προεδρείο γι’ αυτό, δεν επιτρέπεται να επανέλθετε. Κάντε άλλη ερώτηση, αναφέρετε το θέμα σας για να τύχετε απαντήσεως. 
      Τώρα θα συζητηθεί η πρώτη με αριθμό  993/27-5-2008 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εσωτερικών, σχετικά με τον αριθμό των δημοσίων υπαλλήλων στην Ελλάδα κ.λπ. 
      Το περιεχόμενο της επίκαιρης ερωτήσεως του κυρίου συναδέλφου έχει ως εξής: 
      «Η Δημόσια Διοίκηση αποτελεί βασική υποδομή για την εύρυθμη λειτουργία του κράτους προς όφελος του κοινωνικού συνόλου.
      Παρ’ ότι τα τελευταία χρόνια, έχουν γίνει βήματα εκσυγχρονισμού της Δημόσιας Διοίκησης, εν τούτοις, παρατηρείται τόσο από ευρωπαϊκούς όσο και διεθνείς οργανισμούς (Δ.Ν.Τ., Ο.Ο.Σ.Α., κα), ότι εξακολουθεί να λειτουργεί μέσα σε ένα δύσκαμπτο γραφειοκρατικό και υπερτροφικό κράτος. Όταν στην Αγγλία υπάρχουν διακόσιες πενήντα χιλιάδες δημόσιοι υπάλληλοι περίπου, σε πληθυσμό πενήντα εκατομμυρίων κατοίκων, στην Ελλάδα ο αριθμός των υπερετούντων στο δημόσιο τομέα αγγίζει και ίσως ξεπερνά το ένα εκατομμύριο, κάτι που επισημαίνεται στην έκθεση της Τράπεζας της Ελλάδος.
      Σύμφωνα με τα στοιχεία του κρατικού προϋπολογισμού (σελίδα τριάντα οκτώ) οι δαπάνες για μισθούς στο δημόσιο τομέα το 2008, φτάνουν, τα 22,6 δισεκατομμύρια ευρώ.
      Μπορεί λοιπόν να αναπτυχθεί μια οικονομία όταν αναγκάζεται να πληρώνει για αμοιβές των δημοσίων υπαλλήλων 22,6 δισεκατομμύρια ευρώ και ταυτόχρονα να δαπανά για τη κοινωνική ασφάλιση 48,5 δισεκατομμύρια ευρώ περίπου για το 2008;
      Σαφώς και όχι.
      Κατόπιν αυτών, ερωτάται ο κύριος Υπουργός.
      1. Ποιος ο αριθμός των μονίμων και αορίστου χρόνου υπηρετούντων υπαλλήλων σε δημόσιες υπηρεσίες και δημόσιους οργανισμούς;
      2. Ποια είναι η αναλογία των προσλήψεων έναντι των αποχωρούντων από το δημόσιο ετησίως;». 
      Στην επίκαιρη ερώτηση του κ. Γιακουμάτου θα απαντήσει ο Υπουργός Εσωτερικών κ. Προκόπης Παυλόπουλος.
      Κύριε Υπουργέ έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ τον κ. Γιακουμάτο, διότι μου δίδεται η ευκαιρία να δώσω μια ολοκληρωμένη εικόνα σχετικά με τα μεγέθη των υπηρετούντων στο δημόσιο τομέα.
      Μια διευκρίνιση αρχική. Ναι, αξίζει να πληρώνει τόσα λεφτά για τους δημοσίους υπαλλήλους το δημόσιο και ο Ελληνικός Λαός. Διότι μετριέται το εάν αξίζει με το τι παράγουν οι υπάλληλοι αυτοί και το τι προσφέρουν ως υπηρέτες του Ελληνικού Λαού. Αυτό είναι το μέγεθος με το οποίο αξιολογούμε τις δαπάνες για τους δημοσίους υπαλλήλους.
      Δεύτερον, τα στοιχεία που θα σας δώσω είναι στοιχεία του 2006, γιατί τότε έχουν πλήρως ολοκληρωθεί τα στατιστικά στοιχεία. Αλλά, σας διαβεβαιώ, ότι η απόκλιση μέχρι τώρα που μιλάμε δεν υπερβαίνει το συν-πλην 0,5%. Στην ουσία αυτά είναι τα στοιχεία. 
      Πόσους, λοιπόν, υπαλλήλους έχουμε σήμερα στο δημόσιο τομέα όλων των κατηγοριών. Μιλάω σε επίπεδο μονιμότητας και αορίστου χρόνου. Όχι των εποχικών ή άλλων συμβασιούχων.
      Αναφέρετε στην ερώτηση ότι είναι πάνω από ένα εκατομμύριο. Δεν είναι ακριβές. Είναι επτακόσιες επτά χιλιάδες εκατόν σαράντα τρεις και κατανέμονται ως ακολούθως. Σύνολο μονίμων και αορίστου χρόνου τριακόσιες εβδομήντα χιλιάδες πεντακόσιοι δεκαεπτά, ή συγκεκριμένα διακόσιες εξήντα οκτώ χιλιάδες οκτακόσιοι τριάντα δύο μόνιμοι και εκατόν μία χιλιάδες εξακόσιες ογδόντα πέντε αορίστου χρόνου. Και επιπλέον όλοι οι υπόλοιποι, δηλαδή κατηγορίες στρατιωτικών, σωμάτων ασφαλείας, εκπαιδευτικών, δικαστικών, ιατρικών και κληρικών, σύνολο τριακόσιες τριάντα έξι χιλιάδες εξακόσιες είκοσι έξι. Όταν προσθέσει κάποιος αυτά φθάνει στον αριθμό επτακοσίων επτά χιλιάδων εκατόν σαράντα τριών υπαλλήλων. Άρα δεν είναι ένα εκατομμύριο, είναι λιγότεροι.
      Τώρα όσον αφορά τη σύγκριση με τη Μεγάλη Βρετανία να πω το εξής. Κύριε Γιακουμάτο, αναφέρετε τα στοιχεία της Μεγάλης Βρετανίας όταν δεν υπολογίζουν στα στοιχεία που βάλατε –γιατί δεν είναι δικό σας το λάθος, επικαλεσθήκατε έναν αριθμό, αναφέρεστε στον αριθμό των υπαλλήλων των κεντρικών υπηρεσιών στη Μεγάλη Βρετανία- τους υπαλλήλους που εργάζονται στην Τοπική Αυτοδιοίκηση και την αποκέντρωση που είναι ο μεγαλύτερος αριθμός. Θα σας πω γιατί είναι μεγαλύτερος ο αριθμός. Εγώ για τη χώρα μας σας έβαλα τα στοιχεία που καλύπτουν το δημόσιο τομέα, δηλαδή δημόσιο, Ν.Π.Δ.Δ. και Ο.Τ.Α.. Α΄ και Β΄ βαθμού. Άρα η σύγκριση με αυτά τα μεγέθη δεν είναι ακριβής. 
      Και έρχομαι να σας πω ότι ο τρόπος που μετράμε το εάν έχουμε πολλούς ή λίγους δημοσίους υπαλλήλους, είναι η σχέση που υπάρχει ανάμεσα στο σύνολο του δυναμικού το οποίο εργάζεται -πόσοι απασχολούνται δηλαδή- και πόσοι από αυτούς υπηρετούν στο δημόσιο τομέα για να δούμε αν είναι πολλοί. 
      Ακούστε, λοιπόν, τα μεγέθη γιατί έχει ενδιαφέρον αυτό το πράγμα. Στην Ελλάδα το ποσοστό των απασχολουμένων στο δημόσιο τομέα ως δημοσίων υπαλλήλων ή υπαλλήλων με σχέση ιδιωτικού δικαίου αορίστου χρόνου είναι το 12% των απασχολουμένων γενικά. Και ακούστε τώρα το ποσοστό των απασχολουμένων στο δημόσιο τομέα σε άλλες χώρες. Σουηδία 31,7%, Δανία 30,4%, Γαλλία και Φινλανδία 23%, Βέλγιο 18%, Πορτογαλία 17%, Ιταλία 16%, Λουξεμβούργο 15,4%, Ισπανία 15%. Και η Αγγλία, με τα στοιχεία τα οποία ανέφερα προηγουμένως, δηλαδή και αποκεντρωμένες και αυτοδιοικούμενες μονάδες, 18,8%. Δηλαδή από τους ανθρώπους που εργάζονται στο δημόσιο είμαστε από τις χώρες που έχουν το λιγότερο αριθμό δημοσίων υπαλλήλων και έτσι πρέπει να το μετράμε. 
      Επαναλαμβάνω, για άλλη μια φορά, λοιπόν, ότι εδώ αυτήν τη στιγμή καλύπτουμε μόνο τα κενά εκείνων οι οποίοι φεύγουν με μεγάλη προσπάθεια είναι η αλήθεια και νομίζω ότι βοηθάει σημαντικά το γεγονός ότι εξοικονομούμε θέσεις πλέον στον ευρύτερο δημόσιο τομέα και ιδίως στο στενό δημόσιο τομέα μέσω της ηλεκτρονικής διακυβέρνησης. Διότι πολλές από τις θέσεις εκείνων που προσλαμβάναμε ως δημοσίους υπαλλήλους αυτήν τη στιγμή τις εξοικονομούμε, δεδομένου ότι δεν χρειάζονται αφού οι συναλλαγές του πολίτη με τις δημόσιες υπηρεσίες γίνονται ολοένα και περισσότερο ηλεκτρονικά. 
      Σας θυμίζω μόνο ότι από χθες τετρακόσιοι εβδομήντα δήμοι με κάτω από είκοσι χιλιάδες κατοίκους έχουν μέσω διαδικτύου τη διαδικτυακή τους πύλη και τη δυνατότητα ηλεκτρονικής επικοινωνίας με τους πολίτες τους. Βεβαίως αυτό προϋποθέτει εθισμό και του πολίτη και εξοικείωση και των δημοσίων υπαλλήλων.
      Σήμερα το πρωί ξεκίνησε το επόμενο σεμινάριο επιμόρφωσης των υπαλλήλων σχετικά με τη νέα τεχνολογία .Νομίζω ότι όλα αυτά τα πράγματα θα μας οδηγήσουν στο να είμαστε σε ακόμη καλύτερη μοίρα από αυτή που βρισκόμαστε σήμερα, που είναι ήδη καλή με βάση τα ποσοστά που σας παρουσίασα. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ο ερωτών Βουλευτής κ. Γιακουμάτος.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Υπουργέ, χαίρομαι πάρα πολύ που δίνετε αυτά τα στοιχεία. Έχετε κάνει βήματα εκσυγχρονισμού. Κουράζεστε. Κάνετε φιλότιμες προσπάθειες. 
      Εγώ όμως έχω μια απορία. Η σελίδα τριάντα οκτώ του προϋπολογισμού, λέει: κρατικές δαπάνες για μισθοδοσία 23,6 δισεκατομμύρια ευρώ. Εάν λοιπόν ανακαλύψαμε σήμερα εδώ ότι ο δημόσιος υπάλληλος παίρνει 20.000 ευρώ το χρόνο, είναι 1.150.000 περίπου. Διαίρεση απλή είναι. Πού πάνε τα λεφτά; Πληρώσαμε 23,5 δισεκατομμύρια ευρώ πέρυσι μισθούς. Ένα είναι αυτό. 
      Το δεύτερο. Εγώ δεν είπα ότι καλά κάνουμε και έχουμε ή δεν έχουμε δημοσίους υπαλλήλους. Το να χαϊδεύεις αφτιά είναι καλό. Όμως εδώ το κοινωνικό κράτος χρειάζεται νοικοκύρεμα για να μπορέσουμε πράγματι τα χρήματα αυτά που θα εξοικονομήσουμε, να τα βάλουμε στην υγεία, στην παιδεία, όπως είπε ο Πρωθυπουργός, όπου αλλού. 
      Και ερωτώ, κύριε Υπουργέ: Είναι δυνατόν; Κάθε χρόνο έχουμε εξήντα με εβδομήντα χιλιάδες οικειοθελείς αποχωρήσεις, παραιτήσεις και θανάτους. Έλεος! Να μπαίνουν σαράντα χιλιάδες. Μήπως δεν είχε πει ο κ. Μητσοτάκης, όταν ήταν Πρωθυπουργός, ότι τρεις θα φεύγουν και ένας θα μπαίνει; Δεν το είχε πει ο κ. Σημίτης; Κάντε το πράξη επιτέλους. Κάθε χρόνο έχουμε σταθερά εξήντα με εβδομήντα χιλιάδες αποχωρήσεις δημοσίων υπαλλήλων, κύριε Πρόεδρε. Να μπαίνουν σαράντα. 
      Τα χρήματα αυτά, κύριε Υπουργέ, που θα εξοικονομηθούν από το μικρότερο κράτος –γιατί δεν έχουμε και καλό κράτος, το βλέπετε- θα πάνε στον κωδικό μισθοδοσίας του υπάρχοντος προσωπικού. Για να μη σας πω πότε επιτέλους –θα πεθάνω και δεν ξέρω αν θα το έχω δει ακόμη- θα δω τον μισθό που είναι στην Ιρλανδία 1600 ευρώ, στη Φινλανδία 1100 ευρώ, στη Σουηδία 2500 ευρώ. Εγώ τι ζητάω; Είναι δυνατόν τα 670 ευρώ και τα 700 ευρώ να φτάσουν ποτέ τον μέσο όρο της Ευρώπης, που έλεγε και το πρόγραμμα της Νέας Δημοκρατίας προεκλογικά; Ποτέ.
       Πώς μπορεί να γίνει, κύριε Υπουργέ; Μόνο με το δρόμο που σας δείχνω, έναν δρόμο που λέει «μειώνω το 1.000.000». Τα άλλα είναι χαρτιά. Εμένα με ενδιαφέρουν τα λεφτά. Σας έκανα τη διαίρεση. Κάντε τη και μόνος σας. Ψάξτε να βρείτε που είναι το ένα εκατομμύριο τριακόσιες χιλιάδες υπάλληλοι βάσει των οικονομικών στοιχείων.
      Από εκεί και πέρα εξοικονομήστε λιγότερους, βάλτε τα λεφτά στους ήδη υπάρχοντες, για να μπορεί ο φουκαράς ο δημόσιος υπάλληλος να φτάσει στον μέσο όρο της Ευρώπης. Αυτό ζητάω, κύριε Υπουργέ. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υπουργέ, έχετε το λόγο για δευτερολογία.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Ευχαριστώ, κύριε Πρόεδρε.
      Θα επαναλάβω άλλη μια φορά για το ύψος των δαπανών ότι σημασία έχει τι παράγει ο υπάλληλος. Θα επαναλάβω για δεύτερη φορά ότι εξοικονομούμε θέσεις και δεν γίνονται προσλήψεις σε κενές θέσεις εκεί όπου η ηλεκτρονική διακυβέρνηση μας επιτρέπει σήμερα να μην είναι ένας υπάλληλος ο οποίος κάνει τη δουλειά, αλλά να μπορεί να γίνεται ηλεκτρονικά η συναλλαγή. Την πρόοδο εκεί την ξέρετε. Ξέρετε πόσο έχουμε προχωρήσει προς αυτήν την κατεύθυνση.
      Προσθέτετε όμως κύριε συνάδελφε -γιατί σας είπα ότι ο αριθμός των προσλήψεων μεταξύ 2001 και τώρα ποσοστιαία δεν έχει αλλάξει πολύ- πράγματα που είναι ανόμοια. Διότι ενώ εξοικονομούμε θέσεις και δεν προκηρύσσουμε θέσεις ούτε προσλαμβάνουμε υπαλλήλους εκεί που η ηλεκτρονική διακυβέρνηση μπορεί να μας βοηθήσει, ξεχνάτε ότι είμαστε υποχρεωμένοι να πάρουμε πολύ περισσότερους εκεί που υπήρχαν κενά ακριβώς για να πραγματώσουμε το κοινωνικό κράτος για το οποίο μιλάγατε τώρα. Εδώ το έλεγε ο Πρωθυπουργός, εδώ ο Αρχηγός της Αξιωματικής Αντιπολίτευσης.
      Μου λέτε δηλαδή, ότι όταν προσλαμβάνουμε πολύ περισσότερους νοσηλευτές, αυτό πρέπει να το σταματήσουμε;
      ΓΕΡΑΣΙΜΟΣ ΓΙΑΚΟΥΜΑΤΟΣ: Αυτό είπα, κύριε Παυλόπουλε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Όταν προσλαμβάνουμε γιατρούς στο δημόσιο τομέα, ρωτώ το εξής πολύ απλό, γιατί προστίθεται στον αριθμό που μου λέτε: Κάνουμε αυτήν τη στιγμή υπέρβαση;
      ΠΡΟΕΔΡΕΥΩΝ (Αναστάσιος Νεράντζης): Κύριε Γιακουμάτο, δεν σας διέκοψε εκείνος. Αφήστε τον να μιλήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ: Κάνουμε διάλογο. Δημοκρατία έχουμε.
      ΠΡΟΕΔΡΕΥΩΝ (Αναστάσιος Νεράντζης): Κύριε Γιακουμάτο, δημοκρατία έχουμε αλλά δεν έχουμε οχλοκρατία. Έχει Κανονισμό η συζήτηση. Σας παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών): Θα πω πολύ απλά, ότι χαίρομαι πραγματικά για τον αγώνα που δώσατε ως Υφυπουργός στέλνοντας στο Υπουργείο Εσωτερικών πάμπολλα εγκριτικά για περισσότερους γιατρούς στο Ι.Κ.Α., για περισσότερους υπαλλήλους στο Ι.Κ.Α..
      Αυτά τα ενέκρινα με σαρανταοκτάωρη μόνο προθεσμία, με τη μεγαλύτερη δυνατή προθυμία, γιατί ξέρω ότι αγωνιστήκατε για τον Οργανισμό Κοινωνικών Ασφαλίσεων και σε επίπεδο γιατρών και σε επίπεδο υπαλλήλων που τους χρειάζεται. 
      Να δούμε, λοιπόν, πού τους χρειαζόμαστε περισσότερο τους υπαλλήλους και να έχουμε όσο το δυνατόν περισσότερους για να υπηρετούν τον πολίτη και να δούμε πώς μπορούμε να εξοικονομήσουμε υπαλλήλους. Και, κυρίως, να δούμε πώς θα τους κρίνουμε αξιοκρατικά, πώς θα τους κάνουμε να παράγουν πολύ περισσότερο, πώς μπορεί να είναι υπηρέτες του πολίτη, όπως είναι ο ρόλος τους, μαζί με το ρόλο του κράτους. 
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Και εμείς ευχαριστούμε.
      Επίκαιρες ερωτήσεις δεύτερου κύκλου:
      Λόγω λειτουργικού κωλύματος στο πρόσωπο του ερωτώντος Βουλευτού και του ερωτώμενου Υπουργού θα προταχθεί η τέταρτη  με αριθμό 1000/27.5.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τους Υπουργούς Εσωτερικών και Εθνικής Παιδείας και Θρησκευμάτων, σχετικά με το πανεπιστημιακό άσυλο κ.λπ.. Θα ακολουθήσουν οι δύο επίκαιρες ερωτήσεις προς τον Υφυπουργό και τον Υπουργό Υγείας. 
      Το περιεχόμενο της επίκαιρης ερώτησης του κ.  Βελόπουλου έχει ως εξής:
      «Τις τελευταίες δεκαετίες, με την ανοχή της πολιτείας, ελάχιστες μειοψηφίες «αριστερών» φοιτητών και μη, οχυρωμένες πίσω από το πανεπιστημιακό άσυλο, καταπατώντας τους νόμους του κράτους και κυρίως το αίσθημα δικαίου της κοινωνίας, με την επικυριαρχία βίας και ετσιθελισμού, παρεμβαίνουν αυταρχικά, επιβάλλουν απόλυτη τρομοκρατία και καταλύουν τη δημοκρατία και τη νομιμότητα προς βλάβη της πλειονότητας των φοιτητών, των οικονομικά μοχθούντων γονιών τους, των φορολογουμένων πολιτών και τελικά ολόκληρης της ελληνικής κοινωνίας. 
      Υπό την «προστασία» του πανεπιστημιακού ασύλου, κατάλοιπου παρωχημένης εποχής, εστίας παρανομίας και παράγοντα ανωμαλίας, έμποροι  ναρκωτικών κάνουν διακίνηση εντός Πανεπιστημιακών Σχολών. Νεαροί πετούν από το εσωτερικό των πανεπιστημίων βόμβες μολότοφ στους αστυνομικούς που βρίσκονται στο δρόμο. Φοιτητές κάνουν κατάληψη στην Πρυτανεία ή σε σχολές –όταν φεύγουν όμως, λείπουν ή είναι κατεστραμμένοι ηλεκτρονικοί υπολογιστές, ερευνητικά όργανα και άλλο υλικό…  Μειοψηφικές ομάδες «αριστερών» φοιτητών, που στις πρόσφατες φοιτητικές εκλογές έλαβαν 3% ως 5% του φοιτητικού συνόλου, διακόπτουν βίαια τις συνελεύσεις των Συγκλήτων, κρατούν ομήρους επί ώρες τους Συγκλητικούς για να τους εξαναγκάσουν σε λήψη «αρεστών» αποφάσεων, με καταλήψεις αναγκάζουν σε αναβολή τις πρυτανικές εκλογές ή χειρότερα κλέβουν ή καταστρέφουν τις κάλπες.
      Ερωτώνται οι κ.κ. Υπουργοί:
      1. Σε ποιες ενέργειες προτίθεται να προβούν άμεσα, προκειμένου να αποκατασταθεί και εμπεδωθεί στους χώρους των Α.Ε.Ι. –Τ.Ε.Ι. η νομιμότητα και το αίσθημα δικαίου;
      2. Προτίθενται να προχωρήσουν νομοθετικά σε κατάργηση του πανεπιστημιακού ασύλου;».
      Στην επίκαιρη ερώτηση του κ. Βελόπουλου θα απαντήσει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      Κύριε Υφυπουργέ έχετε το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Θα ήθελα να πω στον κύριο συνάδελφο ότι μέσα στο πλαίσιο των αρχών της ακαδημαϊκής ελευθερίας και της πλήρους αυτοδιοίκησης των Ανωτάτων Εκπαιδευτικών Ιδρυμάτων, όπως προβλέπεται στο άρθρο 16 του Συντάγματος, αυτά αποτελούν χώρους αδέσμευτης επιστημονικής σκέψης, έρευνας και διδασκαλίας. 
      Για την κατοχύρωση αυτής της ακαδημαϊκής ελευθερίας των Ανωτάτων Εκπαιδευτικών Ιδρυμάτων, για την εξασφάλιση της ελεύθερης παραγωγής και διακίνησης γνώσης και ιδεών μέσα στα Ανώτατα Εκπαιδευτικά Ιδρύματα, διαμορφώθηκε ιστορικά ο θεσμός του ακαδημαϊκού ασύλου.
      Ήδη με το νόμο που ψηφίσαμε πέρυσι, τον ν. 3549/2007 και στο άρθρο 3 το θεσμικό πλαίσιο του ακαδημαϊκού ασύλου επανακαθορίστηκε. Ειδικότερα οι ρυθμίσεις μας έχουν ως στόχο την προάσπιση των ακαδημαϊκών ελευθεριών. Για το λόγο αυτό η Σύγκλητος του Πανεπιστημίου ή η Συνέλευση στα Τ.Ε.Ι. είναι τα αρμόδια όργανα για να καθορίσουν ποιοι είναι οι χώροι, μέσα στο ευρύτερο campus των ιδρυμάτων, όπου διεξάγεται η έρευνα, η διδασκαλία και είναι ο κατ’ εξοχήν χώρος του ακαδημαϊκού ασύλου.
      Επίσης τροποποιήθηκε η προηγούμενη διάταξη και σε κάθε περίπτωση αρμόδιο όργανο είναι το Πρυτανικό Συμβούλιο, το οποίο κατά πλειοψηφία αποφασίζει αν συντρέχουν και πότε όροι άρσης του ακαδημαϊκού ασύλου για λόγους ανωτέρας βίας ή άλλους. Το Υπουργείο Εθνικής Παιδείας και Θρησκευμάτων κατά συνέπεια με βάση τις συνταγματικές αυτές ρυθμίσεις δεν μπορεί και δεν επιτρέπεται να παρέμβει στα ιδρύματα και στις αποφάσεις τους.
      Θα ήθελα, όμως, με την ευκαιρία αυτή να πω ότι εμπιστευόμαστε την ακαδημαϊκή κοινότητα και τους φοιτητές και θεωρούμε ότι μπορούν να αξιοποιήσουν το σημερινό νομοθετικό πλαίσιο για να διασφαλίσουν την ελεύθερη διακίνηση των ιδεών από οποιαδήποτε μορφή βίας, κατάχρησης απ’ όπου και αν προέρχονται.
      Εμπιστευόμαστε τους ακαδημαϊκούς δασκάλους, εμπιστευόμαστε την πλειονότητα των φοιτητών ότι μπορούν να στηρίξουν έμπρακτα το θεσμό του ακαδημαϊκού ασύλου. 
      Και θα ήθελα να πω κλείνοντας ότι η Κυβέρνηση, το Υπουργείο Εθνικής Παιδείας και Θρησκευμάτων και το σύνολο της κοινωνίας αποδοκιμάζει τις απαράδεκτες πράξεις βίας που σημειώθηκαν στον χώρο των Ανωτάτων Εκπαιδευτικών Ιδρυμάτων και οι οποίες οδηγούν σε απαξίωση το πανεπιστήμιο και προσβάλλουν τη δημοκρατία στον πυρήνα της. Πιστεύουμε στις υγιείς δυνάμεις που εκφράζονται από τη συντριπτική πλειονότητα των ακαδημαϊκών μας δασκάλων, από τη συντριπτική πλειονότητα των φοιτητών και είμαστε βέβαιοι ότι τελικά η δημοκρατία θα νικήσει τη βία στο χώρο των Ανωτάτων Εκπαιδευτικών Ιδρυμάτων.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Το λόγο έχει ο ερωτών Βουλευτής κ. Βελόπουλος για δυο λεπτά.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, θα συμφωνούσα, αν θέλετε, επί όλης αυτής της τοποθετήσεως υπό την έννοια ότι το άσυλο σαφώς αυτή την κατεύθυνση έχει. Το άσυλο βέβαια έγινε, κύριε Υπουργέ, σε περιόδους όπου ο αυταρχισμός επικρατούσε, όπου δεν υπήρχαν ανθρώπινα δικαιώματα ή όπου, εν πάση περιπτώσει, υπήρχε πρόβλημα ελευθερίας εκφράσεως. Άρα λοιπόν το να κρατούμε ένα θέμα-ταμπού ως σημαία μόνο και μόνο για να αφήνουμε ελεύθερους να βανδαλίζουν τρομοκράτες, κακούργους, εμπόρους ναρκωτικών κι όλο το κακό συναπάντημα θεωρώ ότι τουλάχιστον ως ένα βαθμό δεν είναι λογικό. Δεν στέκει πολιτικά, ούτε λογικά στέκει το άσυλο, κατά τη δική μου ταπεινή άποψη, διότι είναι ένας χώρος παρανομίας. Καίνε σημαίες, μπαινοβγαίνουν μπράβοι, «φουσκωτοί», παίρνουν κάλπες, τραυματίζουν πρυτάνεις, τραυματίζουν φοιτητές. Η Αστυνομία αδυνατεί διότι ουδέποτε δίνει κάποιος το «πράσινο φως» ώστε να παρέμβει για να σταματήσει όχι τις κοινές του Ποινικού Κώδικα πράξεις, τις εγκληματικές, αλλά τις κακουργηματικές, κύριε Υπουργέ, για να ξέρουμε τι λέμε. 
      Και βέβαια, να πω ότι σήμερα άκουσα με πολύ ενδιαφέρον τον Πρωθυπουργό να έρχεται στη δική μας γραμμή. Επιτέλους, αντελήφθη ότι η κοινωνία είναι αντίθετη μ’ αυτά που κάνατε μέχρι σήμερα. Κι είναι απλά με τη λογική, το αυτονόητο. 
      Όμως πρέπει να πω και το εξής. Δεν είναι δυνατόν ένας Πρόεδρος, ο κ. Τσίπρας, να δηλώνει ακόμη και χθες ότι είναι υπέρ της ανυπακοής. Δηλαδή είναι εναντίον του νόμου. Όταν βγαίνει Πρόεδρος κόμματος και λέει ότι είναι υπέρ της ανυπακοής και δεν θα εφαρμόσει το νόμο ή δεν θα δεχθεί το νόμο, αλλά θα κάνει τα αδύνατα δυνατά να αντισταθεί σημαίνει απλά πράγματα. Ότι θα κάνουμε πάλι επεισόδια. Και να πω και το εξής. Κατά τη δική μας ταπεινή άποψη, βάζετε –και δυστυχώς καταγγέλλεται και από τα κανάλια, κύριε Υπουργέ- «Δαπίτες» να προστατεύουν το πανεπιστήμιο, να δέρνονται ανηλεώς με κουκουλοφόρους. Ο Υπουργός κάνει προβοκατόρικες δηλώσεις ρίχνοντας λάδι στη φωτιά. Μπράβοι, φουσκωτοί ξυλοκοπούνται με τρομοκράτες, ουσιαστικά, των πανεπιστημίων. Φοβάστε να άρετε το άσυλο. Το καταλαβαίνω ως έναν βαθμό, αλλά όταν δημιουργούνται αυτές οι εντυπώσεις πρέπει να σας πω το εξής, μια και μιλάμε για το άσυλο. Ο μεγαλύτερος συνταγματολόγος κ. Τσάτσος λέει: «Κατάληψη σημαίνει παραβίαση του ασύλου». Όταν ο αναρχικός καταλαμβάνει το πανεπιστήμιο δεν υπάρχει άσυλο, κύριε Υπουργέ. Το καταλαμβάνει ο αναρχικός, ο τρομοκράτης, ο κουκουλοφόρος. Καίει, σπάζει, ρημάζει. Τι άσυλο είναι αυτό; Άσυλο διακίνησης ιδεών ή ναρκωτικών άσυλο ή βομβών ή τρομοκρατών ή εγκληματιών; Να ξέρουμε τουλάχιστον τα συγκεκριμένα πράγματα, τι συζητάμε. 
      Και κλείνοντας θα σας πω μόνο τούτο. Από το 1999 μέχρι το 2007 υπάρχουν καταγεγραμμένα περιστατικά διακινήσεως ναρκωτικών μέσα στα πανεπιστήμια, υπάρχουν περιστατικά όχι για επιθέσεις απλώς δολοφονικές, αλλά μιλάμε ότι κυκλοφορεί ελεύθερα ο θάνατος στα πανεπιστήμια. Κι εμείς μιλάμε ακόμη και τώρα για το άσυλο επειδή το θέλει ο κ. Αλαβάνος, επειδή το θέλει ο κ. Τσίπρας; Μιλάμε ακόμη για την ελεύθερη διακίνηση αναρχικών κουκουλοφόρων που σπάνε, ρημάζουν, τρομοκρατούν τον κόσμο επειδή το θέλουν αυτοί οι δήθεν Αριστεροί; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε παρακαλώ. 
      ΚΥΡΙΑΚΟΣ ΒΕΛΟΠΟΥΛΟΣ: Σταματήστε να φοβάστε την Αριστερά! Μην διακατέχεστε από αριστεροφοβία! Πάρτε επιτέλους τις τύχες, αν θέλετε, του κράτους στα χέρια σας!
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υφυπουργός κ. Ταλιαδούρος για να δευτερολογήσει.
      ΣΠΥΡΙΔΩΝ ΤΑΛΙΑΔΟΥΡΟΣ  (Υφυπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Δεν φοβόμαστε κανέναν. Σεβόμαστε το Σύνταγμα, σεβόμαστε τους νόμους του κράτους και στο πλαίσιο της δημοκρατίας θεσπίσαμε διατάξεις που παρέχουν τη δυνατότητα στα αυτόνομα Ανώτατα Εκπαιδευτικά Ιδρύματα της πατρίδας μας να λύνουν τα θέματα τα οποία προκύπτουν από πράξεις βίας, από καταχρήσεις της νομιμότητας. Εμπιστευόμαστε το δημόσιο πανεπιστήμιο, εμπιστευόμαστε τους ακαδημαϊκούς δασκάλους, τις Πρυτανικές Αρχές. Εμπιστευόμαστε τους φοιτητές μας. Και επειδή θεωρούμε ότι το δημόσιο πανεπιστήμιο λειτουργεί υπέρ αυτών, για να μπορέσουν να αποκτήσουν τις γνώσεις που απαιτούν οι σημερινές συνθήκες, οι ίδιοι θα κάνουν χρήση εκείνων των διατάξεων οι οποίες προβλέπουν πώς θα προστατεύσουν την ελευθερία των ιδεών, την ελεύθερη διακίνηση των απόψεων, πώς θα διασφαλίσουν την έρευνα. 
      Πιστεύουμε στα δημόσια Ανώτατα Εκπαιδευτικά Ιδρύματα, τα στηρίζουμε, για να πρωταγωνιστήσουν στον ενιαίο ευρωπαϊκό χώρο. Για μια ακόμα φορά καταδικάζουμε τη βία, τα ακραία στοιχεία που προσπαθούν να απαξιώσουν το δημόσιο πανεπιστήμιο. Συνεχίζουμε με αποφασιστικότητα τις μεταρρυθμίσεις μας για τη βελτίωση και αναβάθμιση της ποιότητας σπουδών που παρέχουν τα Ανώτατα Εκπαιδευτικά Ιδρύματα. 
      Πεποίθησή μας είναι ότι και τη μάχη τελικά αυτή έναντι της βίας και του σκοταδισμού θα την κερδίσουν οι δυνάμεις της δημοκρατίας, θα νικήσουν οι δυνάμεις της ελευθερίας και θα επικρατήσουν ώστε από τα πανεπιστήμια να εκλείψουν πια αυτά τα μεμονωμένα φαινόμενα, τα οποία περιγράψατε. 
      Όλοι μας, λοιπόν, να στηρίξουμε τις Πρυτανικές Αρχές στο δύσκολο έργο, το οποίο έχουν. Όλες οι πολιτικές παρατάξεις να στηρίξουν τους Πρυτάνεις, να στηρίξουν τα Πρυτανικά Συμβούλια, να στηρίξουν τους Προέδρους των Τ.Ε.Ι. για να απομονώσουν τα λίγα ακραία φαινόμενα που τορπιλίζουν και δυναμιτίζουν την ανώτατη εκπαίδευση στην πατρίδα μας. 
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ, κύριε Υπουργέ. 
      Η πρώτη με αριθμό 1012/27.5.2008 επίκαιρη ερώτηση του δεύτερου κύκλου της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς την Υπουργό Απασχόλησης και Κοινωνικής Προστασίας, σχετικά με τις αυξήσεις των μισθών στους εργαζομένους στην Εθνική Τράπεζα Ελλάδος, την κλαδική σύμβαση στον τραπεζικό τομέα κ.λπ. δεν συζητείται λόγω κωλύματος Υπουργού και διαγράφεται.
      Θα συζητηθεί τώρα η δεύτερη με αριθμό 1010/27.5.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Υγείας και Κοινωνικής Αλληλεγγύης, σχετικά με την έλλειψη ιατρικού και νοσηλευτικού προσωπικού στις Μονάδες Μεσογειακής Αναιμίας κ.λπ..
      Το περιεχόμενο της επίκαιρης ερώτησης του κ. Χαραλάμπους έχει ως εξής:
      «Την πολιτική της ιδιωτικοποίησης της υγείας που περνά και μέσα από την υποχρηματοδότηση και την υποβάθμιση του δημόσιου τομέα υγείας, πληρώνουν με τις άθλιες συνθήκες που βιώνουν ασθενείς και εργαζόμενοι στις Μονάδες της Μεσογειακής Αναιμίας. Δραματική είναι η κατάσταση για τους τρεις χιλιάδες πάσχοντες από μεσογειακή αναιμία στην Ελλάδα. Οι μεταγγίσεις γίνονται με τους ασθενείς στοιβαγμένους τον έναν πάνω στον άλλον, χωρίς γιατρούς και με ελάχιστους νοσηλευτές.
      Οι ελλείψεις σε γιατρούς, νοσηλευτές και χώρους στις τριάντα οκτώ Μονάδες Μεσογειακής Αναιμίας (Μ.Μ.Α.) είναι τρομακτικές. Για να λειτουργήσουν τουλάχιστον σε δύο βάρδιες, θα έπρεπε να υπάρχουν στην κάθε Μονάδα τρεις γιατροί και τέσσερις ή πέντε νοσηλευτές, δηλαδή εκατόν δεκαπέντε γιατροί και εκατόν ενενήντα νοσηλευτές αντίστοιχα. Υπηρετούν όμως συνολικά λιγότεροι από τριάντα γιατροί και εξήντα νοσηλευτές. 
      Μάλιστα, στις Μ.Μ.Α. των Νοσοκομείων Άρτας, Αγρινίου και Καβάλας δεν υπάρχει ούτε ένας γιατρός. Εξαιτίας της έλλειψης χώρων και προσωπικού, η νοσηλεία γίνεται σε απαράδεκτες συνθήκες. 
      Ερωτάται ο κύριος Υπουργός ποια μέτρα προτίθεται να πάρει:
      α) για την άμεση πρόσληψη μόνιμου προσωπικού, ώστε να λειτουργήσουν σε εικοσιτετράωρη βάση πρότυπες δημόσιες Μονάδες Μεσογειακής Αναιμίας, με σκοπό την πλήρη αντιμετώπιση των αναγκών καθώς και την ολόπλευρη στήριξη και ανάπτυξη της εθελοντικής αιμοδοσίας;
      β) για την άμεση ολοκλήρωση της προώθησης του διαγωνισμού, με σκοπό την προμήθεια των αντιδραστήρων για τη γενίκευση του μοριακού ελέγχου, που ως γνώμονα θα έχει την προστασία των ασθενών και του δημόσιου τομέα υγείας από τον άγριο ανταγωνισμό των διαφόρων εταιρειών;».
      Στην επίκαιρη ερώτηση του κ. Χαραλάμπους θα απαντήσει ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου.
      Ορίστε, κύριε Υφυπουργέ, έχετε το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
      Απευθυνόμενος σε συνάδελφο γιατρό, αλλά και σε ακροατήριο συναδέλφων γιατρών, δεν θα πω τίποτα περισσότερο για τη μεσογειακή αναιμία. Απλούστατα να αναφέρω ότι πρόκειται για μία γενετική διαταραχή στη σύνθεση της αιμοσφαιρίνης, η οποία κληρονομείται με τον υπολειπόμενο χαρακτήρα, που σημαίνει ότι αν οι δύο γονείς είναι με το στίγμα, με πιθανότητες 25% το τέκνο που θα γεννηθεί θα πάσχει από μεσογειακή αναιμία.
      Τα τελευταία χρόνια –και αναφέρομαι στις τελευταίες δεκαετίες- διαχρονικά η πολιτεία αντιμετωπίζοντας το πρόβλημα με τη σοβαρότητα που επιβάλλεται, την ενημερωτική εκστρατεία και την οργάνωση Μονάδων συμβουλευτικών κατάφερε σχεδόν να εξαλείψει την εμφάνιση νέων περιστατικών. Έτσι, σήμερα δεν υπάρχουν, ευτυχώς, νέα περιστατικά θαλασσαιμικών ασθενών. 
      Εάν υπάρχουν ελάχιστες εξαιρέσεις, αυτές οφείλονται σε παραμελημένες κοινωνικά πληθυσμιακές ομάδες ή σε ξένους διερχόμενους, οι οποίοι για ένα μικρό διάστημα βρίσκονται στη χώρα μας.
      Αυτήν τη στιγμή, στη χώρα μας υπάρχουν περίπου τρεις χιλιάδες θαλασσαιμικοί ασθενείς, οι οποίοι αντιμετωπίζονται στις τριάντα οκτώ μονάδες στην περιφέρεια, στις οκτώ μονάδες στο λεκανοπέδιο της Αττικής και στις έξι υπόλοιπες πανεπιστημιακές πάρα πολύ καλά. Λειτουργούν άψογα οι μονάδες αυτές και με το απαραίτητο προσωπικό, έτσι ώστε να μην είναι τυχαίο ότι δεν υπάρχει καθόλου, μα καθόλου, λίστα αναμονής. Αν υπάρχει κάποια καθυστέρηση που καμμιά φορά μπορεί να καταγράφεται, οφείλεται και μόνο στην έλλειψη προμήθειας αίματος και όχι στην έλλειψη προσωπικού.
      Από την αποχώρηση κάποιου γιατρού και μέχρι την εμφάνιση του νέου γιατρού στις Μονάδες Μεσογειακής Αναιμίας, επειδή υπάρχει μία χρονοβόρα διαδικασία, πιθανότατα να παρατηρείται ένα κενό, που, όμως, καλύπτεται απόλυτα από τους γιατρούς παθολογικών κυρίως κλινικών, που έχουν ασχοληθεί με το αντικείμενο αυτό, έτσι ώστε να μην παρατηρούμε τέτοια προβλήματα.
      Δεν αντιλαμβάνομαι πού στοιβάζονται -με ελάχιστες εξαιρέσεις μπορεί να συμβαίνει και σε περιόδους- οι ασθενείς οι οποίοι μεταγγίζονται -και μεταγγίζονται πολύ συχνά, ίσως και δύο φορές το μήνα και με δύο μονάδες- όμως, υπάρχουν μονάδες, όπως σας είπα, που εξυπηρετούν πολύ μεγάλο αριθμό. Η πιο χαρακτηριστική περίπτωση είναι οι δύο μονάδες του Νοσοκομείου Παίδων «Αγία Σοφία», όπου περισσότερα από δώδεκα άτομα ιατρικό προσωπικό, απόλυτα εξειδικευμένο, συν γιατροί ειδικευόμενοι, συν επικουρικοί γιατροί, συν πάρα πολύ μεγάλο νοσηλευτικό προσωπικό καλύπτει απόλυτα τις ανάγκες, έτσι ώστε να μην υπάρχουν προβλήματα, αλλά και να αντιμετωπίζονται και τα όποια μικρά προβλήματα.
      Η πολιτεία στέκεται στο ύψος της και τρέχει γρήγορα να ικανοποιήσει αυτό το δίκαιο αίτημα και έτσι, νομίζω πως δεν συντρέχει λόγος να ανησυχούμε ιδιαίτερα.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υφυπουργέ.
      Το λόγο έχει τώρα, ο ερωτών Βουλευτής, ο κ. Χαραλάμπους.
      Ορίστε, κύριε συνάδελφε, έχετε το λόγο.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κύριε Πρόεδρε.
      Κύριε Υφυπουργέ, λυπούμαι που, μετά τα ύψη, εικονικής, όμως, πραγματικότητας, όπου μας ανέβασε ο Πρωθυπουργός το πρωί, θα πρέπει να προσγειωθούμε, ανώμαλα μάλλον, στη σκληρή πραγματικότητα που βιώνει ο Έλληνας, όταν χρειαστεί τη δημόσια υγεία.
      Ο χώρος, λοιπόν, της μεσογειακής αναιμίας είναι, αν θέλετε, μια μικρογραφία της όλης πραγματικότητας στο χώρο της δημόσιας υγείας. Είπατε πριν ότι υπάρχουν -έστω κι ελάχιστα, όμως, υπάρχουν- γεννήσεις παιδιών με μεσογειακή αναιμία. Κι εδώ η πολιτεία έχει το τεράστιο πρόβλημα, διότι άλλες χώρες, όπως παραδείγματος χάριν η Κύπρος, έχουν εξαλείψει αυτό το πρόβλημα εδώ και πολλά χρόνια.
      Οι καταγγελίες που αναφέρουμε -αν τις πούμε καταγγελίες- στην ερώτησή μας, κύριε Υφυπουργέ, δεν είναι δικές μας. Ουσιαστικά είναι της Ελληνικής Ομοσπονδίας Θαλασσαιμίας, όπου χαρακτηριστικά λέει ότι σε κάποιες περιπτώσεις, μέσα σε τέσσερα τετραγωνικά μέτρα στοιβάζονται δέκα άτομα για να κάνουν μεταγγίσεις.
      Επειδή είστε και από την Άρτα, υπάρχει ότι στην Άρτα, παραδείγματος χάριν, στο Αγρίνιο, στην Καβάλα δεν υπάρχουν γιατροί στις Μονάδες Μεσογειακής Αναιμίας. Δεν έχετε πετύχει ούτε το ελάχιστο που ζητούν οι θαλασσαιμικοί, ούτως ώστε κατά περιφέρεια να υπάρχει μια μονάδα, ένα κέντρο αναφοράς, να λειτουργεί επί εικοσιτετραώρου βάσεως και να είναι συνδεδεμένη με τις μονάδες της περιφέρειας, ούτως ώστε να λύνονται προβλήματα ειδικά για αυτούς τους αρρώστους.
      Και το κυριότερο είναι το τεράστιο πρόβλημα του αίματος. Αναφερθήκατε πριν στις μονάδες του Νοσοκομείου Παίδων «Αγία Σοφία».
      Κύριε Υπουργέ, οκτακόσιοι άρρωστοι μεταγγίζονται εκεί. Χρειάζονται μόνο για τις ανάγκες των μονάδων αυτών σαράντα χιλιάδες μονάδες αίματος. Εξοικονομεί το νοσοκομείο μόνο δεκαπέντε χιλιάδες και οι υπόλοιπες μονάδες αίματος εισάγονται από το εξωτερικό.
      ‘Οσον αφορά δε το μοριακό έλεγχο αίματος, ξέρετε πολύ καλά ότι ουσιαστικά το θέμα έχει βαλτώσει. Έχει εμπλακεί η πολιτεία και είναι ουσιαστικά εμπαιγμός ανάμεσα στα μονοπώλια…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, παρακαλώ. Πέρασε ο χρόνος σας.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ναι, αλλά πρέπει να τελειώσετε τώρα.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Τελειώνω αμέσως. Να τελειώσω τη φράση μου μόνο.
      Τα αντιδραστήρια τα οποία αυξάνουν τις τιμές, ζητούν περίπου για κάθε σετ 50 ευρώ, όταν στην Ευρώπη είναι 20 ευρώ και η πολιτεία είναι ανήμπορη, για να μην πω ανίκανη, να αντιδράσει σ’ αυτό, με αποτέλεσμα το 40% του αίματος που χορηγείται να μην περνά από μοριακό έλεγχο. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
      Ο κύριος Υφυπουργός έχει δικαίωμα δευτερολογίας.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
      Δεν στοιβάζονται, κύριε συνάδελφε, πουθενά δέκα και είκοσι ασθενείς σε ένα χώρο τεσσάρων τετραγωνικών, όπως λέτε. Αυτό είναι μια υπερβολή, για να μην τη χαρακτηρίσω διαφορετικά. Τέσσερις ή πέντε μεγάλες μονάδες μεσογειακής αναιμίας, με αυτές πρώτιστα του «Αγία Σοφία», του «Ιπποκρατείου», του «Γενικού Κρατικού», του «Αττικού», λειτουργούν άψογα και με το απαραίτητο προσωπικό. Δεν παρατηρείται εκεί έλλειψη αίματος. Υπάρχει μια έλλειψη αίματος στη χώρα μας, που όμως σαφέστατα και με τις διεθνείς συμφωνίες εισάγεται. Αυτό είναι γεγονός, αλλά δεν έχει καμμία απολύτως επίπτωση αυτό στο μεταγγιζόμενο πάσχοντα θαλασσαιμικό. 
      ΄Οσον αφορά τις τριάντα οκτώ μονάδες, οι οποίες υπάρχουν, συν έξι πανεπιστημιακές στην περιφέρεια, ο μέγιστος αριθμός που εξυπηρετούν είναι από δώδεκα έως δεκατέσσερα άτομα. Καμμία μονάδα δεν εξυπηρετεί περισσότερους στην περιφέρεια. Στην ιδιαίτερη πατρίδα μου την Άρτα, εξυπηρετεί δεκατρείς ασθενείς. Αυτήν τη στιγμή έχει ολοκληρωθεί η διαδικασία αντικατάστασης του γιατρού στη θέση του προηγούμενου και καλύπτεται πλήρως από εξειδικευμένο γιατρό της παθολογικής κλινικής. Εγώ βλέπω τακτικότατα την Ομοσπονδία των Θαλασσαιμικών, επειδή και ο Γενικός Γραμματέας της Ομοσπονδίας είναι συμπατριώτης μου και κάθε φορά εκφράζουν πράγματι τις ευχαριστίες για την άψογη συμπαράσταση της πολιτείας, όχι μόνο σήμερα, αλλά και διαχρονικά.
      ΄Εχει εξαλειφθεί η μεσογειακή αναιμία από τη χώρα μας, κύριε συνάδελφε. Θα σας πω ότι το Νοσοκομείο Παίδων «Αγία Σοφία», εξυπηρετεί ενήλικες και κάποιες περιπτώσεις που αποτελούν την εξαίρεση για να επιβεβαιώσουν τον κανόνα.
      Όσον αφορά το μοριακό έλεγχο, παραλάβαμε ένα επίπεδο 10% με 15% του ελέγχου και είπαμε ότι θα το ολοκληρώσουμε. Αυτήν τη στιγμή η Διακομματική Επιτροπή, η οποία κάνει άψογα τη δουλειά της, βρίσκεται στην τελική φάση. Έχει καταλήξει και περιμένει την τελική έκβαση από το Συμβούλιο Επικρατείας των σχετικών προσφυγών, έτσι ώστε να κάνει ανακοινώσεις και να ολοκληρωθεί ο μεγαλύτερος διαγωνισμός που συνέβη στη χώρα μας, που θα εξασφαλίσει το 100% στο μοριακό έλεγχο, έτσι ώστε να μην παρατηρούνται ή να μην παρατηρηθούν ποτέ στο μέλλον άλλα τέτοια προβλήματα. Όλες οι μονάδες μεσογειακής αναιμίας καλύπτονται πλήρως και έτσι δεν υπάρχει κανένα απολύτως πρόβλημα. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ.
      Πριν προχωρήσουμε στη συζήτηση της τελευταίας επίκαιρης ερώτησης, θα ήθελα να κάνω μια ανακοίνωση.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα δύο μαθήτριες και μαθητές και τέσσερις συνοδοί -δάσκαλοι από το 11ο Δημοτικό Σχολείο Χίου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
       Χαίρομαι ιδιαίτερα που καλωσορίζουμε τους μαθητές από τη Χίο, γιατί είναι γνωστοί οι δεσμοί που έχω με το νησί. Ας εξηγήσουμε στα παιδιά και στους συνοδούς τους ότι γίνεται κοινοβουλευτικός έλεγχος, η Αντιπολίτευση ελέγχει την Κυβέρνηση, οι Βουλευτές ρωτούν και ο Υπουργός απαντά. Τώρα εσείς πετύχατε θέματα υγείας και η επόμενη ερώτηση πάλι αφορά θέματα υγείας. 
      Ευχόμαστε πρόοδο στις σπουδές σας και επειδή έρχεται τώρα καλοκαίρι, σας ευχόμαστε να περάσετε καλά.
      Τελευταία είναι η Τρίτη με αριθμό 1006/27.5.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη –σήμερα οι γιατροί έχετε την τιμητική σας, ο κ. Χαραλάμπους, εσείς κύριε Λεβέντη και έπεται συνέχεια- προς τον Υπουργό Υγείας και Κοινωνικής Αλληλεγγύης, σχετικά με τον εκσυγχρονισμό και τη στελέχωση του Γενικού Νοσοκομείου Κομοτηνής κ.λπ.». 
      Το περιεχόμενο της επίκαιρης ερώτησης του κ. Λεβέντη έχει ως εξής:
      «Το Σισμανόγλειο Γ. Ν. Κομοτηνής καλύπτει υγειονομικά τους κατοίκους της Ροδόπης, μιας περιοχής με ιδιαίτερη πληθυσμιακή σύνθεση, η οποία αντιμετωπίζει πολλά προβλήματα που έχουν σχέση με τη μείωση του εισοδήματος και αύξηση της ανεργίας των κατοίκων.
      Η παλαιότητα όμως των κτηριακών εγκαταστάσεων, η υποβαθμισμένη ξενοδοχειακή υποδομή, η έλλειψη σύγχρονου ιατρομηχανολογικού εξοπλισμού και οι τραγικές ελλείψεις σε ιατρικό και νοσηλευτικό προσωπικό, έχουν ως αποτέλεσμα το νοσοκομείο να μην προσφέρει στους πολίτες ικανοποιητικές υπηρεσίες υγείας.
      Για την αναβάθμιση του νοσοκομείου, η Νομαρχία Ροδόπης με δική της πρωτοβουλία εκπόνησε προμελέτη. Το έργο: «Εκσυγχρονισμός – Μεταρρύθμιση του Γ. Ν. Κομοτηνής» είχε ενταχθεί στο Περιφερειακό Επιχειρησιακό Πρόγραμμα Ανατολικής Μακεδονίας και Θράκης, στο Μέτρο 5.2 «ΥΠΟΔΟΜΕΣ ΥΓΕΙΑΣ-ΠΡΟΝΟΙΑΣ» από το έτος 2002.
      Η μελέτη του έργου όμως δεν προχώρησε πέρα από το στάδιο της προμελέτης, καθώς στην πορεία διαπιστώθηκε από τις αρμόδιες Υπηρεσίες του Υπουργείου ότι δεν τεκμηριώνεται η στατική επάρκεια των υφισταμένων κτηρίων. Έκτοτε, αν και παρήλθαν έξι έτη, τίποτε το ουσιαστικό δεν έγινε για την αναβάθμιση του νοσοκομείου.
      Κατόπιν αυτών, ερωτάται ο κύριος Υπουργός τα εξής:
      Είναι στις προθέσεις του να πάρει άμεσα μέτρα ώστε το Νοσοκομείο Κομοτηνής να αποκτήσει νέες κτηριακές εγκαταστάσεις, με σύγχρονο ιατρομηχανολογικό εξοπλισμό; Αν ναι, ποιο το χρονοδιάγραμμα υλοποίησης του έργου;
      Τι μέτρα προτίθεται να πάρει ώστε να καλυφθούν άμεσα οι κενές θέσεις με μόνιμο προσωπικό και να αναμορφωθεί ο παλαιός οργανισμός, προκειμένου να εκσυγχρονιστούν οι Υπηρεσίες του νοσοκομείου;»
      Σ’ αυτήν την επίκαιρη ερώτηση του κ. Λεβέντη, θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και πάλι ευχαριστώ, κύριε Πρόεδρε.
      Το Σισμανόγλειο Νοσοκομείο της Κομοτηνής, κύριε συνάδελφε, φιλοξενείται σε δύο παλαιά κτήρια, όπως είναι γνωστό. Το ένα είναι από το 1926 και είναι δωρεά του Σισμανόγλου και το δεύτερο κτήριο κατασκευάστηκε πριν από σαράντα χρόνια περίπου, κατά την περίοδο μάλλον της δικτατορίας.
      Δεν θα έλεγα ότι η πολιτεία τα τελευταία χρόνια –και δεν αναφέρομαι στα τέσσερα, πέντε, δέκα χρόνια- έριξε και ιδιαίτερο βάρος στην ενίσχυση, στον εκσυγχρονισμό των υποδομών του Νοσοκομείου της Κομοτηνής. Ήταν παλαιά κτήρια, τα οποία, δυστυχώς, αντιμετώπιζαν και προβλήματα στατικότητας και δεν ήταν εντάξει και με τον αντισεισμικό κανονισμό της χώρας μας.
      Αποφασίζεται, λοιπόν, το 2002–μάλλον παρατύπως, θα έλεγα- ενώ ήταν γνωστά όλα αυτά τα θέματα, να ενταχθεί στο Επιχειρησιακό Πρόγραμμα: «Π.Ε.Π. Ανατολικής Μακεδονίας και Θράκης», με σκοπό να εκσυγχρονιστεί και να μπορεί να προσφέρει αποτελεσματικότερα τις υπηρεσίες υγείας στους κατοίκους της Κομοτηνής.
      Δημοπρατείται η μελέτη στο τέλος του 2003 από τη Νομαρχιακή Αυτοδιοίκηση Ροδόπης, αλλά διαπιστώνεται στη συνέχεια, μετά τη δημοπράτηση, ότι δεν έχει εκδοθεί οικοδομική άδεια, δεν υπάρχει η χρηματοδότηση και επιπλέον ότι δεν λαμβάνονται υπ’ όψιν όλα αυτά τα προβλήματα αντισεισμικής θωράκισης και στατικότητας του κτηρίου.
      Παρεμβαίνει η διοίκηση του νοσοκομείου και σε συνεργασία με τη Νομαρχιακή Αυτοδιοίκηση, αναθέτει στο Πανεπιστήμιο της Θράκης, στο Τμήμα Πολιτικών Μηχανικών, να εκπονήσει μία σχετική έκθεση-μελέτη, όσον αφορά και την αντισεισμική θωράκιση, αλλά και τις πιθανές παρεμβάσεις, οι οποίες θα χρειάζονται για να ενισχυθεί η στατικότητα.
      Διαπιστώνεται πράγματι ότι απέχουν πολύ από τους επιβαλλόμενους δείκτες και έτσι αποφασίζεται κάποια δεδομένη στιγμή, ενώ περνάει και ο χρόνος, να αντιμετωπιστεί διαφορετικά το όλο θέμα.
      Επιμένουν στην ολοκλήρωση της μελέτης, η οποία όμως ποτέ δεν τελειώνει. Παραδίδεται μόνο η προμελέτη, η οποία και αυτή δεν εγκρίνεται, διότι δεν κάνει καμμία απολύτως πρόβλεψη ούτε για τη στατικότητα ούτε για την αντισεισμική προστασία ούτε εξασφαλίζει έγκριση περιβαλλοντικών όρων και επιπλέον δεν έχει εξασφαλίσει ούτε την απαραίτητη χρηματοδότηση έτσι ώστε να πάμε στην επόμενη φάση της μελέτης.
      Φθάνουμε, λοιπόν, στο 2006, όπου αποφασίζεται πλέον η διαφορετική αντιμετώπιση του θέματος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Ήδη, θέλω να σας πω ότι μετά από τη σχετική από πλευράς Υπουργείου μας εξέταση του θέματος, αλλά και τη σύμφωνη γνώμη των τοπικών φορέων και παραγόντων της περιοχής, είναι πλέον ειλημμένη η απόφαση να πάμε στην κατασκευή ενός νέου νοσοκομείου στην Κομοτηνή, αφού στο υπάρχον Νοσοκομείο δεν είναι δυνατές πλέον οι παρεμβάσεις, έτσι ώστε να μπορεί να επεκταθεί και να ανταποκριθεί στις σύγχρονες ανάγκες και απαιτήσεις. 
      Βρισκόμαστε, λοιπόν, σ’ αυτήν τη φάση και θα προχωρήσουμε προς αυτήν την κατεύθυνση με ταχύτατους ρυθμούς εκμεταλλευόμενοι, αν θέλετε, και τη δυνατότητα που μας παρέχει ο νόμος μέσω των Συμπράξεων Δημόσιου και Ιδιωτικού Τομέα να προχωρήσουμε στην κατασκευή του συγκεκριμένου νοσοκομείου.
      Στη δευτερολογία μου θα πω περισσότερα, κύριε Πρόεδρε. 
      Σας ευχαριστώ πολύ. 
      ΠΡΟΕΔΡΕΥΩΝ (Αναστάσιος Νεράντζης): Κύριε Λεβέντη, έχετε το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κύριε Υπουργέ, μια αντιπροσωπεία του Συνασπισμού Ριζοσπαστικής Αριστεράς επισκέφθηκε την ακριτική Θράκη, την προηγούμενη εβδομάδα, όπου διαπιστώσαμε ότι έχουμε δύο σύγχρονα νοσοκομεία στην Ξάνθη και στην Αλεξανδρούπολη. Εκεί, υπάρχει ένα υποδειγματικό Κέντρο Υγείας στον Εχίνο και ένα αρκετά υποβαθμισμένο Νοσοκομείο στην Κομοτηνή. 
      Το νοσοκομείο αυτό το περιγράψατε, όπως το περιγράφουμε και στην ερώτηση. Επίσης, αυτό που σημειώνω –το λέτε και εσείς- είναι ότι ως τώρα η πολιτεία δεν έριξε ιδιαίτερο βάρος σ’ αυτό το νοσοκομείο και η πληροφόρηση είναι ότι πρόκειται για εν μέρει προπολεμικό και εν μέρει χουντικό κατασκεύασμα με σοβαρές στατικές ανεπάρκειες, οι οποίες δεν επιτρέπουν να επεκταθεί το νοσοκομείο. 
      Όμως, ας δούμε τι κάναμε από εκεί και πέρα, γιατί η Νέα Δημοκρατία είναι η Κυβέρνηση τέσσερα χρόνια τώρα και παρ’ όλα αυτά, δεν έχει γίνει τίποτα. Έχουμε μείνει στο στάδιο μελέτη-προμελέτη, ποιος θα πληρώσει και ποιος θα βρει τα λεφτά. Ενώ, λοιπόν, οι κάτοικοι αγωνιούν και η Νομαρχία και η Τοπική Αυτοδιοίκηση αγωνίζονται, δεν έχουμε αποτέλεσμα. Επομένως, εγώ σημειώνω αυτό που είπατε, δηλαδή ότι είναι ειλημμένη η απόφαση να προχωρήσουμε με ταχύτατους ρυθμούς. 
      Τώρα, κύριε Υπουργέ, επειδή σας ζητάω και στην ερώτηση να μου δώσετε χρονοδιάγραμμα, θα ήθελα να μας πείτε τι σημαίνει για τα ελληνικά μέτρα αυτό το «ταχύτατοι ρυθμοί». Ξέρουμε ότι ένα νοσοκομείο στην Ελλάδα ακόμα και με ταχύτατους ρυθμούς θέλει τουλάχιστον είκοσι χρόνια για να φτιαχτεί, όπως έγινε στο «Αττικό» το οποίο χρειάστηκε τριάντα χρόνια! Δεν ξέρω, λοιπόν, κύριε Υπουργέ, αν μπορείτε να προσδιορίσετε το χρόνο.
      Δεύτερον, μιλήσατε για τις Σ.Δ.Ι.Τ.. Εμείς είμαστε κατηγορηματικά αντίθετοι με τις Συμπράξεις Δημόσιου και Ιδιωτικού Τομέα, γιατί πιστεύουμε –και δεν το λέμε εμείς, αλλά η διεθνής εμπειρία- ότι υπερπολλαπλασιάζονται οι δαπάνες, τις οποίες πρέπει να πληρώσουν αυτοί που τους παρέχονται οι υπηρεσίες, δηλαδή οι ίδιοι οι εργαζόμενοι και ο ελληνικός λαός. 
      Τώρα, όσον αφορά τις ελλείψεις σε προσωπικό, αυτές είναι τεράστιες, κύριε Υπουργέ. Και αυτό δεν συμβαίνει μόνο σ’ αυτό το Νοσοκομείο της Κομοτηνής. Μάλιστα, θα καταθέσω και στα Πρακτικά έναν πίνακα από τον οποίο βλέπουμε ότι στο Νοσοκομείο της Κομοτηνής μέσα στα χρόνια 2004-2007 έφυγαν σαράντα τέσσερα άτομα και προσελήφθησαν είκοσι επτά, κύριε Υπουργέ, εκτός από τα άλλα υπάρχοντα κενά. Και επειδή τα κενά είναι τεράστια, δεν μπορούν να λειτουργήσουν ικανοποιητικά και τα άλλα νοσοκομεία. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Ο Διοικητής του Νοσοκομείου Ξάνθης μας διαβεβαίωσε ότι τα πράγματα είναι καλά και ότι δεν πρέπει να ανησυχούμε και ότι από προσωπικό είναι καλυμμένοι. Λείπουν όμως τριάντα έξι νοσηλεύτριες, οι οποίες εγκυμονούν και υπάρχει αγωνία για τα κενά, τη στιγμή που θέλουμε κάτι τέτοιο δηλαδή τις εγκυμοσύνες, γιατί είμαστε και στην ακριτική Θράκη και υπάρχει ιδιαίτερη ευαισθησία και ιδιαίτερα προβλήματα εκεί, τα οποία ξέρουμε όλοι μας. Λείπουν άλλες τόσες κοπέλες και νοσηλευτές από άδειες ασθενείας και άλλου είδους άδειες, ενώ υπάρχουν κενές και άλλες είκοσι πέντε οργανικές θέσεις. Και όλα αυτά στην Ξάνθη, όπου τα πράγματα είναι καλύτερα.
      Όσον αφορά δε το Νοσοκομείο Αλεξανδρούπολης, εκατόν είκοσι κρεβάτια είναι σε αχρηστία, κύριε Υπουργέ, χρόνια τώρα, γιατί δεν υπάρχει προσωπικό. Επομένως, υπάρχουν τεράστια κενά και γι’ αυτό το λόγο, θα πρέπει να ενεργοποιηθούμε, για να τα καλύψουμε. 
      ΠΡΟΕΔΡΕΥΩΝ (Αναστάσιος Νεράντζης): Πρέπει να ολοκληρώσετε, κύριε Λεβέντη. Μιλάτε τριάμισι λεπτά!
      ΑΘΑΝΑΣΙΟΣ ΛΕΒΕΝΤΗΣ: Τελειώνω τη φράση μου, κύριε Πρόεδρε. 
      Η ιδανική εικόνα την οποία παρουσίασε ο κύριος Πρωθυπουργός ας γίνει πράξη, αλλάζοντας τις συνθήκες και επιδοτώντας με τα αντίστοιχα κονδύλια τις ανάγκες σε προσωπικό οι οποίες πρέπει να καλυφθούν.  
      Ευχαριστώ. 
      (Στο σημείο αυτό ο Βουλευτής κ. Αθανάσιος Λεβέντης                        καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Λεβέντη. 
      Κύριε Υπουργέ, έχετε το λόγο για να δευτερολογήσετε. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα ήθελα, κύριε Πρόεδρε, να αναφερθώ σ’ αυτό που είπε ο συνάδελφος, δηλαδή στην ιδανική εικόνα που παρουσίασε ο Πρωθυπουργός. 
      Ο Πρωθυπουργός, κύριε συνάδελφε, παρουσίασε την εικόνα που έχει σήμερα ο χώρος της υγείας. Αν αυτό συμπίπτει να είναι και ιδανικό –και είναι- δεν είναι κακό, κύριε συνάδελφε! 
      ΑΘΑΝΑΣΙΟΣ ΛΕΒΕΝΤΗΣ: Μακάρι να είναι! 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ας έρθουμε τώρα στο Νοσοκομείο της Κομοτηνής. Η όλη διαδικασία, μια και ήταν μπλεγμένη και νομικά –δημοπρασία για την ανάθεση της μελέτης, ολοκλήρωση ή όχι, εμπλοκή όσον αφορά την έκδοση οικοδομική άδειας, συμπλήρωση αν υπάρχει στατική επάρκεια και όλα αυτά τα σχετικά- είχε ως αποτέλεσμα η υπόθεση να κλείσει μετά το 2006, μέσα στο οποίο χρονικό διάστημα δεν μπορούσε κάποιος να κάνει τίποτα. 
      	Το 2007, λοιπόν, και μετά ωριμάζει η ιδέα, μετά από όλα αυτά τα δεδομένα, ότι η Κομοτηνή και όπως έχουν τα πράγματα πρέπει να αποκτήσει ένα καινούργιο νοσοκομείο. Αποφασίζεται, ανατίθεται η έρευνα και ήδη αυτή τη στιγμή υπάρχουν οι προτάσεις για δυο-τρεις μεγάλες εκτάσεις στις παρυφές της πόλης και κοντά με την Εγνατία Οδό, που πλέον δημιουργεί νέα δεδομένα στην περιοχή. Έτσι, συντομότατα θα κινηθούμε προς αυτήν την κατεύθυνση, αξιοποιώντας ό,τι μείνει από το παλιό νοσοκομείο και για άλλες χρήσεις στο χώρο της υγείας, αλλά και για άλλες δραστηριότητες. 
      	Όσον αφορά το προσωπικό, δεν είναι έτσι, αγαπητέ συνάδελφε. Στο νοσηλευτικό προσωπικό δεν υπάρχει σχεδόν κανένα απολύτως κενό. Εάν είναι σε κατάσταση εγκυμοσύνης είκοσι νοσηλεύτριες –και έτσι είναι, επειδή η περιοχή έχει και αυξημένη γεννητικότητα- καλώς έχει. Εμείς, όμως, φροντίσαμε να συμπληρώσουμε με τριάντα εφεδρικές, επικουρικές, μέχρις ότου ολοκληρωθεί αυτό το χρονικό διάστημα. Καμμία απολύτως θέση δεν είναι κενή. 
      	Στο ιατρικό προσωπικό οι προβλεπόμενες θέσεις, κύριε συνάδελφε, είναι εξήντα τέσσερις. Αυτή τη στιγμή υπάρχουν πενήντα πέντε σε μόνιμες οργανικές θέσεις. Βρίσκονται εννιά στην τελευταία φάση της διαδικασίας κρίσης. Άρα, δεν υπάρχει. 
      	Κοιτάξτε να δείτε. Να αναφερθείτε σ’ έναν παλιό οργανισμό, τον οποίο δεν φρόντισε η πολιτεία τριάντα χρόνια να αναμορφώσει, αυτό να το δεχθώ. Το κάναμε. Ολοκληρώθηκε από πλευράς Υπουργείου Υγείας και Κοινωνικής Αλληλεγγύης. Απεστάλη στο Υπουργείο Οικονομίας και Οικονομικών για την τελική έγκριση και θεωρώ πως θα πρέπει να πάμε σε νέα αναθεώρηση του οργανισμού, μια και μιλάμε για καινούργιο νοσοκομείο. Και σ’ αυτό το διάστημα, αυτό το εγκαταλειμμένο Νοσοκομείο της Κομοτηνής το εκσυγχρονίσαμε. Αλλάξαμε όλο τον ξενοδοχειακό εξοπλισμό. Αντικαταστήσαμε περίπου το 60% των μηχανημάτων: ακτινολογικό, υπερήχους. Κάναμε επεμβάσεις πάρα πολλές, έτσι ώστε να παρέχει στο επίπεδο που πρέπει να παρέχει υπηρεσίες υγείας. 
      	Ευχαριστώ πολύ. 
      	ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε. 
      	Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      
ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 71/7-5-2008 επερώτηση των Βουλευτών του ΠΑ.ΣΟ.Κ., κυρίων Χαράλαμπου Καστανίδη, Ιωάννη Αμοιρίδη, Χρύσας Αράπογλου, Μιλτιάδη Βέρρα, Λεωνίδα Γρηγοράκου, Βασίλειου Έξαρχου, Πέτρου Ευθυμίου, Ηλία Καρανίκα, Μιχάλη Κατρίνη, Ηλία Λαμπίρη, Τσετίν Μαντατζή, Έκτορα Νασιώκα, Γεωργίου Νικητιάδη, Γεωργίου Ντόλιου, Μαριλίζας Ξενογιαννακοπούλου, Γεωργίου Παπαγεωργίου, Γεωργίου Παπαδημητρίου, Αλέξανδρου Παπαδόπουλου, Αικατερίνης Περλεπέ – Σηφουνάκη, Γεωργίου  Πεταλωτή, Αναστασίας (Συλβάνας) Ράπτη, Δημητρίου Ρέππα, Παναγιώτη Ρήγα, Κωνσταντίνου Ρόβλια, Εμμανουήλ Σκουλάκη, Ιωάννη Σκουλά, Μαρίας Σκραφνάκη, Θεοδώρας Τζάκρη, Μιχαήλ Τιμοσίδη, Θεοχάρη Τσιόκα, Γεωργίου Φλωρίδη, Χρήστου Χάιδου, Αχμέτ Χατζηοσμάν, Παρασκευής (Εύης) Χριστοφιλοπούλου και Απόστολου Κακλαμάνη προς τους Υπουργούς Εσωτερικών και Υγείας και Κοινωνικής Αλληλεγγύης, σχετικά με τα Κέντρα Πρόληψης Ουσιών. 
      Από τις Κοινοβουλευτικές Ομάδες των κομμάτων μας εστάλησαν επιστολές, με τις οποίες μας δηλώνουν ότι ορίζουν Κοινοβουλευτικούς Εκπροσώπους για τη συζήτηση της παρούσης επερωτήσεως η μεν Νέα Δημοκρατία το Βουλευτή Ευβοίας κ. Μαρκόπουλο, το δε Κ.Κ.Ε. τον κ. Χαραλάμπους, ο ΣΥ.ΡΙΖ.Α. τον κ. Λεβέντη και ο Λαϊκός Ορθόδοξος Συναγερμός τον κ. Βαΐτση Αποστολάτο. 
      Το λόγο τώρα έχει ο πρώτος των επερωτώντων Βουλευτής Θεσσαλονίκης και πρώην Υπουργός κ. Χάρης Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία και κύριοι συνάδελφοι, τα ναρκωτικά θερίζουν. Ο αριθμός των εξαρτημένων αυξάνεται με γεωμετρική πρόοδο. Ο αριθμός, δυστυχώς, των νέων κυρίως παιδιών, που πεθαίνουν επίσης, αυξάνεται. 
      Ο αριθμός αυτών που αναμένουν στις λίστες των προγραμμάτων του Ο.Κ.Α.ΝΑ., περιμένοντας ένα νεύμα από τους υπευθύνους για να μπουν σε προγράμματα απεξάρτησης, επίσης, αυξάνεται και μαζί με τη λίστα αυξάνεται και ο αριθμός των θυμάτων. Η πολιτεία όχι απλώς αδρανεί, αλλά αποδιαρθρώνει και τους υπάρχοντες μηχανισμούς απεξάρτησης. 
      Τα στοιχεία είναι συγκεκριμένα, σαρωτικά για την Κυβέρνηση. Αναδεικνύουν την τεράστια ευθύνη του Πρωθυπουργού και των Υπουργών. Στη διάρκεια της δεκαετίας του 1980 και του 1990, κυρίως υπό την ευθύνη των κυβερνήσεων του ΠΑ.ΣΟ.Κ., αρθρώθηκαν σε ένα ενιαίο πλέγμα διοικητικών μηχανισμών πολλοί θεσμοί για την πρόληψη των ναρκωτικών και των εξαρτήσεων. 
      Αρθρώθηκαν διοικητικοί μηχανισμοί, κέντρα θεραπείας για την απεξάρτηση των ευπαθών ομάδων, για την απεξάρτηση των εξαρτημένων. Αυτό το σύστημα σήμερα αποδιαρθρώνεται.
      	Θέλω να υπενθυμίσω ότι ο Οργανισμός Καταπολέμησης Ναρκωτικών ιδρύθηκε και εξαπλώθηκε επί ΠΑ.ΣΟ.Κ. Όλο το δίκτυο που υπάγεται στο ΚΕ.Θ.Ε.Α., στο Κέντρο Θεραπείας Εξαρτημένων Ατόμων, ιδρύθηκε επί ΠΑ.ΣΟ.Κ., στηρίχθηκε οικονομικά, ηθικά και πολιτικά από τις κυβερνήσεις του ΠΑ.ΣΟ.Κ. και ασφαλώς τα προγράμματα αυτά απέδωσαν πολλά με την επιστημονική υποστήριξη ικανών ανθρώπων, ανθρώπων που ασχολούνται με τη δημόσια υγεία γενικότερα. Διάφορα προγράμματα, «στεγνά» ή άλλα, επίσης θεσμοθετήθηκαν αυτήν την περίοδο και σήμερα βλέπουμε να αμφισβητούνται. 
      Είναι τεράστιο το εύρος των προβλημάτων που σχετίζονται με τα ναρκωτικά και την επέκτασή τους. Εις μάτην οι κοινοβουλευτικές Διακομματικές Επιτροπές έχουν προτείνει ιδέες, πορίσματα με μεγάλη σημασία, αλλά η Κυβέρνηση προσποιείται ότι δεν τα αντιλαμβάνεται. 
      	Θέλω να μείνω σε μερικά δεδομένα, περιορίζοντας το αντικείμενο, γιατί θα ακολουθήσουν οι συνάδελφοί μου που θα αναφερθούν –θέλω να πιστεύω- σ’ όλο το εύρος των προβλημάτων. 
      	Θα ξεκινήσω με τα κέντρα πρόληψης. Τα κέντρα πρόληψης είναι οργανισμοί οι οποίοι χρηματοδοτούνται κατά 50% από τον Ο.ΚΑ.ΝΑ. και το άλλο 50% χρηματοδοτείται από πόρους της Τοπικής Αυτοδιοίκησης. Απασχολούν άξιους εργαζόμενους. Σκοπός των κέντρων πρόληψης είναι να μειώσουν προληπτικά τη ζήτηση της εξάρτησης, των εξαρτησιογόνων ουσιών. Είναι εβδομήντα δύο κέντρα σ’ όλη την Ελλάδα, διεισδύουν στο χώρο της γειτονιάς, αφορούν το χώρο της Αυτοδιοίκησης, δρουν μεταξύ των ευπαθών κοινωνικών κατηγοριών, δρουν μεταξύ των οικογενειών που έχουν εξαρτημένα μέλη και φροντίζουν να τους κινητοποιήσουν, δίνουν συμβουλές στους νέους, από την προσχολική αγωγή μέχρι την εφηβική ηλικία. Κάνουν ό,τι μπορούν για να προστατεύσουν στη φάση της πρόληψης τις ευπαθείς κοινωνικές κατηγορίες και κυρίως τα νέα παιδιά από τις εξαρτήσεις, από τις τοξικές ουσίες, από τα ναρκωτικά. 
      Εδώ και έντεκα χρόνια λειτουργούν τα κέντρα πρόληψης. Κυρία και κύριοι συνάδελφοι, στα έντεκα αυτά χρόνια προσέφεραν πολλά. Θα μπορούσαν περισσότερα με την κατάλληλη στήριξη του κράτους. Σήμερα βρίσκονται μεταξύ φθοράς και αφθαρσίας. Ουσιαστικά δεν λειτουργούν, υπονομεύονται από την απάθεια της Κυβέρνησης. Μόνο ο Ο.ΚΑ.ΝΑ. οφείλει αυτήν την ώρα 6.000.000 ευρώ. Οι πόροι από την Αυτοδιοίκηση, που οφείλονται, που έπρεπε να πληρωθούν, ανέρχονται στο ύψος των 1,4 εκατομμυρίων ευρώ. Ο Υπουργός Εσωτερικών ανέλαβε να καλύψει οφειλόμενους πόρους με δήλωσή του, να καλύψει δηλαδή την οφειλή των 1,4 εκατομμυρίων ευρώ. Ο Ο.ΚΑ.ΝΑ. δηλώνει ότι δεν μπορεί να πληρώσει τα 6.000.000 ευρώ. Ο Υπουργός Εσωτερικών, παρ’ ότι ανέλαβε τη δέσμευση, δηλώνει: «Αφού δεν πληρώνει ο Ο.ΚΑ.ΝΑ., τότε δεν πληρώνω ούτε εγώ». Άρα, συνολικά, αυτήν την ώρα στα κέντρα πρόληψης και σε εργαζόμενους που έχουν να πληρωθούν τουλάχιστον εφτά μήνες οφείλονται 6 συν 1,4, περίπου 7,5 εκατομμύρια ευρώ και δεν ξέρω αν τις ώρες αυτές που συζητούμε έχουν προστεθεί και άλλα. Πιθανολογώ ότι έχουν προστεθεί και άλλα. 
      	Πώς είναι δυνατό να λειτουργήσουν τα κέντρα πρόληψης; Γιατί τα απαξιώνουμε; Γιατί ρίχνουμε στην πυρά μηχανισμούς που έχουν αποδώσει και εργαζομένους οι οποίοι μπορούν να προσφέρουν; Τι είναι αυτό που εμποδίζει τον Υπουργό Υγείας και Κοινωνικής Αλληλεγγύης να χρηματοδοτήσει τον Ο.ΚΑ.ΝΑ., προκειμένου ο Ο.ΚΑ.ΝΑ. με τη σειρά του να χρηματοδοτήσει τα κέντρα πρόληψης; Τι είναι αυτό το παιχνίδι του Υπουργού Εσωτερικών, ο οποίος λέει ότι «προϋπόθεση για να σας δώσω εγώ τα 1,4 εκατομμύρια ευρώ είναι πρώτα να πληρώσει ο Ο.ΚΑ.ΝΑ.»; Η διοίκηση δεν είναι ενιαία; Η Κυβέρνηση δεν είναι ενιαία; Οι Υπουργοί δεν πειθαρχούν υπό τον αυτό Πρωθυπουργό; Δεν υπάρχουν κανόνες; Πώς αξιολογείτε αυτά τα θέματα;
      Πέραν αυτών, το Κέντρο Εκπαίδευσης του Ο.ΚΑ.ΝΑ. έχει πάψει να λειτουργεί. Το Κέντρο Τεκμηρίωσης και Πληροφόρησης της Νεολαίας έχει πάψει να λειτουργεί. Συνδυασμένες δράσεις δεν υπάρχουν. Τι ακριβώς νομίζετε ότι πρέπει να γίνει; Πώς στον τομέα της πρόληψης θα δράσουν οι μηχανισμοί που έχουν συσταθεί εδώ και έντεκα χρόνια και αποδίδουν; Ποιοι άλλοι μηχανισμοί θα μπορούσαν να είναι υποκατάστατα; Το έχετε σκεφθεί; Διότι όταν μια Κυβέρνηση -και στην προκειμένη περίπτωση εσείς- καταστρέφει κάτι τότε θα πρέπει να φαντασθεί ο ερωτών Βουλευτής ή οι επερωτώντες Βουλευτές ότι κάτι άλλο έχετε ανακαλύψει, που μπορεί να υποκαταστήσει αυτούς τους διοικητικούς μηχανισμούς πρόληψης.
      Το περίεργο δε είναι, κυρίες και κύριοι συνάδελφοι, ότι ο Υπουργός και ο Υφυπουργός Υγείας ανακοίνωσαν την ίδρυση επιπλέον δεκατεσσάρων Κέντρων Πρόληψης, δηλαδή από εβδομήντα δύο πάμε στα ογδόντα έξι. Εάν μεν έχετε επιλέξει, για λόγους που εσείς γνωρίζετε, να χρηματοδοτήσετε τα νέα Κέντρα Πρόληψης, τότε πρέπει να μου πείτε πώς τα δεκατέσσερα Κέντρα Πρόληψης μπορούν να κάνουν κάτι και όχι τα εβδομήντα δύο που υπάρχουν. Εάν πάλι θα τα χρηματοδοτήσετε όλα, τότε γιατί μέχρι στιγμής έχουμε οφειλές που ανέρχονται στα 7,5 εκατομμύρια ευρώ; Τι ακριβώς σκέφτεστε; Τι θέλετε; Υπάρχει συνοχή στη λογική και στην πολιτική σας συμπεριφορά; Πώς ιδρύετε ή ανακοινώνετε την ίδρυση δεκατεσσάρων Κέντρων Πρόληψης, όταν τα εβδομήντα δύο ήδη αντιμετωπίζουν σοβαρότατα οικονομικά προβλήματα, προβλήματα δράσης, προβλήματα επάρκειας; Το  προσωπικό επαναλαμβάνω ότι είναι επτά μήνες απλήρωτο. Τι σκέπτεσθε; Οφείλω να σας πω ότι δεν καταλαβαίνω. Πιθανότατα μπορεί να ερμηνεύσει τα φαινόμενα σύμβουλος του Πρωθυπουργού. Θα επανέλθω, όμως, σε αυτό.
      Το πρώτο μας, λοιπόν, θέμα –και οφείλει να δώσει μια πειστική απάντηση η Κυβέρνηση, κυρίως πρέπει να δώσει μια πειστική απάντηση στην πράξη- είναι πώς θα λειτουργήσουν χωρίς προβλήματα τα Κέντρα Πρόληψης, πώς θα λειτουργήσει το Κέντρο Εκπαίδευσης του Ο.ΚΑ.ΝΑ., πώς θα ξαναλειτουργήσει  το Κέντρο Τεκμηρίωσης και Πληροφόρησης, πώς θα υπάρξουν συνδυασμένες δράσεις για την αντιμετώπιση του προβλήματος.
      Δεν αναμένω πολλά από μια Κυβέρνηση που στους κόλπους της έχει πολιτικά στελέχη τα οποία δήλωναν «όποιος θέλει Ο.ΚΑ.ΝΑ., ας κάνει τον Ο.ΚΑ.ΝΑ. στο σπίτι του», διότι αυτή είναι η συμπεριφορά στελεχών της Νέας Δημοκρατίας, ανεξαρτήτως εάν είναι δήμαρχοι ή νομάρχες ή κατέχουν άλλα αξιώματα. Εν πάση περιπτώσει, πρέπει να αποκαλύψουμε αυτήν την Κυβέρνηση, πρέπει να αποκαλύψουμε τις ανεπάρκειες, τις αβελτηρίες της με την ελπίδα ότι ενώπιον τουλάχιστον του ελληνικού λαού θα αισθανθεί το χρέος της.
      Αλλά δεν είναι μόνο τα Κέντρα Πρόληψης. Είναι και όσα γίνονται με τα στεγνά προγράμματα. Θα δώσω ένα παράδειγμα για το Πρόγραμμα Προαγωγής της Αυτοβοήθειας. Το Πρόγραμμα Προαγωγής της Αυτοβοήθειας είναι ένα στεγνό πρόγραμμα και ήταν η συνέπεια μιας σύμβασης που έγινε το 2000 υπό την εποπτεία του Υπουργείου Υγείας μεταξύ Ο.ΚΑ.ΝΑ. και Κέντρου Ερευνών του Πανεπιστημίου Θεσσαλονίκης. Το Πρόγραμμα Προαγωγής της Αυτοβοήθειας είναι υπό την επιστημονική καθοδήγηση του καθηγητή του Τμήματος Ψυχολογίας του Πανεπιστημίου Θεσσαλονίκης κ. Ζαφειρίδη. 
      Αυτό το πρόγραμμα κοστίζει όλο κι όλο 160.000 ευρώ. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κοστίζει 350.000 ευρώ.
      ΧΑΡΑΛΑΜΠΟΣ ΚΑΣΤΑΝΙΔΗΣ: 160.000 ευρώ ετήσια. Πρέπει να σας πω δε ότι οι επιστημονικά υπεύθυνοι δεν πληρώνονται. Οι αναγκαίες πληρωμές γίνονται για ορισμένο προσωπικό, ενώ συμμετέχουν μεταπτυχιακοί φοιτητές και φοιτητές που εθελοντικά έχουν προσέλθει για να στηρίξουν το Πρόγραμμα Προαγωγής της Αυτοβοήθειας.
      Το πρόγραμμα αυτό γνώρισε διετείς ανανεώσεις. Η λήξη της τελευταίας διετίας ήταν το Σεπτέμβριο του 2007. Ο επιστημονικά υπεύθυνος ζήτησε την ανανέωση του προγράμματος, διότι από τις χιλιάδες υπογραφές που έχουν μαζευτεί από αυτούς που εξυπηρετήθηκαν και τις οικογένειές τους, από αυτούς που βρήκαν βοήθεια στο Πρόγραμμα Προαγωγής της Αυτοβοήθειας και τις οικογένειές τους, προκύπτει ότι είναι ένα μεγάλο μέρος της κοινωνίας όχι μόνο της Θεσσαλονίκης αλλά και όπου εφαρμόζονται τα στεγνά προγράμματα, που θέλει τη συνέχισή τους.
      Η Κυβέρνηση διέκοψε το πρόγραμμα. Όλη η ιστορία είναι τα 160.000 ευρώ. Το Σεπτέμβριο δε, όφειλε με τη λήξη του προγράμματος 125.000 ευρώ.
      Στην οριστική λήξη του προγράμματος, που ήταν το Μάρτιο του 2008, όφειλε τα μισά, 80.000 ευρώ. Στις συνεχείς εκκλήσεις των ενδιαφερομένων και κυρίως όσων είναι υπεύθυνοι για το Πρόγραμμα Προαγωγής Αυτοβοήθειας, είτε δεν απαντούσε ο Πρόεδρος του Ο.ΚΑ.ΝΑ., είτε σιωπούσαν στο Υπουργείο Υγείας και Πρόνοιας. 
      Βουλευτές απ’ όλα τα κόμματα ρώτησαν για το Πρόγραμμα Αυτοβοήθειας και η απάντηση δόθηκε από τον παριστάμενο κ. Κωνσταντόπουλο, μία απάντηση γεμάτη από ανακρίβειες. Η πιο σημαντική ανακρίβεια ήταν ότι απέδιδε στον επιστημονικά υπεύθυνο του προγράμματος, ότι συναινούσε στο κλείσιμο του προγράμματος. Είναι παντελώς ανακριβές, διότι δεν μπορεί ένας άνθρωπος που έχει πολεμήσει επί επτά-οκτώ χρόνια να ζητάει κάτι τέτοιο. Μάλιστα, έχω επιστολή στα χέρια μου των επιστημονικά υπευθύνων του Προγράμματος Προαγωγής Αυτοβοήθειας που διαψεύδουν όλα αυτά.
      Δεν υπάρχει καμμία ενημέρωση από το Υπουργείο Υγείας και Πρόνοιας, δεν υπάρχει καμμία ενημέρωση από το Υπουργείο στον Ο.ΚΑ.ΝΑ. ότι δεν μπορεί να συνεχιστεί το πρόγραμμα χρηματοδοτούμενο. Αντιθέτως, εστάλη επιστολή στις 11 Δεκεμβρίου του 2007, όταν απηύδησαν οι άνθρωποι και λένε, επιτέλους κάνουμε έκκληση, είναι ένα πρόγραμμα που παράγει αποτελέσματα, που βοηθάει ανθρώπους και κυρίως νέους ανθρώπους, στο οποίο συμμετέχουν νέα παιδιά που δίνουν την ψυχή τους για να αποδώσει αυτό το πρόγραμμα. Δεν είναι δα και τεράστιο το ποσό. Ήταν ύστατη έκκληση να βρεθεί ένας τρόπος να λυθούν τα προβλήματα. 
      Ούτε επ’ αυτού υπήρξε απάντηση και μάλιστα αναρωτιούνται οι άνθρωποι, πώς μπορεί ο κ. Κωνσταντόπουλος να λέει τέτοια πράγματα, όταν προσκαλούν: «φέρτε μας έγγραφο με αριθμό πρωτοκόλλου, με σαφή ημερομηνία, από την οποία να φαίνεται ότι εμείς έχουμε συναινέσει στο τέλος του προγράμματος ή έχουμε ενημερωθεί ότι δεν μπορεί το ελληνικό δημόσιο να πληρώσει μέσω του Ο.ΚΑ.ΝΑ. αυτό το πρόγραμμα»..
      Μόνο τον Απρίλιο του 2008, όταν πια είχε λήξει το πρόγραμμα –ελπίζω ότι δεν θα λήξει, κύριε Υφυπουργέ, θα το συνεχίσετε, θα σας αναγκάσει η κοινωνία, η κάθε τοπική κοινωνία που έχει τέτοια στεγνά προγράμματα να το συνεχίσετε- σε μία τυχαία συνάντηση, ο Πρόεδρος του ΟΚΑΝΑ είπε ότι «έχω προβλήματα, δεν χρηματοδοτούμαι από το Υπουργείο Υγείας και Πρόνοιας, θα δω πού μπορώ να βρω τα 80.000 ευρώ για να σας τα δώσω».
      Κάτω από αυτές τις συνθήκες, κυρίες και κύριοι συνάδελφοι, δεν μπορεί να βρεθεί λύση. Είναι δυνατόν να υπάρχει τέτοια αδιαφορία από την πλευρά της Κυβέρνησης; Είναι δυνατόν να μην αναλαμβάνετε τις ευθύνες σας; Και κυρίως, είναι δυνατόν να γελοιοποιείστε; Διότι το ξέρετε ότι το Σεπτέμβριο του 2007 ο προϊστάμενός σας Υπουργός ανακοίνωσε επισήμως στη Βουλή ότι το Πρόγραμμα Αυτοβοήθειας θα συνεχιστεί και γι’ αυτό το εντάξατε στο εθνικό σχέδιο δράσης κατά των ναρκωτικών της περιόδου 2008-2012; 
      Να μάθει ο ελληνικός λαός ότι η Κυβέρνηση ανακοίνωσε επισήμως διά του Υπουργού Υγείας και καταγράφεται στο σώμα του Σχεδίου Δράσης κατά των ναρκωτικών ότι μία από τις επιλογές για την περίοδο 2008-2012 είναι ότι θα ισχύσουν τα τρία στεγνά προγράμματα. Και όμως τα έχουν ήδη τελειώσει. Ποιον να πιστέψουμε; Τον αρμόδιο Υπουργό που διαβεβαιώνει; Το δικό σας εθνικό σχέδιο δράσης κατά των ναρκωτικών ή τη διακοπή που έχετε επιβάλει στην πράξη; Τι να πιστέψουμε;
      Κυρίες και κύριοι συνάδελφοι, κλείνω με μία κρίσιμη παρατήρηση. Είναι υπονομευτική η αδράνεια της Κυβέρνησης, είναι ηθελημένη η αδράνειά της. Φοβάμαι ότι σήμερα υπάρχει και ένας πολύ κακός συμβολισμός στο πρόσωπο της Κυβέρνησης. Και ο συμβολισμός αυτός γίνεται μαζί με την αδράνεια των διοικητικών μηχανισμών που ελέγχει, ο συμβολισμός αυτός υπάρχει στην άσκηση δίωξης σε βάρος συμβούλου του Πρωθυπουργού, ο οποίος κατηγορείται από την Εισαγγελία Ρεθύμνης για πολύ σοβαρό έγκλημα, της υπόθαλψης εγκληματία, ο οποίος διακινούσε ναρκωτικά.
      Εκφράζω την ευχή ότι κατά τη δικαστική διερεύνηση και μετά τη δίωξη δεν θα αποδειχθεί τίποτα, γιατί επιθυμώ ο πολιτικός κόσμος να μη συνδέεται με τέτοιου είδους απεχθείς κατηγορίες. 
      Είδα βεβαίως το λαλίστατο Πρωθυπουργό να ζητά τοποθέτηση όλων των κομμάτων για την παιδεία και τα φαινόμενα βίας. Αλλά ο λαλίστατος Πρωθυπουργός δεν είπε τίποτα για το σύμβουλό του. Ελπίζω ότι θα επανέλθει για να δώσει εξηγήσεις. Εκφράζω για άλλη μία φορά την ευχή να μη συνδέσετε τη θητεία σας, την πολιτική σας απραξία και αδράνεια με τέτοιους αρνητικούς συμβολισμούς που φέρνει στη δημοσιότητα η άσκηση ποινικής δίωξης από τον Εισαγγελέα Ρεθύμνης.
      Ειλικρινά, κύριε Υφυπουργέ, θέλω να πιστεύω ότι δεν θα αποδειχθεί η τέλεση ποινικού αδικήματος. Αλλά πάντως οφείλετε να δώσετε εξηγήσεις και κυρίως οφείλετε να διασώσετε όποιες από τις πολιτικές παραλάβατε και ήταν αποτελεσματικές για τα παιδιά μας.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ο Βουλευτής Χανίων του ΠΑ.ΣΟ.Κ. κ. Εμμανουήλ Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριε Υφυπουργέ, αγαπητοί συνάδελφοι, λυπούμαι που είστε μόνος σήμερα εδώ και εκπροσωπείτε την Κυβέρνηση. Έπρεπε να είναι εδώ ο Υπουργός Υγείας. Αν θέλετε, έπρεπε να είναι ο Πρωθυπουργός της χώρας, μη τυχόν και συνειδητοποιήσει την κατάσταση στην οποία βρίσκεται ο χώρος της υγείας και ιδιαίτερα αυτός ο ευαίσθητος κοινωνικός χώρος, το θέμα καταπολέμησης των ναρκωτικών, τον οποίο το ΠΑ.ΣΟ.Κ. για τρίτη φορά υπό μορφή επερώτησης φέρνει στη Βουλή. 
       Κύριε Υφυπουργέ, όπως σωστά είπε ο πρώτος ομιλητής, ο κ. Καστανίδης, τη δεκαετία του ’90 κάποιοι άνθρωποι -αιθεροβάμονες μας έλεγαν τότε- παλέψαμε και χτίσαμε ένα δίκτυο υπηρεσιών πρόληψης, θεραπείας, επανένταξης. Δεν υπήρχε απολύτως τίποτα το ’94 όταν ο ομιλών συνέστησε το διοικητικό συμβούλιο του Ο.ΚΑ.ΝΑ., πλην των δράσεων του ΚΕ.ΘΕ.Α., που ο φίλος μου και εκλεκτός επιστήμονας Φοίβος Ζαφειρίδης με πολύ αγώνα, με κατάθεση ψυχής, είχε καταφέρει να στήσει στη χώρα.
      Παραδώσαμε εξήντα τρία κέντρα πρόληψης, αρκετές μονάδες στεγνών προγραμμάτων, υποκατάστατων, κέντρων πρώτων βοηθειών στην Ομόνοια, μονάδα φυλακισμένων. Πρωτοποριακά πράγματα. Δεν λύσαμε το πρόβλημα. Δεν είπαμε ποτέ ότι το λύσαμε. Όμως, είχαμε ξεκινήσει ένα δίκτυο υπηρεσιών εξελισσόμενο.
      Εσείς επιλέξατε να μη βάλετε τα ναρκωτικά ψηλά στην ατζέντα σας. Είναι συνειδητή πολιτική επιλογή. Και γι’ αυτό σας εγκαλούμε. Σας εγκαλούμε, σας καταγγέλλουμε, κύριε Υφυπουργέ, όχι εσάς προσωπικά, την Κυβέρνηση, για εγκληματική αδιαφορία. Παίζετε με το θάνατο με αυτήν την πολιτική που ακολουθείτε. Δεν μπορείτε να αδιαφορείτε.
      Σας λέγαμε ότι έχουμε στήσει ένα δίκτυο. Εσείς κατασυκοφαντούσατε τις προσπάθειές μας. Όμως υπήρχαν οργανισμοί, οι οποίοι ανεγνώριζαν το έργο μας. Θα σας καταθέσω για πολλοστή φορά την έκθεση του Ο.Η.Ε., ο οποίος λέει το 2001 «η επιτροπή επαινεί την ελληνική Κυβέρνηση για την προσφορά ευρέως φάσματος προγραμμάτων». Και το Ευρωπαϊκό Παρατηρητήριο στην έκθεσή του το 2006 ακούστε τι λέει επί λέξει: «Η Ελλάδα αποτελεί ένα ιδιαίτερα χαρακτηριστικό παράδειγμα της μετατόπισης των πολιτικών πρόληψης από τις παραδοσιακές βασισμένες στην πληροφόρηση και ατομικές συμβουλευτικές προσεγγίσεις στην υλοποίηση μιας πραγματικής στρατηγικής για τη δημόσια υγεία, η κάλυψη της οποίας μπορεί να μεγιστοποιηθεί μέσω προσεγγίσεων πρόληψης στο πλαίσιο προγραμμάτων». Αυτά έλεγε το Ευρωπαϊκό Παρατηρητήριο. Εσείς τα αγνοούσατε. Πότε μας λέγατε για υπερβολικούς σχεδιασμούς. Πότε μας λέγατε για υπερβολικές οικονομικές επιβαρύνσεις. Πότε μας λέγατε για αλληλοεπικαλύψεις. Πότε μας λέγατε –ο Υπουργός το είπε- ότι η υγεία δεν χρειάζεται  χρήματα, χρειάζεται εξορθολογισμό των δαπανών, νοικοκύρεμα. 
      Από την ώρα εκείνη χάσατε το παιχνίδι, κύριοι του Υπουργείου Υγείας. Τελειώσατε. Αλίμονο στην κυβέρνηση εκείνη που ο Υπουργός Υγείας δεν διεκδικεί συνέχεια. Για όνομα του Θεού! Και όχι μόνο δεν διεκδικεί, αρκείται στο να γίνονται περικοπές, όπως γίνεται στο συγκεκριμένο πρόβλημα που συζητάμε. 
      Κύριε Υπουργέ, 30,7 εκατομμύρια ήταν ο προϋπολογισμός του Ο.ΚΑ.ΝΑ. για το 2007. Έτσι διαμορφώθηκε για το έτος 2007. Γράψατε στον προϋπολογισμό του 2008 29.000.000. Δεν είναι συνειδητή πολιτική επιλογή υποχρηματοδότησης; Ξέρετε, ναι ή όχι, ότι υπολείπονταν 10.000.000 στο τέλος του 2006 για μισθούς και υποχρεώσεις του 2006; Ξέρετε ή δεν ξέρετε ότι υπολείπονταν 15.000.000 ευρώ το 2007 και έρχεστε και γράφετε 29.000.000 για το 2008 και μας δουλεύετε αλλάζοντας τους Προέδρους του Οργανισμού του Ο.ΚΑ.ΝΑ.; Γιατί τους αλλάξατε; Εσείς τους επιλέξατε και μετά τα φορτώνατε στον εκάστοτε Πρόεδρο για να απαλλαγείτε των ευθυνών σας. Τα ρίχνατε στη διακομματική που ήμαστε εκεί τριάμισι χρόνια με τον κ. Γρηγοράκο και τους άλλους συναδέλφους. Παίρναμε ομόφωνες αποφάσεις και δεν υλοποιήσατε ούτε μία. Χρησιμοποιήσατε τη διακομματική επιτροπή ως διακομματικό άλλοθι της απραξίας σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έτσι, λοιπόν, αγαπητοί συνάδελφοι, έχουμε υποχρηματοδότηση, υποστελέχωση, άλλοθι της απραξίας στη διακομματική επιτροπή. Θα φέρουμε εθνικό σχέδιο δράσης, γι’ αυτό δεν υλοποιούμε το δικό σας. Το φέρατε προχθές στις 4 Φεβρουαρίου, μια έκθεση ιδεών, ένα κείμενο χωρίς προϋπολογισμό. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Το συζητήσαμε στην επιτροπή. Καταθέσατε ένα κατάλογο υποχρεώσεων δεσμευτικών. Θα σας τον καταθέσω, γιατί αξίζει τον κόπο να είναι καταγεγραμμένα αυτά στη Βουλή. Λέτε εδώ ένα σωρό πράγματα και στο σημείο 8 λέτε «ολοκλήρωση πρώτου ετήσιου και ολιστικού προϋπολογισμού για την καταπολέμηση των ναρκωτικών στο σύστημα υγείας και κοινωνικής αλληλεγγύης από τη συντονιστική επιτροπή για την υλοποίηση του σχεδίου δράσης. Ιούνιος 2008». 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, ολοκληρώστε, κύριε συνάδελφε. 
      ΕΜΜΑΝΟΥΗΛ ΣΚΟΥΛΑΚΗΣ: Θα συνεχίσω, κύριε Πρόεδρε, να εξαντλήσω το χρόνο μου. 
      ΠΡΟΕΔΡΕΥΩΝ (Αναστάσιος Νεράντζης): Ποιο χρόνο να εξαντλήσετε; Της δευτερολογίας σας; Γιατί το χρόνο της πρωτολογίας σας τον εξαντλήσατε μέχρι τελικής πτώσεως. 
      ΕΜΜΑΝΟΥΗΛ ΣΚΟΥΛΑΚΗΣ: Ναι, της δευτερολογίας. Παρασύρθηκα, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Το ξέρω. Κοντεύετε να παρασύρετε και εμάς όλους. Αν έχετε την καλοσύνη ολοκληρώστε, γιατί σε δύο λεπτά εξαντλείτε και τη δευτερολογία σας. 
      ΕΜΜΑΝΟΥΗΛ ΣΚΟΥΛΑΚΗΣ: Θα μου δώσετε δύο λεπτά και με την ανοχή σας και βλέποντας και την αγωνία μου, θα με αφήσετε να ολοκληρώσω τη σκέψη μου. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Σκουλάκη! Μη μιλάτε συνεχώς! Σε δύο λεπτά εξαντλείτε και τη δευτερολογία σας. 
      ΕΜΜΑΝΟΥΗΛ ΣΚΟΥΛΑΚΗΣ: Θα είμαι πολύ πιο σύντομος. 
      Και ερχόμαστε, κύριε Πρόεδρε, στα θέματα της πρόληψης. Θέλετε να σας πω τι έλεγε ο Υπουργός την ημέρα που μας παρουσίασε αυτό το περιβόητο εθνικό σχέδιο δράσης για τη πρόληψη; Φοβερά και τρομερά πράγματα! Μας έλεγε ότι και για το Ε.Κ.ΤΕ.Π.Ν. «έχουν εγκριθεί οι αναγκαίες πιστώσεις για τη συνολική εξόφληση των υποχρεώσεων 2-4-08». «Η εξόφληση θα γίνει υπολογιστικά» –πάλι και αυτό δεν το καταλαβαίνω- «την επόμενη εβδομάδα και θα είχε ήδη γίνει, εάν δεν είχαμε την απεργία στην Τράπεζα της Ελλάδος». «Σας το είχα πει και στη συζήτηση στη Βουλή. Συνεπώς δεν έχουμε κάποιο πρόβλημα να αντιμετωπίσουμε. Τα χρήματα υπάρχουν, χρονοδιάγραμμα υπάρχει, στόχευση υπάρχει και προγραμματισμός επίσης». Αυτά είναι τα λόγια του  Υπουργού. 
      Ποια είναι η αλήθεια τώρα; Θα καταθέσω, κύριε Πρόεδρε, το υπόμνημα του Σωματείου Εργαζομένων. Απευθύνεται και στον Πρόεδρο της Δημοκρατίας και στον Πρωθυπουργό και σε όλους μας. Είναι κραυγή αγωνίας των εργαζομένων που έχουν να πληρωθούν επτά μήνες. 
      Θα σας καταθέσω, κύριε Πρόεδρε, και μια επιστολή του Αντινομάρχη Χανίων, την οποία πήρα σήμερα. Ο κ. αντινομάρχης δεν πρόσκειται στην παράταξή μας -είναι προσκείμενος στη δική σας παράταξη και μπράβο του που βρήκε το θάρρος και μου την έστειλε. Τι λέει ο άνθρωπος εδώ; Είναι πολλά, αλλά θα σας πω δύο νούμερα. Λέει ότι του οφείλουν μέχρι το 2007 125.764 ευρώ και το 2008 79.000 ευρώ, όπερ σημαίνει 220.000 ευρώ. Δεν ξέρω, επίτηδες το κάνετε, επειδή το έστησα και αυτό μαζί με κάποια άλλα και επειδή είναι στο νομό μου; Δεν το καταλαβαίνετε ότι αυτό δεν πρόκειται να κλείσει; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πατήσετε επί των πτωμάτων μας για να κλείσουν αυτές οι δομές. Δεν μπορείτε να παίζετε με την υγεία των παιδιών! Δεν έχετε το δικαίωμα! Να έρθει ο Πρωθυπουργός! Θα του τα στείλω, κύριε Πρόεδρε, ξέρετε γιατί; Γιατί άλλο ένα έχω, το καταθέτω και τελειώνω, το πρακτικό των όσων είπε ο κ. Καστανίδης μού το έστειλε η Κ.Ε.Δ.Κ.Ε. σήμερα. Η Κ.Ε.Δ.Κ.Ε. ξέρετε τι αποφάσισε; Η Κ.Ε.Δ.Κ.Ε. πήρε ομόφωνη απόφαση στις 13 Μαΐου 2008. 
      ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη, δεν μπορείτε να προχωρήσετε άλλο. Σας παρακαλώ,τελειώστε επιτέλους! Δεν μπορεί να κάνετε κατάχρηση της εύνοιας του Προεδρείου!
      ΕΜΜΑΝΟΥΗΛ ΣΚΟΥΛΑΚΗΣ: Τι λέει; Αποφασίζει ομόφωνα την αναμονή ως τις αρχές Ιουνίου και ως την επόμενη σύγκλιση του Δ.Σ. θετικής εξέλιξης ως προς την καταβολή των οφειλομένων ποσών για τα έτη 2004, 2005, 2006 και 2007. Ποιος υπογράφει; Νικήτας Κακλαμάνης. Αυτό θα το πάρει ο Πρωθυπουργός σήμερα, για να συνειδητοποιήσει σε ποια κατάσταση βρίσκεται η χώρα.
      ΠΡΟΕΔΡΕΥΩΝ (Αναστάσιος Νεράντζης): Αρκετά, κύριε Σκουλάκη. Τελειώστε! Μιλάτε εννέα λεπτά!
      ΕΜΜΑΝΟΥΗΛ ΣΚΟΥΛΑΚΗΣ: Να δούμε αν συνειδητοποιήσουν οι δύο Υπουργοί ότι επιτέλους πρέπει να συνεννοηθούν και να σταματήσουν να προσπαθούν να κερδίσουν πολιτικό χρόνο παίζοντας με τη μάστιγα των ναρκωτικών και κάνοντας δημόσιες σχέσεις!
      Καταθέτω για τα Πρακτικά τα προαναφερθέντα έγγραφα.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται το αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Αναστάσιος Νεράντζης): Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, θα πάρω όλο το χρόνο μου.
      Κυρίες και κύριοι συνάδελφοι, για άλλη μία φορά μετά από επτά χρόνια δικής μου παρουσίας στη Βουλή των Ελλήνων αλλά και στην ειδική επιτροπή κατά της καταπολέμησης του προβλήματος των ναρκωτικών και ενός καταπληκτικού, κύριε Υπουργέ, πορίσματος που βγάλαμε -που βέβαια συμμετείχατε κι εσείς ως μέλος της επιτροπής- βλέπουμε ότι αυτό το πόρισμα είναι πια κενό γράμμα. Τίποτα από αυτά που είπαμε σε αυτήν την πραγματικά ενδιαφέρουσα και εποικοδομητική επιτροπή για τα ναρκωτικά δεν έχει γίνει σήμερα στην Ελλάδα μετά από επτά χρόνια. 
      Κυρίες και κύριοι συνάδελφοι, το ζήτημα των ναρκωτικών σήμερα πια είναι σε μία νέα εποχή. Οι δυσκολίες στην αντιμετώπιση του προβλήματος πολλαπλασιάζονται κάθε μέρα και περισσότερο, διότι ανάλογα με τις προθέσεις, τις διαθέσεις και τα μέσα που διαθέτουμε εμείς για να καταπολεμήσουμε τα ναρκωτικά, την ίδια στιγμή βρίσκονται αντικλείδια, βρίσκονται όλα αυτά τα μέσα που μπορούν και αναστέλλουν αυτήν τη διαδικασία της καταπολέμησης των ναρκωτικών. 
      Κυρίες και κύριοι συνάδελφοι, βρισκόμαστε σήμερα σε μία παγκοσμιοποιημένη πραγματικότητα των ναρκωτικών ουσιών, όπου πυξίδα μας σε επίπεδο αντιμετώπισης πρέπει να είναι μία γεωπολιτική των παράνομων ναρκωτικών. 
      Πιστεύω ότι η μείωση της ζήτησης οικοδομείται στην πληροφόρηση και η πληροφόρηση γενικά είναι υγεία. Θα πρέπει να αξιοποιηθούν πολύ περισσότερο τα Μ.Μ.Ε., που μέχρι σήμερα πολύ λίγα έχουν προσφέρει στον τομέα της καταπολέμησης των ναρκωτικών, διότι βέβαια μία τέτοια δράση δεν φέρνει χρήματα στα ταμεία. Έτσι, λοιπόν, είναι εξαιρετικά ατροφικός ο κοινωνικός ρόλος των Μ.Μ.Ε. στην αντιμετώπιση των ναρκωτικών.
       Η Εκκλησία προσπαθεί. Οι Ένοπλες Δυνάμεις, μέσα στα πλαίσια των δυνατοτήτων που έχουν, προσπαθούν. Οι μη κυβερνητικές οργανώσεις, που υπάρχουν, κύριε Πρόεδρε, στο χώρο αυτόν, προσπαθούν. Το εκπαιδευτικό μας σύστημα προσπαθεί. Αλλά όλοι μαζί πρέπει να προσφέρουμε πολύ περισσότερα στον πόλεμο κατά των ναρκωτικών. 
      Μία άλλη δράση την οποία θα πρέπει να δούμε, κύριε Υπουργέ, είναι η χρήση του διαδικτύου και των νέων τεχνολογιών στη διάδοση των ναρκωτικών.
      Πιστεύω ότι και στη χώρα μας πρέπει και το Υπουργείο να δημιουργήσει και να συμβάλει στη συντήρηση ενός μπλοκ, που θα αντιστέκεται στην πανσπερμία των νέων και «μοδάτων» ναρκωτικών που διαφημίζονται ανεξέλεγκτα με διάφορους έμμεσους τρόπους μέσα από το διαδίκτυο.
      Οι θάνατοι δυστυχώς μειώνονται στην Αθήνα τα τελευταία χρόνια –αν κι εκεί υπάρχει μία αμφιβολία εάν καταγράφονται όλοι- και αυξάνονται στην περιφέρεια. Αυτή είναι μία πραγματικότητα! 
      Τα ναρκωτικά έγιναν μόδα, δυστυχώς, επαρχιώτικη. Και αυτό το λένε τα τελευταία στοιχεία. Το είδατε στο δραματικό τέλος που είχε αυτή η νεαρή από την Πτολεμαΐδα πριν από δύο μήνες. Ο Νομός Κοζάνης την περασμένη χρονιά θρήνησε δεκαπέντε νέους της περιοχής, που άφησαν επιβεβαιωμένα την τελευταία τους πνοή εξαιτίας των ναρκωτικών. Ενδεχομένως, βέβαια, ο αριθμός να είναι πολύ μεγαλύτερος στην περιοχή αυτή.
      Πρωταρχικά αιτήματα της περιοχής και όλων των φορέων της Δυτικής Μακεδονίας ήταν η δημιουργία κέντρου απεξάρτησης στο Νομό Κοζάνης, η ίδρυση κοινωνικής υπηρεσίας, αλλά και συμβουλευτικού σταθμού στο Δήμο Πτολεμαΐδας. Απ’ αυτά δεν έχει γίνει τίποτα.
      Ανάμεσα στις τάσεις που έχουν ανιχνευθεί είναι η αύξηση της διαθεσιμότητας των ουσιών και η εύκολη πρόσβαση σε αυτές, μάλιστα σε όλες τις περιοχές και όχι μόνο στα μεγάλα αστικά κέντρα. Η σύνδεση της χρήσης ουσιών με μοντέλα ζωής και ψυχαγωγίας είναι μια άλλη παράμετρος. Η διαπίστωση έναρξης της χρήσης ουσιών από νεαρότερες ηλικίες είναι και αυτό σήμερα πραγματικότητα.
      Υπάρχει έλλειψη επαρκούς πληροφόρησης και έγκαιρης παρέμβασης και αρκετών εξειδικευμένων μονάδων. Παραδείγματος χάριν στη δυτική Μακεδονία δεν υπάρχει καμμία μονάδα, γι’ αυτό είχαμε όλα τα προηγούμενα αποτελέσματα. Θα τα είχαμε; Πιθανόν να μην τα είχαμε. Εμείς όμως δεν είμαστε έτοιμοι σαν πολιτεία. Δεν φτιάξαμε αυτήν τη μονάδα στη δυτική Μακεδονία, που έπρεπε να έχουμε φτιάξει.
      Εδώ και ένα χρόνο και ενώ είναι παραδεκτό παγκοσμίως πως το φαινόμενο των ναρκωτικών αλλάζει, καλπάζει μπορώ να πω, η Ελλάδα βρίσκεται χωρίς εθνικό σχέδιο δράσης. Ήρθε ο Υπουργός και παρουσίασε πριν από δύο μήνες ένα εθνικό σχέδιο δράσης, το οποίο είναι ακόμη στα ντουλάπια.
      Σύμφωνα, βέβαια, με τα τελευταία διαθέσιμα ερευνητικά στοιχεία, σε μαθητές δεκατεσσάρων έως δεκαεπτά ετών το 10% έχει κάνει τουλάχιστον μία φορά χρήση ουσιών. Είναι φοβερό το νούμερο. Και το 6,6% των μαθητών αυτών τουλάχιστον τρεις φορές. Στην ηλικία των δεκαεπτά - δεκαοκτώ το ποσοστό ανέρχεται σε 16% στα αγόρια και φτάνει σε υπερδιπλάσια ποσοστά έναντι των κοριτσιών. Κυρίαρχη ουσία είναι η κάνναβη.
      Όμως, πρόσφατη έρευνα του 2007, την οποία μπορώ να καταθέσω κι εδώ στη Βουλή και πιστεύω ότι έχετε στα αρχεία σας στο Υπουργείο Υγείας, σε νέους θαμώνες νυχτερινών κέντρων διασκέδασης καταδεικνύει εμφανή αύξηση στη χρήση κοκαΐνης, κατατάσσοντάς την ως δεύτερη δημοφιλή ουσία στην Ελλάδα.
      Σε απολογιστική έρευνα επτά ετών του ΚΕ.ΘΕ.Α. επισημαίνεται ότι το ποσοστό ενδοφλέβιας χρήσης στους εφήβους είναι μεγαλύτερο απ’ αυτό του γενικού πληθυσμού. Παρά την τάση μείωσης της χρήσης, που παρατηρείται στους νέους μεταξύ του 2000 και του 2006, αυτά λέει η έρευνα του 2007. Αυξάνεται ο αριθμός των εφήβων που αναφέρουν συστηματική χρήση έναντι μιας περιστασιακής χρήσης.
      Κυρίες και κύριοι συνάδελφοι, δυστυχώς είναι μια πραγματικότητα. Η κοκαΐνη σήμερα στην Ελλάδα απέκτησε λαϊκή βάση. Η συγκεκριμένη ναρκωτική ουσία έχει πάψει προ πολλού να αποτελεί το αποκλειστικό προνόμιο της υψηλής κοινωνίας. Τα στοιχεία του Ευρωπαϊκού Κέντρου Παρακολούθησης των Ναρκωτικών αποδεικνύουν ότι από τα μέσα της δεκαετίας του 1990, κύριε Υπουργέ, έχει αποκτήσει ισχυρή λαϊκή βάση στα περισσότερα ευρωπαϊκά κράτη η κοκαΐνη. Η κοινωνική διείσδυσή της αυξάνεται διαρκώς, την ίδια στιγμή που καταγράφεται ως ένα από πιο επικίνδυνα ναρκωτικά.
      Στην εποχή του άγχους η κοκαΐνη έχει μετατραπεί σε σύμβολο των ξέφρενων ρυθμών ζωής και πολύτιμο συστατικό των πάρτι. Πάνω από δώδεκα εκατομμύρια Ευρωπαίοι μεταξύ δεκαπέντε έως εξήντα τεσσάρων ετών έχουν κάνει χρήση κοκαΐνης κάποια στιγμή στη ζωή τους, δηλαδή περίπου το 4% του πληθυσμού της Ευρωπαϊκής Ένωσης. Απ’ αυτούς τουλάχιστον ενάμισι εκατομμύριο επανέλαβε τη χρήση μία φορά το μήνα.
      Η Ελλάδα έχει τους λιγότερους χρήστες στην Ευρωπαϊκή Ένωση βάσει των πιο πρόσφατων μελετών. Αλλά το 2006 οι ελληνικές διωκτικές αρχές προχώρησαν σε χίλιες εβδομήντα τέσσερις συλλήψεις. Οι τετρακόσιες πενήντα οκτώ απ’ αυτές παραπέμφθηκαν για εμπορία. Πάνω από εκατόν τριάντα κατάδικοι για κοκαΐνη βρίσκονταν στις φυλακές το 2005. Τα εθνικά στοιχεία πάντως δεν αντικατοπτρίζουν τη χρήση των νέων στις αστικές περιοχές, τα οποία πιθανόν να είναι πολύ μεγαλύτερα.
      Μελέτες σε χώρους χορευτικής μουσικής – επιμένω και το τονίζω – οι οποίες έγιναν σε πολλές ευρωπαϊκές χώρες και στη δικιά μας, αποκάλυψαν ότι οι θαμώνες που δοκίμασαν κοκαΐνη κυμαίνονται μεταξύ 10% και 75%.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Δεν θα πω βέβαια για τις ουσίες οι οποίες είναι φοβερά επικίνδυνες, για τα speedball, τα κραχ και τα freebase. Θα ήθελα να τελειώσω την ομιλία μου με την ανοχή του Προεδρείου – και τον ευχαριστώ τον κύριο Πρόεδρο γι‘ αυτό – και να πω ότι πρέπει η κοινωνία μας να προετοιμαστεί, αλλά και ειδικότερα οι τοπικές κοινωνίες να ενημερωθούν πολύ περισσότερο για να ναρκωτικά.
      Είναι εξαιρετική η δουλειά που γίνεται προς αυτήν την κατεύθυνση από τις θεραπευτικές κοινότητες, την κοινότητα «18 ΑΝΩ», αλλά και τις θεραπευτικές κοινότητες της Θεσσαλονίκης και του Πανεπιστημίου.
      Κλείνοντας, κυρίες και κύριοι συνάδελφοι, θα ήθελα να πω ότι η αύξηση των θανάτων από χρήση ναρκωτικών ουσιών δεν οφείλεται σε τυχαία γεγονότα. Η αύξηση του αριθμού των χρηστών, χωρίς την παράλληλη αύξηση του θεραπευτικού προσωπικού, και η έλλειψη υπηρεσιών άμεσης παρέμβασης, καθώς υπάρχει μόνο ένα τέτοιο κέντρο στην Αθήνα, νομίζω ότι εξηγεί τη σημαντική αύξηση των θανάτων στις μονάδες. 
      Κυρίες και κύριοι συνάδελφοι, πρέπει να δούμε αυτό το θέμα στην πράξη. Δεν νοείται λιτότητα στο χώρο των ναρκωτικών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε  Πρόεδρε.
      Κυρίες και κύριοι συνάδελφοι, ο κόσμος βαρέθηκε να ακούει εμάς τους πολιτικούς να λέμε στη Βουλή τη μία μέρα τα ίδια και την άλλη μέρα να επαναλαμβάνουμε ξανά τα ίδια. Πρέπει αυτό να γίνει κάπως διαφορετικά. Πρέπει να καταφέρουμε να πείσουμε την πολιτεία, τους πολίτες και όλους τους φορείς να συμμετάσχουν στον αγώνα κατά των ναρκωτικών.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Γρηγοράκο.
      Το λόγο έχει ο Βουλευτής του ΠΑ.ΣΟ.Κ. στο Νομό Λαρίσης κ. Έκτορας Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, απ’ αυτό το Βήμα, πριν από λίγες ώρες, ακούσαμε τον κύριο Πρωθυπουργό να απαντά σε σχετική ερώτηση του Αρχηγού της Αξιωματικής Αντιπολίτευσης για την υγεία και να περιγράφει περίπου πως όλα τα πράγματα στην υγεία πάνε καλά. Περιέγραψε με πειστικό τρόπο μια εικονική πραγματικότητα που εξέπληξε τους πάντες και τους γνωρίζοντες και ήρθε στη δική μας μνήμη και του ελληνικού λαού τι έλεγε ο κύριος Πρωθυπουργός πριν από πέντε χρόνια, εν όψει τότε της ανάληψης της διακυβέρνησης της χώρας από τη Νέα Δημοκρατία, παραδείγματος χάριν, για τα ναρκωτικά.
      Έλεγε για τις λίστες ντροπής: «Ένα χρόνο στη διακυβέρνηση της χώρας η Νέα Δημοκρατία και θα εξαλείψουμε τις λίστες ντροπής». Σήμερα, τεσσεράμισι χρόνια μετά, έχουμε υπερδιπλασιασμό της λίστας για τα υποκατάστατα.
      Έλεγε: «Θα αντιμετωπίσουμε τη μάστιγα των ναρκωτικών, κάνοντας μονάδες κυρίως για πρόληψη, ενημέρωση και στεγνά προγράμματα». Σήμερα, τεσσεράμισι χρόνια μετά, τα ναρκωτικά στη χώρα μας, δυστυχώς, βρίσκονται σε φοβερή έξαρση και δεν επιχαίρει κανένας γι’ αυτό, ίσα-ίσα νιώθουμε όλοι πολύ δύσκολα, γιατί και στις μικρές πόλεις της περιφέρειας σήμερα, στις μικρές πόλεις του Νομού της Λάρισας, διακινούνται τα ναρκωτικά μπροστά στα μάτια όλων και το χρησιμοποιούν παιδιά ολοένα και σε μικρότερες ηλικίες, όπως ανέφεραν προηγουμένως ο κ. Σκουλάκης, ο κ. Καστανίδης και ο κ. Γρηγοράκος. Άρα, λόγια, λόγια, λόγια και δεν κάνουμε τίποτε.
      Κύριε Υπουργέ, σας εγκαλούμε σήμερα για τα ναρκωτικά, αλλά τονίζουμε ένα κομμάτι, την πρόληψη. Γιατί η πρόληψη είναι η βάση της αντιμετώπισης του προβλήματος, η ενημέρωση, η αγωγή υγείας και βεβαίως η διαμόρφωση μιας άλλης συνολικής πολιτικής που θα στρέψει το ενδιαφέρον της νεολαίας μας αλλού και όχι στα ναρκωτικά και στην απαισιοδοξία. Αυτό καθ’ αυτό το ιδιαίτερο κομμάτι της πρόληψης, αυτό χτυπάτε, τον Ο.ΚΑ.ΝΑ., όλες τις μονάδες πρόληψης. 
      Η κατάσταση είναι τραγική. Την περιέγραψαν οι προηγούμενοι συνάδελφοι. Δηλαδή, τι κάνετε με αυτό; Δεν δίνετε τη δυνατότητα στους νέους μας να έχουν μια πληροφόρηση, μια ενημέρωση, μια εκπαίδευση, μια τεκμηρίωση. 
      Ακούσατε τι έλεγαν οι φορείς του Παγκόσμιου Οργανισμού Υγείας και της Ευρωπαϊκής Ένωσης για τη δουλειά που γινόταν στην Ελλάδα στον τομέα των ναρκωτικών. Ξέρετε τι λένε τώρα; Αφού το Παρατηρητήριο δεν λειτουργεί, ακούσατε τι είπε το Ε.Π.Ι.Ψ.Υ.; Ακούσατε τη συνέντευξη, την κραυγή; Όχι. 
      Άρα είναι ένα πολύ μεγάλο πρόβλημα και γι’ αυτό σήμερα δεν σας εγκαλούμε απλώς, αλλά θέλουμε να αρθείτε στο ύψος των περιστάσεων και να μας πείτε τι θα κάνετε γενικότερα με τα ναρκωτικά και ειδικότερα με το κομμάτι της πρόληψης. 
      Θέλετε να σας φέρω ένα παράδειγμα; Στη Λάρισα παραλάβατε τέσσερις δομές για τα ναρκωτικά. Η βουπρενορφίνη, τα υποκατάστατα που λειτουργούν στο Πανεπιστημιακό Νοσοκομείο σήμερα έχουν υπερδιπλάσια λίστα αναμονής. Η Μονάδα Πρόληψης των Εφήβων δεν λειτουργεί. Δεν έχει επιστημονικό υπεύθυνο και δεν λειτουργεί. Η Μονάδα Πρόληψης του Ο.ΚΑ.ΝΑ. έχει τα ίδια ακριβώς προβλήματα, όπως έχουν σε όλη την Ελλάδα, και μόνο το στεγνό πρόγραμμα «Η ΕΞΟΔΟΣ» συνεχίζει να λειτουργεί, χωρίς να έχει όμως μεγαλύτερη δυνατότητα. Αυτή είναι η κατάσταση. Η κατάσταση δε στο νομό σε χρήση αυξήθηκε πάρα πολύ.
      Άρα ποιο είναι το έργο σας; Ποιος είναι ο στόχος σας; Ποιο είναι το εθνικό σχέδιο δράσης σας; Τι κάνετε; 
      Χτυπάτε την πρόληψη, γιατί δεν θεωρείτε ότι η πρόληψη είναι η βάση της θεραπείας, παρά το τι είπε ο Ιπποκράτης. Το ίδιο ακριβώς ισχύει και για κάθε μορφή πρόληψης στην υγεία.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω όλο το χρόνο και της δευτερολογίας μου. 
      Επειδή αύριο, 31 Μαΐου, είναι η Παγκόσμια Μέρα κατά του Καπνίσματος, αλλά την πρόληψη για το κάπνισμα εσείς την έχετε εγκαταλείψει τελείως. Μετά από λίγους μήνες, κύριε Υπουργέ, θα αναγκαστείτε διά του εκπροσώπου σας στη Νότια Αφρική, να λογοδοτήσετε γιατί δεν υλοποιήσατε ούτε ένα «γιώτα» από τη σύμβαση που υπογράψαμε με τον Παγκόσμιο Οργανισμό Υγείας και την επικυρώσαμε με νόμο στη Βουλή το 2005. Και εκεί θα έχουμε, πιθανόν, ένα χειρότερο Κιότο από αυτό που είχαμε για το περιβάλλον. 
      Και όχι μόνο δεν κάνατε τίποτα, αλλά λέτε συνεχώς ότι θα κάνετε και η σημαία σας κυρίως είναι πώς θα απαγορεύσετε την πώληση προϊόντων καπνού στα άτομα κάτω των δεκαοκτώ ετών –αυτό είναι η σημαία σας και δεν το έχετε φέρει ακόμα- και κάνετε πολλά άλλα τα οποία είναι καταστρεπτικά. Εγκαταλείψατε τα προγράμματα που υπήρχαν, χαλαρώσατε τα προγράμματα για το δημόσιο και τον ιδιωτικό τομέα και πριν λίγους μήνες, κύριε Υπουργέ, στις 3 Αυγούστου, με υπουργική απόφαση, ξέρετε τι έκανε το Υπουργείο σας; Τροποποίησε υγειονομική διάταξη του 1983 και επιτρέπεται η πώληση προϊόντων καπνού σε όλα τα παντοπωλεία της χώρας και σε όλες τις κάβες που πουλάνε οινοπνευματώδη ποτά. Θα σας καταθέσω και την υπουργική απόφαση, όπως τροποποιήθηκε και την παλιά. 
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τις προαναφερθείσες υπουργικές αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Λέτε τώρα ότι θα ελέγξετε την πώληση των προϊόντων καπνού παντού. Μα είναι αυτή πολιτική; Συμβαδίζουν λόγια και έργα ή είναι ακριβώς αντίθετα; 
      Άρα, κυρίες και κύριοι συνάδελφοι, εδώ αντιμετωπίζουμε ένα πολύ μεγάλο πρόβλημα. Η Αντιπολίτευση έχει κάνει πολλές ερωτήσεις και επερωτήσεις και οι απαντήσεις της Κυβέρνησης είναι πάντα ένας λόγος προς το μέλλον, που δεν κάνει ποτέ τίποτα. Έχουν χρεωθεί όλες οι μονάδες, δεν μπορούν να πληρώσουν τα έξοδα τους και απλώς γίνεται συζήτηση για τη συζήτηση. Είστε και εύκολοι στις εξαγγελίες. 
      Σήμερα ο κύριος Πρωθυπουργός, μεταξύ των άλλων, θέλοντας να ξεφύγει και από τη δυσκολία πώς θα ξεπεράσει τα μεγάλα προβλήματα του Εθνικού Συστήματος Υγείας και ιδιαίτερα της εφαρμογής των κοινοτικών οδηγιών για τις εφημερίες και τον περιορισμό του χρόνου εργασίας των ειδικών και ειδικευομένων γιατρών, είπε το εξής: «Εντός των ημερών υπογράφεται κλαδική συλλογική σύμβαση και έτσι, σε συνεργασία με τους γιατρούς προχωράμε». 
      Καλά, υποκαταστήσατε και το συνδικαλιστικό κίνημα; Συμφωνήσατε; Εδώ υπάρχει έκρηξη παντού, εδώ έχουν έκτακτο συνέδριο, εδώ οι παρατάξεις έχουν φύγει από το διάλογο, σας έχουν καταγγείλει ότι δεν φέρατε καμμία πρόταση, δεν συμφωνούν με κανένα από τα αιτήματά σας και ο κύριος Πρωθυπουργός το είπε αυτό αβασάνιστα; Βεβαίως, ο κύριος Υπουργός έχει μήνες και χρόνια τώρα που το επαναλαμβάνει. 
      Με αυτήν την πολιτική όμως, με αυτόν το λόγο, δεν οδηγούμαστε πουθενά. Κύριε Υπουργέ, είναι ώρα να καταλάβουμε ότι η αντιμετώπιση της μάστιγας των ναρκωτικών είναι ένα μεγάλο θέμα που μας αφορά όλους, πρώτα όμως την πολιτεία και κυρίως την Κυβέρνηση. Δεν έχετε εθνικό σχέδιο δράσης, δεν έχετε σχέδιο, δεν δίνετε χρήματα, δεν αντιμετωπίζετε το πρόβλημα και μιλάτε στη Βουλή ξεγελώντας τον ελληνικό λαό, κερδίζοντας πολιτικό χρόνο. Αλλά πόσο πολιτικό χρόνο θα κερδίσετε; Τα αποτελέσματα είναι τραγικά. 
      Κλείνοντας κύριε Πρόεδρε, για το τσιγάρο θα σας πω απλά μόνο τι πετύχατε. Πετύχατε να είμαστε η πρώτη χώρα στην Ευρώπη και στον Ο.Ο.Σ.Α., σε κατανάλωση τσιγάρου. Να είμαστε η μόνη χώρα που τα τελευταία τέσσερα χρόνια τα θέματα του καπνίσματος πήγαν χειρότερα. Σε καμμία άλλη χώρα του κόσμου δεν πήγαν χειρότερα. Η συνολική κατανάλωση τσιγάρων στην Ελλάδα αυξήθηκε. Ο αριθμός των γυναικών αυξήθηκε τόσο, που είμαστε παντού πρώτοι. 
      Και τέλος, η είσοδος των χρηστών στο τσιγάρο, των παιδιών μας, των κοριτσιών, κατέβηκε σε ηλικία από οκτώ έως δώδεκα μήνες απ’ ό,τι ήταν το 2003. Αυτά είναι τα επιτεύγματα. Γι’ αυτά μιλάμε. Γι’ αυτά θα πείτε τίποτα; Να μας πείτε πώς τα αντιμετωπίζετε. Όχι μόνο λόγια, κύριε Υπουργέ. Παρακαλώ να απαντήσετε στα ερωτήματα τα οποία είναι συγκεκριμένα και περιμένει ο ελληνικός λαός να ακούσει.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων είκοσι μαθητές και μαθήτριες και τρεις συνοδοί- δάσκαλοι από το Δημοτικό Σχολείο Περάματος Ρεθύμνου. 
      Κατά σύμπτωση, στην Αίθουσα βρίσκεται και Βουλευτής του Ρεθύμνου, είναι ο καθηγητής ιατρικής, ο συνάδελφός μας κ. Λαμπίρης.  
      Η Βουλή σας καλωσορίζει και σας εύχεται να έχετε πρόοδο. 
      (Χειροκροτήματα από όλες τις πτέρυγες της Βουλής)
      Κλείνουμε τον κατάλογο των επερωτώντων με το συνάδελφο κ. Χρήστο Χάιδο. 
      ΧΡΗΣΤΟΣ ΧΑΪΔΟΣ: Κύριε Πρόεδρε, κυρίες και κύριοι συνάδελφοι, το ζήτημα των ναρκωτικών είναι τεράστιο πρόβλημα για την κοινωνία, είναι ένα πολυπαραγοντικό θέμα και είναι γνωστή η θέση ανάμεσα στους χρήστες ουσιών και την ένδεια, την ανεργία, ορισμένες ασθένειες και κάποιες μορφές παραβατικής συμπεριφοράς. Χαρακτηρίζεται από πολλούς –και δεν αποτελεί υπερβολή- σαν κοινωνική μάστιγα ιδιαίτερα για τους νέους ανθρώπους.
      Υπενθυμίζω αυτό που είπε και ο κ. Γρηγοράκος, ότι ένας στους δέκα εφήβους ηλικίας δεκατέσσερα έως δεκαεπτά ετών έχει κάνει χρήση παράνομης ουσίας. Δύο έννοιες, εφηβεία και ναρκωτικά που με την ευρεία φιλοσοφική τους θεώρηση είναι πέρα για πέρα αντίθετες και διαφορετικές. Αλλά εδώ συναντιούνται με δραματικές επιπτώσεις για τους χρήστες. Ελπιδοφόρα η πρώτη, η εφηβεία, ζοφερή η δεύτερη, τα ναρκωτικά. Εφηβεία σημαίνει δύναμη, αισιοδοξία, ζωντάνια, ενώ ναρκωτικά σημαίνει μαρασμός, φυγή από τη ζωή και θάνατος. 
      Το 50% των συνανθρώπων μας που βαδίζουν το Γολγοθά των ναρκωτικών προσδοκούν την ανάσταση ζητώντας επίσημα θεραπευτική βοήθεια και είναι βέβαιο ότι τη θέλει η συντριπτική πλειοψηφία τόσο των ίδιων όσο και των γονιών τους. 
      Είναι, λοιπόν, το ζήτημα των ναρκωτικών μεγάλο και σύνθετο. Μας αγγίζει όλους, πολίτες, φορείς, πολιτεία. Για την αντιμετώπισή του χρειάζεται σωστός σχεδιασμός, περιορισμός των αιτιών που το δημιουργούν, όπως η ανεργία των νέων και η φτώχεια και συνεργασία όλων των εμπλεκομένων με ειλικρίνεια και συνέπεια. 
      Δυστυχώς, όμως, η Νέα Δημοκρατία παρασύρθηκε και ενέταξε και αυτό το ευαίσθητο ζήτημα στην κομματική ρητορική, στην προεκλογική δημαγωγία για προσπορισμό πολιτικού οφέλους. Απαράδεκτη και απάνθρωπη, όπως επεσήμανε ο κ. Νασιώκας, χαρακτήριζε τη λίστα ο σημερινός Πρωθυπουργός. Λίστες ντροπής τις χαρακτήριζε. Τώρα που διπλασιάστηκαν τι είναι; Δεν είναι μεγαλύτερη ντροπή; Ή μήπως τώρα πρέπει να το πούμε «όνειδος» για να αλλάξουμε τη λέξη;
      Οι εντάξεις των χρηστών στα προγράμματα υποκατάστασης μειώθηκαν στην περιφέρεια κατά 60% και περιμένουν πέντε χρόνια για να ενταχθούν σ’ αυτά, ενώ στην Αγγλία αρκούν τρεις μήνες. Δυο χρόνια χρειαζόταν πριν από τέσσερα χρόνια. Αλλά και όλοι οι δείκτες που έχουν σχέση με τα ναρκωτικά επιδεινώθηκαν. 
      Αναφέρω χαρακτηριστικά ότι οι χρήστες ουσιών σήμερα στη χώρα μας ανήλθαν σε είκοσι μία χιλιάδες, οι χρήστες ηρωίνης αυξήθηκαν, ενώ τριακόσιοι τρεις, νέοι στη συντριπτική τους πλειοψηφία, συνάνθρωποί μας πέθαναν το 2007 από τα ναρκωτικά. Ταυτόχρονα, οι δομές του Ο.ΚΑ.ΝΑ. και του ΚΕ.ΘΕ.Α. δοκιμάζονται, ενώ οι υπηρεσίες τους διαρκώς υποβαθμίζονται λόγω της υποχρηματοδότησης και των ελλείψεων του προσωπικού. Μόνο έξι κέντρα πρόληψης προστέθηκαν τα τέσσερα τελευταία χρόνια, ενώ χρειάζονται πολύ περισσότερα. Πολλά απ’ αυτά που λειτουργούσαν για χρόνια, αναστέλλουν τις δραστηριότητές τους, ενώ άλλα κλείνουν. «Κλειστόν λόγω Νέας Δημοκρατίας» είναι η ταμπέλα που τους ταιριάζει. 
      Το Ε.Κ.Τ.Ε.Π.Ν., Εθνικό Κέντρο Τεκμηρίωσης και Πληροφόρησης διέκοψε τη λειτουργία του με ό,τι αυτό σημαίνει για τη χώρα μας. Καταθέτω για τα Πρακτικά την επίσημη ιστοσελίδα του Ε.Κ.Τ.Ε.Π.Ν.. Κλειστόν λόγω της συστηματικής και μακρόχρονης υποχρηματοδότησης από τον Ο.ΚΑ.ΝΑ.. 
      (Στο σημείο αυτό ο Βουλευτής κ. Χάιδος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το Πρόγραμμα Προαγωγής Αυτοβοήθειας στη Θεσσαλονίκη έκλεισε. 
      Καταθέτω, επίσης, για τα Πρακτικά τις απαντήσεις του Υπουργού οι οποίες έρχονται σε αντίθεση με αυτά που αναφέρονται, όπως είπε και ο κ. Καστανίδης, στο Εθνικό Σχέδιο Δράσης κατά των Ναρκωτικών. 
      (Στο σημείο αυτό ο Βουλευτής κ. Χάιδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα άλλα κέντρα δοκιμάζονται, αφού δεν χρηματοδοτούνται ούτε από το Υπουργείο Εσωτερικών ούτε από τον Ο.ΚΑ.ΝΑ., με συνέπεια να οφείλουν τεράστια ποσά σε μισθούς υπαλλήλους, σε ενοίκια και σε προμηθευτές. 
      Από την άλλη πλευρά, δωρεά της Νομαρχίας Αθηνών ύψους 3.000.000 ευρώ για την καταπολέμηση των ναρκωτικών δεν μπορεί τριάντα μήνες μετά να φτάσει στον προορισμό της.
      Το καταθέτω για τα Πρακτικά για να αποδείξω του λόγου το αληθές, αυτήν την αντιφατικότητα. 
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για τους λόγους αυτούς οι απλήρωτοι για μήνες εργαζόμενοι στις υπηρεσίες και στα κέντρα πρόληψης για τα ναρκωτικά καταγγέλλουν και διεκδικούν, οι πολίτες αγωνιούν, η κοινωνία κινητοποιείται και ζητά μέτρα, κυρίως στην περιφέρεια. 
      Καταθέτω για τα Πρακτικά διάφορα ψηφίσματα συλλόγων, φορέων, επιστημονικών οργανώσεων που περιγράφουν την τραγικότητα της κατάστασης και απαιτούν άμεσα μέτρα.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Στα Τρίκαλα αναδείχθηκε προ τριετίας το πρώτο διοικητικό συμβούλιο του παραρτήματος Εθνικού Συμβουλίου κατά των ναρκωτικών και σε συνεργασία με όλους τους φορείς του νομού –τον ιατρικό σύλλογο, την Αυτοδιοίκηση και άλλους- ζήτησαν την ίδρυση και τη λειτουργία μονάδας στεγνού θεραπευτικού προγράμματος. Δυστυχώς μετά από την πρόσφατη παρουσίαση του Εθνικού Σχεδίου Δράσης κατά των Ναρκωτικών διαπιστώνουμε ότι το αίτημά τους δεν γίνεται δεκτό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα πάρω και τη δευτερολογία μου, κύριε Πρόεδρε.
      Στην ίδια πόλη δεκαπέντε αγωνίστριες μάνες χρηστών, ξεπερνώντας τα κοινωνικά ταμπού της επαρχίας, δημοσιοποίησαν το πρόβλημά τους και ζητούν επώνυμα τη λειτουργία θεραπευτικής μονάδας με υποκατάστατα στην πόλη για όλη τη δυτική Θεσσαλία. 
      Καταθέτω για τα Πρακτικά το συγκινητικό υπόμνημα των μητέρων.
      (Στο σημείο αυτό ο Βουλευτής κ. Χρήστος Χάιδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σημειώνω ότι με τη μεταφορά του Νοσοκομείου Τρικάλων στις νέες εγκαταστάσεις υπάρχει χώρος για να λειτουργήσει η μονάδα. 
      Σε ερώτηση που απηύθυνα παλαιότερα ο τότε Υφυπουργός μου απήντησε ότι θα συμπεριληφθεί στο επόμενο Εθνικό Σχέδιο Δράσης. Δυστυχώς, όμως, όταν είδαμε το επόμενο Εθνικό Σχέδιο Δράσης, δεν περιλαμβάνονταν τα Τρίκαλα. Αυτή είναι η συνέπεια και η σοβαρότητα; Έτσι θα πείσει η Κυβέρνηση ότι προσπαθεί ειλικρινά για την αντιμετώπιση των ναρκωτικών; 
      (Στο σημείο αυτό την Προεδρική Έδρα  καταλαμβάνει η  Β’ Αντιπρόεδρος της Βουλής κυρία  ΈΛΣΑ ΠΑΠΑΔΗΜΗΤΡΙΟΥ)
      Κύριοι συνάδελφοι, αυτή είναι η αλήθεια για τα ναρκωτικά και είναι μια αλήθεια που τρομάζει. Και δυστυχώς τα τελευταία τέσσερα χρόνια η Κυβέρνηση δεν έκανε τίποτα. Μεγάλα λόγια, ανέξοδες διακηρύξεις και εξαγγελίες που συνοδεύονται από απογοητευτική απραξία επί της ουσίας, από εκκωφαντική σιωπή στην πράξη, σιωπή που ενοχοποιεί. Και μέσα σε αυτή τη σιωπή, μέσα σ’ αυτή την απραξία οι παραγωγοί και οι έμποροι ναρκωτικών κάνουν δουλειές με φούντες. Το διαπιστώνουμε τελευταία από αυτά που καθημερινά βλέπουν το φως της δημοσιότητας, ενώ στις φυλακές της ναρκωμένης πολιτείας στήνεται πάρτι με ναρκωτικά. 
      Μέσα από τις συλλήψεις των δημόσιων θεραπευτικών μονάδων κατά των ναρκωτικών οι ιδιώτες πλουτίζουν απομυζώντας τις οικογένειες των χρηστών, προσφέροντάς τους σάπια θέλγητρα, όπως θα έλεγε ο ποιητής, με τη μορφή των αβέβαιων προγραμμάτων απεξάρτησης εξπρές. 
      Και όλα αυτά τα ανέχεται η Κυβέρνηση. Είναι μια πολιτική ανοχή που σκοτώνει νέους κυρίως ανθρώπους. Και αυτή η δραματική κατάσταση δεν αλλάζει με ευχολόγια και εκθέσεις ιδεών σαν το Εθνικό Σχέδιο Δράσης κατά των Ναρκωτικών που κατατέθηκε στη Βουλή με καθυστέρηση τεσσάρων χρόνων.
      Κύριοι συνάδελφοι, το πρόβλημα των ναρκωτικών, το πρόβλημα της απεξάρτησης, το πρόβλημα της πρόληψης, το πρόβλημα της κοινωνικής επανένταξης των χρηστών δεν αντιμετωπίζεται με επικοινωνιακά τερτίπια. «Για να γίνει η επαύριο της ζωής πάλι ζωή» και για τους δοκιμαζόμενους συνανθρώπους μας, όπως θα έλεγε και ο Ελύτης, χρειάζεται σχέδιο, συνέπεια και έργο, απαιτείται γενναία χρηματοδότηση για νέες θεραπευτικές μονάδες και σωστή λειτουργία των υπαρχουσών. 
      Στο Εθνικό Σχέδιο Δράσης κατά των Ναρκωτικών προβλέπεται η σταδιακή ενσωμάτωση στα κέντρα υγείας, στο Ε.Σ.Υ. πολλών από τις δομές κατά των ναρκωτικών. Πώς θα μπορέσει να αντιμετωπίσει το Ε.Σ.Υ. με τις ελλείψεις προσωπικού που έχει και με την υποχρηματοδότηση αυτές τις νέες υποχρεώσεις; Πώς μπορεί να επιτευχθεί αυτό;
      Κύριοι της Κυβέρνησης, με την πολιτική σας σ’ αυτό το ζήτημα θυμίζετε αυτό που περιγράφει ο Βάρναλης στο ποίημα του σαν «δειλούς, μοιραίους και άβουλους αντάμα που προσμένουν ίσως κάποιο θάμα». Όμως οι άνθρωποι δεν συμβιβάζονται με τα μοιραία. Οι χρήστες δεν είναι δειλοί αλλά θύματα. Οι πολίτες δεν είναι άβουλοι και η κοινωνία δεν προοδεύει με θαύματα. Γι’ αυτό αντιδρούν, απαιτούν αποφάσεις, πράξεις και πόρους. Γιατί με την απαιτούμενη χρηματοδότηση και τα απαραίτητα έργα και όχι μόνο με διαπιστωτικές εκθέσεις και αόριστες προτάσεις επιτροπών θα αντιμετωπιστεί αποτελεσματικά το πρόβλημα κατά των ναρκωτικών που έχει πάρει με ευθύνη της Κυβέρνησης δραματικές διαστάσεις στη χώρα μας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ πολύ, κύριε συνάδελφε.
      Θεωρώ ότι ήρθε η ώρα να μιλήσει ο κύριος Υπουργός. 
      Ορίστε, έχετε το λόγο για είκοσι πέντε λεπτά, κύριε Υπουργέ. Θα εκτιμηθεί η σύντμηση.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε.
      Κυρία και κύριοι συνάδελφοι, περίμενα με πολύ ενδιαφέρον και αγωνία, θα έλεγα, την επερώτηση των τριάντα πέντε Βουλευτών του ΠΑ.ΣΟ.Κ. για το μεγάλο αυτό θέμα των ναρκωτικών. Διαβάζοντας όμως την επερώτηση αυτή είδα ότι περιορίζεται ουσιαστικά στα θέματα χρηματοδότησης των κέντρων πρόληψης και του Κέντρου Τεκμηρίωσης. Και φυσικά ο πρώτος επερωτών Βουλευτής αφιέρωσε πάνω από το μισό του χρόνου του στο Κέντρο Αυτοβοήθειας της οδού Ικτίνου στη Θεσσαλονίκη, του κ. Φοίβου Ζαφειρίδη, ξεχνώντας φυσικά ότι στη Θεσσαλονίκη υπάρχουν τρία θαυμάσια «στεγνά» προγράμματα στο Ψυχιατρικό Νοσοκομείο Θεσσαλονίκης, του κ. Γεωργάκα, του κ. Δημητρίου και του κ. Γρηγορίου. Το ένα μάλιστα από αυτά είναι πρώτο στο index medicus σε βιβλιογραφικές αναφορές, σε επισκεψιμότητα, σε αποτελεσματικότητα, σε διεισδυτικότητα στην κοινωνία. Στα «στεγνά» αυτά προγράμματα έρχονται πολλοί ψυχίατροι, και όχι μόνο, απ’ όλη την Ευρώπη, για να τα επισκεφθούν και να δουν την τεχνογνωσία τους και ίσως τη δυνατότητα μεταφορά αυτής της τεχνογνωσίας και σε άλλες χώρες. Περιορίστηκε φυσικά, ενώ θα  ήθελα να το βάλει λίγο στο μικροσκόπιο. 
      Γιατί εγώ δεν κρύβομαι πίσω από το δάχτυλό μου, κύριε Καστανίδη. Υπάρχουν συγκεκριμένα χρήματα προς το Υπουργείο Υγείας και Κοινωνικής Αλληλεγγύης. Πρέπει να δουλέψω με συγκεκριμένα χρήματα, τα οποία έχω. Να διεκδικήσω και άλλα, αυτά όμως τα οποία έχω πρέπει να τα διοχετεύσω εκεί που θα έχω τη μεγαλύτερη δυνατή απόδοση, τόσο σε αριθμό χρηστών που ωφελούνται, όσο και γενικά, πρέπει να αξιολογήσω αυτά τα προγράμματα και να κατευθύνω τους όποιους πόρους έχω. Είναι καλό πρόγραμμα, θαυμάσιο, του Φοίβου Ζαφειρίδη, υπάρχουν όμως συγκεκριμένες ανάγκες, συγκεκριμένες προτεραιότητες. Πρέπει να περιορίσουμε τις λίστες μεθαδόνης. Με τα χρήματα τα οποία δίναμε στο συγκεκριμένο πρόγραμμα φτιάχνουμε πέντε καινούρια κέντρα μεθαδόνης. Εκεί έχουμε μεγαλύτερη πίεση, εκεί έχουμε μεγαλύτερη ανάγκη. Για τα «στεγνά» προγράμματα έχουμε κι εναλλακτικές προτάσεις, θαυμάσιες εναλλακτικές προτάσεις, στην πόλη της Θεσσαλονίκης. 
      Και στα κέντρα της πρόληψης ξέρουμε τι χρωστάμε και πολύ καλά μάλιστα. Και πολύ καλά κάνετε που μας το υπενθυμίζετε μέσω του κοινοβουλευτικού ελέγχου τον οποίο είστε υποχρεωμένοι να κάνετε όταν χρωστάμε αυτά τα χρήματα. Δώσαμε πρόσφατα 2.000.000 και, κύριε Σκουλάκη, τα πρώτα χρήματα που φύγανε ήταν για τα Χανιά. Μόλις αυτή την εβδομάδα πληρώθηκαν 34.326 στα Χανιά. Έπρεπε να το ξέρετε. Οι επόμενες ήταν η Ρόδος  με 27.180 και η Κως με 33.789.
      ΕΜΜΑΝΟΥΗΛ ΣΚΟΥΛΑΚΗΣ: Σημερινό είναι το κείμενο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Επικοινωνήστε σας παρακαλώ και με την τράπεζα. Στη Μυτιλήνη και στο Περιστέρι ήδη από τα 2.000.000.
      ΕΜΜΑΝΟΥΗΛ ΣΚΟΥΛΑΚΗΣ: Επικοινώνησα και μου έδωσαν αυτό το κείμενο το οποίο έχετε κι εσείς.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εγώ σας καταθέτω απλώς και την απόφαση του Υπουργού που έγινε πριν από λίγες μέρες για τα 2.000.000 και σε ποια κέντρα πήγαν. Και μάλιστα, επειδή ήξερα ότι θα ήσασταν εδώ, θέλω να σας πω ότι τα πρώτα χρήματα τα οποία φύγανε ήταν για τα Χανιά, για τα οποία έχετε κι εσείς αγωνία. Επιτρέψτε μας όμως  να έχουμε την ίδια αγωνία μ’ εσάς για τη βιωσιμότητα του κέντρου το οποίο ιδρύσατε στα Χανιά. Ξέρω την αγωνία σας, ξέρω και τις προσπάθειες τις οποίες κάνατε για τα κέντρα πρόληψης ως Υφυπουργός Υγείας-Πρόνοιας τότε. Επιτρέψτε μας όμως να έχουμε την ίδια αγωνία για τη συνέχιση αυτών των κέντρων και εμείς, κύριε Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Εκείνο που στήσαμε στο νομό σας δουλεύει;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξέρετε, ήλπιζα ότι ο χώρος των ναρκωτικών θα ήταν ένα πεδίο προσέγγισης όλων των πολιτικών δυνάμεων. Έχουμε που έχουμε τους εμπόρους  ναρκωτικών, οι οποίοι έχουν μπαζούκας να πολεμάνε και ο πολιτικός κόσμος λιανοντούφεκα. Ας ενώσουμε τουλάχιστον αυτά τα λιανοντούφεκα τα οποία έχουμε απέναντι στα μπαζούκας των άλλων κι ας μην βγάζουμε κραυγές εδώ μέσα. Τις κραυγές ας τις βγάζουμε σε κάποιες άλλες επιτροπές όπου εκεί είμαστε αφωνότεροι ιχθύων και εδώ λαλίστατοι. Και ο νοών νοείτω!
      ΑΠΟΣΤΟΛΟΣ ΚΑΚΛΑΜΑΝΗΣ: Να το εξηγήσετε, κύριε Υφυπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ο νοών νοείτω. Δεν χρειάζεται να πω τίποτε άλλο, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Να το εξηγήσετε, για να μην γίνεστε ακουσίως συνεργός…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν χρειάζεται να πω τίποτε άλλο, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: …για να μην γίνεστε ακουσίως συνεργός    -ακουσίως, το τονίζω- μιας προσπάθειας ευτελισμού της Βουλής και προβολής του εν λόγω κυρίου...
      ΠΡΟΕΔΡΕΥΟΥΣΑ (Έλσα Παπαδημητρίου): Μπορώ να αποφύγω το διάλογο, παρακαλώ, στην Αίθουσα;
      ΑΠΟΣΤΟΛΟΣ ΚΑΚΛΑΜΑΝΗΣ: …που έχει γεμίσει τις εφημερίδες με διαφημίσεις.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, με όλο το σεβασμό στο πρόσωπό σας, πάνω απ’ όλα εμένα με πείραξε. Και η πολιτική μου συνείδηση…
      ΑΠΟΣΤΟΛΟΣ ΚΑΚΛΑΜΑΝΗΣ: Αν αναφέρεστε σε αυτό, να το πείτε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι, γιατί δεν θέλω να υποτιμήσω τη νοημοσύνη ούτε του ελληνικού λαού, ούτε των συναδέλφων εδώ μέσα.
      ΑΠΟΣΤΟΛΟΣ ΚΑΚΛΑΜΑΝΗΣ: Να το πείτε. Είστε και Βουλευτής.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Υπάρχει νοημοσύνη. Δεν θέλω να υποτιμήσω τη νοημοσύνη κανενός, κύριε Πρόεδρε. Καταλαβαίνουμε όλοι. Καταλαβαινόμαστε όλοι σε αυτή την Αίθουσα πάρα πολύ καλά. Έχουμε μάθει, μάλιστα, να καταλαβαινόμαστε μεταξύ μας με τα μάτια και μόνο που κοιταζόμαστε.
      ΧΡΗΣΤΟΣ ΠΑΠΟΥΤΣΗΣ: Δεν το καταλαβαίνω αυτό.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξέρετε πολύ καλά τι εννοώ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, μπορείτε να μην προκαλείτε το διάλογο;
      Κύριε Πρόεδρε, κύριοι συνάδελφοι, σας παρακαλώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι, ευχαριστώ, κυρία Πρόεδρε. Θα συνεχίσω. Όμως, βλέπω ότι τα αντανακλαστικά δούλεψαν αμέσως.
      ΑΠΟΣΤΟΛΟΣ ΚΑΚΛΑΜΑΝΗΣ: Δούλεψαν αμέσως…
      Σας ζητώ συγγνώμη ειλικρινώς. Αυτές τις μέρες γίνεται μια προσπάθεια στα μέσα, στον έντυπο Τύπο και στα ηλεκτρονικά μέσα, να εμφανιστεί η Βουλή, η Επιτροπή Οικονομικών Υποθέσεων, το Προεδρείο της και όλα τα μέλη, όλων των κομμάτων, ότι τάχα στέκονταν ως μαθητούδια. Κάποιοι είπαν ότι ήταν ένα ορνιθοτροφείο και ότι επάνω ήταν ο λύκος, ο κ. Βγενόπουλος. Είναι ντροπή αυτό που κάνουν…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, δικαιούστε το λόγο. Θέλετε να τον πάρετε μετά τον Υπουργό;
      ΑΠΟΣΤΟΛΟΣ ΚΑΚΛΑΜΑΝΗΣ: Είναι ντροπή, κυρία Πρόεδρε, αυτό που κάνουν και ο κ. Κωνσταντόπουλος κάνει λάθος τώρα.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας άκουσα, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Διότι, κύριε Υπουργέ, χωρίς να το συνειδητοποιείτε, συνεργήσατε. Ο κ. Βγενόπουλος εκλήθη να είναι πιο σεμνός. Και ο πρόεδρος της επιτροπής του το συνέστησε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε και κύριε Υπουργέ, μου επιτρέπετε να επιβάλω την τάξη;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν θα συνεχίσω, κύριε Πρόεδρε. Εγώ δεν είπα ονόματα.
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αμέσως τα αντανακλαστικά σας…
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος σε αυτό.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας τιμούν τα ζωηρά αντανακλαστικά τα οποία επιδείξατε πάντως.
      ΑΠΟΣΤΟΛΟΣ ΚΑΚΛΑΜΑΝΗΣ: Να μην συνεργούμε ακουσίως, ώστε διάφοροι οικονομικοί παράγοντες που δίνουν λεφτά σε διαφημίσεις, σε καταχωρήσεις, σε σποτ να εμφανίζονται ότι είναι πάνω από το Κοινοβούλιο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ειλικρινά, είναι…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, κύριε Υπουργέ, δύο λεπτά.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν θα πω τίποτε άλλο.
      Κυρία Πρόεδρε, είπα μια κουβέντα. Αντέδρασε ο κύριος Πρόεδρος προς τιμήν του.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, επιτρέψτε μου τη διακοπή.
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί πρέπει όλοι μας να λέμε τα πράγματα με το όνομά τους.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, είστε το άτομο που πρέπει να δίνει το καλό παράδειγμα. Γιατί με δυσκολεύετε;
      ΑΠΟΣΤΟΛΟΣ ΚΑΚΛΑΜΑΝΗΣ: Σε αυτό εδώ πρέπει να συμφωνήσετε μαζί μου. Ζήτησα την άδεια…
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, δεν συμφωνώ με τον τρόπο διεξαγωγής της συζήτησης.
      ΑΠΟΣΤΟΛΟΣ ΚΑΚΛΑΜΑΝΗΣ: …τη δική σας και του κ. Κωνσταντόπουλου, διότι αυτό που είπε αφηρημένα ο κ. Κωνσταντόπουλος...
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, δεν είναι δυνατόν να ανεχθώ αυτό τον τρόπο διεξαγωγής της συζήτησης.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Καθόλου αφηρημένα. Στοχευμένα, να ξέρετε.
      ΠΡΟΕΔΡΕΥΟΥΣΑ (Έλσα Παπαδημητρίου): Δικαιούστε να έχετε το λόγο, ως πρώην Πρόεδρος, μόλις τελειώσει ο κύριος Υπουργός.
      ΑΠΟΣΤΟΛΟΣ ΚΑΚΛΑΜΑΝΗΣ: Ζήτησα την άδειά σας…
      ΠΡΟΕΔΡΕΥΟΥΣΑ (Έλσα Παπαδημητρίου): Την οποία πήρατε, χωρίς να τη δώσω.
      ΑΠΟΣΤΟΛΟΣ ΚΑΚΛΑΜΑΝΗΣ: …και ο κ. Κωνσταντόπουλος σταμάτησε και είπα, επειδή αφηρημένα αναφέρθηκε ο κ. Κωνσταντόπουλος…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω, στοχευμένα.
      ΑΠΟΣΤΟΛΟΣ ΚΑΚΛΑΜΑΝΗΣ: Κοινοβούλιο είμαστε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Πρόεδρε, θα ψάξω τα Πρακτικά να βρω…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στοχευμένα, με την ακρίβεια νευρολογικού σφυρίου. Τόσο στοχευμένα μίλησα, με την ακρίβεια νευρολογικού σφυρίου και τόσο στοχευμένα πάλι απαντήσατε με τα αντανακλαστικά τα δικά σας. Τόσο ωραία, λοιπόν!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, επί της επερώτησης συνεχίστε την αγόρευσή σας.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν θα πω τίποτε άλλο, όμως.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτά που λένε οι φυλλάδες και δεν μιλούσαμε!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας επαναλαμβάνω…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, συνεχίστε παρακαλώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ο κοινοβουλευτικός λόγος μπορεί να είναι και νευρολογικό σφυράκι, αξιότιμε κύριε Πρόεδρε, ενίοτε. Όμως, μπορεί και σε άλλα θέματα, πολύ μεγάλα θέματα τα οποία έχουν να κάνουν και με τον Ο.ΚΑ.ΝΑ.. Και θα ήθελα, προσωπικά τουλάχιστον, το θέμα των ναρκωτικών και ιδιαίτερα ο Ο.ΚΑ.ΝΑ. να είναι ένα πεδίο στο οποίο να μπορέσουμε να συμφωνήσουμε, να μπορέσουμε να τα βρούμε κοινώς μεταξύ μας σε αυτή τη μεγάλη μάχη κατά των ναρκωτικών.
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, συμφωνήσαμε στην επιτροπή. Ομόφωνα βγήκε το πόρισμα της επιτροπής.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριοι συνάδελφοι, ομιλείτε όλοι μαζί!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας άκουσα με θρησκευτική ευλάβεια, κύριε Νασιώκα, και με την ιδιότητά σας. Σας άκουσα με θρησκευτική ευλάβεια όλους. Αφήστε με, τουλάχιστον, να πω αυτά τα λίγα. Δεν θα εξαντλήσω καν το χρόνο.
      Όμως, η υποχρηματοδότηση του Ο.ΚΑ.ΝΑ., κύριοι συνάδελφοι, έχει ρίζες και ευθύνες όλων μας. Και όταν λέων όλων μας, εννοώ όλων μας.
      	Σύμφωνα με τον ιδρυτικό νόμο του Ο.ΚΑ.ΝΑ., τον ν. 2161/1993 και ειδικότερα με το άρθρο 24 του νόμου αυτού υπό τον τίτλο «διάθεση εσόδων», ορίστηκε ότι τα έσοδα από χρηματικές ποινές ή μετατροπές ποινών που επιβάλλονται για παραβάσεις του νόμου αυτού, ως και από δημεύσεις, εισάγονται στον προϋπολογισμό του κράτους υπό ίδιο κωδικό, αριθμό εσόδου. 
      	Με βάση το έσοδο αυτό και ύστερα από πρόταση του Ο.ΚΑ.ΝΑ., εγγράφονται στους προϋπολογισμούς εξόδων των συναρμόδιων Υπουργείων οι σχετικές πιστώσεις που διατίθενται για την αντιμετώπιση του προβλήματος των ναρκωτικών. Με κοινή απόφαση των Υπουργών Οικονομικών, Δικαιοσύνης και Υγείας Πρόνοιας και Κοινωνικών Ασφαλίσεων καθορίζονται οι λεπτομέρειες εφαρμογής του παρόντος άρθρου. Βγήκε η κοινή υπουργική απόφαση, με δική σας υπογραφή και μάλιστα τα έσοδα να πηγαίνουν κατά 35% στο Υπουργείο Δικαιοσύνης και κατά 65% στο Υπουργείο Υγείας. Ουδέποτε εφαρμόστηκε. 
      Ξέρετε τι κάναμε; Έκανα προσωπικούς αγώνες και έτρεχα στα δικαστήρια, προσπαθώντας και εγώ να βρω έσοδα για τον Ο.ΚΑ.ΝΑ., γιατί χωρίς έσοδα δεν μπορεί να γίνει τίποτα, αλλά και ούτε μόνο από τον κρατικό προϋπολογισμό. Γιατί ο νομοθέτης έχει προβλέψει, τα χρήματα από τους εμπόρους ναρκωτικών, από τις μετατροπές των ποινών, από τις δημεύσεις των περιουσιών να πηγαίνουν στον Ο.ΚΑ.ΝΑ.. Εκεί είδαμε, λοιπόν, ότι όλα αυτά καταγράφονταν ομαδικά στον κωδικό 3721 και μεταφέρονταν στη ΙΘ΄ ΔΟΥ Αθηνών και εν συνεχεία στο Υπουργείο Οικονομικών. Αποτέλεσμα αυτού είναι ο Ο.ΚΑ.ΝΑ. να έχει στερηθεί επί πολλά έτη τα ως άνω νομοθετημένα έσοδα. 
      Κύριε Σκουλάκη, θα απαντήσετε εδώ για τις ευθύνες και τις δικές σας και τις δικές μας; Εμείς το βρήκαμε τώρα, γράψαμε φέτος κάποια λίγα χρήματα, όχι όλα, κάναμε μια πρώτη προσπάθεια στον κωδικό 5323, ο οποίος ήταν μηδενικός τα προηγούμενα χρόνια, έστω τα τελευταία δύο χρόνια να εγγραφούν κάποια χρήματα. Είχε γίνει κάτι τα προηγούμενα χρόνια ή μήπως αντί της προσπάθειας ουσιαστικής χρηματοδότησης του Ο.ΚΑ.ΝΑ. έγινε κάτι άλλο; Είχαν αγοραστεί κτήρια άχρηστα. Και το γνωρίζετε καλά, κύριε Σκουλάκη.
      Το 1994 αγοράστηκε κτήριο στην οδό Καποδιστρίου 46 που ουδέποτε χρησιμοποιήθηκε. Πρώην ιδιοκτήτης Γεωργαλάς. Οδός Φυλής 21, αγορά το 2001, ουδέποτε χρησιμοποιήθηκε. Πληρώνουμε και για τη συντήρησή του, πληρώνουμε για τους σοβάδες που πέφτουν και χτυπάνε τον κόσμο που περνάει από κάτω. Ευδόξου 25, ουδέποτε χρησιμοποιήθηκε. Αγοράστηκε το 2002 από κάποιον Ανδριτσάνο. Τα ποσά είναι πάνω από 500.000 ευρώ για το καθένα, αυτό πλησιάζει το 1.000.000 ευρώ. Ο Ο.ΚΑ.ΝΑ. το αγόρασε. Είναι άχρηστα κτήρια, όπως και στη Μάρνη 23. Αυτό μάλιστα στοίχισε 726.000, ενώ τα προηγούμενα 500.000, 600.000 κ.λπ., είναι από τα χρήματα του Ο.ΚΑ.ΝΑ., με τα οποία θα μπορούσαμε να αναπτύξουμε ουσιαστικές δράσεις. 
      Εδώ δεν θα καταλογίσουμε ευθύνες, ούτε θα κάνουμε ισολογισμό ευθυνών. Βρήκατε πολύ ωραία το θέμα της υποχρηματοδότησης του Ο.ΚΑ.ΝΑ. και χτυπάτε την Κυβέρνηση σ’ αυτό και για τα 6.000.000 που ναι, χρωστάμε στα κέντρα πρόληψης και ξεκινήσαμε πληρώνοντας τα 2.000.000. Πληρώνουμε ήδη, και με τις διαβεβαιώσεις που έχουμε, θα πληρώσουμε και τα υπόλοιπα. Και είναι και 1.400.000 που χρωστάει το Υπουργείο Εσωτερικών μέσω της Κ.Ε.Δ.Κ.Ε., τα οποία πιστεύω ότι πολύ σύντομα θα πληρωθούν, και φυσικά είναι και τα 726.000 που χρωστάμε και τα οποία είναι ήδη στο λογιστήριο για να πάνε στο Κέντρο Τεκμηρίωσης και Έρευνας, του κ. Στεφανή. 
      Αλλά σε όλα αυτά τα προγράμματα τα οποία γίνονται, αγαπητοί συνάδελφοι, επιτέλους ας κάνουμε μια αξιολόγηση. Κέντρα πρόληψης έχουμε έντεκα χρόνια, κύριε Σκουλάκη. Press screening test, screening test στους γονείς έχει γίνει, για να μάθουν οι γονείς τι σημαίνει αδιαφορία στα μαθήματα, τι σημαίνει κοκκίνισμα ματιών, τι σημαίνει να αδιαφορείς για το ντύσιμό σου. Ένα απλό press screening test για γονείς δεν έγινε όμως ακόμη, παρά τα εκατομμύρια τα οποία έφυγαν στα κέντρα πρόληψης, ώστε να μάθουν οι γονείς τι σημαίνουν τα απλά συμπτώματα. Υπάρχει σε όλες τις χώρες. Εδώ θα καταλογίσουμε ευθύνες; Δώσαμε εκατομμύρια, πληρώνουμε εκατομμύρια κάθε μέρα. Είναι απλά πράγματα. 
      Μόλις χθες ο σημερινός «ΑΓΓΕΛΙΟΦΟΡΟΣ» λέει ότι πράκτορες της DEA στο σχολείο της Λιτής για να διδάξουν αυτά τα αυτονόητα πράγματα στους μαθητές και στους γονείς του μικρού σχολείου της Λιτής Θεσσαλονίκης, πράγματα τα οποία έπρεπε να κάνουν τα κέντρα πρόληψης. Όλα κάνουν πολύ καλά τη δουλειά τους. Τολμήσαμε, όμως, να κάνουμε όλοι μας, και εσείς και εμείς, πλήρη αξιολόγηση, να ζητήσουμε τα απλά αυτά εργαλεία τα οποία πρέπει να έχει ο γονιός στο σπίτι, ο δάσκαλος, screening test από γονείς για τα παιδιά τους, ανιχνευτικά τεστ και προανιχνευτικά τεστ από τους δασκάλους;
      Βλέπουν ύποπτα σημάδια στους μαθητές μέσα στις τάξεις, στο γυμνάσιο, στο λύκειο, τα οποία είναι συγκεκριμένα, βαθμολογούνται συγκεκριμένα, υπάρχουν σ’ όλες τις χώρες και έχουν σταθμιστεί. Σταθμίστηκαν ποτέ στην Ελλάδα από το περιβόητο Κέντρο Τεκμηρίωσης και Έρευνας; Έγιναν τέτοιες προσπάθειες, ουσιαστικές προσπάθειες, να σωθεί κόσμος; Ωραία είναι να φωνάζουμε. Απασχόλησαν ακόμα και τις επιτροπές μας εδώ. 
      Κάνουμε προσπάθειες, λοιπόν, με τα χρήματα τα οποία έχουμε. Και είναι περιορισμένα. Μακάρι να είχαμε απεριόριστα χρήματα! Θα ήταν ευτυχής ο κάθε Υπουργός Υγείας και Πρόνοιας να είχε απεριόριστα χρήματα και να χρηματοδοτεί το κάθε ερευνητικό πρωτόκολλο, την κάθε έρευνα, το κάθε διδακτορικό το οποίο γίνεται στο χώρο των ναρκωτικών. 
      Μας απασχόλησε ποτέ η έρευνα του ΚΕ.ΘΕ.Α., το φετινό πόρισμα του Παγκόσμιου Οργανισμού Υγείας για τα ναρκωτικά, οι απόψεις τους για την Ελλάδα; Θέλω να μου πείτε ένα κέντρο πρόληψης ή έναν οργανωμένο φορέα που να αντέδρασε εδώ στη Βουλή! Και το Ε.Σ.Ρ. έριξε αμέσως την πρώτη «καμπάνα»  στο κανάλι το οποίο πρόβαλε εμμέσως, με έμμεση διαφήμιση, τέτοιο πρότυπο στην κοινωνία. 
      Εγώ δεν έχω τίποτα με τα άτομα τα οποία έχουν κυλήσει στα ναρκωτικά. Όμως, όταν είσαι ασθενής –γιατί περί ασθενών πρόκειται- ζητάς θεραπεία. Και θα μπορείτε να καταλογίσετε ευθύνες στο Υπουργείο Υγείας, όταν δεν δώσουμε αυτή τη θεραπεία σε κάποιον ο οποίος τη ζητάει, όπου και αν βρίσκεται, ό,τι θέση και αν έχει. 
      Όταν, όμως, βγαίνει και διαφημίζει αυτό το πρότυπο και τα ναρκωτικά τα οποία παίρνει και λέει ότι είναι δικαίωμά του να τα πάρει και, ταυτόχρονα, είναι πρωτοσέλιδο στα περιοδικά και συνεχίζει την εργασία του σαν να μη συμβαίνει τίποτα, αυτό πρέπει να τα στηλιτεύσουμε. 
      Και το κάναμε αυτό εδώ. Όμως, θέλω να μου πείτε αν υπήρξε έστω και ένα αντανακλαστικό από τα κέντρα πρόληψης, από τα ερευνητικά κέντρα, από τα θεραπευτικά κέντρα. Ο πολιτικός κόσμος αντέδρασε έτσι όπως αντέδρασε. Και το Ραδιοτηλεοπτικό Συμβούλιο αντέδρασε με τη σειρά του. Και η έκθεση του Ο.Η.Ε. –και το ξέρετε πολύ καλά, ήσασταν παρών όταν το παρουσίασε το ΚΕ.ΘΕ.Α.- είπε ότι ο υπ’ αριθμόν ένα κίνδυνος είναι τα πρότυπα, τα οποία εμμέσως πλην σαφώς διαφημίζουν, σαν να διαφημίζουν κολόνια ή αυτοκίνητο, τη χρήση των ναρκωτικών. Όπως επίσης διαφημίζεται η επαναφορά τους στην κοινωνία μέσα σ’ όλα τα επίπεδα, σαν να είναι ήρωες πλέον μέσα στην κοινωνία, παρά το ότι είναι χρήστες ναρκωτικών.
      Το επισημαίνει ο Ο.Η.Ε., το επισημαίνει το ΚΕ.ΘΕ.Α.. Είναι μεγάλα προβλήματα τα οποία πρέπει επιτέλους να τα αγγίξουμε, να βάλουμε το δάκτυλό μας επί τον τύπον των ήλων. Ναι, τα προβλήματα χρηματοδότησης είναι τεράστια. 
      Και το τελευταίο ερευνητικό πρωτόκολλο, κύριε Καστανίδη, έστω και αν έχει μικρή θεραπευτική αξία, είμαστε υποχρεωμένοι να το χρηματοδοτήσουμε –όπως και το συγκεκριμένο της οδού Ικτίνου στη Θεσσαλονίκη- αλλά με προτεραιότητες. Όταν η στρόφιγγα είναι συγκεκριμένη, πρέπει να δώσουμε (προς συγκεκριμένες κατευθύνσεις και στοχευμένα) τα χρήματα του ελληνικού λαού, κάνοντας τη δική μας αξιολόγηση. Και εδώ είμαστε πάλι, εφόσον η χρηματοδότηση είναι απρόσκοπτη και έχουμε τα χρήματα, να συνεχίσουμε να χρηματοδοτούμε και τα διδακτορικά τα οποία γίνονται εκεί. Όμως, να έχουμε και κάποια τιμολόγια! Έτσι δεν είναι; Όχι 24.000 για υλικά, για γομολάστιχες και στυλό! Ούτε να έχουμε κάποια άλλα έξοδα τα οποία επίσης έχουμε υποχρέωση να τα ελέγξουμε μέσω του Σώματος Επιθεωρητών Υγείας και Πρόνοιας. Το κάνουμε αυτό.
      ΕΜΜΑΝΟΥΗΛ ΣΚΟΥΛΑΚΗΣ: Μισθοί είναι τα περισσότερα, ρεύμα, τηλέφωνα, κύριε Υπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όχι, μην αγανακτείτε, κύριε Σκουλάκη. Το ξέρετε πολύ καλά το θέμα. Τα έχετε ζήσει αυτά στο Υπουργείο. Όμως, αναγκαζόμαστε πλέον να διυλίζουμε και τον κώνωπα! Αναγκαζόμαστε και τα τελευταία χρήματα τα οποία δίνουμε, να τα περνάμε από κόσκινο πλέον, επειδή δεν υπάρχουν. Και μη μου πείτε ότι ξέρουμε να τα δίνουμε αλλού και εκεί δεν ξέρουμε να τα δίνουμε!
      Να είστε σίγουροι, λοιπόν, ότι τα κέντρα πρόληψης θα επιζήσουν. Θα συνεχίσουμε να τα στηρίζουμε. Πιστεύουμε στην πρόληψη, όσο και εσείς. Ήδη δίνουμε τα πρώτα χρήματα. Ήδη τα δώδεκα καινούρια κέντρα θα γίνουν. Οι νέες μονάδες μεθαδόνης τις οποίες εξαγγείλαμε, θα αρχίσουν να λειτουργούν σύντομα. Ήδη, το Εθνικό Σχέδιο Δράσης για τα Ναρκωτικά το οποίο είναι σε δημόσια διαβούλευση, αρχίζει και αποδίδει καρπούς και πολύ σωστές παρατηρήσεις έρχονται απ’ όλες τις πλευρές, απ’ όλους τους ενδιαφερόμενους. 
      Και όπως ήρθε στην Επιτροπή Κοινωνικών Υποθέσεων, θα έρθει και στη Βουλή για κύρωση και θα συνεχίσουμε τις προσπάθειες. Όμως, θέλουμε και την ουσιαστική βοήθειά σας. Και να είστε σίγουροι ότι η σημερινή επερώτηση βοηθάει πάρα πολύ προς τη σωστή κατεύθυνση. Και μόνο το ότι συζητούμε για τα ναρκωτικά και μόνο ότι συζητούμε για τα μεγάλα προβλήματα τα οποία υπάρχουν, βοηθάει πάρα πολύ.  
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, μου επιτρέπετε μία διακοπή; 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, επιτρέπετε τη διακοπή; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Βεβαίως, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καστανίδη, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, θέλω να σας θέσω ένα πολύ σαφές ερώτημα, επειδή κάνατε έναν υπαινιγμό προηγουμένως για ανθρώπους που δεν μπορούν να απαντήσουν. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μάλιστα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Γνωρίζετε αν οι επιστημονικά υπεύθυνοι του προγράμματος πληρώνονται από τη χρηματοδότησή σας; Η απάντηση είναι όχι. Γνωρίζετε ότι υπάρχουν εθελοντές που προσφέρουν εκεί βοήθεια;  
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας απαντήσω πλήρως. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Δηλαδή, θέλετε να πείτε ότι δεν αντέχετε τον ετήσιο προϋπολογισμό των 160.000 ευρώ και σταματάτε το πρόγραμμα, επειδή έχετε ερώτημα για γομολάστιχες;
      Είναι πραγματικό το ερώτημά μου. Διότι είπατε σε έγγραφη απάντησή σας ότι ουσιαστικά οι άνθρωποι του προγράμματος συναίνεσαν στο να κλείσει. Και πουθενά οι άνθρωποι δεν λένε τέτοιο πράγμα. Ίσως χρειαστεί μετά ο Κοινοβουλευτικός μας Εκπρόσωπος να καταθέσει και το επίσημο έγγραφό τους με το οποίο σας διαψεύδουν. 
      Σας θέτω, λοιπόν, το εξής ερώτημα: Επειδή οι ενδιαφερόμενοι δεν μπορούν να απαντήσουν, ισχυρίζεστε ότι διακόπτετε το πρόγραμμα επειδή έχετε ερώτημα για γομολάστιχες;     
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κατανοώ την έντασή σας, κύριε Καστανίδη. Για πολλά χρόνια δεν γινόταν κανένας απολύτως έλεγχος σε τέτοιου είδους προγράμματα. Και τι να τον κάναμε; Και αν πάλι μας περίσσευαν τα χρήματα και μπορούσαμε να τα δίνουμε αφειδώς παντού, πάλι δεν θα τον κάναμε. Διότι σας είπα ότι είναι σημαντικό να υπάρχει έστω και ένας μόνο ωφελούμενος, άσχετα αν στη Θεσσαλονίκη υπάρχουν άλλα τρία θαυμάσια στεγνά προγράμματα. 
      Ναι, για να σας τα πω αυτά, είδα κάποια στοιχεία, κύριε Καστανίδη, τα οποία με προβλημάτισαν. Και ουσιαστικά μια απάντηση που έδωσαν είναι ότι σταματούν το πρόγραμμα, φυσικά εφόσον δεν υπάρχει χρηματοδότηση από εμάς, από τον Απρίλιο. Υπήρξε μία αλληλογραφία με το συγκεκριμένο κέντρο, το οποίο έχει καλά έως πολύ καλά αποτελέσματα. 
      Και επαναλαμβάνω ότι υπάρχουν κάποιες προτεραιότητες, τις οποίες, ως πολιτικός, ελπίζω να δεχθείτε. Έχουμε υποχρέωση να έχουμε κάποιες προτεραιότητες. 
      Σας είπα να επισκεφθείτε τα τρία στεγνά προγράμματα μόνο στο Ψυχιατρικό Νοσοκομείο Θεσσαλονίκης. Μιλήστε με τον κ. Γεωργάκο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Τα ξέρω πριν από εσάς, κύριε Υπουργέ!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δείτε τα, λοιπόν, και συγκρίνετέ τα. Κάντε μία συγκριτική μελέτη και των αποτελεσμάτων τους και ελάτε στη θέση μου για να δείτε ποια θα χρηματοδοτούσατε, τα μεν ή τα δε. Ελάτε στη θέση μου και πείτε μου τι θα κάνατε αν ήσασταν στο κρίσιμο δίλημμα να χρηματοδοτήσετε κάποια και κάποια να αφήσετε απ’ έξω. 
      Και αν έχετε διαφορετική άποψη, τη συζητάμε πάλι, αλλά εφόσον κάνετε τη συγκριτική μελέτη και εφόσον δείτε τα αποτελέσματα, τη διεισδυτικότητα των προγραμμάτων και τις εναλλακτικές λύσεις που προσφέρουμε. Εδώ είμαι πάλι για να το συζητήσουμε. Φέρτε ξανά το θέμα. Δεν το είχατε θέσει για να έχω μαζί μου όλα τα σχετικά έγγραφα σ’ αυτή την επερώτηση, αλλά ούτε περίμενα ότι θα θέσετε αυτό το θέμα στη συγκεκριμένη επερώτηση και παίρνοντας μάλιστα τόσο πολύ χρόνο για το συγκεκριμένο Πρόγραμμα Αυτοβοήθειας, από τη στιγμή που υπάρχουν εκατοντάδες τέτοια προγράμματα σε όλη τη χώρα. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό κλείνετε, κύριε Υπουργέ! Αν κλείνατε άλλα, θα λέγαμε και γι’ αυτά!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχουν κλείσει και κάποια άλλα, κύριε Καστανίδη, και στη θέση τους δημιουργήθηκαν κάποια άλλα καινούργια, που κατά τη γνώμη μας, είναι πιο αποτελεσματικά. 
      Επαναλαμβάνω ότι το πρόγραμμα είναι πολύ καλό, αλλά κάποια άλλα είναι απλώς καλύτερα. 
      Σας ευχαριστώ πολύ για την προσοχή σας και στη δευτερολογία μου είμαι έτοιμος να απαντήσω σε άλλα θέματα τα οποία θα θέσετε. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ και για τη συντομία σας, παρά τις διακοπές. 
      Το λόγο έχει ο κ. Παπουτσής για δεκαπέντε λεπτά.  
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, για να πιάσουμε τη συζήτηση από εκεί που την άφησε ο κύριος Υπουργός και επειδή ως Κοινοβουλευτικός Εκπρόσωπος θα ήθελα να χρησιμοποιήσω το χρόνο μου με διαφορετικό τρόπο σήμερα, θέλω ευθύς εξ αρχής να καταθέσω στα Πρακτικά την επιστολή των εργαζομένων στα Κέντρα Πρόληψης του Νομού Θεσσαλονίκης και του Σωματείου των Στελεχών Πρόληψης, του Σωματείου Εργαζομένων στα Κέντρα Πρόληψης –Ο.ΚΑ.ΝΑ. και Αυτοδιοίκησης- η οποία διαψεύδει όλους τους ισχυρισμούς του κυρίου Υπουργού, τους οποίους ακούσαμε προηγουμένως. 
      (Στο σημείο αυτό ο Βουλευτής κ. Χρήστος Παπουτσής                       καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεύτερον, κύριε Υπουργέ, επιτρέψτε μου ένα σχόλιο όσον αφορά το γενικότερο πολιτικό σας σχόλιο και τη γενική πολιτική σας παρατήρηση. 
      Διαβάζετε πολύ Πρετεντέρη, κύριε Υφυπουργέ, ή αν δεν διαβάζετε Πρετεντέρη, ανήκετε στον κύκλο των συναδέλφων σας που με σύστημα αυτήν την περίοδο προσπαθούν να παραπληροφορήσουν τον κ. Πρετεντέρη και άλλους δημοσιογράφους στα μέσα μαζικής ενημέρωσης, για να αποδείξουν τι; Να αποδείξουν ότι η Βουλή των Ελλήνων, οι Έλληνες Βουλευτές, δεν μπορούν να αξιολογήσουν τη στάση ενός επιχειρηματία. 
      Και βεβαίως, τι κάνετε με αυτόν τον τρόπο; Σε συνεργασία με τον κ. Πρετεντέρη και άλλους τι κάνετε; Προσπαθείτε να δημιουργήσετε μία σύγχυση στην ελληνική κοινωνία και να ξεχάσει ή να μην καταλάβει ο κόσμος ότι ο κ. Βγενόπουλος εκλήθη εδώ, με την ίδια επιστολή των Βουλευτών του ΠΑ.ΣΟ.Κ., που ζητείται η παρουσία του κ. Αλογοσκούφη, του κ. Βουρλούμη και του κ. Χατζηδάκη, Υπουργού Μεταφορών. Και οι τέσσερις ως συνεργοί ενός μεγάλου εγκλήματος εις βάρος του δημοσίου συμφέροντος της χώρας με το ξεπούλημα του Ο.Τ.Ε. 
      ΠΡΟΕΔΡΕΥΟΥΣΑ (Έλσα Παπαδημητρίου): Είναι αυτό μέρος της ημερήσιας διάταξης, εκλεκτέ, κύριε συνάδελφε; 
      ΧΡΗΣΤΟΣ ΠΑΠΟΥΤΣΗΣ: Απαντώ στη κρίση και στο σχόλιο του κυρίου Υφυπουργού. 
      ΠΡΟΕΔΡΕΥΟΥΣΑ (Έλσα Παπαδημητρίου): Που ήταν απάντηση σε ερώτηση. 
      ΧΡΗΣΤΟΣ ΠΑΠΟΥΤΣΗΣ: Έτσι ξεκίνησε την ομιλία του. 
      Δικαιούμαι, λοιπόν, να απαντήσω και απαντώ με αυτόν τον τρόπο, με απόλυτη σαφήνεια, κοιτώντας τον κ. Υπουργό στα μάτια. 
      Κύριε Υπουργέ, στη δική μου πολιτική διαδρομή και στην πολιτική διαδρομή των συναδέλφων του ΠΑ.ΣΟ.Κ., συμπεριλαμβανομένου του Προέδρου κ. Κακλαμάνη, ο οποίος παρίσταται στην Αίθουσα αυτή, δεν επιτρέπουμε σε κανέναν να αμφισβητήσει την εντιμότητά μας και κυρίως την ικανότητά μας να αντιμετωπίσουμε οποιονδήποτε θίγει τα συμφέροντα του Δημοσίου και κυρίως τη δημοκρατία στη χώρα μας. 
      Να προσέχετε, λοιπόν, όταν πιάνετε στο στόμα σας τους Βουλευτές του ΠΑ.ΣΟ.Κ. και κυρίως σε θέματα που αφορούν την ηθική τάξη των μελών του Κοινοβουλίου. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δεν έκανε κάτι τέτοιο ο Υπουργός! 
      ΧΡΗΣΤΟΣ ΠΑΠΟΥΤΣΗΣ: Αυτό ακριβώς έκανε. Αυτό υπονόησε. Και γι’ αυτό προκάλεσε την αντίδραση όλων μας. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Έτσι το ερμηνεύετε εσείς. 
      ΧΡΗΣΤΟΣ ΠΑΠΟΥΤΣΗΣ: Τότε να ανακαλέσει και να διαβάζει καλύτερα και λιγότερο τον Πρετεντέρη! 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Δεν το καταλαβαίνω. 
      ΧΡΗΣΤΟΣ ΠΑΠΟΥΤΣΗΣ: Να πληροφορεί και αυτός και οι συνάδελφοί του με διαφορετικό τρόπο και με αντικειμενικότητα τον Πρετεντέρη και τους άλλους «Πρετεντέρηδες»!
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Θα σας απαντήσω μετά. 
      ΧΡΗΣΤΟΣ ΠΑΠΟΥΤΣΗΣ : Να απαντήσετε ό,τι θέλετε και να αναλάβετε και τις ευθύνες σας! Διότι το Κόμμα σας όφειλε να υποχρεώσει τον Υπουργό του κ. Αλογοσκούφη, όπως και τον κ. Χατζηδάκη, όπως και τον κ. Βουρλούμη να έρθουν στην επιτροπή και να ενημερώσουν τη Βουλή για το τεράστιο σκάνδαλο που γίνεται. «Ποιούν την νήσσα», φεύγουν από τη συζήτηση και προσπαθούν να στρέψουν τα πράγματα αλλού. Αυτή είναι η πραγματικότητα και αυτό δεν αποτελεί εντιμότητα! Δεν είναι ηθική πολιτική στάση αυτή. Είναι ανέντιμη πολιτική στάση, που καλύπτεται πίσω από τις σχέσεις του κ. Βγενόπουλου με τα μέσα μαζικής ενημέρωσης, λόγω του πακτωλού των χρημάτων που δίνει για τις καταχωρήσεις του. Αυτή είναι η αλήθεια! 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Γιατί το λέτε σε μας; Πείτε το στον κ. Βγενόπουλο!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μαρκόπουλε, παρακαλώ, τουλάχιστον εσάς!
      ΧΡΗΣΤΟΣ ΠΑΠΟΥΤΣΗΣ: Γιατί εσείς υποστηρίζετε αυτές τις πρακτικές. Και γιατί με αυτές τις πρακτικές προσπαθείτε να κάνετε πολιτική.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Θα σας απαντήσω. 
      ΧΡΗΣΤΟΣ ΠΑΠΟΥΤΣΗΣ: Να απαντήσετε ό,τι θέλετε. Όμως, απευθύνομαι στον κύριο Υπουργό. 
      Κύριε Υπουργέ, σήμερα ήρθα με διαφορετικό τρόπο να σταθώ στο θέμα που συζητάμε. Γνωρίζω την αγωνία όλων των συναδέλφων του ΠΑ.ΣΟ.Κ. που έλαβαν το λόγο. Το είδατε και εσείς. Με εξαιρετική τεκμηρίωση, με ειλικρίνεια, με πραγματική αγωνία και πάθος εγκάλεσαν την Κυβέρνηση για τις παραλείψεις σας και την αδιαφορία σας. Με τεκμηριωμένο λόγο και συνεχή προσπάθεια να συμβάλουμε με τον καλύτερο δυνατό τρόπο για την εξέλιξη των προγραμμάτων. 
      Πολλές φορές συνηθίζεται σε αυτά τα θέματα που είναι τόσο πολύ ευαίσθητα να χρησιμοποιούμε στρογγυλεμένο πολιτικό λόγο. Εγώ θέλω να ξεφύγω απ’ αυτήν τη μέθοδο σήμερα. Αισθάνομαι την ανάγκη να μεταφέρω στην Αίθουσα τη φωνή του πολίτη αυτούσια, χωρίς παρεμβάσεις, χωρίς στρογγυλοποιήσεις. Θα σας διαβάσω, λοιπόν, μία επιστολή κραυγής και δύναμης ταυτόχρονα, που έλαβα και θα την διαβάσω έτσι όπως την έλαβα, χωρίς προσχήματα και χωρίς επιτηδεύσεις. 
      Σας διαβάζω, λοιπόν, κυρίες και κύριοι συνάδελφοι: «Πώς μπορεί να βάλει κάποιος σε λέξεις τον πόνο, την αγωνία, το φόβο και μία ζωή κάτω από τη μόνιμη απειλή του θανάτου; Η σκέψη μου σκοντάφτει σε τόσες πολλές εικόνες, σε άπειρα μικρά και μεγάλα γεγονότα, που είναι αδύνατον να χωρέσουν σε ένα σύντομο κείμενο. 
      Βλέπετε, το δικό μου πρόβλημα και μαζί το πρόβλημα χιλιάδων άλλων ανθρώπων στη χώρα μας έχει απλώσει τα σκοτεινά του σύννεφα, καλύπτοντας κάθε στιγμή της ζωής μου, εμποδίζοντας κάθε ανάσα και αναστέλλοντας κάθε απόπειρα διαφυγής.
      Η οικογένειά μου ζει εδώ και περισσότερα από είκοσι χρόνια τον εφιάλτη των ναρκωτικών. Η δύσκολη εφηβεία δύο χαρισματικών κοριτσιών, των αδελφών μου, η έλλειψη ενημέρωσης και σωστής αντίδρασης από τους γονείς μας, ήταν αρκετά για να μπει η χρήση στην καθημερινότητά μας και να εξελιχθεί σταδιακά σε μόνιμη κατάσταση και άνιση μάχη. 
      Είμαι τριάντα πέντε χρονών σήμερα και ζω την ιστορία αυτή εδώ και είκοσι τρία χρόνια. ΄Εζησα συλλήψεις, δικαστήρια, ανακρίσεις στην αστυνομία, απειλητικά τηλεφωνήματα από εμπόρους στο σπίτι και απειλή αποβολής από το σχολείο μου, γιατί κουβαλούσα το στίγμα των πράξεων των αδελφών μου. 
      Μολονότι προσωπικά δεν έκανα ποτέ χρήση καμμιάς μορφής ναρκωτικού, έζησα τον πιο ανείπωτο πόνο, τον πιο μεγάλο εξευτελισμό: Την πικρή γεύση της προδοσίας από τους δικούς μου ανθρώπους και αυτήν την αγωνία, τη μόνιμη αίσθηση μιας απειλής, ενός φόβου από ένστικτο που θα με συνοδεύει μια ζωή, αποτελώντας τον προσωπικό μου αγώνα. 
      Μεγάλωσα σε ένα σπίτι που έμοιαζε πολύ με νεκροταφείο, αν και διέθετε όλα τα μέσα για να θυμίζει παράδεισο. Είχα δύο υπέροχους γονείς, πρόθυμους να προσφέρουν στα παιδιά τους τα πάντα. Αγάπη, στήριξη, σεβασμό, υλικά, ηθικά και πνευματικά αγαθά. Είχα ένα ευρύτερο κοινωνικό και συγγενικό περιβάλλον με ανθρώπους που βρίσκονταν πλάι μας, πρόθυμοι να στηρίξουν με κάθε μέσον τη δοκιμασία μας, να πονέσουν με τη λύπη μας και να χαρούν με τη χαρά μας. Τα είχα όλα και όμως δεν είχα τίποτα, ή πιο σωστά είχα τα πάντα, αλλά όλα μισά. Κάθε χαρά, κάθε αισιόδοξη σκέψη, κάθε προσωπική κατάκτηση, κάθε ευχάριστη στιγμή δηλητηριαζόταν μέσα σε κλάσματα δευτερολέπτου. Έτρεμα κάθε φορά που το τηλέφωνου του σπιτιού κτυπούσε στο σπίτι μας. Έχανα χρόνια από τη ζωή μου μέχρι να διαβάσω το όνομα του χρήστη που βρέθηκε νεκρός στη σελίδα της εφημερίδας. Ξαγρυπνούσα ατελείωτα βράδια, μετρώντας τις ανάσες των ηλικιωμένων πια γονιών μου, που έβλεπαν την υγεία τους να κλονίζεται σημαντικά από τον πόνο και από την στενοχώρια. Τους ντάντευα, τους χαμογελούσα, έκανα ατελείωτες ώρες την ημέρα τον «καραγκιόζη» για χάρη τους και όταν έπεφτα τις νύχτες να κοιμηθώ ένοιωθα τόσο μόνη, γερασμένη και απίστευτα κουρασμένη, μολονότι δεν είχα κάνει σχεδόν τίποτα. Ακόμα και στην περίοδο των σπουδών μου, φρόντιζα να βρίσκομαι κάθε δεύτερο Σαββατοκύριακο στο σπίτι μου ή έτρεχα πανικόβλητη πίσω στο πατρικό μου, σε κάθε τηλεφώνημα που τους άκουγα να κλαίνε από στενοχώρια και απελπισία. Παραμελούσα τις σπουδές μου, το μέλλον μου, τις προσωπικές μου σχέσεις. Δεν είχα κουράγιο και δύναμη να σκεφτώ τίποτα, πέρα από αυτό που ζούσα μέσα στο οικογενειακό μου περιβάλλον. ‘	Έβλεπα την αδερφή μου να λειώνει, να γερνά, να χάνει σιγά-σιγά τη δύναμη και το όνειρο για ζωή, να βυθίζεται σε ένα τεράστιο ψέμα και να πληγώνει άσχημα δίχως να το θέλει όλα όσα αγαπούσε πραγματικά, μαζί με όλα αυτά και εμένα. 
      Αρκετά χρόνια αργότερα, όταν το βάρος του προβλήματος με οδήγησε στην αναζήτηση βοήθειας από εξειδικευμένα προγράμματα, συνάντησα πολλούς ανθρώπους σαν κι εμένα. Είμαι αδελφή χρήστη, το ζωντανό κύτταρο σε έναν οργανισμό που νοσεί και αθέλητα μεταδίδει την ασθένειά του στο μοναδικό υγιές κομμάτι του. 
      Δούλεψα για περισσότερο από ένα χρόνο χέρι με χέρι με νέους ανθρώπους που ζούσαν την ίδια εμπειρία με εμένα και έμαθα πολλά. Έμαθα, πως οι οικογένειες που στους κόλπους τους έχουν χρήστη ναρκωτικών διαθέτουν σε τεράστιο ποσοστό κοινό υπόβαθρο, ακόμα και αν βρίσκονται σε διαφορετικό μορφωτικό ή οικονομικό επίπεδο. 
      Έμαθα, πως ο δικός μου αγώνας είναι να προχωρήσω στη ζωή μου δίνοντας το παράδειγμα σε όσους άφησαν πίσω τη δική τους, εγκαταλείποντας τον αγώνα. ΄Εμαθα πως έπρεπε να γίνω σκληρή με αυτούς που αγαπώ, πιο πολύ για να ανατρέψω συμπεριφορές που καλλιεργούσαν, αντί να καταπολεμούν τη νοοτροπία του χρήστη. Έζησα από κοντά τον αγώνα του μόνιμου προσωπικού και των εθελοντών των προγραμμάτων των Κέντρων Πρόληψης και γνώρισα όλες τις δυσκολίες, τις ελλείψεις, τα προβλήματα και τους οικονομικούς περιορισμούς τους. 
      Πάνω απ’ όλα, όμως, έμαθα πως ο εχθρός μου δεν είναι ο έμπορος που βρίσκεται πλέον σε κάθε γωνία. Κι αυτό είναι ένα άλλο μεγάλο ζήτημα στο οποίο διαθέτετε αμέριστη ευθύνη. Αλλά η αδιαφορία και η παντελής απουσία πολιτικής στον τομέα της καταπολέμησης της μάστιγας των ναρκωτικών από τους κατά καιρούς υπεύθυνους αυτής της χώρας.
      Ήθελα πάντα να βρεθώ στο χώρο του Κοινοβουλίου και να κάνω μία και μόνο ερώτηση σε όλους εσάς. Πιθανώς, η ευκαιρία να μου δίνεται τώρα, μέσα από αυτό το κείμενο. Τριακόσιοι Βουλευτές, ουσιαστικά πολύ περισσότεροι, αν αναλογιστεί κάποιος τις αλλαγές της σύνθεσης του Κοινοβουλίου, μετά από κάθε εκλογική διαδικασία και δεν έχει βρεθεί ένας που να κάθισε στα έδρανα της Βουλής την ώρα που το παιδί του, το ανίψι του ή το παιδί του φίλου του ή και ο ίδιος ο φίλος, ο αδελφός του, παίζει «κορώνα γράμματα» τη ζωή του με μία σύριγγα στο χέρι ή μπροστά σε μία γραμμή κοκαΐνης. Δεν περιμένω απάντηση. Τα ποσοστά των θανάτων και ο αριθμός των χρηστών στην Ελλάδα που αυξάνεται με καταιγιστικούς ρυθμούς, κατεβάζοντας μάλιστα εφιαλτικά τον μέσο όρο ηλικίας, αποκλείουν την αρνητική απάντηση στο ερώτημά μου. 
      Τα νιάτα της Ελλάδας τρεκλίζουν και τρυπιούνται κάτω από το βλέμμα σας και εσείς συστήνετε επιτροπές για να συζητήσετε τα αυτονόητα, να αποφασίσετε πως όντως πρόβλημα υφίσταται και να πράξετε μηδέν. 
      Εθνοπατέρες, τα παιδιά σας εκδίδονται για μία δόση στα στενά της πλατείας Κουμουνδούρου. Μα, εσείς δεν τα βλέπετε, καθώς περνάτε με τα πολυτελή αυτοκίνητά σας αφοσιωμένοι στις σοβαρές υποθέσεις και στη λαμπερή σας ιδιότητα.
      Τα κέντρα πρόληψης και τα κέντρα θεραπείας εξαρτημένων ατόμων υπολειτουργούν και οι επιστήμονες που τα υποστηρίζουν βλέπουν τον αγώνα τους να πέφτει στο κενό, από τις τρικλοποδιές που τους βάζει η δική σας αδιαφορία. 
      Οι εργαζόμενοι στο κέντρο πρόληψης του Ο.ΚΑ.ΝΑ. στην πόλη μου, παραμένουν απλήρωτοι για επτά ολόκληρους μήνες, αλλά συνεχίζουν μόνοι τους τον αγώνα που εσείς με τόση ευκολία χαρακτηρίζετε ως δικό σας αγώνα.
      Ως πότε θα στηρίζεστε στην ψυχική γενναιοδωρία των εθελοντών και στην ευσυνειδησία του προσωπικού των κέντρων αυτών, που προσφέρουν τη ζωή τους, τον προσωπικό τους χρόνο, τα χρήματα και την ενέργειά τους; Για ποια πρόληψη τολμάτε να κάνετε λόγο όταν γνωρίζετε πολύ καλά πως δεν είστε σε θέση να παρέχετε ούτε καν τυπικά εφόδια στο προσωπικό των κέντρων για να κάνουν σωστά τη δουλειά τους, να προσφέρετε την τυπική ενημέρωση σε γονείς και μαθητές σχολείων, πόσο μάλλον να φροντίσετε για την κοινωνική αποκατάσταση, εργασία, για την περίθαλψη, για την ψυχολογική στήριξη των χρηστών, που μόνο από θαύμα μπορούν να καταφέρουν στον κόσμο, που η δική σας αδιαφορία έχει φτιάξει;
      Ως πότε θα στήνεστε μπροστά σε κάμερες και μικρόφωνα μιλώντας για κοινωνική πολιτική, την ώρα που αντί να διοχετεύσετε κονδύλια σε ένα από τα οξύτερα αυτήν τη στιγμή πρόβλημα της ελληνικής κοινωνίας, επιλέγετε να χρηματοδοτείτε επικοινωνιακά πανηγυράκια; Ποιος από σας μπορεί να κοιτάξει στα μάτια τη μητέρα ενός νέου παιδιού που αγωνιά για το ενδεχόμενο να το δει χρήστη και να της πει πως δεν είναι σε θέση να στηρίξει οικονομικά μία μονάδα πρόληψης για το παιδί της, γιατί πρέπει να καλύψει με το ποσό των 1.200.000 ευρώ τον στυλίστα, το χορογράφο, το συνθέτη, το στιχουργό, την αμοιβή του εκάστοτε ερμηνευτή και το promo tour του τραγουδιού που θα εκπροσωπήσει τη χώρα στη Eurovision; Και αναφέρομαι μόνο σε ένα μικρό χαρακτηριστικό παράδειγμα σπατάλης, όταν υπάρχουν άλλα ακόμη μεγαλύτερα και προκλητικά.
      Τα κελιά των φυλακών είναι γεμάτα από χρήστες και άτομα καταδικασμένα για μικροποσότητες ναρκωτικών, από ανθρώπους που έβλαψαν πάνω και πέρα απ’ όλα τον εαυτό τους, όταν οι μεγαλέμποροι ναρκωτικών και οι εμπλεκόμενοι στα δικά σας τεράστια οικονομικά σκάνδαλα κυκλοφορούν ελεύθεροι στους δρόμους απολαμβάνοντας τη δική σας ασυλία και σπαταλώντας το χρήμα που έκλεψαν από τον ελληνικό λαό, στερώντας του την ελπίδα για καλύτερη υγεία, για καλύτερη παιδεία, για καλύτερο μέλλον.
      Πώς φαντάζεστε πως νιώθει ένας πολίτης με τη δική μου προϊστορία, την ώρα που απευθύνεται σε όλους εσάς; Μοναξιά απέραντη. Προσβολή της ανθρώπινης υπόστασης, καταπάτηση της ιδιότητάς του ως πολίτη και ντροπή για το ψέμα, για την αδιαφορία, για τον εμπαιγμό.
      Πιστεύω στο Θεό που κράτησε μέσα μου ζωντανή την ελπίδα ακόμη κι όταν εγώ δεν μπόρεσα να την δω. Πιστεύω στη δύναμη της αγάπης και στον αγώνα της οικογένειάς μου. Πιστεύω τώρα πια στον εαυτό μου και στις δυνάμεις μου. Το γνωρίζω πως ελάχιστα σας αφορά η εκτίμησή μου. Αλλά οφείλω να σας πω, δεν πιστεύω σε κανέναν σας. 
      Μετά από είκοσι χρόνια στο σκοτάδι βγαίνω νικήτρια, γιατί κρατάω μέσα μου τη γνώση της εμπειρίας και την αισιοδοξία της αξιοποίησής της. Δεν με ντροπιάζουν πια ούτε οι σύριγγες, ούτε οι δοκιμασίες, ούτε οι πληγές στην ψυχή και στις σχέσεις μου με όσους αγαπώ. Με τρομάζουν μόνο τα προσωπεία σας, γιατί εξακολουθούν να ξεγελούν όσους ξεκινούν σήμερα το εφιαλτικό ταξίδι, που για μένα βρίσκεται πια στο τέλος.»
      Κυρίες και κύριοι συνάδελφοι, κύριε Υφυπουργέ, δεν αποδέχομαι την ισοπεδωτική απαξίωση του πολιτικού κόσμου. Κατανοώ, όμως, απόλυτα την οργή αυτού του κοριτσιού. Εγώ ντρέπομαι, κύριε Υπουργέ. Εσείς; 
      Μπορεί το κείμενο της επιστολής να φαίνεται υπερβολικό και σκληρό, όπως είναι άδικο και ισοπεδωτικό για τους πολιτικούς όλων των κομμάτων που κινητοποιήθηκαν με γνήσια ευαισθησία και πραγματικό ενδιαφέρον, όπως είναι άδικο για τους πολιτικούς που βιώνουν με αξιοπρέπεια και πόνο ψυχής ανάλογες ιστορίες για τους δικούς τους ανθρώπους τις δικές τους οικογένειες. Αλλά δεν είναι μακριά δυστυχώς από την πραγματικότητα από το πώς νοιώθουν οι χρήστες και οι οικογένειές τους για εμάς. 
      Δεν έχουμε, λοιπόν, την πολυτέλεια, κύριε Υφυπουργέ, θωρακισμένοι μέσα στα κουστούμια του καθωσπρεπισμού και της πολιτικής ορθότητας, να αφαιρούμε την προσδοκία από τους πολίτες, να μην μας εμπιστεύονται οι πολίτες, να αισθάνονται μόνοι και αδύναμοι μπροστά στο πρόβλημά τους. Έχουμε χρέος να κερδίσουμε ξανά την εμπιστοσύνη τους. Έχουμε χρέος να αποδείξουμε ως Κοινοβούλιο, αλλά και ως πολιτικός κόσμος ότι έχουμε τη δύναμη να δώσουμε λύσεις, ότι έχουμε τη δύναμη να δώσουμε σ’ αυτές τις οικογένειες αισιοδοξία και ελπίδα	 για ζωή. 
      Μπορεί ο Ο.ΚΑ.ΝΑ., τα Κέντρα Πρόληψης και Θεραπείας, τα Κέντρα Ενημέρωσης και Κατάρτισης που εκπαιδεύουν τους ανθρώπους που στηρίζουν τα Κέντρα Πρόληψης, να είναι δημιούργημα του ΠΑ.ΣΟ.Κ. Μπορεί να ήταν, αν θέλετε, το «πιστεύω» πολλών ανθρώπων που υπηρέτησαν στο χώρο της υγείας, ιδιαίτερα, όπως είναι ο Μανώλης Σκουλάκης και άλλοι συνάδελφοι, ο Έκτορας Νασιώκας που βρίσκεται εδώ, παλαιότερα ο Πρόεδρος Απόστολος Κακλαμάνης. Αλλά αυτό για εμάς που εμείς το φτιάξαμε, που εμείς το δημιουργήσαμε, που εμείς το στηρίξαμε, ξέραμε πολύ καλά ότι ήταν μόνο ένα σκαλοπάτι. Ήταν ένα σκαλοπάτι προς τη σωστή κατεύθυνση, γι’ αυτό και αγωνιούμε. Γιατί δεν θέλουμε να βλέπουμε να εγκαταλείπονται τα Κέντρα, γιατί δεν θέλουμε να τα δούμε να ερημώνουν. Γι’ αυτό σας εγκαλούμε. Γιατί δεν έχετε κανένα δικαίωμα, κύριοι της Κυβέρνησης, να οδηγείτε τα πράγματα σ’ αυτήν την κατάντια. 
      Δεν πρέπει να επιτρέψουμε όλοι εμείς, κυρίες και κύριοι συνάδελφοι, Βουλευτές όλων των κομμάτων, όχι μόνο στην Κυβέρνηση της Νέας Δημοκρατίας σήμερα, αλλά και σε καμμία κυβέρνηση στο μέλλον να ολιγωρεί και να αδιαφορεί. Δεν πρέπει να επιτρέψουμε ούτε στις αντιλήψεις περί δημοσιονομικής πειθαρχίας που ακούσαμε και σήμερα εδώ, ούτε στις εγγενείς στρεβλώσεις της γραφειοκρατίας που κάνουμε πως δεν καταλαβαίνουμε να συνθλίβουν την αξιοπρέπεια και την ελπίδα για ζωή των ανθρώπων. Είναι ανάγκη και χρέος μας να ρίξουμε τις μάσκες της υποκρισίας. Να αφήσουμε τις «αφ’ υψηλού» θεωρήσεις, τις εύκολες αντιλήψεις περί καθαρότητας και καταστολής –άκουσον, άκουσον- των «μιασμάτων της γειτονιάς»! 
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, κύριε συνάδελφε. 
      ΧΡΗΣΤΟΣ ΠΑΠΟΥΤΣΗΣ: Και αυτό το μήνυμα, κυρία Πρόεδρε –και τελειώνω- δεν είναι μόνο προς τον πολιτικό κόσμο.  Είναι μήνυμα προς την κοινωνία, προς κάθε πολίτη που με ευκολία αντιδρά στη δημιουργία των Κέντρων που επαναστατεί και τελικά ακυρώνει τις προσπάθειες που όλοι μας προσπαθούμε να κάνουμε για να αγκαλιάσουμε με ανθρωπιά τους νέους που κινδυνεύουν να χάσουν τον έλεγχο, το νόημα και την προοπτική της ζωής τους. Είναι χρέος μας να φροντίσουμε για την ενίσχυση της ενημέρωσης, της πρόληψης και της βοήθειας. Να παράσχουμε ό,τι χρειαστεί σε ανθρώπινο δυναμικό, σε υποδομές, σε οικονομικούς πόρους χωρίς καθυστέρηση, με απόλυτη προτεραιότητα. Γιατί το πρόβλημα των ναρκωτικών δεν είναι απέναντί μας. Το πρόβλημα των ναρκωτικών δεν είναι μακριά από εμάς. Είναι δίπλα μας ή μέσα στη δική μας καθημερινότητα και της οικογένειάς μας. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος της Νέας Δημοκρατίας κ. Μαρκόπουλος έχει το λόγο για οκτώ λεπτά.
      Παρακαλώ, κύριε συνάδελφε, να σεβαστείτε το χρόνο.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρία Πρόεδρε, κύριε Υπουργέ, κύριοι συνάδελφοι, θα μου επιτρέψετε υποθέτω να κάνω και εγώ έναν πολιτικό σχολιασμό, για να κλείσουμε ένα κύκλο που άνοιξε, ενώ δεν θα έπρεπε να ανοίξει σ’ αυτήν την τόσο ευαίσθητη συζήτηση την οποία οφείλουμε να κάνουμε με την ευκαιρία μιας εξαιρετικά ουσιαστικής και νομίζω εξαιρετικά υποβοηθητικής για την Κυβέρνηση και για όλους μας επερώτησης της Αξιωματικής Αντιπολίτευσης.
      Σε όλα αυτά τα οποία ειπώθηκαν σχετικά με την ιστορία του κ. Βγενόπουλου και τις αποκρατικοποιήσεις του Ο.Τ.Ε., θέλω να κάνω μονάχα δύο παρατηρήσεις. 
      Η μία παρατήρηση είναι μία εικόνα, η εικόνα της Ολομέλειας, όταν πριν από περίπου δύο μήνες –μπορεί να πέφτω έξω- ήρθε μία τροπολογία εδώ, η οποία έβαζε ένα πλαφόν στο 19% για τη δυνατότητα αγοράς μετοχών του Ο.Τ.Ε.. 
      Μία εικόνα στην οποία ολόκληρη η Αντιπολίτευση έκανε μία προσπάθεια να χλευάσει την Κυβέρνηση ότι εισάγει έναν αντικοινοτικό νόμο, ο οποίος θα εκπέσει στα ευρωπαϊκά δικαστήρια.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Μαρκόπουλε, έχετε οκτώ λεπτά. Μπορείτε να εγκαταλείψετε τον Ο.Τ.Ε.;
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κυρία Πρόεδρε, θα κάνω χρήση των οκτώ λεπτών και της ανοχής σας και σας παρακαλώ πάρα πολύ να μην αφαιρείτε από τον Κοινοβουλευτικό Εκπρόσωπο της Κυβερνητικής Πλειοψηφίας τη δυνατότητα να απαντήσει. Σας ευχαριστώ.
      Συνεχίζω λοιπόν. Ο νόμος αυτός στην πραγματικότητα ήλθε να εμποδίσει κάτι το οποίο θα συζητηθεί εντός των ημερών στη Βουλή και τότε, κύριε αξιότιμε Κοινοβουλευτικέ Εκπρόσωπε της Αξιωματικής Αντιπολίτευσης, θα έλθουν όχι ως κατηγορούμενοι, όπως το θέλατε εσείς, στην Επιτροπή Οικονομικών και ο Υπουργός Εθνικής Οικονομίας και ο Υπουργός Μεταφορών. Διότι έτσι όπως το είπατε, για το μέγα έγκλημα, ασφαλώς είναι σαν να μην θέλατε να έλθουν στην επιτροπή και το γνωρίζετε αυτό, διότι είστε εμπειρότατος στην πολιτική. Άρα, λοιπόν, ο τρόπος που το έθεσε το ΠΑ.ΣΟ.Κ., είναι σαν να μην ήθελε να έλθουν.
      Η δεύτερη παρατήρηση είναι να μην αγωνιάτε για τις κραυγές αυτών,  που όπως είπε ο αξιότιμος πρώην Πρόεδρος της Βουλής, πληρώνουν τις εφημερίδες, και έχουν την οικονομική δυνατότητα να χλευάζουν το Ελληνικό Κοινοβούλιο. Διότι το Ελληνικό Κοινοβούλιο δεν θεωρώ ότι είναι δυνατόν να διχοτομηθεί στην άποψη την οποία έχει απέναντι σε αυτούς τους ανθρώπους. Άρα, δεν είναι λόγος να διαφωνούμε σε αυτό, μάλλον συμφωνούμε, αγαπητέ κύριε Πρόεδρε.
      Κλείνω το θέμα και έρχομαι στο θέμα της επερώτησης. 
      Θα επιχειρήσω να προσεγγίσω το θέμα στα λίγα λεπτά που έχω -διότι δεν έχει κομματική χροιά, δεν έχει καν ιδεολογική χροιά, ούτε θα μπορέσει να μας διαχωρίσει εδώ, αντιθέτως θα μας ενώσει, διότι έχουμε όλοι τον ίδιο σκοπό- από την πλευρά ενός ανθρώπου που έχω βιώσει αυτό το ζήτημα στα ελληνικά νοσοκομεία σαν γιατρός που δούλεψα, με την προσέγγιση την οποία έχω και μέσα από τους νέους ανθρώπους. 
      Θα πω, λοιπόν, προς την Κυβέρνηση με τις προσπάθειες –τις οποίες κάνει- συνέχισης ενός έργου το οποίο παρέλαβε και δεν έχουμε λόγο να διαφωνήσουμε σε αυτό, ότι αν αυτά τα κτήρια που αγοράστηκαν, δεν χρησιμοποιήθηκαν από κάποιους που αγαπούσαν περισσότερο τα κτήρια από τη λειτουργία τους –και αυτό δεν έχει γίνει μόνο στον Ο.ΚΑ.ΝΑ., αλλά έχει γίνει και στα δημόσια νοσοκομεία, δεν θέλω να θυμίσω τώρα πράγματα τα οποία τα ζητούμε- τότε να τα πουλήσουμε.
      Αν έχουμε κέντρα πρόληψης που δεν έχουν λειτουργήσει σωστά και δεν έχουν φέρει αποτελέσματα, δεν θα σας έλεγα να τα κλείσουμε, αλλά εν πάση περιπτώσει να τα διορθώσουμε. 
      Αν έχουμε θεραπευτικές κοινότητες με αποτελέσματα μονοψήφια της εκατό θετικά ως προς την αποθεραπεία συγκεκριμένων ανθρώπων, να τα διορθώσουμε ή να αποκηρύξουμε τις μεθόδους στα συγκεκριμένα κέντρα.
       Αυτό όμως δεν το έχουμε κάνει και οφείλουμε να το κάνουμε. Διότι το συνολικό αποτέλεσμα μίας προσπάθειας, ετών, όλων μας, από όπου και αν είμαστε –διότι είμαστε ενωμένοι σε αυτήν την ιστορία ως προς την κατεύθυνση και θεωρώ και τη μεθοδολογία- δεν είναι και τόσο θετικό για την ελληνική κοινωνία, διότι το ζήτημα έχει προχωρήσει ακόμα περισσότερο από όσο ίσως κι εμείς ζούμε αυτήν τη στιγμή και μπορούμε να διαπιστώσουμε συζητώντας μεταξύ μας. 
      Άκουσα, παραδείγματος χάριν ότι κατηγορούνται διαδικασίες «express» αποτοξίνωσης ναρκομανών. Προσωπική μου άποψη είναι, ότι κάποιες από αυτές σε άλλα μέρη του κόσμου χρησιμοποιούνται θετικά. Επομένως, το ΚΕ.Σ.Υ. οφείλει να πάρει αποφάσεις για το τι είναι δόκιμο και τι δεν είναι δόκιμο, τι είναι δυνατόν να χρησιμοποιείται ή τι δεν είναι δυνατόν να χρησιμοποιείται στην ελληνική χώρα.
      Το Κεντρικό Συμβούλιο Υγείας οφείλει να έχει άποψη για τις θεραπευτικές δυνατότητες. Ούτε η πολιτική ηγεσία ούτε η Ολομέλεια της Βουλής δεν είναι δυνατόν να αποφασίζουν γι’ αυτά τα ζητήματα. Και το λέω αυτό, διότι -εκφράζω την προσωπική μου άποψη- στο θέμα της υποκατάστασης με τη μεθαδόνη, εγώ είμαι απολύτως απογοητευμένος. Είναι πάρα πολλά τα χρήματα τα οποία ξοδεύονται και η προσωπική μου μικρή εμπειρία πάνω σε αυτό το ζήτημα είναι ότι τα αποτελέσματα που έχουμε φέρει είναι εξαιρετικά φτωχά, τόσο φτωχά που θα έλεγα ότι είναι επιβεβλημένο να αλλάξουμε κατεύθυνση και ρότα. 
      Θεωρώ ότι χρειάζονται εξαιρετικά πιο επιθετικές πολιτικές από την πρόληψη συγκεκριμένων κέντρων, θεωρώ πολύ θετική την πρόταση που άκουσα για το διαδίκτυο, επίσης θεωρώ πάρα πολύ θετικό σε όλους αυτούς οι οποίοι χρησιμοποιούν τα Μ.Μ.Ε. και τους ιδιοκτήτες -οι οποίοι έχουν στηριχτεί από όλες τις κυβερνήσεις, δεν εμποδίστηκαν σε κάτι- να συμβάλουν με δωρεάν διαφημίσεις στις ζώνες επιρροής των νέων ανθρώπων κατά των ναρκωτικών.
      Αντίθετα, αυτήν τη στιγμή βλέπουμε ταινίες, οι οποίες με τον τρόπο τους διαφημίζουν τη χρήση των ναρκωτικών και δεν βλέπω εμπόδια ιδιαίτερα σε αυτήν την κατεύθυνση. Αυτή θα είναι η προσφορά της Ολομέλειας του Κοινοβουλίου και της συζήτησης την οποία κάνουμε σε αυτήν την ιστορία.
      Κατά τα άλλα, αν το κίνητρο μιας κουβέντας είναι αν πληρώθηκαν ή δεν πληρώθηκαν κάποιοι υπάλληλοι – που είναι σημαντικός για τον υπάλληλο ο μισθός από τον οποίο ζει – δεν είναι η σωστή αφετηρία μιας συζήτησης. Γιατί η αγωνία όλων μας είναι το αποτέλεσμα αυτής της προσπάθειας την οποία κάνουμε, ένα αποτέλεσμα το οποίο είπα και πριν ότι αισθάνομαι «ιδιαίτερα φτωχό».
      Τέλος, θεωρώ ότι οι δυνατές φωνές είναι σημαντικές και βοηθούν στην κατεύθυνση αυτού το οποίο συζητάμε. Οι κραυγές όμως, οι κομματικές και οι πολιτικές, δεν βοηθούν. Δεν αξίζει τον κόπο να «μαλώσουμε» ή να διαφωνήσουμε τόσο έντονα για ζητήματα τα οποία αποτελούν κοινή αφετηρία σκέψης και δράσης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, θεωρώ πάρα πολύ σωστή τη ρήση του Υπουργού Υγείας και της πολιτικής ηγεσίας του Υπουργείου Υγείας, ότι χρειάζονται οπωσδήποτε περικοπές στις υπερκοστολογήσεις συγκεκριμένων τομέων της υγείας – επειγόντως. Ξοδεύουμε χρήματα χωρίς αποτελέσματα, ενώ χρειαζόμαστε χρήματα σε άλλες κατευθύνσεις, όπου έχουμε ανάγκη από αποτελέσματα καλύτερα από αυτά που είναι τώρα. Αλλά είναι σωστή η κατεύθυνση και η κουβέντα και πρέπει επειγόντως και ταχέως να προχωρήσουμε σε αυτήν.
      Και τέλος, θα μου επιτρέψετε: Ο πρώτος των ομιλητών σας ανεφέρθη σε έναν από τους Νέστορες της πολιτικής ζωής του τόπου, τον Γιάννη τον Κεφαλογιάννη. Παρακαλώ πολύ – δεν το απαιτώ, το παρακαλώ – να μη χρησιμοποιούμε τόσο εύκολα γεγονότα που δεν έχουν κριθεί για ανθρώπους των οποίων η συνείδησή τους – το λέει η ιστορία του – τους οδήγησαν εκτός Κυβέρνησης, δείχνοντας και την εντιμότητά τους και το ήθος τους. Θεωρώ ότι πρέπει να κλείσει εδώ αυτή η συζήτηση και να μην επαναληφθεί.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ.
      Ο κ. Κακλαμάνης έχει ζητήσει το λόγο.
      Έχετε δέκα λεπτά, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, στις 7 Ιανουαρίου αυτού του έτους είχα καταθέσει μία επίκαιρη ερώτηση για τον κύριο Υπουργό Υγείας. Υπογράφω και τη σημερινή επερώτηση. Και τότε και τώρα ήλπιζα ότι ο ίδιος ο Υπουργός Υγείας θα κατεδέχετο να προσέλθει στη Βουλή των Ελλήνων και να απαντήσει, όπως οφείλει. Διότι ο Υπουργός, κυρία Πρόεδρε, έχει την πολιτική ευθύνη και η Βουλή πολιτικές ευθύνες επισημαίνει. Και οι προτάσεις οι οποίες γίνονται εδώ απευθύνονται προς την Κυβέρνηση, το Υπουργικό Συμβούλιο, επομένως στον αντίστοιχο Υπουργό.
      Δεν αποτελεί αυτό μείωση των συναδέλφων Βουλευτών που υπηρετούν ως Υφυπουργοί. Γνωρίζω…
      ΠΡΟΕΔΡΕΥΟΥΣΑ (Έλσα Παπαδημητρίου): Επιτρέψτε μου να πω, κύριε Πρόεδρε, ότι δικαιούται η Κυβέρνηση να εκπροσωπείται από Υφυπουργό.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κυρία Πρόεδρε.
      Γνωρίζω ότι πολλοί Υφυπουργοί και ο παριστάμενος και τη γνώση έχουν και τη διάθεση και τη θέληση να ανταποκριθούν στην αποστολή τους.
      Το πρόβλημα όμως είναι πρώτον, τι κάνουμε εμείς ως Κοινοβούλιο, για να μην δίδεται η δυνατότητα να απαξιώνεται με τον οποιονδήποτε τρόπο το κύρος της Εθνικής Αντιπροσωπείας. Και σε αυτό υπάρχει ευθύνη όχι μόνο στη σημερινή Κυβέρνηση. Διότι και στο παρελθόν και από τη θέση στην οποία κάθεστε εσείς, επανειλημμένως είχα τονίσει ότι η παρουσία των Υφυπουργών στη Βουλή και όταν ακόμα εσωτερικώς στην κατανομή αρμοδιοτήτων έχουν μία σχετική αρμοδιότητα, δεν μπορεί να υποκαθιστά το ρόλο και την ευθύνη του υπεύθυνου Υπουργού.
      Αυτό το φαινόμενο, το οποίο είχε σημαντικά περιοριστεί -και όποιος επιθυμεί μπορεί να ανατρέξει στα σχετικά στοιχεία- από την τετραετία που πέρασε, όλο και περισσότερο συνεχίζεται και αυξάνεται. Δεν θα είχαμε δώσει τη δυνατότητα –κακοπίστως, κατά τη γνώμη μου, και επιπολαίως- να ασκείται η άδικη κριτική στην Επιτροπή Οικονομικών Υποθέσεων –και δεν αναφέρομαι μόνο στο ΠΑ.ΣΟ.Κ., αλλά σε όλους τους Βουλευτές-μέλη της Επιτροπής- εάν ο Υπουργός Οικονομίας προσήρχετο εκεί, για να ενημερώσει την Επιτροπή για το σοβαρό αυτό ζήτημα του Ο.Τ.Ε., στο οποίο καθένας δικαιούται να έχει την άποψή του, να τη διατυπώνει και ο αρμόδιος Υπουργός, να ενημερώνει τη Βουλή. 
      Επίσης, σήμερα πιστεύω ότι θα ήταν πιο αποτελεσματική η συζήτησή μας, εάν ήταν εδώ ο υπεύθυνος Υπουργός, ο κ. Αβραμόπουλος, ο οποίος θα όφειλε να απαντήσει συγκεκριμένα και όχι με γενικότητες που -θα μου επιτρέψει ο κ. Κωνσταντόπουλος- εκ των πραγμάτων ο κ. Κωνσταντόπουλος είναι υποχρεωμένος να απαντήσει. 
      Κύριε Κωνσταντόπουλε, εγώ σας ερωτώ, αυτό που σας είχα ρωτήσει και πριν από πέντε και πλέον μήνες, σχετικά με το Εθνικό Κέντρο Πληροφόρησης και Τεκμηρίωσης για τα ναρκωτικά. Μου είχατε πει τότε, δικαιολογώντας μάλιστα και τον απόντα κύριο Υπουργό, ότι «συναντάται με τον κ. Αλογοσκούφη για τη χρηματοδότηση του Κέντρου Τεκμηρίωσης». Τώρα, μου λέτε «είναι στο Υπουργείο γι’ αυτό το θέμα». 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχει βγει το ένταλμα πληρωμής. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό μου είπατε… 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Υπήρχαν καθυστερήσεις, υπήρχε η απεργία της Τραπέζης της Ελλάδος, διάφορες άλλες καταστάσεις. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Κωνσταντόπουλε, εάν είχα εδώ τον κύριο Υπουργό, δεν θα έλεγα τι μου είπε ο κ. Κωνσταντόπουλος, αλλά θα έλεγα τι μου είπε ο ίδιος. 
      Δίνω μεγάλη σημασία, κυρία Πρόεδρε και με συγχωρείτε που επιμένω σε αυτά. Χθες είχαμε εδώ το νομοσχέδιο για την τροποποίηση του Αγορανομικού Κώδικα. Είχαμε εδώ παρόντα τον συνάδελφο κ. Βλάχο, τον οποίο εγώ κρίνω ως εξαίρετο από κάθε άποψη, ο οποίος πράγματι προσπαθεί να ανταποκριθεί στο έργο, με το οποίο έχει επιφορτιστεί. Όμως, απέναντι στη Βουλή υπεύθυνος είναι ο κ. Φώλιας. Πώς να το κάνουμε; Ο κ. Φώλιας ήρθε προς το τέλος της συνεδριάσεως, αφού είχε αναγγείλει κάποια μέτρα όχι στο Κοινοβούλιο, αλλά σε συνέντευξη που είχε προσδιοριστεί, που θα μπορούσε, εφόσον είχε προσδιοριστεί η συζήτηση του νομοσχεδίου, να την πάει μία ώρα αργότερα ή ενωρίτερα. Αυτή η έλλειψη σεβασμού προς το Κοινοβούλιο δεν βοηθά τη Κυβέρνηση, απλώς δείχνει μία Κυβέρνηση, η οποία δεν τολμά να αναλαμβάνει και τις ευθύνες της. 
      Εδώ, λοιπόν, θα ήθελα να ακούσω και σήμερα τον κ. Κωνσταντόπουλο. Το  Κέντρο Πληροφόρησης και Τεκμηρίωσης για τα ναρκωτικά είναι κλειστό από την 1η Ιανουαρίου αυτού του έτους. Υπάρχει ένα χρέος 900.000 δραχμών, περίπου 1.000.000. Στο διάστημα των πέντε μηνών που έχουν περάσει, έχει καταβληθεί; Δηλαδή, σήμερα που μιλάμε εδώ, έχουν πάει αυτά τα χρήματα, για να συνεχίσει τη λειτουργία του και να μην εκτιθέμεθα και στην Κοινότητα, η οποία, όπως ξέρετε πολύ καλά έχει αυτά τα είκοσι πέντε κέντρα σε όλες τις χώρες-μέλη, για να συγκεντρώνει τις σχετικές πληροφορίες και τα στοιχεία που χρειάζονται για την ευρωπαϊκή πολιτική;
      Επίσης, ο άλλος φορέας που υπό την αιγίδα του Ε.Π.Ι.Ψ.Υ., του Ερευνητικού Πανεπιστημιακού Ινστιτούτου Ψυχικής Υγιείας, είναι αρμόδιο για την εκπαίδευση αυτών που θα στελεχώσουν τα Κέντρα Πρόληψης στη συνέχεια και αυτός δεν λειτουργεί. 
      Αναφορικά με τα Κέντρα Πρόληψης εγώ θα αναφερθώ σε αυτό το έργο του που γνωρίζω, στην περιφέρειά μου. Είχε κλείσει και επί τρεις μήνες, σταμάτησε τη λειτουργία του. Προχθές, χάρις στο φιλότιμο των ίδιων των εργαζομένων, άρχισε πάλι τη λειτουργία του. Βλέπουν τα θύματα των ναρκωτικών και γίνονται δύο φορές θύματα και αυτοί. Αναφέρομαι στο Κέντρο Πρόληψης της Δυτικής Αθήνας. 
      Κύριε Υπουργέ, θα σας παρακαλέσω να πάτε ένα βράδυ στο Μπουρνάζι στο Περιστέρι, στην Αγία Βαρβάρα στο Αιγάλεω, στο Χαϊδάρι, στο Ίλιον, στην Πετρούπολη, στους Αγίους Αναργύρους. Αυτά που ακούσαμε από την επιστολή που διάβασε ο κ. Παπουτσής, είναι δυστυχώς καταθλιπτική συνεχής πραγματικότητα. Αυτή τη στιγμή στις φυλακές, το 50% των κρατουμένων υπολογίζεται ότι είναι χρήστες ναρκωτικών. Αυτό είναι μία τραγωδία την οποία δεν είναι ανάγκη κάποιος να τη ζήσει μέσα στο σπίτι του για να καταλάβει τι σημαίνει. 
      Εγώ συμφωνώ με τον κ. Μαρκόπουλο ότι αυτό είναι ένα θέμα –δεν συμφωνώ ότι δεν είναι ένα θέμα ιδεολογικό, να εξηγούμεθα- είναι ένα θέμα στο οποίο ο καθένας όμως από την πλευρά που το βλέπει -και τα αίτιά του κοινωνικά, οικονομικά- πρέπει να συμβάλει στην αντιμετώπισή του. 
      Κλείνοντας, κυρία Πρόεδρε, λέγω ότι δεν συμβάλει σ’ αυτό η Κυβέρνηση, όπως οφείλει. Διότι εδώ δεν υπολογίζουμε «τρεις το λάδι, τρεις το ξύδι». Εδώ τα πράγματα είναι συγκεκριμένα. 
      Κλείνω, επαναλαμβάνοντας την ερώτηση, κύριε Υπουργέ. Αυτήν τη στιγμή η Δυτική Αθήνα θα έχει τη δυνατότητα –από προχθές ξανάρχισε όπως είπα να λειτουργεί το Κέντρο Πρόληψης- και θα μπορώ εγώ την άλλη εβδομάδα να τους πω ότι θα έχετε και τα χρήματα που σας όφειλαν για τρεις μήνες και να συνεχίσετε; 
      Το Κέντρο Τεκμηρίωσης και το Πρόγραμμα Εκπαίδευσης για τα Κέντρα Πρόληψης μπορούν κύριε Υπουργέ αύριο να αρχίσουν να λειτουργούν; Εάν έχετε εξουσιοδότηση από τον Υπουργό σας, μπορείτε να μας το πείτε.
      Ευχαριστώ κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την Συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, είκοσι εννέα μαθητές και μαθήτριες και πέντε συνοδοί -δάσκαλοι από το 5ο Δημοτικό Σχολείο Χίου. Μαζί τους βρίσκονται και δεκαεννέα γονείς.
      Καλωσορίζουμε παιδιά, δασκάλους και γονείς. 
      (Χειροκροτήματα από όλες τις Πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Χαραλάμπους.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κυρίες και κύριοι συνάδελφοι, είναι «ηλίου φαεινότερον» ότι το Κ.Κ.Ε. δεν συμφωνεί με τη διαπίστωση του Κοινοβουλευτικού Εκπροσώπου της Νέας Δημοκρατίας ότι τα ναρκωτικά δεν έχουν ιδεολογικό υπόβαθρο. Εμείς πάρα πολλές φορές κάναμε τη θέση μας γνωστή, ότι σαφώς έχουν ιδεολογικό υπόβαθρο, ότι τα ναρκωτικά είναι συνυφασμένα με το καπιταλιστικό σύστημα, το πιο απάνθρωπο κοινωνικό σύστημα που υπήρξε ποτέ στη γη, αυτό που διδάσκει τους νέους ότι ο θάνατός σου είναι η ζωή μου, ότι πρέπει να πατούν επί πτωμάτων, που τους προσφέρει όμως αβεβαιότητα, ανασφάλεια, ανεργία. Γι’ αυτό και τα τελευταία διακόσια χρόνια υπάρχει το πρόβλημα των ναρκωτικών. 
      Οι χώρες του υπαρκτού σοσιαλισμού μπορεί να είχαν πολλά προβλήματα, αλλά πρόβλημα ναρκωτικών σ’ αυτές τις χώρες δεν υπήρχε. 
      Το Κομμουνιστικό Κόμμα Ελλάδας έχει υποβάλει πολλές φορές ερωτήσεις παρεμφερείς με τη σημερινή επερώτηση. Δυστυχώς, κύριε Υπουργέ, οι απαντήσεις που παίρνουμε είναι «άλλα λόγια ν’ αγαπιόμαστε». Βέβαια, είπατε ότι τα κέντρα πρόληψης κάνουν πολύ καλά τη δουλειά τους, λες και σήμερα εγκαλούνται τα κέντρα πρόληψης. Η Κυβέρνηση εγκαλείται, διότι ουσιαστικά τα έχει εγκαταλείψει στο έλεος της τύχης τους. 
      Η Δημοτική Μονάδα Πρόληψης της Κέρκυρας είναι το μοναδικό κέντρο πρόληψης που υπάρχει στην Κέρκυρα. Σήμερα το πρωί επικοινώνησα, κύριε Υπουργέ, και έχουν δύο χρόνια να πάρουν χρήματα από τον Ο.ΚΑ.ΝΑ., πέντε εργαζόμενοι ουσιαστικά φυτοζωούν παίρνοντας κάποιες επιχορηγήσεις από το Δήμο Κερκυραίων. Και βέβαια, περιγράφτηκε πριν –δεν θέλω να το περιγράψω εγώ ξανά- το πώς εμπαίζονται από «τον Άννα στον Καϊάφα», από το ένα Υπουργείο στο άλλο. Ο Ο.ΚΑ.ΝΑ. δεν πληρώνει, η Τοπική Αυτοδιοίκηση, αφού δεν ξέρει πόσο είναι το 50% που θα πλήρωνε ο Ο.ΚΑ.ΝΑ., δεν τους πληρώνει και εκείνη. 
      Η αναστολή της λειτουργίας του Κέντρου Τεκμηρίωσης και Πληροφόρησης, όπως επίσης και το Ε.Π.Ι.Ψ.Υ. ουσιαστικά δρα ευθέως ενάντια στα κέντρα πρόληψης, αφού τους απομονώνει από τα διεθνή επιστημονικά δεδομένα, αφού έχει πάψει η υποστήριξη των στελεχών των κέντρων πρόληψης με ενημέρωση, με εκπαίδευση, με ανταλλαγή πληροφοριών κ.λπ..
      Το μεγάλο ερώτημα που μπαίνει είναι: Γιατί. Δεν υπάρχουν χρήματα, κύριε Υπουργέ; Είπατε απεριόριστα. Δεν χρειάζονται απεριόριστα. Δεν υπάρχουν όμως; Υπάρχουν για να χαρίζουμε σε ένα βράδυ 1.200.000.000 ευρώ στην ALPHA BANK; Σε ένα βράδυ ο Υπουργός Άμυνας μας ανέπτυξε τη θεωρία ότι πρέπει το αμυντικό δόγμα της χώρας μας να γίνει αμυντικό-αποτρεπτικό και σε λίγο καιρό να γίνει αποτρεπτικό, ουσιαστικά να ξαναπροχωρήσουμε σε αγορές του αιώνα και πάλι, αγορές που θα τις πληρώνει ο Ελληνικός Λαός, δηλαδή, οι λαϊκές τάξεις της χώρας μας, και εκείνες και τα εγγόνια τους και τα δισέγγονά τ	ους.
      Γιατί γίνονται όλα αυτά; Εμείς θεωρούμε ότι γίνονται σκόπιμα. Υποχρηματοδοτείτε σκόπιμα και τα κέντρα πρόληψης, όπως και τα στεγνά προγράμματα ουσιαστικά για να απελπιστεί ο κόσμος, οι άνθρωποι οι οποίοι έχουν το πρόβλημα μέσα στο σπίτι και να στραφούν στους ιδιώτες.  
      Με το νέο εθνικό σχέδιο δράσης κατά των ναρκωτικών είναι ολοφάνερο πια ότι τα πάντα παραδίδονται και επίσημα στους ιδιώτες. Η βασική αντιμετώπιση των ναρκωτικών αναδεικνύει την υποκατάσταση. Το είπατε και εσείς πριν. Μπορούμε να κάνουμε πέντε κέντρα χορήγησης μεθαδόνης, παρά ένα κέντρο, το οποίο ουσιαστικά να σκοπεύει στα ναρκωτικά μέσα από στεγνά προγράμματα. Παραλείπετε, βέβαια, να πείτε στον κόσμο ότι τα προγράμματα μεθαδόνης ουσιαστικά δεν είναι θεραπεία, αλλά συντήρηση των χρηστών. Και βέβαια ο λόγος που διατίθεται, κατά την άποψή μου, στα κέντρα πρόληψης πια, όπως επίσης και στον Ο.ΚΑ.ΝΑ. είναι να προπαγανδίζει τις θεραπείες υποκατάστασης, οι οποίες πιθανόν μέσα από το νέο σχέδιο να γίνονται μέσα στα νοσοκομεία. 
      Κυρίες και κύριοι συνάδελφοι, το Κ.Κ.Ε. είναι ξεκάθαρο, όσον αφορά την αποτελεσματική αντιμετώπιση των ναρκωτικών. Χρειάζεται ένας φορέας αποκλειστικά δημόσιος, με παροχή υπηρεσιών στα πλαίσια του Υπουργείου Υγείας, με επαρκή χρηματοδότηση και εξειδικευμένο προσωπικό. Καμμιά εμπλοκή ιδιωτών σε καμμιά δομή του συστήματος. Και σε κάθε γωνιά της χώρας μας και στον τελευταίο νομό πρέπει να γίνουν δομές οι οποίες να αποτελούν όλο το φάσμα, δηλαδή, πρόληψη, θεραπεία και αποκατάσταση.
      Στην Κέρκυρα ενώ υπάρχει ομόφωνη απόφαση και των δημοτικών συμβουλίων και των δεκατριών δήμων της χώρας και του Νομαρχιακού Συμβουλίου για να δημιουργηθεί στεγνό πρόγραμμα αντιμετώπισης των ναρκωτικών, ούτε φωνή ούτε ακρόαση, κύριε Υπουργέ.
      Μάλιστα οι παροικούντες την Ιερουσαλήμ ξέρουν ότι η ελίτ των Κερκυραίων που αντιμετωπίζουν πρόβλημα ναρκωτικών με τα παιδιά τους τα στέλνουν στην Ιταλία και μάλιστα σε μονάδες «στεγνών» προγραμμάτων αμφιβόλου, αν θέλετε, αποτελεσματικότητας.
      Ένα μόνο θα πω ακόμη για το ρόλο του ΠΑ.ΣΟ.Κ.. Εγώ θα συμφωνούσα με όλα, συμφωνώ για την επερώτηση. Το θέμα είναι το εξής: Εσείς, οι συνάδελφοί μου του ΠΑ.ΣΟ.Κ., θεωρείτε ότι η αντιμετώπιση των ναρκωτικών μπορεί να γίνει και μέσα από τους ιδιώτες; Εμείς -το είπαμε και πριν- δεν το πιστεύουμε. Διότι με όποια μορφή και αν παρουσιαστεί ο ιδιώτης, ακόμα και σαν μη κερδοσκοπική οργάνωση, ουσιαστικά αποσκοπεί στο κέρδος. Και κάτι τέτοιο εμείς από το ΠΑ.ΣΟ.Κ. δεν το έχουμε δει ακόμη. Στα λόγια μπορεί, στην πράξη όχι. Ακόμα και πριν από λίγες μέρες υπήρχε συνέδριο, το οποίο οργάνωσε μη κυβερνητική οργάνωση, την οποία με την παρουσία τους, αν θέλετε, νομιμοποίησαν. Διότι αυτή η οργάνωση ουσιαστικά εξειδικεύεται στη θεραπεία υποκατάστασης. Πέρασαν απ’ αυτήν πρωτοκλασάτα στελέχη του ΠΑ.ΣΟ.Κ., Βουλευτές, δήμαρχοι κ.λπ..
      Ευχαριστώ.
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε συνάδελφε. 
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κυρία Πρόεδρε.
      Κύριοι συνάδελφοι, η πρόληψη ξεκινάει από την ενημέρωση και δυστυχώς στη χώρα μας, η ενημέρωση είναι σε πάρα πολύ χαμηλό επίπεδο. Είναι βασικό στοιχείο της πρωτοβάθμιας φροντίδας υγείας, η οποία είναι υποτυπώδης έως ανύπαρκτη, και βέβαια δεν αφορά μόνο τον τομέα των ναρκωτικών, αυτόν τον καίριο και κρίσιμο τομέα για τον οποίο συζητούμε σήμερα. Αφορά όλους τους τομείς. Για δείτε τι γίνεται με το AIDS. Δείτε τι γίνεται με τόσα άλλα, όπως το τσιγάρο, που αύριο έχουμε και την Παγκόσμια Ημέρα κατά του Καπνίσματος και χάνουμε είκοσι χιλιάδες ανθρώπους κάθε χρόνο, εξήντα πέντε ανθρώπους την μέρα. Δείτε τι γίνεται με τα τροχαία ατυχήματα.
      Δεν υπάρχει, λοιπόν, πρόληψη, δεν υπάρχει ενημέρωση και απ’ αυτήν την άποψη είναι βαρύτατες οι ευθύνες της πολιτείας διαχρονικά και όλων των κυβερνήσεων που κυβέρνησαν τη χώρα ως τώρα. Έχουμε υποτιμήσει πάρα πολύ αυτόν τον τομέα. 
      Από εκεί και πέρα μιλάμε εδώ για ναρκωτικά. Και το έχουμε πει κι άλλες φορές ότι μιλάμε για εξαρτησιογόνες ουσίες, όχι ναρκωτικά. Ναρκωτικό είναι μια ουσία η οποία προκαλεί νάρκωση, η οποία κοιμίζει, ενώ δεν είναι όλες οι ουσίες οι εξαρτησιογόνες ναρκωτικά. Δεν είναι το LSD, δεν είναι αν θέλετε η κοκαΐνη, οι αμφεταμίνες, δεν είναι τόσα άλλα. Επομένως να μιλάμε για εξαρτησιογόνες ουσίες, στις οποίες υπάγεται και το τσιγάρο και το αλκοόλ. Βέβαια το αλκοόλ, εάν γίνει κατάχρηση, διότι η λελογισμένη χρήση είναι επιτρεπτή, είναι τέλος πάντων τροφή, δεν μπορεί να θεωρηθεί ότι είναι μια ουσία μ’ αυτήν την έννοια εξαρτησιογόνος και επικίνδυνη.
      Πρέπει να δούμε επίσης τον κοινωνικό ρατσισμό που περιβάλλει όλη αυτήν την υπόθεση των ναρκωτικών και πώς αντιμετωπίζονται όλοι οι άνθρωποι που έχουν τέλος πάντων εκτραπεί προς αυτήν την κατεύθυνση κι οι οποίοι είναι άρρωστοι άνθρωποι και προς αυτήν την πλευρά, πρέπει να δούμε πώς θα αντιμετωπίσουμε το πρόβλημα. 
      Αναφέρθηκε κάποια στιγμή από κάποιον από τους ομιλητές εδώ η Κουμουνδούρου και το τι γίνεται εκεί, με τη διακίνηση ναρκωτικών ότι τα παιδιά στην Κουμουνδούρου τροφοδοτούνται. Δυστυχώς μέρα μεσημέρι, βλέπετε να υπάρχει ένας με μια σακούλα και περνάει και προχωράει και μοιράζει. Και μπροστά είναι τρία αυτοκίνητα της Αστυνομίας δεν ξέρω με πόσες δεκάδες αστυνομικούς μέσα και κανένας δεν τους μιλάει. Ή το πολύ πολύ τους μιλάνε και τους λένε: «άλλη φορά μην το ξανακάνεις. Να είσαι καλό παιδί». Και φεύγουν.
      Θα μου πείτε: Είσαι υπέρ της καταστολής; Δεν νομίζω ότι και η καταστολή λύνει το πρόβλημα, γιατί η καταστολή έχει αποδείξει κι αυτή την ανεπάρκειά της και το βλέπουμε, έτσι όπως το έχουμε αντιμετωπίσει. Γιατί ως τώρα, μόνο κατασταλτικά ή σε μεγάλο βαθμό κατασταλτικά το αντιμετωπίζαμε. Καταστολή όμως, πρέπει να υπάρχει για τους εμπόρους ναρκωτικών, αυτούς που έχουν εκεί τη σακούλα και μοιράζουν. Αυτός δεν κάνει χρήση προσωπική. Κάνει εμπόριο ναρκωτικών εκείνη την ώρα. Και βέβαια πίσω απ’ αυτόν είναι ο μεγαλέμπορος. Γιατί αυτός είναι το «βαποράκι». Απ’ αυτήν την άποψη, δεν κάνουμε αυτό που θα έπρεπε να κάνουμε. Και βέβαια είναι γεμάτες οι φυλακές αυτήν τη στιγμή από χρήστες. 
      Άκουσα με προσοχή κι αυτό το πονεμένο γράμμα που διαβάσατε, κύριε Παπουτσή. Βέβαια έχει μια ισοπεδωτική λογική και φθάνει τέλος πάντων να λέει «με τρομάζουν μόνο τα προσωπεία σας». Δεν είναι έτσι. Γιατί αν τα αντιμετωπίσουν έτσι και απ’ αυτήν τη άποψη, περάσουν σ’ αυτού του είδους την απαισιοδοξία και λένε: «δεν βλέπω από πουθενά έλεος, επομένως όλοι είναι καταδικασμένοι» δεν υπάρχει πια άλλη λύση παρά τα ναρκωτικά και δικαιολογημένα αυτός που χρησιμοποιεί τα ναρκωτικά θα πει: «Ενδεχομένως κι εγώ μόνο εκεί μπορώ να βρω τη λύση». Κι αυτό πρέπει να μας απασχολήσει. 
      Τα κέντρα πρόληψης, που έχουν τη μορφή μη κερδοσκοπικών επιχειρήσεων κυρίως των δήμων ή των νομαρχιών, λειτουργούν με την επιστημονική εποπτεία και τη συγχρηματοδότηση του Ο.ΚΑ.ΝΑ..
      Είναι μια σοβαρή προσπάθεια αυτή η οποία έγινε, η οποία δεν ολοκληρώθηκε και η οποία, βέβαια, έχει πάρει πια τον κατήφορο. Και εδώ δεν βλέπω ότι η Κυβέρνηση έχει εξαντλήσει τα περιθώρια.
      Πρώτα-πρώτα, είναι θέμα χρηματοδότησης. Τέλος πάντων, ο Ο.ΚΑ.ΝΑ. χρηματοδοτεί αυτά τα κέντρα πρόληψης κατά 50% και η Τοπική Αυτοδιοίκηση κατά 50%. Πλην, όμως, έχουν αφεθεί αβοήθητοι από παλιότερα. Βέβαια, υπήρχαν και κονδύλια της Ευρωπαϊκής Ένωσης που έρχονταν και που δεν αξιοποιήθηκαν και δεν αξιοποιούνται και σήμερα ακόμα. Όμως θα πρέπει να δούμε και σαν πολιτεία ότι και εμείς πρέπει να καταβάλουμε το αντίστοιχο μέρισμα και αυτό δεν γίνεται. Είπε ο κύριος Υπουργός εδώ ότι ήταν πολλά κέντρα τα οποία δεν λειτουργούν, πέφτουν οι σοβάδες κ.λπ..
      Ας τα φτιάξουμε να μην πέφτουν οι σοβάδες, κύριε Υπουργέ. Δεν λειτουργούν ικανοποιητικά; Να τα κάνουμε να λειτουργούν, γιατί δυστυχώς…
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας είπα ότι τα πήραν, τα αγόρασαν και τα εγκατέλειψαν. Δεν τα χρησιμοποίησαν ποτέ.
      ΑΘΑΝΑΣΙΟΣ ΛΕΒΕΝΤΗΣ: Ναι, δεν τα χρησιμοποιούσαν. Όμως, τώρα κυβερνάτε πέντε χρόνια εσείς. Δεν μπορείτε να το λέτε αυτό. Εγώ να ρίξω όλες τις ευθύνες στο ΠΑ.ΣΟ.Κ., για τότε που κυβερνούσε, αλλά για τα πέντε χρόνια τώρα δεν μπορείτε να πείτε: Επειδή δεν τα χρησιμοποιούσαν αυτοί και εμείς δεν τα χρησιμοποιήσαμε πέντε χρόνια τώρα και τα αφήσαμε και ρημάξανε. Αυτό δεν είναι λογική.
      Νομίζω ότι εδώ υπάρχουν συγκεκριμένες ευθύνες. Και ξέρετε, υπάρχουν, γιατί το κράτος πρόνοιας δεν είναι στις προτιμήσεις, κύριε Υπουργέ, αυτής της Κυβέρνησης και της νεοφιλελεύθερης νοοτροπίας και πολιτικής, την οποία ακολουθείτε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μη μας αποδίδετε τις ευθύνες.
      ΑΘΑΝΑΣΙΟΣ ΛΕΒΕΝΤΗΣ: Και στην ψυχιατρική μεταρρύθμιση κάτι αντίστοιχο γίνεται. Εγκαταλείπονται όλες αυτές οι μονάδες και η «Βοήθεια στο Σπίτι» και τόσες άλλες μονάδες ή δίνονται τόσα λίγα από αυτά που θα έπρεπε να δίνονται.
      Πολλές φορές, μάλιστα, οι εργαζόμενοι μένουν απλήρωτοι για μήνες και είναι και αυτή μια αγωνία. Έχουν ένα δύσκολο έργο να διεκπεραιώσουν και όμως, μένουν και απλήρωτοι. Και πόσος να είναι ο πατριωτισμός, πόση να είναι η αντοχή τους; Υπάρχουν και ανθρώπινες ανάγκες. Τουλάχιστον, να μην πεθάνουν και αυτοί της πείνας. Δεν είναι υποχρέωση της πολιτείας να καλύψει αυτές τις ανάγκες; Πώς τους αφήνουμε έτσι αβοήθητους και περιμένουμε πια να επιτελέσουν ένα τόσο υψηλό έργο;
      Βέβαια ο Ο.ΚΑ.ΝΑ., μεταφέρει τις ευθύνες στο Υπουργείο, το οποίο δεν χρηματοδοτεί. Και έχει δίκιο από αυτήν την άποψη, όπως έχουν δίκιο και τόσοι άλλοι. Παραδείγματος χάρη, έχουμε εδώ το Εθνικό Κέντρο Τεκμηρίωσης και Πληροφόρησης για τα Ναρκωτικά και την Τοξικομανία, που αποτελεί τμήμα του Ερευνητικού Πανεπιστημίου, του Ινστιτούτου Ψυχικής Υγιεινής και όμως, αυτό έφθασε φέτος στο τραγικό σημείο, να αδυνατεί να εκτυπώσει την ετήσια έκθεσή του για την κατάσταση των ναρκωτικών στην Ελλάδα και να μη μπορεί να την αποστείλει ούτε στους διεθνείς οργανισμούς ούτε να πληροφορήσει και την υπεύθυνη πολιτεία.
      Επομένως εδώ ποιος φταίει; Αφήνουμε, δηλαδή, όλους αυτούς τους θεσμούς, όλους αυτούς τους οργανισμούς -που πρέπει να φτιάξουμε και άλλους γιατί δεν φτάνουν- να φυλλορροήσουν; Εκτός του ότι σήμερα έχουμε εβδομήντα δύο κέντρα πρόληψης και δίνουμε τις πιστώσεις που είχαν προϋπολογιστεί, όταν είχαμε τριάντα ένα.
      Επομένως εδώ υπάρχουν σοβαρές ευθύνες και βέβαια, οι εργαζόμενοι, αλλά και όσοι ασχολούνται ζητούν από την Κυβέρνηση να πάρει θέση για το μέλλον των κέντρων, όπως έχει δεσμευθεί.
      Και το ζητάμε και εμείς εδώ, κύριε Υπουργέ, να δεσμευτείτε σαφώς για τη μονιμότητα της χρηματοδότησης και τη θεσμική κατοχύρωση αυτής της προσπάθειας…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω αμέσως, κυρία Πρόεδρε.
      Στο προεκλογικό εθνικό σχέδιο δράσης κατά των ναρκωτικών, Ιούνιος 2007, αναφέρεται ότι τα κέντρα πρόληψης θα ενταχθούν στο Ε.Σ.Υ. και ειδικότερα, στο σύστημα πρωτοβάθμιας φροντίδας. Όμως, δεν βλέπουμε να γίνεται κάτι τέτοιο.
      Αυτό που ζητούν οι εργαζόμενοι, αυτό που ζητούν όλοι όσοι ασχολούνται μ’ αυτόν τον τομέα, είναι κατ’ αρχήν να δούμε τη χρηματοδότηση, να εκσυγχρονίσουμε το σύστημα και βέβαια από εκεί και πέρα, υπάρχουν άλλα θέματα για το πώς θα τα αντιμετωπίσουμε, αν θα είναι στεγνά ή μη στεγνά…
      ΠΡΟΕΔΡΕΥΟΥΣΑ (Έλσα Παπαδημητρίου): Ολοκληρώστε, παρακαλώ.
      ΑΘΑΝΑΣΙΟΣ ΛΕΒΕΝΤΗΣ: … τα προγράμματα αντιμετώπισης των ναρκωτικών, που δεν είναι θέμα της σημερινής επερώτησης και δεν υπάρχει και ο χρόνος για να το αναλύσουμε. 
      Οπωσδήποτε, όμως, είναι κάτι που είναι διαχρονικό, είναι διακομματικό, μας αφορά όλους, αφορά τα παιδιά της διπλανής πόρτας, ενδεχομένως και του δικού μας σπιτιού. Δεν μπορούμε αυτό να το αγνοήσουμε, γιατί το πληρώνουμε ήδη και θα το πληρώσουμε πολύ πιο ακριβά.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Λεβέντη.
      Ο κ. Βαΐτσης Αποστολάτος, τελευταίος Κοινοβουλευτικός Εκπρόσωπος, έχει το λόγο.
      ΒΑΪΤΣΗΣ ΑΠΟΣΤΟΛΑΤΟΣ: Ευχαριστώ, κυρία Πρόεδρε.
      Κύριε Υπουργέ, κύριοι συνάδελφοι, πρώτα απ’ όλα θέλω να ξεκαθαρίσω ότι καταλαβαίνω απολύτως όλη την επερώτηση του ΠΑ.ΣΟ.Κ. και συμφωνώ, αν θέλετε και στα τρία τμήματα της επερώτησης. Μάλιστα, θα το πάω αντίθετα, ξεκινώντας από το τρίτο, που μιλάει για την παύση λειτουργίας του Κέντρου Εκπαίδευσης Στελεχών Πρόληψης, το Ερευνητικό Πανεπιστημιακό Ινστιτούτο Ψυχικής Υγείας. Αντίστοιχα, θα μιλήσω και για το Εθνικό Κέντρο Τεκμηρίωσης και Πληροφόρησης για ναρκωτικά και τοξικομανία, γιατί έτσι δεν δίνεται δυνατότητα συνεργασίας με άλλους εκπαιδευτικούς τομείς.
      Σίγουρα υπάρχει ανακολουθία λόγων και έργων, κύριε Υπουργέ, ειδικότερα γιατί ήσασταν παρών στην εξαγγελία για τα δεκατέσσερα αυτά κέντρα και το πρόβλημα που υπάρχει στη χρηματοδότηση. 
      Το θέμα που κουβεντιάζουμε τώρα είναι οικονομικό. Για μένα το θέμα είναι ζήτημα δημόσιας υγείας και υπάρχει μια σαφής ανακολουθία, γιατί είναι ζήτημα δημόσιας υγείας και φαίνεται ότι γίνεται ζήτημα τιμής, ηθικής και οικονομικής.
      Εκείνο που θέλω να πω, είναι ότι συμφωνώ απολύτως μαζί σας και χάρηκα πάρα πολύ που σας άκουσα να λέτε ότι και το τελευταίο θεραπευτικό πρωτόκολλο, που αναφέρει μία περίπτωση η οποία σώθηκε, είναι πάρα πολύ χρήσιμο και θα κάνουμε ό,τι μπορούμε.
      Αντιλαμβάνομαι επίσης, πρακτικά και ρεαλιστικά, αυτό που λέτε ότι υπάρχουν προτεραιότητες κι έτσι όπως το τεκμηριώσατε στη Θεσσαλονίκη με τα τρία νοσοκομειακά κέντρα, τα στεγνά προγράμματα και αυτό το οποίο έχει μία εκκρεμότητα για τους λόγους που ακούστηκαν.
      Εκείνο, όμως, που θεωρώ σοβαρότερο γι’ αυτό το μείζον ζήτημα των ναρκωτικών στη χώρα μας, στην Ελλάδα και στον κόσμο -ένα σημείο και φαινόμενο κόλασης των καιρών- είναι να ακούω τον Κυβερνητικό Εκπρόσωπο της Κυβέρνησης, να λέει ότι είναι ο χώρος που πρέπει, πραγματικά, να συμβάλλουμε όλοι συνθετικά. Είδα ελάχιστες φωνές να παίζουν το ρόλο Μόντεγιου και Κάπιουλετ, που δεν υπάρχει κανένας λόγος, γιατί συμφωνούμε όλοι ότι κάτι πρέπει να γίνει, γιατί υπήρχε το αλήστου μνήμης σλόγκαν «κάθε χωριό και γήπεδο». Άκουσα τον κ. Καστανίδη να λέει ότι κάποιοι έλεγαν παλαιότερα «όποιος θέλει Ο.ΚΑ.ΝΑ. να τον κάνει σπίτι του».
      Επειδή υπάρχει το εφιαλτικό σενάριο Όργουελ, κάθε σπίτι να χρειάζεται βοήθεια τύπου Ο.ΚΑ.ΝΑ., γι’ αυτό θα πρέπει να κάνουμε ό,τι μπορούμε -και πιστεύω ότι κάνετε κι εσείς- και γι’ αυτό χειροκροτώ την πολλοστή πρωτοβουλία του ΠΑ.ΣΟ.Κ. να φέρει το ζήτημα στην Αίθουσα τούτη.
      Θέλω να πω ότι επειδή συμβαίνουν όλα αυτά κι επειδή η αντιμετώπιση έχει τοποθετηθεί στην πρώτη γραμμή προτεραιοτήτων, πρέπει να το δείξουμε έμπρακτα με την υπερχρηματοδότηση και όχι την υποχρηματοδότηση.
      Εδώ, όμως, θέλω να είμαι πιο συγκεκριμένος και πιο σαφής. Στην επερώτηση του ΠΑ.ΣΟ.Κ. γράφεται ότι είναι γνωστό ότι στόχος της πρόληψης, είναι η μείωση της ζήτησης. Η μείωση της ζήτησης δεν έγκειται στην απλή ενημέρωση, αλλά στην ανάπτυξη δεξιοτήτων και στην καλλιέργεια της ψυχικής ισορροπίας, ώστε ένας νέος άνθρωπος, να μη νιώσει την ανάγκη να ζητήσει στις εξαρτήσεις λύσεις σε προσωπικά και κοινωνικά αδιέξοδα.
      Εδώ, έχω να καταθέσω ως γιατρός, ειδικός μάλιστα και με μία τριακονταετή πείρα –αυτό το λέω πρακτικά, για κανέναν άλλο λόγο- ότι κανένας Ο.ΚΑ.ΝΑ., μα, κανένα πρόγραμμα, δεν μπορεί να είναι λύση σ’ αυτό. Δηλαδή, λύσεις δεν υπάρχουν. Το θέμα του να τρέξει κάποιος σ’ αυτήν την κόλαση –νέος, γιατί δεν προλαβαίνουν να γεράσουν, αυτός είναι ο απλούστατος λόγος, που μιλάμε για νέους- είναι όλη αυτή η συφοριασμένη κατάσταση που ζει ο πλανήτης, από την οικονομία μέχρι το κλίμα ή ανάποδα, γιατί το ένα εξαρτάται από το άλλο. 
      Θέλω να πω ότι όλες αυτές οι απελπισμένες ψυχές, που είναι κυριολεκτικά σαν τις ψυχές των ερωτευμένων –γιατί λέμε ότι ο έρωτας είναι και αυτός μία νευρωσική, ψυχωτική διαταραχή, μπορεί να τη λέμε «παράδεισο», αλλά πολλές φορές γίνεται κόλαση- είναι πραγματικά ευαίσθητοι άνθρωποι, δεν θα έλεγα περισσότερο ή λιγότερο από όλους τους άλλους, που σε κάποια χρονική στιγμή, σε κάποιο ειδικό μέρος, μ’ έναν κατάλληλο άνθρωπο, έχουν αυτήν την προδιάθεση –που δεν είναι άλλοθι- να πέσουν και να εμπλακούν σ’ αυτό το δρόμο, που πολύ συχνά αποδεικνύεται χωρίς επιστροφή.
      Και στο σημείο αυτό, στο «χωρίς επιστροφή», θέλω να τονίσω αυτό που και ο συνάδελφος είπε, ότι δηλαδή το θέμα της μεθαδόνης –και το άκουσα και από άλλο συνάδελφο- είναι ένα θέμα το οποίο πρέπει να το σκεφθούμε πάρα πολύ καλά. Επειδή είπατε ότι πέντε κέντρα συμφέρουν καλύτερα για μεθαδόνη, απ’ ό,τι ο Ο.ΚΑ.ΝΑ., έχουμε φθάσει να πιστεύουμε βαθιά –όχι ότι είναι αμφιλεγόμενο, ισχύει και γι’ αυτό, ότι δηλαδή και ένας αν σωθεί, είναι εντάξει- ότι η μεθαδόνη είναι μία θεραπευτική, σχεδόν θαυματουργή ουσία, για να παρατείνει τη ζωή κάποιων, για να ελαττώσει τις παραβατικές συμπεριφορές. Χωρίς υπερβολή, όμως, θα έλεγα ότι είναι για κάποιους που τους θεωρούμε –χωρίς εισαγωγικά, αλλά κυριολεκτικά- καταδικασμένους. 
      Άρα λοιπόν, με βάση την κριτική που έκανα, στο να μη νοιώθει την ανάγκη, να μη ζητάει ένας νέος άνθρωπος λύση –με εξάρτηση- σε προσωπικά και κοινωνικά αδιέξοδα, θα πρέπει πρακτικά το αρμόδιο Υπουργείο, να κάνει ό,τι μπορεί για να καλυφθούν οι ανάγκες αυτών –αυτά έχουμε και μ’ αυτά θα δουλέψουμε-  των κέντρων.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ίσως δεν θα ήταν πολύ φρόνιμο να μεμψιμοιρούμε –θα μου επιτρέψετε να το πω αυτό- για το αν αφορούν γομολάστιχες ή οτιδήποτε άλλο, όταν αυτοί οι άνθρωποι, όπως άκουσα για την Κέρκυρα, έχουν να πληρωθούν επτά μήνες –και φαντάζομαι ότι είναι χιλιάδες όλοι τούτοι- και χρόνια και βάλε! Από λειτουργοί, θεραπευτικοί ή με κάποιο τρόπο, πέφτουν στον κίνδυνο ή να πεθάνουν από πείνα ή να πέσουν πάρα πολύ εύκολα και αυτοί θύματα αυτής της εξάρτησης, από προσωπικά και κοινωνικά αδιέξοδα.
      Δεν θέλω να πω τίποτα άλλο. Θα ήθελα να επιβραβεύσω την πρωτοβουλία του Πανελληνίου Σοσιαλιστικού Κινήματος και να πω ότι χαίρομαι για τη θέση που παίρνει η Συμπολίτευση. Όμως, να κάνει πρακτικό έργο την άμεση χρηματοδότηση όλων αυτών για τα οποία λέμε και ξαναλέμε στις επιτροπές. Να λειτουργήσουν αυτά, για όσο μικρό ή μεγάλο καλό κάνουν και να δώσουμε όσο περισσότερο χρήμα, γνώση, προσφορά, εθελοντισμό, προσωπική δύναμη και καταβολή ψυχής, σε οτιδήποτε απ’ αυτά που λέμε «εναλλακτικά προγράμματα» που υπάρχουν. 
      Πριν από τρεις μέρες τελείωσε το ένατο διεθνές συνέδριο ιδιωτικής πρωτοβουλίας με άλλες προτάσεις –το Υπουργείο ξέρει πάρα πολύ καλά- αλλά δεν υπήρχε καμμία κυβερνητική παρουσία εκεί. Πρακτικά, λοιπόν, να δείξουμε την αγάπη μας.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Θα ήθελα και εγώ, κυρίες και κύριοι συνάδελφοι, με τη σειρά μου, να επιβραβεύσω και τους πέντε Κοινοβουλευτικούς Εκπροσώπους για τη συμβολή τους σ’ αυτήν την πολύ σημαντική συζήτηση. Συγκινήθηκα αρκετές φορές απ’ αυτήν την Έδρα και θεωρώ ότι συγκινείται και ο ελληνικός λαός που σας ακούσει. 
      Επίσης, θα ήθελα να παρακαλέσω τον Υπουργό, να κλείσει ολιγόλογα τη σημερινή συνεδρίαση.
      Κύριε Υπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε. 
      Κυρία Πρόεδρε, θέλω να διαβεβαιώσω το Σώμα ότι και το κέντρο εκπαίδευσης, το Ε.Π.Ι.Ψ.Υ., και το κέντρο τεκμηρίωσης και τα κέντρα πρόληψης, θα συνεχίσουν να λειτουργούν. Είναι στην πρώτη προτεραιότητά μας, είναι στο Εθνικό Σχέδιο Δράσης, παρά τα όποια προβλήματα χρηματοδότησης υπάρχουν. 
      Επίσης, θέλω να διαβεβαιώσω το Σώμα ότι με λύπη μας κλείνουμε έστω και ένα στεγνό πρόγραμμα. Και έχει δίκιο ο κ. Αποστολάτος ότι με τα ίδια χρήματα κάνουμε τέσσερα κέντρα μεθαδόνης. 
      Όμως, όταν, κύριε συνάδελφε, πρέπει να δημιουργήσουμε οπωσδήποτε τώρα -έπρεπε να το είχαμε κάνει χθες και όχι αύριο- κέντρο μεθαδόνης στην Πτολεμαΐδα όπου υπάρχει πρόβλημα, όταν πρέπει να κάνουμε κέντρο μεθαδόνης στην Θράκη, όταν τα κέντρα μεθαδόνης στοιχίζουν 40.000 ευρώ ετησίως, ενώ ένα στεγνό πρόγραμμα στοιχίζει 160.000 έως 200.000 ευρώ, όταν με το κέντρο μεθαδόνης, όπως χαρακτηριστικά είπατε, θα σώσουμε κάποιους οι οποίοι είναι στο χείλος του γκρεμού, είναι κατεστραμμένοι και θέλουν ένα χέρι βοήθειας, γιατί θα πέσουν στο γκρεμό, τα χρήματα αυτά, θα πρέπει να πάνε εκεί. Μακάρι να είχαμε χρήματα για να πάνε και κάπου αλλού. Φαντάζει πολυτέλεια το να πάνε εκεί, αλλά δεν είναι.   
      Και να ξέρετε ότι είμαστε πάνω από το κεφάλι όλων αυτών των προγραμμάτων, τα παρακολουθούμε και φροντίζουμε να πιάσει τόπο και το τελευταίο ευρώ. Η αγωνία σας είναι και δική μας αγωνία. Η «Φωνή του Πολίτη» που διάβασε ο κ. Παπουτσής, είναι ουσιαστικά η κραυγή της ελληνικής κοινωνίας με τις όποιες υπερβολές υπάρχουν. 
      Και θα υπάρχουν υπερβολές, γιατί σίγουρα εμείς δεν μπορούμε να κατανοήσουμε το πρόβλημα που έχουν οι γονείς και τα αδέρφια αυτών των οικογενειών, οι οποίοι ζουν το πρόβλημα. Διότι είναι οικογένειες, που είναι ολόκληρες μέσα στα ναρκωτικά, άσχετα από το αν μόνο ένα μέλος τους, ένα κύτταρό τους, είναι μέσα στα ναρκωτικά. Ουσιαστικά και τα ζωντανά κύτταρα, έχουν το ίδιο πρόβλημα. 
      Επίσης θα ήθελα να πω στον εκλεκτό κ. Καστανίδη, να μη γίνεται σπέκουλα εδώ μέσα, τουλάχιστον, με το θέμα του κ. Κεφαλογιάννη. Πρόκειται για έναν άνθρωπο ο οποίος υπηρετεί σ’ αυτό το Κοινοβούλιο σαράντα χρόνια και περνάει το δικό του Γολγοθά σήμερα. Ας κλείσει το θέμα στη δικαιοσύνη και ας έρθουμε μετά να το θίξουμε. Πάνω απ’ όλα, αδικούμε τους εαυτούς μας. Και πρόκειται για έναν άνθρωπο, ο οποίος υπηρέτησε αυτό το Κοινοβούλιο όσο κανένας άλλος. 
      Ήθελα, λοιπόν, να κάνω αυτή τη μικρή αναφορά και να πω ότι αδικεί πρώτα τον εαυτό του ο κ. Καστανίδης. Νομίζω ότι ήταν ο μοναδικός από όλους τους Βουλευτές που έθιξε το θέμα αυτό, κάτι που αποτέλεσε και τη μοναδική παραφωνία. 
      Και είμαι σίγουρος ότι σε κάθε «όχι» δικό μας που φωνάζουμε εδώ για τα ναρκωτικά, υπάρχουν δεκάδες έμμεσα «ναι», κάτι που ξέρετε πολύ καλά. Και εδώ μέσα φωνάξαμε ένα τεκμηριωμένο «όχι» στα ναρκωτικά. 
      Επίσης, γνωρίζετε ότι σ’ αυτόν τον πόλεμο, υπάρχουν δύο πλευρές. Η μία κερδίζει εκατομμύρια και όσο κερδίζει εκατομμύρια, ο πόλεμος θα είναι άδικος και άνισος. Και όσο τα δικά μας παιδιά, τα οποία μάχονται, είτε στα κέντρα πρόληψης είτε σε οποιαδήποτε άλλα κέντρα θεραπείας, κερδίζουν λίγες εκατοντάδες ευρώ και συνεχίζουν να δίνουν αυτήν τη μάχη -και ξέρουμε ότι βάζουν πλάτη και τους είμαστε ευγνώμονες- θα είμαστε δίπλα τους. Και όλος ο πολιτικός κόσμος τους τιμά. Τους τιμούν και αυτοί που τα δημιούργησαν, αλλά και εμείς, που συνεχίζουμε –και θα συνεχίσουμε- να λειτουργούμε τα κέντρα πρόληψης και τα κέντρα θεραπείας πάνω απ’ όλα. 
      Συμφωνώ, κύριε συνάδελφε, ότι είναι θέμα δημόσιας υγείας, αλλά ταυτόχρονα είναι και ζήτημα ζωής και προστασίας της νεότητας. Έτσι βλέπουμε εμείς αυτό το θέμα. 
      Και θα επαναλάβω πολλές φορές ότι η μάχη που δίνουμε είναι άνιση. Ας ενώσουμε, όμως, τις δυνάμεις μας, γιατί δεν περισσεύει κανένας σ’ αυτόν το διαρκή πόλεμο, που γίνεται ενάντια στα ναρκωτικά και ιδιαίτερα ενάντια σ’ αυτούς –επαναλαμβάνω- που κερδίζουν.
      Δεν άκουσα τίποτα σ’ αυτήν την προσπάθεια, που επίσης πρέπει να γίνει, κύριοι συνάδελφοι, ώστε τα χρήματα που είναι από δεσμεύσεις ναρκωτικών, να πάνε στον Ο.ΚΑ.ΝΑ. -αυτοκίνητα, κότερα, τα πάντα, ό,τι είναι- με μεγαλύτερες ποινές, με ποινές εξοντωτικές και όχι μόνο σε αυτούς που διακινούν τα ναρκωτικά, αλλά και στις επόμενες γενεές των οικογενειών τους, ώστε να μην τολμήσει κανένας να μπει σ’ αυτόν τον πειρασμό. 
      Προχωρούμε στις ρυθμίσεις αυτές και σύντομα θα έχουμε πολύ περισσότερα έσοδα από τις μετατροπές των ποινών στον Ο.ΚΑ.ΝΑ., ώστε να μπορέσουμε να χρηματοδοτήσουμε και το τελευταίο πρόγραμμα που έχουμε ανάγκη και με το οποίο μπορούμε να σώσουμε έστω και έναν, ο οποίος θεωρείται καταδικασμένος ακόμη και από τους ίδιους τους γονείς. 
      Είπατε για τα κτήρια αυτά που πήρατε, όμως μας στοίχισαν εκατομμύρια. Θα τα πουλήσουμε. Ήδη τα πουλάμε, για να ενισχύσουμε αυτά τα προγράμματα. Πρόκειται για κτήρια που αγοράστηκαν και που ουδέποτε χρησιμοποιήθηκαν. Ο χώρος τους είναι ακατάλληλος. Η τοποθεσία τους είναι ακατάλληλη. Η χρησιμότητά τους είναι αμφισβητούμενη. Θα πουληθούν. Το γνωρίζετε καλά, κύριε Σκουλάκη. Δεν είπατε τίποτα. Ούτε ο Κοινοβουλευτικός Εκπρόσωπος απάντησε σε αυτό. 
      Όπως και για την αδυναμία εφαρμογής του ν. 2161/1993 η ευθύνη είναι όλων μας. Όλοι μας έχουμε ευθύνη και το ξέρετε πολύ καλά. Ο Ο.ΚΑ.ΝΑ. πρέπει να χρηματοδοτηθεί. Πρέπει να χρηματοδοτηθεί γενναία και κάποιοι πρέπει να τον πληρώσουν. Σωστά το νομοθετικό Σώμα αποφάσισε ότι θα τον πληρώσουν αυτοί που εμπορεύονται την ανθρώπινη ζωή και τον ανθρώπινο πόνο, οι έμποροι ναρκωτικών, οι περιουσίες αυτών των ανθρώπων, η μετατροπή των ποινών στα δικαστήρια. Έτσι θα προχωρήσουμε, με τη διαβεβαίωση ότι τα κέντρα αυτά θα μείνουν όρθια και θα δημιουργηθούν και άλλα. 
      Γίνονται νέα κέντρα μεθαδόνης. Γίνονται νέα κέντρα πρόληψης. Νέα προγράμματα θα χρηματοδοτηθούν. Όλα αυτά, φυσικά, κάτω από το δικό σας κοινοβουλευτικό έλεγχο και κάτω από το δικό σας άγρυπνο μάτι. Θέλουμε ακόμη πιο πολύ, να ενισχυθεί αυτός ο κοινοβουλευτικός έλεγχος στα ευαίσθητα θέματα, ιδιαίτερα των ναρκωτικών, και σε θέματα που αφορούν ευπαθείς κοινωνικές ομάδες. 
      Όσο για την τελευταία παρατήρηση που κάνατε, κύριε Παπουτσή, οφείλω να σας απαντήσω ότι δεν υπάρχει κανένας «πρετεντερισμός» ούτε οτιδήποτε άλλο. Απλώς η γραφίδα ή η φωνή που αναφέρατε, άλλοτε χαϊδεύει αφτιά και άλλοτε όχι. Όμως, ας ψαχθούμε όλοι αν αρμενίζουμε στραβά ή αν στραβός είναι ο γιαλός. Πάντως ορισμένες γραφίδες, αρμενίζουν στο ίδιο μήκος κύματος συνέχεια. Πότε μας χαϊδεύουν τα αφτιά και πότε όχι. Όμως, ας μη δυσανασχετούμε, όταν δεν μας χαϊδεύουν τα αφτιά. 
      Σας ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      ΧΡΗΣΤΟΣ ΠΑΠΟΥΤΣΗΣ: Κυρία Πρόεδρε, μπορώ να πάρω το λόγο; 
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κυρία Πρόεδρε. 
      Ο κύριος Υφυπουργός αναφέρθηκε ξανά στην υπόθεση των κτηρίων. Κύριε Υφυπουργέ, μετά από τεσσεράμισι χρόνια διακυβέρνησης της Νέας Δημοκρατίας, τα κτήρια που παραλάβατε το 2004 και ήταν εγκαταλελειμμένα, τώρα είναι έτοιμα προς χρήση; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν καταλάβατε τι είπα, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Βεβαίως, κατάλαβα. Κατάλαβα πάρα πολύ καλά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξοδέψατε χρήματα του ελληνικού λαού, χρήματα του Ο.ΚΑ.ΝΑ., που έπρεπε να πάνε σε προγράμματα, σε άχρηστα κτήρια, που ουδεμία χρησιμότητα έχουν. Βρίσκονται σε ακατάλληλες τοποθεσίες στο κέντρο των Αθηνών και κανείς δεν τα πλησίαζε. Κανείς δεν τα αγόραζε. Και αυτά ήταν χρήματα του Ο.ΚΑ.ΝΑ.. Δεν ήταν δικά σας χρήματα. Δεν μπορούν να χρησιμοποιηθούν. Θα πουληθούν. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. Σας παρακαλώ, μη διακόπτετε πάλι. 
      Ορίστε, κύριε Παπουτσή. 
      ΧΡΗΣΤΟΣ ΠΑΠΟΥΤΣΗΣ: Ελπίζω ότι η διακοπή του κυρίου Υφυπουργού δεν θα περιληφθεί στο χρόνο μου. 
      Επαναλαμβάνω, λοιπόν, γιατί προφανώς δεν καταλάβατε. Θεωρείτε ότι σήμερα που μιλάμε, τεσσεράμισι χρόνια μετά την ανάληψη της Κυβέρνησης από τη Νέα Δημοκρατία, ο Ο.ΚΑ.ΝΑ. αξιοποιεί τα χρήματα που έχει; Χρηματοδοτείται ο Ο.ΚΑ.ΝΑ.; 
      Θέλετε να πείτε ότι έγιναν λαθεμένες επιλογές; Μπορείτε να το πείτε και να το ισχυριστείτε. Οι αρμόδιοι της εποχής εκείνης έχουν διαφορετική προσέγγιση. Όμως σας ρωτώ: Παρά το γεγονός, ότι, όπως λέτε εσείς και όχι εγώ, ξοδεύτηκαν χρήματα για κάποια κτήρια, σταμάτησε η χρηματοδότηση του Ο.ΚΑ.ΝΑ.; Σταμάτησε η χρηματοδότηση των προγραμμάτων; Σταμάτησε η χρηματοδότηση στα υπόλοιπα κέντρα; Όχι, βέβαια! Αυτή είναι η αλήθεια. 
      Επομένως δεν μπορείτε να ισχυρίζεστε σήμερα, αναφερόμενος γενικώς στα κτήρια που βρήκατε, γιατί έτσι εσείς θεωρείτε ότι επιβεβαιώνετε την πολιτική που κάνατε προεκλογικά, πριν από το 2004. Υπενθυμίζω ότι ιδιαίτερα στον τομέα της υγείας, δεν είστε και πολύ φερέγγυοι για τα επιχειρήματά σας.
      Υπενθυμίζω ότι το κεντρικό σας επιχείρημα, ήταν η πολιτική της κατσαρίδας. Γι’ αυτόν το λόγο αυτό κάνετε και τώρα. Όμως τεσσεράμισι χρόνια μετά, δεν δικαιούστε να χρησιμοποιείτε τα ίδια επιχειρήματα και, κυρίως, σε μια επερώτηση, όπου εγκαλείστε να απαντήσετε γιατί δεν λειτουργούν τα κέντρα σήμερα, γιατί δεν χρηματοδοτούνται οι μισθοί των ανθρώπων οι οποίοι προσφέρουν τις υπηρεσίες τους και παίρνουν ένα τεράστιο ψυχικό και επιστημονικό βάρος πάνω τους. Γιατί δεν λειτουργείτε τα Κέντρα Πρόληψης και Τεκμηρίωσης, τα οποία έχουν βασικό στόχο, το πώς θα προετοιμάσουν την ελληνική κοινωνία, και κυρίως, πώς θα αποτρέψουν τα νέα παιδιά, να εμπλακούν στον κίνδυνο των ναρκωτικών. Σε αυτά δεν δίνετε απαντήσεις. 
      Εδώ, κύριε Υπουργέ, δεν γίνεται προσωπικός έλεγχος, γίνεται έλεγχος της Κυβέρνησης. Εμείς κρίνουμε και ελέγχουμε την αξιοπιστία της Κυβέρνησης, όπως εκφράζεται διά της πολιτικής ηγεσίας στον κάθε τομέα. 
      Σας διαβάζω από τα Πρακτικά της Βουλής στις 2.04.2008 όπου ο Υπουργός Υγείας αναφέρει: «Πρέπει να σας πω ότι οι εργαζόμενοι θα πληρωθούν. Θα σας πω και για το Ε.Κ.Τ.Ε.Π.Ν., γιατί αναφέρθηκε από κάποιον, αν και δεν ήθελα να μπω σε λεπτομέρειες. Η εξόφληση θα γίνει υπολογιστικά την επόμενη εβδομάδα και θα είχε ήδη γίνει μάλιστα, εάν δεν είχαμε την απεργία της τράπεζας. Τα χρήματα υπάρχουν, χρονοδιάγραμμα υπάρχει». 
      Σας ερωτώ, σήμερα, στις 30 Μαΐου του 2008, δυο μήνες μετά, έχουν πληρωθεί οι άνθρωποι; Όχι βέβαια. Τα χρήματα που είναι λοιπόν; Είναι, λοιπόν, αξιοπιστία ή αναξιοπιστία; Εσείς πώς το ονομάζετε; Πώς το ερμηνεύετε με βάση την εννοιολογική προσέγγιση της ελληνικής γλώσσας; 
      Μας λέτε για τα σχέδιά σας. Εμείς ήρθαμε εδώ -και σας το δήλωσαν όλοι οι συνάδελφοι από την αρχή- για να υποστηρίξουμε τις προσπάθειες, που στο μέλλον μπορούν να ενισχύσουν το κοινωνικό κράτος και ιδίως το κράτος πρόνοιας, ιδιαίτερα στο θέμα των ναρκωτικών. Σας είπαμε μάλιστα ότι περιμένουμε δυο χρόνια να ολοκληρωθεί η περίφημη προετοιμασία του σχεδίου για τα ναρκωτικά. Το φέρατε και είσαστε και περήφανοι. Και όχι μόνο είστε περήφανοι, αλλά ταυτόχρονα βλέπω ότι αρχίζει και η επικοινωνιακή καταιγίδα επί του προγράμματος, στα Μέσα Μαζικής Ενημέρωσης. 
      Ερωτώ, λοιπόν, συγκεκριμένα, κυρία Πρόεδρε, και τελειώνω. Εμείς σας λέμε ότι αυτό το πρόγραμμα δεν έχει οικονομικοτεχνική μελέτη και δεν έχει και χρονοδιάγραμμα. Μπορείτε να πείτε κάτι διαφορετικό, ότι έχει οικονομικοτεχνική μελέτη και χρονοδιάγραμμα; Σας λέμε ότι σύμφωνα μ’ αυτά τα οποία λέει μέσα, ο τομέας της θεραπείας με υποκατάστατα ανατίθεται στο Ε.Σ.Υ., όπου σταδιακά λέει θα υπαχθούν και οι υπάρχουσες μονάδες του Ο.ΚΑ.ΝΑ.. Και εδώ ακριβώς είναι το πρόβλημα, εδώ ακριβώς είναι το αγκάθι του σχεδίου σας. Αφού δεν έχει προσδιοριστεί ούτε η χρηματοδότηση, ούτε η εξασφάλιση υποδομών και πολύ περισσότερο το απαραίτητο προσωπικό, τι περιμένετε να πετύχετε από αυτά; 
      Επίσης υπάρχει και το θέμα της στελέχωσης των επαγγελματιών στο Ε.Σ.Υ., εντός του Ε.Σ.Υ. και ας αφήσουμε την γενικότερη έλλειψη η οποία υπάρχει στα νοσοκομεία. Εγώ σας ρωτώ, πώς θα πετύχετε το στόχο; Η επιστημονική κοινότητα, οι φορείς που ασχολούνται όλοι, χωρίς καμμία απολύτως εξαίρεση, τι λένε σ’ αυτό το σημείο; Λένε ότι είναι αδύνατον να υπάρχει επιτυχία του προγράμματος απεξάρτησης μ’ αυτόν τον τρόπο, είναι αδύνατον να υλοποιηθεί. Σας λένε, λοιπόν, ότι κοροϊδεύετε την κοινωνία μετά από δυο χρόνια προετοιμασίας. Γι’ αυτό ακριβώς σας ελέγχουμε, γι’ αυτό ακριβώς θέτουμε τα ζητήματα με καθαρό τρόπο. Γιατί εμείς θεωρούμε ότι ακριβώς αυτό είναι το σημείο στο οποίο υφίσταται κριτική η Κυβέρνηση.
      Υπάρχει αδιαφορία, δεν ξέρω αν είναι δική σας, μπορεί να είναι του Υπουργείου Οικονομικών, αλλά βγείτε και καταγγείλτε το. Πέστε ότι εμείς θέλουμε να το κάνουμε αλλά το Υπουργείο Οικονομικών δεν μας δίνει χρήματα. Πέστε ότι ο Πρωθυπουργός δεν ενδιαφέρεται. Πείτε όμως την αλήθεια. Μη λέτε στον κόσμο ότι εμείς ενδιαφερόμαστε, είμαστε έτοιμοι να υλοποιήσουμε τα προγράμματα και η κακιά Αντιπολίτευση πριν από τεσσεράμισι χρόνια και τα αποτελέσματα της πολιτικής της, δεν μας επιτρέπουν να υλοποιήσουμε τα προγράμματα. Γιατί αυτή είναι η πολιτική σας δυστυχώς και στο θέμα της αντιμετώπισης των ναρκωτικών, ένα θέμα για το οποίο, κυρία Πρόεδρε, επαναλαμβάνω, όλα τα κόμματα της Βουλής και στην Ειδική Επιτροπή της Βουλής, και εδώ και στο Ευρωπαϊκό Κοινοβούλιο, όλα τα ελληνικά πολιτικά κόμματα, έχουν σύμπτωση απόψεων και σύμπτωση προθέσεων, τουλάχιστον στα λόγια. 
      Γιατί, λοιπόν, επιτρέπετε τις γραφειοκρατικές αγκυλώσεις του Υπουργείου σας, τα συμφέροντα που δρουν γύρω από τον τομέα των ναρκωτικών γενικότερα και στο ζήτημα της πρόληψης ακόμη, γιατί επιτρέπετε να καθυστερούν τις προσπάθειες που οφείλετε να κάνετε, που έχετε υποχρέωση να κάνετε; Αυτή είναι η πραγματικότητα. 
      Μη νομίζετε επίσης ότι δεν γνωρίζουμε, όλοι όσοι παίρνουμε το λόγο στο ζήτημα των ναρκωτικών, τι ακριβώς έχουμε να αντιμετωπίσουμε.
      Μη νομίζετε ότι δεν γνωρίζουμε πόσα συμφέροντα υπάρχουν πίσω από την υπόθεση των ναρκωτικών, πίσω από τη βιομηχανία των ναρκωτικών, πόσο ισχυρά είναι τα συμφέροντα των δισεκατομμυρίων, στα οποία και εσείς αναφερθήκατε, τα οποία θησαυρίζουν, ακριβώς από την απώλεια της ζωής των νέων ανθρώπων. Φυσικά και το γνωρίζουμε. Όπως ξέρουμε και τις διεθνείς διαστάσεις και τις διεθνείς προεκτάσεις. 
      Γι’ αυτό είμαστε εδώ. Γι’ αυτό ο πολιτικός κόσμος, θέλει να αρθρώσει μια κοινή φωνή, μία με κοινή στάση σ’ αυτό το πρόβλημα και να ενθαρρύνουμε την Κυβέρνηση. Να πάρετε χρήματα, να χρηματοδοτήσετε τα προγράμματα, να ενισχύσετε με νέους ανθρώπους, νέους επιστήμονες, που έχουν και το ψυχικό κουράγιο για να μπουν σ’ αυτήν την προσπάθεια. Γιατί δεν είναι εύκολο. Δεν πιάνεις μια δουλειά απλώς, στα προγράμματα πρόληψης. Πρέπει να έχεις και κουράγιο.
      Γι’ αυτούς όλους τους λόγους είμαστε εδώ, κύριε Υφυπουργέ. Παρακαλώ πολύ, πέρα από τις αντιπολιτευτικές κορώνες και την αντιπαράθεση γενικότερα η οποία υπάρχει, δεχτείτε ότι η πολιτική της κυβέρνησης του ΠΑ.ΣΟ.Κ., όπως αυτή συνεχίζεται να υποστηρίζεται από την Κοινοβουλευτική μας Ομάδα σήμερα, είναι μια πολιτική με γνήσιο ενδιαφέρον για το θέμα. Είναι μια πολιτική, που αγκαλιάζει τους νέους ανθρώπους. Είναι μια πολιτική, απόλυτα συνδυασμένη με την ιδεολογική μας προσέγγιση για το κράτος πρόνοιας. Αυτός είναι ο στόχος και κανένας άλλος.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ πολύ, κύριε Παπουτσή.
      Ο κύριος Υπουργός έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριοι συνάδελφοι, χαίρομαι που ο λόγος του Κοινοβουλευτικού Εκπροσώπου του ΠΑ.ΣΟ.Κ. στο τέλος, ήταν λόγος ενωτικός, μια ανάγκη υποστήριξης του κοινωνικού κράτους στη χώρα μας. Ένα κοινωνικό κράτος, που το έχουμε όλοι ανάγκη, κύριε Παπουτσή.
      Εγώ πρέπει να καταθέσω, όμως, για τα Πρακτικά, τα ακίνητα τα οποία θα δείτε ότι είναι ανεκμετάλλευτα. Θα καταλάβετε, μόνο που θα δείτε την κατάσταση, ότι αυτά τα χρήματα, ήταν τα αποθεματικά του Ο.ΚΑ.ΝΑ.. Τα χρήματα του Ο.ΚΑ.ΝΑ., τα οποία πήγαν σε λάθος κατεύθυνση. Αν τα είχαμε αυτά τα εκατομμύρια…
      ΕΜΜΑΝΟΥΗΛ ΣΚΟΥΛΑΚΗΣ: Να ακούσουμε πότε.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Από το 2001 έως το 2003. Αν τα πουλούσαμε το 2004 ή το 2005, θα μας λέγατε ότι ξεπουλάμε την περιουσία του Ο.ΚΑ.ΝΑ.. Σήμερα έχουμε ανάγκη αυτά τα χρήματα. Δεν υπάρχουν πάντα εποχές παχιών αγελάδων, κύριε συνάδελφε. Χρειαζόμαστε και το τελευταίο ευρώ. Και τα χρήματα αυτά, είναι κουφάρια, ακατοίκητα κτήρια, ανεκμετάλλευτα κτήρια, τα οποία κανένας δεν τα πλησιάζει, κανένας δεν τα θέλει, ούτε καν να τα αγοράσει. Και εσείς επενδύσατε σ’ αυτά.
      Πρέπει να πείτε επιτέλους ότι κάνατε και λάθος κινήσεις. Και τα χρήματα αυτά, μας χρειάζονται πλέον σήμερα. Καταθέτω για τα Πρακτικά την κατάσταση και των ιδιόκτητων κτηρίων που είναι σε χρήση σήμερα, όσο και των ανεκμετάλλευτων κτηρίων, από ποιους αγοράστηκαν και πόσο αγοράστηκαν και πού βρίσκονται σήμερα.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αλλά και χρονοδιάγραμμα υπάρχει για το νέο σχέδιο δράσης -ξέρετε ότι έχουμε καταθέσει το χρονοδιάγραμμα και είναι σαφές χρονοδιάγραμμα- όσο και μέτρα χρηματοδότησης. Και σας ανέφερα ένα μέτρο χρηματοδότησης του Ο.ΚΑ.ΝΑ., το οποίο είναι σε εφαρμογή του ν.2161 και ο οποίος έπρεπε να είχε εφαρμοστεί και είναι ευθύνη όλων μας, που δεν εφαρμόστηκε πλήρως.
      Αυτά τα χρήματα, εφόσον προέρχονται από κατασχέσεις ναρκωτικών πρέπει να πάνε στον πόλεμο κατά των ναρκωτικών. Δεν μπορεί να πηγαίνουν πουθενά αλλού. Και εδώ η φωνή μας πρέπει να είναι ενιαία.
      Για μια ακόμη φορά, θέλω να σας πω να μην αδικούμε τον κόσμο που πολεμάει σ’ αυτά τα κέντρα πρόληψης. Και εγώ θα είμαι ο τελευταίος που θα τον αδικήσω. Πρέπει να διασφαλίσουμε τη λειτουργία τους πάση θυσία, έστω και εις βάρος κάποιων προγραμμάτων, τα οποία, κατά τη γνώμη μας πάντοτε, δεν έχουν την ίδια αποτελεσματικότητα. Αλλά χρειαζόμαστε και το κέντρο τεκμηρίωσης σήμερα και το κέντρο εκπαίδευσης, φυσικά και τα κέντρα πρόληψης, τα οποία θα ενισχυθούν κι άλλο και θα δημιουργηθούν και στους δύο νομούς της χώρας όπου δεν υπάρχουν ακόμη. 
      Αλλά η πρώτη ανάγκη σήμερα, η μάχη την οποία δίνουμε στους ανθρώπους οι οποίοι είναι, όπως είπε και ο κύριος συνάδελφος, στο χείλος του γκρεμού, είναι ένα λεπτό πριν το θάνατο, είναι τα κέντρα μεθαδόνης. Είναι να μειώσουμε αυτές τις μεγάλες λίστες που υπάρχουν.
      Έγινε γνωστή η μεθαδόνη, άσχετα αν έχει τα θεραπευτικά αποτελέσματα και αν ανταποκρίνεται στις προσδοκίες των πολιτών. Είμαι απ’ αυτούς που δεν πιστεύουν, ιδιαίτερα σε κάποιες ηλικίες. Αλλά έγινε γνωστή, έχει ζήτηση. Οι λίστες έχουν ανεβεί, γιατί έγινε γνωστή σε όλους, τη ζητάνε όλοι. Υπάρχει τεράστια ζήτηση και πρέπει να ανταποκριθούμε σ’ αυτήν την τεράστια ζήτηση που υπάρχει για μεθαδόνη, άσχετα αν στο πίσω μέρος του κεφαλιού μας, υπάρχουν ακόμη ενστάσεις, αν όντως χρησιμεύει στο βαθμό που πιστεύουν κάποιοι ότι χρησιμεύει. Πρέπει να τους δώσουμε την ελπίδα, χωρίς να κάνουμε όμως εμπόριο ελπίδας.
      Θέλω για μια ακόμη φορά να σας ευχαριστήσω, παρά την ένταση που υπήρξε εδώ μέσα γιατί η επερώτηση αυτή ήταν καταλυτική. Πιστεύω ότι θα είναι ο καταλύτης ώστε να υπάρξει περαιτέρω χρηματοδότηση στο χώρο των ναρκωτικών. Και μόνο ότι δράσατε σ’ αυτήν την κατεύθυνση, εμείς, τουλάχιστον, από το Υπουργείο Υγείας και Κοινωνικής Αλληλεγγύης, σάς είμαστε ευγνώμονες. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ όλους σας, κύριοι συνάδελφοι.
      Κηρύσσεται περαιωμένη η συζήτηση επί της υπ’ αριθμόν 71/7.5.2008 επερώτησης των Βουλευτών του ΠΑ.ΣΟ.Κ. προς τους Υπουργούς Εσωτερικών και Υγείας και Κοινωνικής Αλληλεγγύης, σχετικά με τα Κέντρα Πρόληψης ουσιών.
      Κύριοι συνάδελφοι, δέχεστε σ’ αυτό το σημείο να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.57΄, λύεται η συνεδρίαση για την προσεχή Δευτέρα 2 Ιουνίου 2008 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση της υπ’ αριθμόν 72/13-5-2008 επερώτησης Βουλευτών του ΠΑ.ΣΟ.Κ. προς τους Υπουργούς Εσωτερικών και Αγροτικής Ανάπτυξης και Τροφίμων, σχετικά με τα μέτρα αντιμετώπισης των δασικών πυρκαγιών και τη δασοπροστασία, σύμφωνα με την ημερήσια διάταξη που έχει διανεμηθεί. 
      
      Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ
      
