ΠΙΝΑΚΑΣ ΠΕΡΙΕΧΟΜΕΝΩΝ
ΠΙΝΑΚΑΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΙΖ΄


Τρίτη 25 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Μάνδρας Αττικής και το 3ο Γυμνάσιο Αμαρουσίου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής και  των άρθρων του σχεδίου νόμου του Υπουργείου Εθνικής Άμυνας: «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)», σελ.

ΟΜΙΛΗΤΕΣ
Επί του σχεδίου νόμου του Υπουργείου Εθνικής Άμυνας:
ΓΕΙΤΟΝΑΣ Κ., σελ.
ΕΥΘΥΜΙΟΥ Π., σελ.
ΚΑΚΛΑΜΑΝΗΣ Α., σελ.
ΚΑΝΕΛΛΗ Λ., σελ.
ΚΟΡΤΣΑΡΗΣ Ν., σελ.
ΚΩΝΣΤΑΝΤΟΠΟΥΛΟΣ Ν., σελ.
ΜΑΓΚΡΙΩΤΗΣ Ι., σελ.
ΟΙΚΟΝΟΜΟΥ Β., σελ.
ΠΑΠΟΥΤΣΗΣ Χ., σελ.
ΠΟΛΥΔΩΡΑΣ Β., σελ.
ΣΠΗΛΙΟΤΟΠΟΥΛΟΣ Σ., σελ.
ΤΣΟΧΑΤΖΟΠΟΥΛΟΣ Α., σελ.
ΧΡΥΣΟΧΟΙΔΗΣ Μ., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΙΖ΄
     Τρίτη 25 Οκτωβρίου 2005
     
     Αθήνα, σήμερα στις 25 Οκτωβρίου 2005, ημέρα Τρίτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθήνας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατασκευή του δικτυακού τόπου του φορέα «Πάτρα Πολιτιστική Πρωτεύουσα της Ευρώπης 2006».
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα αιτήματα του Εμπορικού Συλλόγου της Πάτρας για ένταξη επιχειρήσεων σε προγράμματα του ΕΟΜΜΕΧ.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα συντήρησης του ορεινού επαρχιακού οδικού δικτύου του Νομού Αχαΐας.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα αξιοποίησης της οικίας του Κωστή Παλαμά στην Πάτρα.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο περιεχόμενο συνεδρίου της ΚΕΔΚΕ που αφορά στο μέλλον των αστικών συγκοινωνιών.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα διακίνησης ναρκωτικών στις φυλακές του «Αγίου Στεφάνου».
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα αιτήματα των γεωπόνων του Δημοσίου.
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επικινδυνότητα των πυλώνων της ΔΕΗ.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα διάβρωσης των ακτών της Αχαΐας.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη λειτουργία του παιδικού σταθμού του ΑΕΙ Πάτρας.
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάσταση των οδοστρωμάτων σε δρόμους των Πατρών.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη λειτουργία της Καρδιοχειρουργικής Κλινικής του Πανεπιστημιακού Νοσοκομείου του Ρίου.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα έλλειψης προσωπικού στις Αστυνομικές Μονάδες του Νομού Αχαΐας.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις δηλώσεις συνδικαλιστή της ΕΛΑΣ.
     15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εθελοντική προσφορά φορέων της Πάτρας ενόψει της Πολιτιστικής Πρωτεύουσας 2006.
     16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε υπόθεση έκδοσης πλαστών διαβατηρίων.
     17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα αιτήματα των μηχανικών του ΤΣΜΕΔΕ.
     18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα  εφημερίδων τα οποία αναφέρονται σε αιτήματα απομάκρυνσης πυλώνα του ΟΤΕ και επανατοποθέτηση αλεξικέραυνου.
     19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ακαταλληλότητα των φαναριών έξω από το νέο σταθμό «Μελίνα» στο λιμάνι της Πάτρας.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάσταση που επικρατεί στο αεροδρόμιο του Αράξου.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη δράση συμμοριών στην περιοχή του Κάστρου της Πάτρας.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα της ανασφάλιστης και υποαμειβόμενης απασχόλησης που παρουσιάζεται σε πολλές επιχειρήσεις  της Πάτρας.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα καθαρισμού και διάνοιξης του ποταμού Πείρου.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε υπόθεση υπεξαίρεσης από υπάλληλο του Δήμου Πατρέων.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εξέλιξη των έργων κατασκευής των δρόμων Κορίνθου – Πατρών και Πατρών – Πύργου.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα εγκατάλειψης των εγκαταστάσεων της πλαζ του ΕΟΤ στην Πάτρα.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πορεία υλοποίησης του έργου της κατασκευής του φράγματος Πείρου – Παραπείρου.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη συντήρηση των φρεατίων σε δρόμους της Πάτρας.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο περιεχόμενο συνεδρίασης που αφορά στη διαχείριση των αστικών αποβλήτων.
     30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε περιστατικό απώλειας υπηρεσιακού περιστρόφου αστυνομικού.
     31) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στην ανάγκη αξιοποίησης του Αρχαιολογικού Μουσείου στο Θύρρειο Αιτωλ/νίας.
     32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα λειτουργίας Κέντρου Αίματος στην Πάτρα.
     33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο έργο «Αυτοκινητοδρόμιο Πάτρας Α.Ε.».
     34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων τα οποία αναφέρονται στις αντιδράσεις των γονέων στο ενδεχόμενο μεταφοράς των σχολείων της Αγίας Τριάδας που βρίσκονται στην Πάτρα.
     35) Οι Βουλευτές Λέσβου και Α΄ Πειραιώς κ. ΣΤΑΥΡΟΣ ΣΚΟΠΕΛΙΤΗΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία κάτοικοι της περιοχής Τσιχράντας  του ΔΔ Φίλιας του Δήμου Καλλονής Λέσβου ζητούν την ασφαλτόστρωση του δρόμου που οδηγεί στην περιοχή, τη μόνιμη διαμόρφωση της παραλίας με τεχνικά έργα, την ένταξη της περιοχής Τσιχράντας σε οικισμό κ.λπ.
     36) Οι Βουλευτές Α΄ κα Β΄ Πειραιώς κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα, κατέθεσαν αναφορά με την οποία η Πανελλήνια Ένωση Μηχανικών Εμπορικού Ναυτικού καταγγέλλει ότι η Διεύθυνση Πόρων του ΝΑΤ απαιτεί καταβολή χρημάτων για αναγνώριση θαλάσσιας υπηρεσίας από ναυτεργάτες, των οποίων έχουν παρακρατηθεί οι εισφορές.
     37) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία Επιτροπή Κατοίκων  του Δήμου Δραπετσώνας Πειραιά ζητεί τη έκδοση παραχωρητηρίων εργατικών κατοικιών στο Δήμο Δραπετσώνας.
     38) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Εξωραϊστικός Σύλλογος περιοχής Αντρένια – Θράκια, Αμπελακίων Σαλαμίνας «Ο ΑΓΙΟΣ ΠΑΝΤΕΛΕΗΜΩΝ» ζητεί την ένταξη τμήματος της περιοχής Ντρένια, στο σχέδιο πόλεως του Δήμου Αμπελακίων Σαλαμίνας κ.λπ.
     39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη διαλεύκανση της υπόθεσης των «αναπήρων μαϊμού» κ.λπ.
     40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Πολιτικών Συνταξιούχων Νομού Αχαΐας ζητεί οικονομική ενίσχυση.
     41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε έγγραφο με το οποίο η Κτηματική Υπηρεσία Νομού Αχαΐας ζητεί την αποτύπωση της λίμνης «Βεργουρή» στην Κοινότητα Λεοντίου Αχαΐας.
     42) Ο Βουλευτής Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία  φορείς της νήσου Σαμοθράκης ζητούν να αποσυρθεί το πλοίο «ΝΟΤΑ ΜΕΡΗ» από την ακτοπλοϊκή γραμμή Σαμοθράκης – Αλεξανδρούπολης.
     43) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο κ. Μιχαήλ Δουλγεράκης, συνταξιούχος ΤΕΑΗΕ ζητεί να προσαυξάνεται και η επικουρική του σύνταξη με την εκάστοτε ισχύουσα τιμαριθμική αύξηση.
     44) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων Ταχυδρομικών καταγγέλλει την απόφαση του ΤΑΠ-ΟΤΕ για συνυπολογισμό του χρόνου στρατιωτικής θητείας στις προϋποθέσεις εθελουσίας εξόδου από τον ΟΤΕ.
     45) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Αθλητική Μοτοσυκλετιστική Ομοσπονδία Ελλάδας ζητεί να της δοθεί η Ειδική Αθλητική Αναγνώριση βάσει του Ν. 2725/99.
     46) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμος Στυρέων Εύβοιας ζητεί την κατασκευή του επαρχιακού δρόμου ΠΟΡΤΟ ΛΑΦΙΑ – ΔΙΑΣΤΑΥΡΩΣΗ ΜΑΡΜΑΡΙΟΥ.
     47) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Κηρέως Εύβοιας ζητεί χρηματοδότηση για την ολοκλήρωση της κατασκευής του λιμανιού στο Μαντούδι Εύβοιας.
     48) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στην εξαίρεση των Ιωαννίνων από τα πακέτα προσφορών της Ο.Α.
     49) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Γεώργιος Κίτσιος ζητεί την κατασκευή παράκαμψης στο 21ο χιλ. της εθνικής οδού Ιωαννίνων – Μετσόβου κ.λπ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2065/13-9-05 ερώτηση της Βουλευτού  κ. Τόνιας Αντωνίου δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ./Κ.Ε./146/27-9-05 έγγραφο από την Αναπληρωτή Υπουργό Πολιτισμού  η ακόλουθη απάντηση:
     «Σχετικά με την υπ' αριθμ. 2065/13-09-2005 ερώτηση της Βουλευτού κ. Τόνιας Αντωνίου, σας γνωρίζουμε τα εξής:
     Με την Κοινή Υπουργική Απόφαση 8153/2003 (ΦΕΚ Β΄ 1647) των Υπουργών Εθνικής Οικονομίας και Οικονομικών και Πολιτισμού, οι Ολυμπιακές εγκαταστάσεις, συμπεριλαμβανόμενου και του Διεθνούς Κέντρου Ραδιοτηλεόρασης (IBC), παραχωρήθηκαν στην Εταιρεία «Ολυμπιακά Ακίνητα» Α.Ε., με σκοπό την κατ΄ αποκλειστικότητα μεταολυμπιακή διοίκηση, διαχείριση και αξιοποίηση της χρήσης τους.
     Η ανωτέρω Εταιρεία τελεί υπό την εποπτεία των Υπουργείων Εθνικής Οικονομίας και Οικονομικών και Πολιτισμού, αλλά με το άρθρο 7α του Ν. 3207/2003 (ΦΕΚ Α΄ 302) εξήλθε του δημόσιου τομέα.
     Η Αναπληρωτής Υπουργός
     ΦΑΝΗ ΠΕΤΡΑΛΙΑ-ΠΑΛΛΗ»
     2. Στην με αριθμό 1970/9-9-05 ερώτηση του Βουλευτή  κ. Δημητρίου Πιπεργιά δόθηκε με το υπ’ αριθμ. Φ.334.11/172/378/29-9-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ερώτηση 1970/9-9-2005, που κατατέθηκε από το Βουλευτή κ. Δημ. Πιπεργιά αναφορικά με τις ενέργειες του Υπουργείου μας για τη δημιουργία κατάλληλων χώρων υποδοχής λαθρομεταναστών στο Νομό Ευβοίας, σας γνωρίζουμε τα εξής:
     α) Η Δ/νση Τεχνικών Υπηρεσιών της Νομαρχιακής Αυτοδιοίκησης Ευβοίας υπέβαλε στο ΥΠΕΣΔΔΑ, το Δεκέμβριο του 2004, τεχνικοοικονομική μελέτη για τη δημιουργία Κέντρου Προσωρινής Διαμονής λαθρομεταναστών, σε ιδιόκτητο οικόπεδο της Νομαρχιακής Αυτοδιοίκησης, έκτασης 50 στρεμμάτων στη θέση «Αλιβέρι» του Δήμου Χαλκιδέων. Ο προϋπολογισμός του έργου ανέρχεται στο ποσό των 205.000 ΕΥΡΩ.
     	β) Το ΥΠΕΣΔΔΑ ενέκρινε τη σχετική πίστωση και έχει εντάξει το έργο στη ΣΑΕ 055 του Προγράμματος Δημοσίων Επενδύσεων.
     	γ) Όπως μας πληροφόρησε η Νομαρχιακή Αυτοδιοίκηση Ευβοίας, το έργο αυτή τη στιγμή βρίσκεται στο στάδιο της δημοπράτησης.
     δ) Μέχρι την ολοκλήρωση του έργου αυτού, το Υπουργείο φροντίζει να ικανοποιεί όλες τις οικονομικές απαιτήσεις της Νομαρχιακής Αυτοδιοίκησης που αφορούν δαπάνες σίτισης και διαμονής λαθρομεταναστών, δαπάνες για τη διαμόρφωση χώρων, ώστε να καταστούν κατάλληλοι για φιλοξενία καθώς επίσης και έξοδα διαμονής σε ξενοδοχεία, σύμφωνα πάντα με τα παραστατικά στοιχεία που αποστέλλονται.
     Όσον αφορά το θέμα της φύλαξης των ακτών, ώστε να περιοριστεί το φαινόμενο της εισόδου λαθρομεταναστών, αρμόδια να απαντήσουν είναι τα συνερωτώμενα Υπουργεία.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     3. Στην με αριθμό 1804/6-9-05 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 619/28-10-05 έγγραφο από τον Υπουργό  Δικαιοσύνης η ακόλουθη απάντηση:
     «Παρακαλούμε να πληροφορήσετε τον κ. Βουλευτή ότι το πρόβλημα που είχε δημιουργηθεί στα Δικαστήρια Πειραιά εξ αιτίας της έλλειψης υπαλλήλου του Υπουργείου Οικονομικών για την είσπραξη χρημάτων από τις μετατροπές ποινών των δικαστικών αποφάσεων μετά την 13:00 μεσημβρινή, ρυθμίστηκε με παρέμβασή μου και του Υπουργού Οικονομίας και Οικονομικών. Ήδη από 14-9-2005 στα δικαστήρια Πειραιά υπάρχει υπάλληλος της Γ΄ ΔΟΥ ο οποίος παραμένει έως τη λήξη του δικαστικού ωραρίου.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     4. Στην με αριθμό 1937/8-9-05 ερώτηση της Βουλευτού  κ. Τόνιας Αντωνίου δόθηκε με το υπ’ αριθμ. 627/26-9-05 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ανωτέρω ερώτησης και σε ό,τι εμπίπτει σε αρμοδιότητα του Υπουργείου Δικαιοσύνης, παρακαλώ να ενημερώσετε την κ. Βουλευτή τα κατωτέρω:
     Σύμφωνα με το με αριθμ. πρωτ. 810/20-9-2005 έγγραφο της Εισαγγελίας Πρωτοδικών Λαμίας, μετά από έγγραφη καταγγελία συμβούλου του Δημοτικού Διαμερίσματος Καλαποδίου Φθιώτιδας σχετικά με την ακαταλληλότητα του δικτύου ύδρευσης της εν λόγω περιοχής, διατάχθηκε η διενέργεια προκαταρκτικής εξέτασης, προκειμένου να διερευνηθούν τυχόν ποινικές ευθύνες αρμοδίων οργάνων του Δήμου Αταλάντης.
     Η σχετική δικογραφία τέθηκε στο αρχείο, αφού δεν διαπιστώθηκε η τέλεση κάποιας αξιόποινης πράξης, κατά τη διαδικασία του άρθρου 43 Κώδικα Ποινικής Δικονομίας. Όπως αναφέρεται στη σχετική διάταξη της εισαγγελικής λειτουργού, η οποία χειρίσθηκε τη δικογραφία, ο Δήμος Αταλάντης προέβη σε αποκατάσταση των βλαβών του δικτύου και συμμορφώθηκε στις σχετικές υποδείξεις της Διεύθυνσης Υγείας και Υγιεινής του Νομού Φθιώτιδας. Σύμφωνα πάντα με την εισαγγελική διάταξη, νεότερες δειγματοληψίες στις 31-8-2004, 6-12-2004 και 9-3-2005, κατέδειξαν ότι το νερό είναι πόσιμο και από μικροβιολογικής άποψης καθαρό.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     5. Στην με αριθμό 2139/14-9-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./154/29-9-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 2139/14-9-05 ερώτησης της Βουλευτού κ. Χρ. Αράπογλου, σχετικά με τον Λευκό Πύργο της Θεσσαλονίκης, σας πληροφορούμε τα εξής:
     Δεν υπάρχει σύγχυση ούτε αλληλοαναιρούμενες αποφάσεις για το Λευκό Πύργο Θεσσαλονίκης διότι ως γνωστόν οι εκσκαφές φέρουν συχνά στο φως ευρήματα, τα οποία συμφώνως προς το άρθρο 37 του Ν. 3028/02 οφείλουν να ερευνηθούν και να αξιολογηθούν. Αυτό συνέβη και στην περίπτωση του περιτειχίσματος του Λευκού Πύργου Θεσσαλονίκης.
     Υπάρχει συνεργασία μεταξύ των αρμοδίων Υπηρεσιών του Υπουργείου Πολιτισμού και των αντιστοίχων του Δήμου Θεσσαλονίκης ώστε να βρεθεί η καλύτερη δυνατή λύση που θα συνδυάζει την προστασία της πολιτιστικής κληρονομιάς της πόλης με την εξυπηρέτηση των σημερινών αναγκών των πολιτών αυτής.
     Για αυτό το λόγο το θέμα θα επανεξετασθεί στο Κεντρικό Αρχαιολογικό Συμβούλιο, προκειμένου να αντιμετωπισθεί με τον δέοντα επιστημονικό τρόπο, λαμβάνοντας πάντα υπόψη την άποψη των πολιτών.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     6. Στην με αριθμό 1969/9-9-05 ερώτηση του Βουλευτή  κ. Δημητρίου Πιπεργιά δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./135/29-9-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 1969/9-9-05 ερώτησης του Βουλευτή κ. Δ. Πιπεργιά, σχετικά με την Αποκατάσταση ζημιών ιερού Ναού Γέννησης Ιωάννου Προδρόμου του Δ.Δ. Βασιλικών Δήμου Αρτεμισίου, σας πληροφορούμε τα εξής:
     Υπάρχει πληθώρα μνημείων νεωτέρων του 1830 στη Βόρεια Εύβοια που έχουν υποστεί ζημιές από τον πρόσφατο σεισμό. Για το λόγο αυτό η αρμόδια Εφορεία Αρχαιοτήτων του ΥΠΠΟ προγραμματίζει αυτοψία άμεσα για να διαπιστωθούν τα προβλήματα και θα υπάρξει σχετική ενημέρωση.
     Όσον αφορά το συγκεκριμένο μνημείο δεν είναι καταγεγραμμένο στο αρχείο της αρμόδιας Εφορείας Αρχαιοτήτων του ΥΠΠΟ γιατί χρονολογείται στους νεώτερους χρόνους (γύρω στο 1890-1900), δεν προστατεύεται αυτοδίκαια από το Ν. 3028/2002 και δεν μπορούν οι εργασίες που αφορούν την αποκατάστασή του να μπουν σε προτεραιότητα λόγω της ύπαρξης στην περιοχή πολλών σεισμοπαθών μνημείων των βυζαντινών και μεταβυζαντινών χρόνων που χρήζουν ανάγκη προστασίας.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     7. Στην με αριθμό 1983/9-9-05 ερώτηση του Βουλευτή  κ. Ιωάννου Μανιάτη δόθηκε με το υπ’ αριθμ. 90951/ΙΗ/27-9-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 1983/9-9-05 την οποία κατέθεσε ο Βουλευτής κ. Γιαν. Μανιάτης, και αφορά στην ίδρυση Πανεπιστημιακού Τμήματος στο Άργος, σας γνωρίζουμε τα ακόλουθα:
     α)Το ΥΠΕΠΘ, αναμένει από μέρους της Διοικούσας Επιτροπής του Πανεπιστημίου Πελοποννήσου την υποβολή ολοκληρωμένης πρότασης η οποία θα αφορά τόσο στην περαιτέρω ανάπτυξη του ιδρύματος όσο και στην εκ νέου χωροθέτηση των τμημάτων του Νομού Αργολίδας.
     β)Στη συνέχεια, κατά τα οριζόμενα στο άρθρο 6 παρ. 6 του Ν. 1268/1982, όπως έχει τροποποιηθεί και ισχύει, όλα τα αιτήματα για την ίδρυση νέων Πανεπιστημιακών Τμημάτων θα προωθηθούν για τη διατύπωση γνώμης στο Εθνικό Συμβούλιο Παιδείας.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»
     8. Στην με αριθμό 2214/16-9-05 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 62/6-10-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσαν οι Βουλευτές κ.κ. Ν. Νικολόπουλος, Α. Μουσιώνης, Β. Τόγιας, σας πληροφορούμε τα εξής:
     α. Δεν υφίσταται καμία σχετική διάταξη ούτε σε Κοινοτικό αλλά ούτε και σε Εθνικό επίπεδο που να ορίζει τη διαδικασία απορρόφησης των σταφυλιών και να καθορίζει το ύψος των τιμών αγοράς των οινοποιήσιμων σταφυλιών, το οποίο, κατά συνέπεια, σε μια ελεύθερη αγορά διαμορφώνεται σύμφωνα με το νόμο της προσφοράς και της ζήτησης.
     β. Οι εισαγωγές οίνων από τρίτες χώρες στα Κ-Μ της Ε.Ε. έχουν καθοριστεί με ειδικές συμφωνίες μεταξύ της Ε.Ε. και των χωρών αυτών. Οι ποσότητες των εισαγόμενων οίνων ελέγχονται κατά την εισαγωγή τους στη χώρα και διατίθενται στην αγορά με την κατάλληλη σήμανση ( ετικέτα), όπως ορίζεται στους σχετικούς Κανονισμούς Καν. (ΕΚ) 1493/1999, Καν.(ΕΚ)883/2001, Καν. (ΕΚ) 884/2001 και Καν.(ΕΚ) 753/2002.
     Ο έλεγχος της, διακίνησης των οινικών προϊόντων διενεργείται σε μόνιμη βάση από τους αρμόδιους για τα αμπελοοινικά θέματα γεωπόνους- ελεγκτές των Δ/νσεων Αγροτικής Ανάπτυξης/Γεωργίας και των Περιφερειακών Κέντρων Προστασίας Φυτών και Ποιοτικού Ελέγχου τόσο στα σημεία ελέγχου (τελωνεία) της χώρας, όσο και στο εσωτερικό, με βάση τα συνοδευτικά έγγραφα διακίνησης και σε συνδυασμό με τα τηρούμενα βιβλία αποθήκης.
     Οι αρμόδιες Υπηρεσίες του Υπουργείου Αγροτικής Ανάπτυξης και Τροφίμων έχουν επικεντρώσει και εντείνει τους ελέγχους στις πύλες εισόδου της χώρας κατά την εισαγωγή οινικών προϊόντων, με στόχο τη διασφάλιση της διακίνησης και διάθεσης στη χώρα μας των προϊόντων αυτών και την αποφυγή δημιουργίας συνθηκών αθέμιτου ανταγωνισμού, με παράλληλη προστασία του έλληνα καταναλωτή.
     Στο εσωτερικό της χώρας έχουν διαπιστωθεί παραβάσεις στη διακίνηση σταφυλιών για οινοποίηση καθώς δεν βρέθηκαν συνοδευτικά έγγραφα μεταφοράς όπως προβλέπονται στον Καν. (ΕΚ) 884/2001. Επίσης διαπιστώθηκαν περιπτώσεις που δεν τηρούνταν βιβλία αποθήκης.
     Το Υπουργείο Αγροτικής Ανάπτυξης και Τροφίμων έχει άμεση συνεργασία με την Υπηρεσία Ειδικών Ελέγχων του Υπουργείου Οικονομίας και Οικονομικών όσον αφορά τους ελέγχους για τυχόν φορολογικές παραβάσεις, όσων εμπλέκονται στη διάθεση και διακίνηση οινικών προϊόντων στη χώρα μας.
     Σημειώνεται ότι σύμφωνα με στοιχεία της ΕΣΥΕ οι εισαγωγές των οινικών προϊόντων το α΄ εξάμηνο του 2005 σε σχέση με το α' εξάμηνο του 2004 έχουν μειωθεί κατά 61%.
     Η εντατικοποίηση των ελέγχων αφορά τις ποσότητες των διακινούμενων οινικών προϊόντων, τα συνοδευτικά έγγραφα μεταφοράς, τα τηρούμενα βιβλία αποθήκης, καθώς και την εmσήμανση (ετικετάρισμα), όπως προβλέπεται από την κοινοτική και εθνική νομοθεσία.
     γ. Όσον αφορά το θέμα της οινοποίησης των σταφυλιών διπλής και τριπλής χρήσης, το Υπουργείο Αγροτικής Ανάπτυξης και Τροφίμων, σε συνεργασία με όλους τους φορείς, εξετάζει το θέμα συνολικά, λαμβάνοντας υπόψη όλες τις παραμέτρους, προκειμένου να δοθεί η καλύτερη δυνατή λύση για τη χώρα μας.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     9. Στην με αριθμό 1331/22-8-05 ερώτηση των Βουλευτών κυρίων Δημητρίου Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. 3212Β/16-9-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω ερώτηση, σας γνωρίζουμε ότι:
     Σύμφωνα με έγγραφο της Περιφέρειας Θεσσαλίας, υπάρχει μεγάλο ενδιαφέρον για βιολογικούς καθαρισμούς στους παραλιακούς και τουριστικούς οικισμούς της Περιφέρειας.
     Για το σκοπό αυτό, η Περιφέρεια Θεσσαλίας ανέθεσε τη σύνταξη μελέτης σκοπιμότητας και χωροθέτησης βιολογικών καθαρισμών τουριστικών και παραλιακών περιοχών της Θεσσαλίας.
     Το αμέσως προσεχές διάστημα θα αξιολογηθούν οι προτάσεις των φορέων και θα αποφασισθεί η ένταξη στο ΠΕΠ Θεσσαλίας βιολογικών καθαρισμών παραλιακών και τουριστικών οικισμών.
     Κατά την αξιολόγηση θα ληφθούν υπόψη τα συμπεράσματα της μελέτης σκοπιμότητας, η ωριμότητα των μελετών, ο πληθυσμός που εξυπηρετείται, η ύπαρξη δικτύου αποβλήτων κ.λ.π.
     Στο ΠΕΠ Θεσσαλίας και στο αντίστοιχο μέτρο μπορούν να ενταχθούν βιολογικοί καθαρισμοί συνολικού προϋπολογισμού 15.000,000 €.
     Ύστερα από τα παραπάνω, στα πλαίσια αυτής της αξιολόγησης θα κριθεί και η πρόταση για βιολογικό καθαρισμό του Δήμου Σούρπης.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     10. Στην με αριθμό 1310/17.8.05 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 3208 Β/9.9.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω ερώτησης, σας γνωρίζουμε τα εξής:
     Σύμφωνα με τα διαθέσιμα στοιχεία, από τις εγκαταστάσεις του πρώην εργοστασίου «ΔΙΑΝΑ» απομακρύνθηκαν και καταστράφηκαν συνολικά 1002.87 τόνοι άχρηστων φυτοφαρμάκων, βάσει των από 26.7.2002 και 19.12.2003 συμβάσεων ανάθεσης έργου (765 τόνοι με την πρώτη (πλέον 49 τον. Scrap) και 237.87 με την δεύτερη σύμβαση) μεταξύ της Ν.Α. Θεσσαλονίκης και αδειοδοτημένης εταιρείας διαχείρισης επικίνδυνων αποβλήτων.
     Φορέας υλοποίησης/διαχείρισης του έργου συλλογής, συσκευασίας, φύλαξης και μεταφοράς προς καταστροφή των παραπάνω αποβλήτων ήταν η Ν. Αυτοδιοίκηση Θεσσαλονίκης, οι Υπηρεσίες της οποίας είχαν και την πλήρη ευθύνη του συγκεκριμένου έργου.
     Με το με α.π. 30/5387/11.8.2005 έγγραφό της η Ν.Α. Θεσσαλονίκης μας διαβίβασε στοιχεία σχετικά με την διαχείριση των αποβλήτων της συγκεκριμένης βιομηχανίας. Τα στοιχεία αυτά περιείχαν και Έκθεση καταγραφής των υπολοίπων ληγμένων φυτοφαρμάκων και άλλων υλικών που βρίσκονται στο εργοστάσιο «ΔΙΑΝΑ». Την έκθεση συνέταξε η Επιτροπή καταγραφής που έχει συσταθεί για τον σκοπό αυτό, με Απόφαση του Νομάρχη Θεσσαλονίκης (Α.Π. Απόφασης: 30/38107/7.6.05).
     Σύμφωνα με την νέα έκθεση που προαναφέρθηκε, τα απόβλητα που βρίσκονται ακόμη τόσο στις εγκαταστάσεις του εργοστασίου της « ΔΙΑΝΑ», όσο και σε παρακείμενο αυτής οικόπεδο (αλλά θεωρούνται και αυτά ως απόβλητα της εν λόγω βιομηχανίας) και εμπίπτουν στην κατηγορία των ΕΠικίνδυνων αποβλήτων, ανέρχονται σε 586 τόνους περίπου (+20%).
     Η απομάκρυνση της ποσότητας των αποβλήτων αυτών στο εξωτερικό, είναι ευθύνη και αρμοδιότητα της Ν.Α. Θεσσαλονίκης, η οποία οφείλει να εκπονήσει και το απαιτούμενο σχέδιο διαχείρισης / απομάκρυνσής τους.
     Σημειώνεται ότι για το σκοπό αυτό η Ν.Α.Θ., συνεπικουρείται από τις αρμόδιες υπηρεσίες του Υπ. Μακεδονίας - Θράκης.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     11. Στην με αριθμό 1308/17.8.05 ερώτηση των Βουλευτών κυρίων Ελπίδας Παντελάκη, Παναγιώτου Κοσιώνη και Άγγελου Τζέκη δόθηκε με το υπ’ αριθμ. 3206Β/9.9.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στην παραπάνω ερώτηση, σας γνωρίζουμε ότι:
     1. Σύμφωνα με την απογραφή των Χώρων ανεξέλεγκτης διάθεσης απορριμμάτων (ΧΑΔΑ) που διενήργησε το ΥΠΕΧΩΔΕ, στην περιοχή του Δήμου Οινοφύτων υπάρχουν τρεις (3) ενεργοί ΧΑΔΑ. Και οι τρεις είναι περιφραγμένοι και ο ένας από αυτούς προστατεύεται από αντιπυρική ζώνη. Με βάση τα στοιχεία της υπηρεσίας μας δεν έχει αναφερθεί εκδήλωση πυρκαγιάς σε κανένα από τους τρεις ΧΑΔΑ που βρίσκονται μέσα στα διοικητικά όρια του Δήμου Οινοφύτων.
     2. Ο Δήμος Οινοφύτων προβλέπεται να εξυπηρετηθεί από τον ΧΥΤΑ Θήβας. Ο ΧΥΤΑ Θήβας έχει εγκεκριμένη χρηματοδότηση από το Ταμείο Συνοχής II και βρίσκεται στη διαδικασία έναρξης της υλοποίησης του.
     3. Στο πλαίσιο του προγράμματος του ΥΠΕΧΩΔΕ «1 ΧΑΔΑ ανά ΟΤΑ» για τις περιοχές που δεν εξυπηρετούνται σήμερα από ΧΥΤΑ, ο Δήμος Οινοφύτων πρέπει να επιλέξει τον ΧΑΔΑ που θα παραμείνει ενεργός και να κλείσει άμεσα τους υπόλοιπους δυο. Οι ΧΑΔΑ που θα κλείσουν πρέπει να αποκατασταθούν περιβαλλοντικά.
     4. Η αρμόδια Δ/νση Περιβαλλοντικού Σχεδιασμού του ΥΠΕΧΩΔΕ δεν έχει λάβει γνώση των περιστατικών καύσης αποβλήτων που αναφέρονται στην ερώτηση των Βουλευτών.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε  στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
     Υπουργείου Ανάπτυξης.
     Ψήφιση στο σύνολο του σχεδίου νόμου: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας».
     Το νομοσχέδιο θα ψηφιστεί στο σύνολο στη συνέχεια. 
     Υπουργείου Εθνικής Άμυνας.
     Συνέχιση της συζήτησης επί των άρθρων και του συνόλου του σχεδίου νόμου: «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)».
     Η συζήτηση του νομοσχεδίου θα συνεχιστεί κατά τη σημερινή συνεδρίαση.
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κώδικας Ιατρικής Δεοντολογίας».
     Ερωτάται το Σώμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Γεώργιος Σούρλας): Tο νομοσχέδιο κρατήθηκε και θα συζητηθεί κατά τη συνήθη διαδικασία.
     Κυρίες και κύριοι συνάδελφοι, η ψήφιση στο σύνολο του σχεδίου νόμου του Υπουργείου Ανάπτυξης: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας» θα γίνει αργότερα, διότι έχουν υπηρεσιακό κώλυμα οι κύριοι Υπουργοί.
     Εισερχόμεθα στη συζήτηση επί των άρθρων και του συνόλου του σχεδίου νόμου του Υπουργείου Εθνικής Άμυνας: «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)».
     Το νομοσχέδιο ψηφίστηκε επί της αρχής στη συνεδρίαση της Πέμπτης 20.10.2005. 
     Στη σημερινή συνεδρίαση θα μιλήσουν πρώτα οι εισηγητές και οι ειδικοί αγορητές επί των άρθρων και στη συνέχεια θα μιλήσουν οι εναπομείναντες Βουλευτές από την προηγούμενη συνεδρίαση και όσοι θα εγγραφούν να ομιλήσουν επί των άρθρων. 
     Τα άρθρα του νομοσχεδίου θα συζητηθούν όλα μαζί ως μία ενότητα.
     Κύριε Υπουργέ, θέλετε να μιλήσετε;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όχι, κύριε Πρόεδρε. Να προχωρήσει η διαδικασία.
     ΠΡΟΕΔΡΕΥΩΝ (Γεώργιος Σούρλας): Το λόγο έχουν τώρα οι εισηγητές.
     Ο κ. Κορτσάρης έχει το λόγο.
     ΝΙΚΟΛΑΟΣ ΚΟΡΤΣΑΡΗΣ: Κύριε Πρόεδρε, κυρίες και κύριοι συνάδελφοι, η συζήτηση που προηγήθηκε στην αρμόδια επιτροπή και επί της αρχής του συζητούμενου νομοσχεδίου και επί των άρθρων του, αλλά και η προ ημερών συζήτηση στην Ολομέλεια, επιβεβαίωσε την αμήχανη κοινοβουλευτική στάση της Αξιωματικής Αντιπολίτευσης.
     Το ΠΑ.ΣΟ.Κ. αποφάσισε πως η επιχειρηματολογία που θα αναπτύσσει πλέον θα κινείται στα όρια του αντιπολιτευτικώς επιβεβλημένου, ικανοποιώντας μεν τις δύσκολες ομολογουμένως πολιτικές του ανάγκες, αλλά απέχοντας από μία ώριμη αντιπολιτευτική πρακτική που θα προσφέρει δε ουσία στην ίδια την έννοια του κοινοβουλευτικού διαλόγου. 
     Καταψήφισε το νόμο επί της αρχής του για να είναι συνεπής προς την πολιτική γραμμή μιας γενικευμένης άρνησης και μας κράτησε όλο το Σαββατοκύριακο σε αγωνία, προκειμένου να μάθουμε ποιες θεωρεί όχι χρήσιμες –γιατί όλες είναι- αλλά ακίνδυνες για την κομματική αυτοεπιβεβαίωση αναθεωρημένες διατάξεις. 
     Ελπίζω στη συζήτηση αυτή να καταφέρει να ξεφύγει από την προσχηματική επίκληση επουσιωδών ενστάσεων και να αποφασίσει με μεγαλύτερη πολιτική ωριμότητα. 
     Ξεκινώ την τοποθέτησή μου με μία συνοπτική αναφορά στις επιμέρους διατάξεις του υπό συζήτηση νομοσχεδίου. Το άρθρο 1 αποκαθιστά ορθώς και με σαφήνεια την ελλειπτική διατύπωση του άρθρου 2 του νόμου που συζητούμε που δεν προσδιόριζε το περιεχόμενο της στρατιωτικής σε σχέση με την ακαδημαϊκή εκπαίδευση. Το όφελος είναι αφ’ ενός η ακριβής αποτύπωση του περιεχομένου και της συμπληρωματικότητας των δύο ειδών εκπαίδευσης και αφ’ ετέρου η τοποθέτηση διακριτών ορίων μεταξύ των Ανωτάτων Στρατιωτικών Εκπαιδευτικών Ιδρυμάτων και των πανεπιστημιακών ιδρυμάτων, όπου τα πρώτα θα είναι κατ’ εικόνα των δεύτερων δανειζόμενα το πρότυπο και την ουσία τους, αλλά όχι καθ’ ομοίωσή τους, αφού δεν μπορεί να υπάρχει πλήρης εφαρμογή του συνόλου των διοικητικών και ακαδημαϊκών τους δομών. 
     Αυτή η θεολογική ορολογία είναι και η μόνη σχέση του παρόντος νομοσχεδίου με τις εκκλησιαστικές σχολές που τόσο άστοχα επικαλέστηκαν συνάδελφοι, ενώ η μη ύπαρξη του καθ’ ομοίωση μεταξύ των δύο ιδρυμάτων θα πρέπει να ικανοποιεί πλήρως και την επιθυμία του εισηγητού του Συνασπισμού, όπως αυτή εκφράστηκε στην αρμόδια επιτροπή. 
     Το άρθρο 2 καθιερώνει θεσμικά το Τμήμα Ελεγκτών Αεράμυνας, το οποίο αποτελεί κατεύθυνση σπουδών νομοθετικά πλέον κατοχυρωμένη, ενώ με την προσθήκη της ειδικότητας αυτής κατοχυρώνεται αναλόγως και ο αποκτούμενος τίτλος σπουδών. 
     Η εισηγήτρια του Κομμουνιστικού Κόμματος Ελλάδας στην επιτροπή είχε την πρόνοια να το υπερψηφίσει, διαβλέποντας ορθώς το προκύπτον όφελος των πτυχιούχων αυτής της ειδικότητας. Αναζητείται η ίδια πρόνοια και από τους συναδέλφους του ΠΑ.ΣΟ.Κ., έστω και καθυστερημένα. 
     Το άρθρο 3 εισάγει κατ’ ουσίαν τη μελλοντική δυνατότητα των Α.Σ.Ε.Ι. να λειτουργούν αυτοδύναμα προγράμματα μεταπτυχιακών σπουδών σε θέματα Στρατιωτικής, Ναυτικής και Αεροπορικής Επιστήμης και Τεχνολογίας. Πρόκειται για μια σημαντική καινοτομία που αναβαθμίζει το επίπεδο των παραγόμενων επιστημόνων και δημιουργεί μια δεξαμενή διδακτικού προσωπικού.
     Εδώ, κύριε Υπουργέ, θα ήθελα να σας πω ότι η προσθήκη στο άρθρο 3 της λέξεως «αυτόνομα» είναι καλύτερα να απαλειφθεί. Η άλλη προσθήκη «τα Α.Σ.Ε.Ι. χορηγούν διδακτορικό δίπλωμα με την ίδια διαδικασία που χορηγούν και τα Α.Ε.Ι.» προτείνω να απαλειφθεί επίσης, διότι το Υπουργείο Παιδείας προετοιμάζει για τα θέματα αυτά ειδικό νομοσχέδιο και οι λεπτομέρειες θα ενσωματωθούν στο σχετικό προεδρικό διάταγμα που θα εκδοθεί από τους αρμόδιους Υπουργούς, για να αποφευχθούν έτσι αποσπασματικές λύσεις.
     Σας ερωτώ, όμως, επανερχόμενος στο άρθρο 3, το εξής: Σε γνωστικά πεδία αμιγούς στρατιωτικού ενδιαφέροντος, όπως τεχνολογία όπλων, βλημάτων ή συστήματα αεράμυνας, γιατί θα πρέπει το πρόγραμμα μεταπτυχιακών σπουδών να σχεδιάζεται και να οργανώνεται από τα πανεπιστημιακά ιδρύματα και όχι αυτοδύναμα σε βάθος χρόνου από τα Α.Σ.Ε.Ι.; Δηλαδή εμπιστευόμαστε τις ‘Ενοπλες Δυνάμεις της χώρας μας για την άρτια και αποτελεσματική χρήση των όπλων και βλημάτων και των συστημάτων αεράμυνας, αλλά όχι για τη χορήγηση του σχετικού τίτλου μεταπτυχιακών σπουδών;
     Στο άρθρο 4, ο επαναπροσδιορισμός της οργανωτικής δομής και λειτουργίας των Α.Σ.Ε.Ι. παρήγαγε μια άνευ ουσιώδους ερείσματος κριτική. Ακούστηκε από τον εισηγητή του ΠΑ.ΣΟ.Κ. ο όρος στρατικοποίηση των στρατιωτικών ιδρυμάτων που είναι τόσο καινοφανής, όσο και ο όρος κομματικοποίηση των πολιτικών κομμάτων. Γίνεται χρήση ενός φαινομενικά σκληρού όρου, χωρίς ιδιαίτερο περιεχόμενο, όπως μπορεί κανείς εύκολα να διαπιστώσει με μια προσωπική ανάγνωση του νομοσχεδίου, απλά για τη δημιουργία εντυπώσεων.
     Τα Α.Σ.Ε.Ι., κυρίες και κύριοι συνάδελφοι, είναι Στρατιωτικά Εκπαιδευτικά Ιδρύματα και συνεπώς είναι προφανής η στρατιωτική τους φύση, δομή και λειτουργία.
     Στο άρθρο 5, το Συμβούλιο Ανώτατης Ακαδημαϊκής και Στρατιωτικής Εκπαίδευσης έπεσε επίσης θύμα ατυχούς κριτικής. Με την ίδρυση του Συμβουλίου απαριθμείται σαφώς και διασφαλίζεται μια σειρά αρμοδιοτήτων αμιγούς ακαδημαϊκού περιεχομένου που ανέφερα στην επί της αρχής συζήτηση του νομοσχεδίου.
     Οι διατάξεις των νόμων, κυρίες και κύριοι συνάδελφοι, απαιτούν νομική ακριβολογία και πρέπει να διακρίνονται από περιεκτικότητα. Δεν είναι εργαλεία πολιτικής και εντυπώσεων.
     Στο άρθρο 6 και στα συνεκτιμώμενα προσόντα κατά την κρίση για την εκλογή μέλους Δ.Ε.Π. γίνεται ιδιαίτερη αναφορά στην κατοχή πτυχίου Α.Σ.Ε.Ι. ή Σ.Σ.Α.Σ. ή άλλης Ανώτατης Στρατιωτικής Σχολής ως προτιμητέο προσόν. Και ερωτώ: Γιατί δημιουργεί προβληματισμό η παρούσα διατύπωση; Πουθενά δεν παραβιάζεται η πρόθεση του ικανότερου. Δεν είναι, όμως, φυσιολογικό επί δύο ικανοτήτων να προτιμάται ο έχων τη μεγαλύτερη εμπειρία σε θέματα στρατιωτικής εκπαίδευσης;
     Ταυτόχρονα, με την προσθήκη νέας παραγράφου αίρεται η προϋπόθεση κατοχής διδακτορικού διπλώματος αποκλειστικά σε περιπτώσεις γνωστικών αντικειμένων, στα οποία δεν είναι συνήθης η εκπόνηση διδακτορικής διατριβής. Αυτό, κατά την άποψη του τελευταίου Υπουργού της Εθνικής Αμύνης, αποτελεί οπισθοδρόμηση. 
     Και σας ερωτώ:  Εάν απαραιτήτως απαιτείται η κατοχή διδακτορικού διπλώματος για τα μέλη Δ.Ε.Π. –για σας το λέω, κύριε Οικονόμου- ποιος θα διδάξει στρατιωτική βλητική κλασσικών όπλων; 
     ΒΑΣΙΛΕΙΟΣ ΟΙΚΟΝΟΜΟΥ: Για μένα το λέτε; 
     ΝΙΚΟΛΑΟΣ ΚΟΡΤΣΑΡΗΣ: Για σας κύριε Οικονόμου. 
     Ποιος θα διδάξει τεχνικές προσομοίωσης στη ναυτική μηχανολογία; Ποιος θα διδάξει υποβρύχια ακουστική; Ποιος θα διδάξει συστήματα πλοήγησης και κατεύθυνση αέρος; Και αν απορείτε για τους τίτλους των παραπάνω γνωστικών αντικειμένων, ανατρέξτε στη σχετική απόφαση Φ300/17Α/5593 σχέδιο 420Α «περί σύστασης τομέων κάθε Α.Σ.Ε.Ι. και καθορισμού των γνωστικών τους αντικειμένων που ελήφθη στις 7 Δεκεμβρίου 2003 από τον τότε Υπουργό Εθνικής Άμυνας που είναι σήμερα ο αμφισβητών τη χρησιμότητα της νέας διάταξης.
     Στο άρθρο 7 και στο θέμα της εξέλιξης των μελών Δ.Ε.Π., η μόνη νέα προσθήκη αφορά στο αυτονόητο δικαίωμα του Υπουργού Εθνικής Άμυνας να διορίζει και να μονιμοποιεί το μέλος Δ.Ε.Π. τηρουμένων πάντοτε όλων των νομίμων διαδικασιών και έτερον ουδέν. 
     Το άρθρο 8 τροποποιεί τη διατύπωση του πρώτου εδαφίου της παραγράφου 3 επεκτείνοντας ορθώς τη δυνατότητα του προέδρου ακαδημαϊκών θεμάτων να προσφέρει αποκλειστικά εκπαιδευτικό έργο και σε άλλα Α.Σ.Ε.Ι., στρατιωτικές σχολές, ή εκπαιδευτικά ιδρύματα του Υπουργείου Εθνικής Άμυνας, διατηρώντας όμως τη σημαντική προϋφιστάμενη διαπίστωση για το ασυμβίβαστο της θέσης του.
     Στο άρθρο 9 ορθώς προστίθεται ως πειθαρχικό παράπτωμα μέλους Δ.Ε.Π. η δημοσίευση ή μετάδοση απορρήτων πληροφοριών που αφορούν στο Α.Σ.Ε.Ι. ή τις Ένοπλες Δυνάμεις, αφού η ύπαρξη διαβαθμισμένων και κρίσιμων πληροφοριών επιβάλλει ανάλογη αυστηρότητα, ενώ και στο θέμα της σύνθεσης του επταμελούς πλέον –πενταμελούς πριν- Πειθαρχικού Συμβουλίου, διατηρείται η ακαδημαϊκή εκπροσώπηση. Ήταν δύο μέλη και δύο παραμένουν.
     Στο άρθρο 10 και στο θέμα του στρατιωτικού διδακτικού προσωπικού εισάγονται χρήσιμες  λειτουργικές μεταβολές και προσθήκες. Οι αξιωματικοί πρέπει να φέρουν πλέον κατ’ ελάχιστον το βαθμό του λοχαγού ή τον αντίστοιχο των άλλων κλάδων των Ενόπλων Δυνάμεων, προϋπόθεση που απουσίαζε από τον υφιστάμενο νόμο και το σχετικό άρθρο 21, βάσει του οποίου θα μπορούσε ο λοχίας του παραδείγματος του εισηγητού του ΠΑ.ΣΟ.Κ. να έχει διδακτικό δικαίωμα. 
     Απαιτείται επίσης μεταπτυχιακός τίτλος σπουδών ή εναλλακτικά σε ιδιαίτερα γνωστικά αντικείμενα τριετής εμπειρία σε ερευνητικά κέντρα και πενταετής πιστοποιημένη εμπειρία στο ανάλογο γνωστικό αντικείμενο.
     Στο άρθρο 11 και στη συζήτηση που προηγήθηκε υπήρξε έντονη κριτική του εισηγητού του ΠΑ.ΣΟ.Κ. για την αλλοίωση της σύνθεσης των εκλεκτορικών σωμάτων για την επιλογή και εξέλιξη του διδακτικού προσωπικού. 
     Στη σύνθεση του πρώτου συμβουλίου προστίθεται ο αρμόδιος υπαρχηγός του οικείου Γενικού Επιτελείου, υποδιοικητής του Α.Σ.Ε.Ι.. Και σας ρωτώ: Υπάρχει κανείς που να αμφισβητεί την ευθυκρισία  ανώτερων στρατιωτικών σε στρατιωτικά ιδρύματα; Γιατί η αλλαγή σύνθεσης συνιστά αλλοίωση και όχι βελτίωση; Και επιτέλους γιατί ισχύει το τεκμήριο της ακαταλληλότητας των στρατιωτικών  έναντι όλων των υπολοίπων; 
     Τέλος, στο άρθρο 12 η αναθεώρηση των διατάξεων του νόμου που προϋπήρχε θα ήταν ελλιπής χωρίς την ανάλογη μισθολογική αναβάθμιση του εκπαιδευτικού προσωπικού των Α.Σ.Ε.Ι., σημεία της οποίας συζητήθηκαν στη συνεδρίαση που προηγήθηκε.
     Κυρίες και κύριοι συνάδελφοι, θα ολοκληρώσω την τοποθέτησή μου μ’ ένα σύντομο σχολιασμό της γενικής κριτικής που αναπτύχθηκε από την Αντιπολίτευση κατά τη διάρκεια της συζήτησης του νομοσχεδίου.
     Πρώτον. Επιχειρήθηκε από το ΠΑ.ΣΟ.Κ. ένας παραλληλισμός για τα εκκλησιαστικά πανεπιστήμια. Είναι προφανές πως το επιχείρημα στερείται λογικής βάσης και καλύπτει απλώς την αδυναμία πειστικού αντιλόγου. 
     Δεύτερον. Ακούστηκε επίσης κριτική για τα χρήματα που δαπανώνται από το Υπουργείο Εθνικής Άμυνας για την εφαρμογή των διατάξεων του νομοσχεδίου. Η ετήσια λοιπόν δαπάνη, σύμφωνα με την έκθεση του Γενικού Λογιστηρίου του Κράτους θα είναι περίπου 230.000 ευρώ μόνο. 
     Τρίτον. Ιδιαιτέρως επικριτικοί υπήρξαν πολλοί συνάδελφοι για την κατάργηση του κριτηρίου του δημοκρατικού ήθους του υποψηφίου μέλους Δ.Ε.Π.. Πραγματικά  στα συνεκτιμώμενα προσόντα για την κατάληψη μιας ακαδημαϊκής θέσης μεταξύ άλλων αξιολογείται ιδιαιτέρως στον ισχύοντα νόμο το δημοκρατικό ήθος του υποψηφίου. Και ρωτώ: Ποιος μπορεί να φέρει την ευθύνη της διαλογής των Ελλήνων ανάλογα με το δημοκρατικό τους ήθος; Έως πότε το μέλλον αυτού του τόπου θα υποθηκεύεται από το κακό του παρελθόν; 
     Και τέλος, προς τι ο πρόσφατος θόρυβος περί της προσωπικής συνέντευξης, όταν οι ίδιοι την εισαγάγατε στη σχετική διάταξη και μάλιστα εμπλουτισμένη μ’ ένα καθοριστικό κριτήριο που στερείται κάθε έννοιας αντικειμενικότητας; 
     Στέκομαι, όμως, και σε μία ακόμα σημαντική διαπίστωση που καταδεικνύει την κομματική εκμεταλλευσιμότητα του συγκεκριμένου κριτηρίου. Ούτε η κυρία εισηγήτρια του Κομμουνιστικού Κόμματος Ελλάδας ούτε ο εισηγητής του Συνασπισμού υπήρξαν αρνητικοί στην πρόταση κατάργησης του συγκεκριμένου κριτηρίου. Η πρώτη δεν έκανε καν αναφορά στο θέμα και ο δεύτερος θεώρησε αδιανόητη και επικίνδυνη την ύπαρξή του σε περιόδους πολιτικής ομαλότητας. Εμείς σταματούμε εδώ το καταχρηστικό δικαίωμα σε οποιονδήποτε κυβερνά να απονέμει πιστοποιητικά δημοκρατικού ήθους στους Έλληνες πολίτες. Θεωρώ τον εαυτό μου ευτυχή, γιατί εισηγούμαι ειδικά το συγκεκριμένο άρθρο που καταργεί μία αναχρονιστική διάταξη, η οποία ταλαιπώρησε πολλούς επί μακρόν στο παρελθόν. 
     Τέλος, μου προκαλεί εντύπωση το επαναλαμβανόμενο φοβικό επιχείρημα του πρώην Υπουργού Εθνικής Αμύνης και άλλων συναδέλφων του ΠΑ.ΣΟ.Κ. που εκλαμβάνει την αναβάθμιση των εκπαιδευτικών δομών του Στρατού ως εκχώρηση υπερβολικής εξουσίας στους στρατιωτικούς, σε βαθμό μάλιστα που να συνιστά δυσάρεστη διάκριση σε βάρος τους. Αμφισβητείται έντονα ο ακαδημαϊκός τους προσανατολισμός και η δυνατότητα εκπαιδευτικού σχεδιασμού. Προεξοφλείται με βεβαιότητα η αδυναμία λήψης ορθών διοικητικών αποφάσεων στο πλαίσιο λειτουργίας των Α.Σ.Ε.Ι. και ταυτίζονται εμμέσως με το στραγγαλισμό των ακαδημαϊκών ελευθεριών. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σας απαντώ, λοιπόν, ως εξής: Ο σύγχρονος Στρατός έχει εξαίρετους επιστήμονες σε όλα τα πεδία της γνώσης και η αναβάθμιση του ρόλου του καθορίζεται από την πρόοδο της κοινωνίας και όχι από τα συμπλέγματα του χθες. Δεν μπορούμε να δημιουργήσουμε το μέλλον με όρους του παρελθόντος. Δεν γίνεται όλοι να αναζητούμε ένα νέο ρόλο για το Στρατό, αλλά να αρνούμαστε να του τον παραχωρήσουμε. Το να αγωνιζόμαστε, όμως, για καλύτερα Στρατιωτικά Εκπαιδευτικά Ιδρύματα με όσο γίνεται λιγότερους στρατιωτικούς είναι σαν να αγωνιζόμαστε για καλύτερη κοινοβουλευτική εκπροσώπηση με όσο γίνεται λιγότερους πολιτικούς. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρίες και κύριοι συνάδελφοι, οι προτεινόμενες διατάξεις δεν ενισχύουν ούτε καταργούν εξουσίες. Απλώς, ενισχύουν ισόρροπα την αντικειμενικά επιβεβλημένη συνύπαρξη του στρατιωτικού και επιστημονικού στοιχείου στα Α.Σ.Ε.Ι.. Αναθεωρούν, συμπληρώνουν και ουσιαστικοποιούν το περιεχόμενο του υφιστάμενου νόμου, με τρόπο ώστε να διασφαλίζεται μία ρεαλιστική, ποιοτική και αποτελεσματική εφαρμογή του στο πλαίσιο της λειτουργίας των Α.Σ.Ε.Ι.. Το παρόν νομοσχέδιο κοιτάζει σταθερά προς τον 21ο αιώνα και σας καλώ να το υπερψηφίσετε, κοιτώντας και εσείς προς την ίδια κατεύθυνση. 
     ΠΡΟΕΔΡΕΥΩΝ (Γεώργιος Σούρλας): Κύριε Κορτσάρη, όπως είδατε, σας δόθηκε επαρκής χρόνος για να εκθέσετε τις απόψεις σας. 
     Κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, πενήντα τέσσερις μαθητές και μαθήτριες και δύο συνοδοί-καθηγητές από το Γυμνάσιο Μάνδρας Αττικής.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει η ειδική αγορήτρια του Κομμουνιστικού Κόμματος Ελλάδας κ. Λιάνα Κανέλλη.
     ΛΙΑΝΑ ΚΑΝΕΛΛΗ: Κύριε Πρόεδρε, κυρίες και κύριοι συνάδελφοι, νομίζω ότι στη συζήτηση επί των άρθρων έγινε επαρκέστατη πολιτική ανάλυση των θέσεων του Κομμουνιστικού Κόμματος γι’ αυτό εδώ το νομοσχέδιο. Αυτό, όμως, το νομοσχέδιο -τώρα που θα συζητήσουμε τα άρθρα και για να κρατάμε το κοινοβουλευτικό τυπικό και να προσπαθούμε να είμαστε τουλάχιστον χρήσιμοι- είναι κατ’ εξοχήν εκπαιδευτικό, σε μία εποχή που η παιδεία και η εκπαίδευση -γιατί είναι άλλο πράγμα η εκπαίδευση και άλλο πράγμα η παιδεία- αυτό που θα έλεγε κανείς ευρύτερα κουλτούρα είναι ο παθογενέστερος τομέας της ελληνικής κοινωνίας, με βαρύτατες πολιτικές ευθύνες επί δεκαετίες. 
     Ξέρετε, αισθάνεται κάποιος λίγο παράξενα να είναι στο Βήμα και να μιλά για την εκπαιδευτική ουσιαστική αναβάθμιση των παραγωγικών σχολών των Ενόπλων Δυνάμεων. Συνήθως η ποιότητα των εκπαιδευτών καθορίζει σε σημαντικό βαθμό και την ποιότητα των εκπαιδευομένων, χωρίς κατ’ ανάγκη οι εκπαιδευτές να φέρουν και την ευθύνη για την πολιτική εκμετάλλευση αργότερα στο μέλλον. Κατ’ αυτήν την έννοια δεν είχε το Κομμουνιστικό Κόμμα καμία τοποθέτηση απέναντι στο ζήτημα της παροχής χωρίς κανένα μηχανισμό, χωρίς κανένα τρόπο και χωρίς καμία ανάγκη το 2005 πιστοποιητικών δημοκρατικών φρονημάτων προς τις Ένοπλες Δυνάμεις από την ώρα που είμαστε αντιμέτωποι, για παράδειγμα, στην Ευρωπαϊκή Ένωση και στο Συμβούλιο της Ευρώπης με την αντίληψη ότι οι μετέχοντες σε κομμουνιστικά κόμματα, τώρα που ξαναγράφεται η ιστορία με βάση τους ισχυρούς και σε έσχατο καπιταλιστικό στάδιο, ακόμα και αν έδωσαν το αίμα τους για την πατρίδα, βλέπουν να γκρεμίζονται τα αγάλματά τους και στη θέση τους να έχουν αναρτηθεί ή υψωθεί είτε σημαίες είτε παντιέρες είτε αγάλματα διαφόρων Κουίσλιγκ, διαφόρων Τσολάκογλου και διαφόρων Γκαουλάιτερ.
     Επομένως έχω την εντύπωση ότι δεν θα άξιζε τον κόπο να κάνει κάποιος κάποια συζήτηση με τέτοια ρεύματα αυτήν τη στιγμή, ειδικά στις βαλτικές χώρες. Θα το ξέρετε πάρα πολύ καλά. Οι σύμμαχοί μας του ΝΑΤΟ έχουν παραστεί σε μείζονες τελετές για συνεργάτες των ναζί. Φανταστείτε το αυτό, αγαπητοί συνάδελφοι, πού; Εδώ, στην Ελλάδα για παράδειγμα. Να γινόταν μία επίσημη τελετή με το ΝΑΤΟ για να φτιάξουμε αντί για το άγαλμα της μάνας που έχουμε εδώ, ένα άγαλμα στον Τσολάκογλου! Και λέγαμε τι μεγάλος ήρωας που είναι, που συνεργάστηκε με τους ναζί! Αυτά όμως συμβαίνουν στην Ευρώπη. Κατ’ αυτήν την έννοια ποιος θα παράσχει τι; Είναι ζήτημα τήρησης των ουσιαστικών λογικών προϋποθέσεων για να τοποθετηθεί κάποιος σε αυτό το θέμα. 
     Τώρα μιλάμε εδώ για την ποιότητα των εκπαιδευομένων, για τις παρεχόμενες δυνατότητες για να αισθανθούν οι απόφοιτοι και να έχουν επαρκείς γνώσεις επιπέδου ανωτάτων εκπαιδευτικών ιδρυμάτων, όταν έχουμε υποβαθμίσει τα ίδια τα ανώτατα εκπαιδευτικά ιδρύματα και όταν υπάρχει για παράδειγμα –αυτό είναι και ανατριχιαστικό εδώ που τα λέμε- σχολείο με έντεκα μαθητές στην Καρδίτσα, αν δεν το ξέρετε, που έχει σαράντα καθηγητές, από τους οποίους εμφανίζονται οκτώ! Οι υπόλοιποι τριάντα δύο απλώς πληρώνονται με παραπανίσια μόρια. 
     Βεβαίως και ψηφίζουμε το άρθρο 2. Δεν θα σταθώ σε αυτά. Σας είπαμε ότι είχατε μία δυνατότητα να ορίσετε στην παράγραφο 1 του άρθρου 2 με περισσότερη σαφήνεια- και ίσως να είχατε απεμπλακεί και από δυσκολίες μετέπειτα- το από ποιους παρέχεται στρατιωτική θεωρητική πρακτική και ακαδημαϊκή εκπαίδευση, προσαρμοσμένη στις απαιτήσεις του οικείου κλάδου. Και σας είπαμε να το είχατε ορίσει για να δείξετε και την πολιτική βούληση, διότι οι απαιτήσεις του κλάδου στις μέρες μας δυστυχώς δεν ορίζονται ούτε από τον κλάδο ούτε από τις ελληνικές Ένοπλες Δυνάμεις μόνο, ούτε καν από την κυβέρνηση, να σας το πω λίγο πιο απλά, πολλώ μάλλον από τους φοιτητές, από τους καθηγητές, από τον τομέα ή από το τμήμα. Θα μπορούσατε, λοιπόν, να πείτε περιγραφικά εκεί -και να μην καταφεύγετε μεθαύριο σε τροπολογίες επί τροπολογιών- από ποιους παρέχεται, σε ποιες βαθμίδες και με ποιο στόχο. Να το ορίσετε με σαφήνεια. 
     Σας είπαμε ότι είναι δύσκολο να επανοικοδομήσετε ή να αναπαλαιώσετε ή να ανακαινίσετε –διαλέξτε όποια λέξη θέλετε- ένα νομοθέτημα που μπορεί να ξεκίνησε καλά, αλλά στράβωσε στο δρόμο και κατέληξε έτσι όπως κατέληξε. 
     Στο άρθρο 4 και στην παράγραφο 1 προσθέσατε μία λέξη και συγκεκριμένα το «αυτόνομα», στις αλλαγές που μας μοιράσατε, κύριε Υπουργέ. 
     Τι θα σας πείραζε στην παράγραφο 1 να έχετε τη διατύπωση «οργανώνουν είτε αυτοδυνάμως είτε σε συνεργασία με άλλα Α.Ε.Ι.». Γιατί δεν αφήνετε την ακαδημαϊκή ευχέρεια να επιλέγει; Για παράδειγμα, αν ήθελε κάποιος- δεν ξέρω- ένα διδακτορικό ειδικό ή μεταπτυχιακό στη στρατιωτική ιστορία, τι θα κάνει; Θα μείνει μόνο στις επίσημες πηγές, να μην μπορεί να ανοίξει το κεφάλι του; Καλό είναι να είναι είτε αυτοδυνάμως είτε σε συνεργασία με τα Α.Ε.Ι.. Να μπορούμε και εμείς να ελέγξουμε, να δούμε ποιος επιλέγει τι, πού πηγαίνει αυτοδυνάμως και πού δεν πηγαίνει αυτοδυνάμως. Δεν μπορούσαμε να το ελέγξουμε; Συντεταγμένη, υποτίθεται, πολιτεία είμαστε. Επομένως θα το ελέγχαμε. 
     Επίσης, στην παράγραφο 2 του άρθρου 4, τα Α.Σ.Ε.Ι. θα μπορούσαν να χορηγούν με την ίδια διαδικασία που χορηγούν και τα Α.Ε.Ι. μεταπτυχιακά, εφόσον οργανώνονται και απονέμονται. Αλλά τώρα, έτσι όπως φθάσαμε, εμείς προσπαθήσαμε να σας πούμε και στη συζήτηση επί της αρχής, για παράδειγμα να υπάρχει και η γενική συνέλευση του τομέα, όπως συμβαίνει στα ακαδημαϊκά κριτήρια. Εδώ είμαστε μάρτυρες θεμελιωδών αλλαγών που θα γίνουν στο νομοσχέδιο, γιατί γίνεται, λέει, αγοραπωλησία για τις πρυτανικές αρχές. 
     Ξέρετε, βρίσκεται και κανένας σε ουσιαστική πρακτική αμηχανία, όχι βιολογική. Γιατί, αν ξέραμε προς τα πού κατευθύνονται οι Ένοπλες Δυνάμεις, αν υπήρχε πραγματική αναγνώριση της συνεισφοράς τους και ήταν πραγματικά σάρξ εκ της σαρκός μας και υπηρετούσαν μόνο τα δικά μας, δεν θα απουσίαζε χθες η μισή Αντιπολίτευση –και λυπάμαι που το λέω- από την εορτή των Ενόπλων Δυνάμεων για την 28η Οκτωβρίου, όπου το θέμα ήταν  η αναζήτηση των οστών σε άλλα εδάφη των αξιωματικών και των οπλιτών μας του Έπους του ’40. 
     Ότι έχουμε ένα  καταπληκτικό τεχνογνωσιακό δυναμικό, το οποίο πρέπει να κατευθύνεται για την κάλυψη των λαϊκών συμφερόντων, των λαϊκών αναγκών της πραγματικά εθνικής στρατηγικής, αυτό το συζητήσαμε επί της αρχής. Πάμε επί της ουσίας τώρα να δούμε μια-δυο λεπτομέρειες.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Λίγη επιείκεια, κύριε Πρόεδρε. Άλλωστε δεν θα δευτερολογήσω. Δεν νομίζω ότι χρειάζεται καν να δευτερολογήσω.
     Προσπαθείτε να βάλετε στρατιωτικούς. Και σας είπαμε ότι εμείς κατανοούμε περισσότερο από κάθε άλλον την ιδιαιτερότητα των Ανώτατων Στρατιωτικών Σχολών, και το απόρρητό τους και το είδος. Μακάρι να ήταν τόσο πολύ ανεξάρτητες, ώστε να μην υποχρεούνται να δίνουν σε διάφορες εταιρείες, σε διάφορους χορηγούς και στο ΝΑΤΟ λογαριασμό για το τι μελέτες και τι μεταπτυχιακά κάνουν. Εκεί έχετε μία δυσκολία. Θέλετε να βάλετε στρατιωτικούς οι οποίοι ενδεχομένως δεν έχουν τα προσόντα -σ’ αυτήν τη φάση τουλάχιστον- προκειμένου να τους κουβαλάτε συλλήβδην από το εξωτερικό και να καθορίζει κάποιος άλλος ποιοι θα είναι αυτοί που θα έρχονται να διδάσκουν ειδική βαλλιστική, όπου πρέπει να έχει σαν στόχο ειδικά θύματα. Διότι ξέρετε ότι, αν φέρετε και ξένους, ξέρουν και πού πρέπει να πάει το βλήμα ακριβώς. Υπάρχουν συγκεκριμένοι λαοί και συγκεκριμένα κράτη στα οποία πρέπει να πέφτουν αυτά. Δεν διδάσκουν απλώς το πώς γίνεται. Διδάσκουν και ποιος είναι ο στόχος. Φτιάχνουν συγκεκριμένο στόχο, αν θα είναι το Αφγανιστάν, το Ιράκ, η Κορέα, η Βενεζουέλα, συγκεκριμένα πράγματα!
     Έχετε μία απλή διατύπωση που μπορείτε να την κάνετε, να προσλαμβάνονται οι απόστρατοι στρατιωτικοί, που ενδεχομένως διδάσκουν μαθήματα πολύ ειδικά, ως καθηγητές στρατιωτικών εφαρμογών. Όχι όλων των μαθημάτων. Να είναι στρατιωτικών εφαρμογών. Να μην είναι όλων των μαθημάτων, για να διατηρήσετε και μία επαφή με τα Ανώτατα Εκπαιδευτικά Ιδρύματα της χώρας.
      Θα ήθελα ιδιαίτερα να σταθώ στο άρθρο 12, γιατί σας είπαμε ότι απαιτούμε –και επιμένω εδώ- να προσθέσετε τη λέξη «τουλάχιστον» στις αμοιβές. Γιατί εξισώνετε και αυτές τις σχολές προς τα κάτω αφαιρώντας και ποσοστό από τις ήδη ταπεινές, πενιχρές και ανύπαρκτες αμοιβές των διδασκόντων στα Ανώτατα Εκπαιδευτικά Ιδρύματα; Βάλτε τουλάχιστον τη λέξη «τουλάχιστον»! Αφήστε μια αναπνοή, να συμπαρασύρετε προς τα πάνω και τα Ανώτατα Εκπαιδευτικά Ιδρύματα αντί να τα κατεβάσετε προς τα κάτω.
     Δεύτερον, να τακτοποιήσετε το θέμα των ωρομισθίων. Τι σας πειράζει να δεχθείτε; Αφού καλύπτουν πάγιες και διαρκείς ανάγκες, άμα έχουν συμπληρώσει τρία χρόνια, γιατί να μην περνάνε από κρίση και να γίνουν αμέσως λέκτορες; Δεν είναι άνθρωποι ειδικοί; Δεν ήρθαν εδώ και μας είπαν ότι καλύπτουν πάνω από 80% οι ωρομίσθιοι; Σ’ αυτούς καταφύγατε. 
     Θέλετε μάλιστα, όπως λέτε στην αρχή του νομοσχεδίου, να αποκτήσουν τα Α.Σ.Ε.Ι. από μόνα τους επαρκές διδακτικό προσωπικό. Πού θα το ψαρέψετε αυτό το προσωπικό; Σε πόσο χρόνο; Διότι δεν ορίζετε και το χρόνο, για να μπορούν να αυτονομούνται μετά τα πτυχία, τα μεταπτυχιακά και τα διδακτορικά. Και δεν τακτοποιείτε τους ωρομίσθιους. Αυτή είναι, υποτίθεται, η μαγιά. Τους έχετε χρόνια εκεί. Τους εμπιστεύεστε και τους εμπιστεύονται. 
     Θέλετε να δώσετε ακαδημαϊκό αέρα; Δώστε τον ακαδημαϊκό αέρα επιτρέποντας κατευθύνσεις, μεταπτυχιακά, να λαμβάνονται οι αποφάσεις μετά από συνέλευση του τομέα. Δεν πρόκειται να χαλάσει η ακαδημαϊκή τάξη. Δεν σας ζητήσαμε να ισχύσουν αρχές αντίστοιχες, γιατί θα θέλατε και τα αντίστοιχα καφενεία και τα αντίστοιχα πέντε και τις αντίστοιχες πιστωτικές κάρτες και δεν ξέρω εγώ τι άλλο με τα άλλα πανεπιστήμια. Έχουμε συναίσθηση. Για στρατιωτικές σχολές μιλάμε. Να μην μπορούν όμως να μαζευτούνε; 
     Λέτε «κατά κλάδο».  Γιατί να αποφασίζει τις ανάγκες του κλάδου κάποιος από πάνω που ενδεχομένως έχει πάρει και παραγγελίες; Δεν ξέρει ο στρατός από κάτω; Δεν ξέρουν οι φοιτητές; Δεν ξέρουν οι αξιωματικοί; Δεν ξέρουν οι αρμόδιοι ; Γιατί να μη γίνει μία γενική συνέλευση του τομέα; Να αποφασιστούν τα μεταπτυχιακά, να έχουν και κάποιο κύρος και μία ευρύτερη αποδοχή, βρε αδερφέ!
     Και σε τελευταία ανάλυση, αξιοποιείστε και τη φαντασία και την τεχνογνωσία των φοιτητών σας. Βασική αρχή της εκπαίδευσης είναι ότι ο δάσκαλος μαθαίνει από τους μαθητές του όσα μαθαίνουν και οι μαθητές από το δάσκαλο. Αν δεν είναι αμφίδρομη αυτή η διαδικασία, δεν έχει νόημα.
     Θα χάσετε ταλέντα. Θα χάσετε ενδεχομένως και δυνατότητα που μπορεί να γεννιέται μέσα εδώ. Ειδικά για το άρθρο 12 έχω επιφυλάξεις. Προσέξτε. Δεν συμφέρει. Θα συμβεί το ανάποδο. Άμα στρατιωτικοποιήσετε φτωχούλικα, δίκην κουραμάνας, τα ήδη φτωχά και αναζητούντα χορηγούς Ανώτερα Εκπαιδευτικά Ιδρύματα, βάλτε ένα τουλάχιστον εκεί και αφήστε μια αναπνοή, μπας και βρεθούν πέντε άνθρωποι και ανέβει λίγο το επίπεδο και μπορέσουμε κάποτε σ’ αυτόν τον τόπο και αναρωτηθούμε αν μέσα στα γλυκά είχε επιταγή ή δεν είχε, αλλά κανείς σ’ αυτόν εδώ τον τόπο, κανείς, μηδέ ημών εξαιρουμένων, πάω στοίχημα, δεν ξέρει τι ψήφισε η Ελλάδα στο Συμβούλιο Ασφαλείας χθες για το Κόσοβο. Και αν δεν είναι στρατιωτικό και αν δεν είναι διπλωματικό και αν δεν είναι εθνικό και αν δεν είναι στρατηγικής σημασίας θέμα. 
     Σας ευχαριστώ. 
     ΠΡΟΕΔΡΕΥΩΝ (Γεώργιος Σούρλας): Ο τέως Πρόεδρος του Συνασπισμού κ. Κωνσταντόπουλος έχει το λόγο. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Θα είμαι σύντομος, κύριε Πρόεδρε. Δεν έχω να κάνω ειδικότερες παρατηρήσεις. Όσα είπα επί της αρχής νομίζω ότι μπορούν να εξειδικευθούν  ως υπομνηματισμός και κατά τη συζήτηση σε ορισμένα άρθρα. 
     Δεν είναι δυνατό να υιοθετείται αυτή η μέθοδος των προεδρικών διαταγμάτων ακόμη και για την οργάνωση και λειτουργία, συγχώνευση, μετονομασία ή κατάργηση προγραμμάτων μεταπτυχιακών σπουδών. Ο εκάστοτε Υπουργός σε συνεννόηση με τον Υπουργό Εθνικής Παιδείας θα έχει μεταβαλλόμενες αντιλήψεις, μεταβαλλόμενα κριτήρια και μεταβαλλόμενα ή επάλληλα προεδρικά διατάγματα θα αναστατώνουν ένα corpus σπουδών. Δεν είναι η καλύτερη μέθοδος για να υπάρξει ένα σταθερό πλαίσιο σε αυτά τα Ανώτατα Στρατιωτικά Εκπαιδευτικά Ιδρύματα που θέλετε να οργανώσετε. 
     Θα σας έλεγα επίσης ότι αυτές οι πρακτικές δεν ξεκινάνε και από μια ενιαία αντίληψη για το εκπαιδευτικό έργο και για το αντίστοιχο εκπαιδευτικό πρόγραμμα. Έχετε τη δυνατότητα ως Υπουργός σε συνεννόηση με τον Υπουργό Παιδείας να κανονίζετε αυτά που εσείς ονομάζετε προγράμματα μεταπτυχιακών σπουδών. 
     Η δεύτερη παρατήρηση είναι αυτή η οποία σχετίζεται με το Συμβούλιο Ανώτατης Ακαδημαϊκής και Στρατιωτικής Εκπαίδευσης. Δεν λειτουργεί αυτό το Συμβούλιο. Τι χαρακτήρα έχει αυτό το Συμβούλιο το οποίο θα συγκροτείται από τους Αρχηγούς Γ.Ε.ΕΘ.Α., Γ.Ε.Σ., Γ.Ε.Ν., Γ.Ε.Α. ή νόμιμους αναπληρωτές, τον εκπρόσωπο του Υπουργού Εθνικής Άμυνας, τον εκπρόσωπο του Υπουργείου Εθνικής Παιδείας, τους διοικητές των Α.Σ.Ε.Ι., τους διευθυντές στρατιωτικούς εκπαίδευσης, τους προέδρους των ακαδημαϊκών θεμάτων. Το Σ.Α.Α.Σ.Ε. μπορεί να καλεί εκπροσώπους από άλλα Υπουργεία με απόφαση του Υπουργείου Εθνικής Άμυνας κατόπιν προτάσεως των Γενικών Επιτελείων καθορίζεται ο τρόπος λειτουργίας. Ένα όργανο δυσκίνητο. Είναι επιτελικό όργανο; Όχι. Είναι όργανο εποπτικό; Όχι. Είναι ένα όργανο στο οποίο θα συνέρχονται, θα συνεδριάζουν και θα κάνουν γενικές συζητήσεις –επιτρέψτε μου να πω. Ούτε ενότητα υπάρχει μεταξύ των εκπροσώπων. Πώς θα καθορίσουν αυτοί οι άνθρωποι το πλαίσιο, το πρόγραμμα, τη στόχευση, τις προτεραιότητες; 
     Και θέλω να κάνω μια τελική παρατήρηση. Αφού αποφασίζετε να κάνετε αυτές τις τροποποιήσεις με τη συλλογιστική τη δική σας, με την οποία εμείς διαφωνούμε επί της αρχής, γιατί δεν λύνετε αυτά τα αιτήματα που ήδη υπάρχουν σε εκκρεμότητα του μέχρι σήμερα προσωπικού; Γιατί φτιάχνετε ένα καινούργιο θεσμό και δεν υιοθετείτε τα λειτουργικά, θεσμικά και μισθολογικά αιτήματα του διδακτικού προσωπικού σήμερα. Όσο τα κρατάτε σε εκκρεμότητα είναι βέβαιο ότι από σήμερα μέχρι και την επόμενη τροποποίηση αυτού του νομοσχεδίου θα υπάρχουν δικαστικές διενέξεις ή θα υπάρχουν εσωτερικές διακρίσεις στο διδάσκον προσωπικό. 
     Αν, λοιπόν, πήρα το λόγο να πω κάτι παραπάνω σε σχέση με τη συζήτηση ως προς τα άρθρα, είναι ακριβώς αυτή η πρόταση. Υιοθετήστε αυτά τα αιτήματα. Δεν είναι άδικα. Εύλογα είναι. Και δεν είναι άστοχα τα αιτήματα σε σχέση με αυτά τα οποία επιδιώκετε. Διευκολύνουν την καλύτερη και ομαλότερη εσωτερική λειτουργία και συνύπαρξη του προσωπικού που υπάρχει σήμερα. 
     Υιοθετήστε το. Δεν καταλαβαίνω γιατί. Υποτίθεται ότι κουβεντιάσατε και μαζί τους. 
     Αν λοιπόν ξεκινάει αυτή η ιστορία με -ένα το κρατούμενο- μία διακριτική μεταχείριση και εμμονή στη μη υιοθέτηση δίκαιων αιτημάτων, τότε είναι ένας επιπρόσθετος λόγος που θα δυσχεράνει την υλοποίηση αυτού του νομοσχεδίου.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
     Το λόγο έχει ο εισηγητής του ΠΑ.ΣΟ.Κ. κ. Μαγκριώτης.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Είχαμε πει και εγώ ως εισηγητής και ο Κοινοβουλευτικός μας Εκπρόσωπος και όλοι οι αγορητές από το ΠΑ.ΣΟ.Κ. ότι εμείς τα θέματα αυτά τα θεωρούμε μείζονος σημασίας και θέλουμε να υπάρξει ένας ευρύτατος διάλογος, συναίνεση. Δεν μπορεί να είναι θέμα στενά κομματικής επιλογής η εκπαίδευση των στελεχών των Ενόπλων Δυνάμεων, η καρδιά δηλαδή των Ενόπλων Δυνάμεων, πολύ περισσότερο σε ένα στρατό, που τον θέλουμε αξιόπιστο, αξιόμαχο, να μπορεί να χειρίζεται όλα τα σύγχρονα τεχνολογικά μέσα και βεβαίως να κατέχει την τέχνη και του σχεδιασμού και της ηγεσίας του στρατεύματος, πολύ περισσότερο να εκπέμπει το απόλυτο αποτρεπτικό μήνυμα σε κάθε επίδοξο επιβουλέα της πατρίδας μας και των κυριαρχικών μας δικαιωμάτων.
     Γι’ αυτό λοιπόν και οι τόνοι μας ήταν χαμηλοί, όπως τους χαρακτήρισαν πολλοί αγορητές της Πλειοψηφίας, και συναινετικό όλο το πνεύμα των παρεμβάσεών μας. Σ’ αυτό το πνεύμα θα συνεχίσουμε.
     Και θα πω, κύριε Πρόεδρε, πως είχαμε προτείνει στην Κυβέρνηση ότι υπάρχουν θέματα που πάνε πίσω το δρόμο που είχε ανοίξει ο προηγούμενος νόμος του 2003 για την αναβάθμιση των Ανώτατων Στρατιωτικών Σχολών. Σ’ αυτήν την κατεύθυνση, λοιπόν, εμείς χαιρετίζουμε την παρέμβαση του εισηγητή της Νέας Δημοκρατίας όσον αφορά την οργάνωση των μεταπτυχιακών και την απονομή των τίτλων των μεταπτυχιακών, όπως και των διδακτορικών. Είμαστε βέβαιοι ότι αυτή η πρόταση είναι αποτέλεσμα της τεκμηριωμένης παρέμβασης της δικής μας, αλλά και των άλλων κομμάτων και φυσικά των εκπροσώπων των εκπαιδευτικών και των κοσμητόρων στη Διαρκή Επιτροπή της Βουλής στη διήμερη συζήτηση που διεξήχθη εκεί.
     Από την άλλη πλευρά όμως, κύριε Πρόεδρε, κυρίες και κύριοι συνάδελφοι, αποκαλύπτεται και η προχειρότητα με την οποία νομοθετεί η Κυβέρνηση. Και αυτό θέλω να το τονίσω. Φαίνεται ότι τα συναρμόδια Υπουργεία σε τέτοια κρίσιμα θέματα δεν συνεννοούνται, δεν συμφωνούν, δεν έρχονται δηλαδή με μια κοινή κατεύθυνση να νομοθετήσουν τέτοια κρίσιμα θέματα. Ελπίζουμε λοιπόν ότι η αφαίρεση αυτής της διάταξης θα δώσει τη δυνατότητα στην Κυβέρνηση να διαβουλευθεί στο προσεχές μέλλον, πολύ γρήγορα, γιατί δεν πρέπει να υπάρχουν κενά και τέτοια σημαντικά ελλείμματα μέσα από τις εσωτερικές διαβουλεύσεις. Εμείς προτείνουμε να μην είναι μόνο ενδοκυβερνητικές οι διαβουλεύσεις, αλλά να διαβουλευθούν με τους εκπροσώπους των εκπαιδευτικών, με τους κοσμήτορες, να διαβουλευθούν με τα άλλα πολιτικά κόμματα, που έχουν καταθέσει σαφείς και συγκεκριμένες προτάσεις, για να προκύψει ένα νομοθέτημα πολύ γρήγορα που θα συνθέτει αυτές τις απόψεις, θα στηρίζει την αναβάθμιση των στρατιωτικών σχολών και δεν θα υποκρύπτει διάφορες σκοπιμότητες ιδεοληπτικού, συντηρητικού χαρακτήρα ή και κομματικών επιδιώξεων. Ελπίζουμε, λοιπόν, πως αυτό δίνει την ευκαιρία και το χρόνο σε σας να δείτε καλύτερα και πιο ολοκληρωμένα τη διάταξη αυτή.
     Θα μου επιτρέψετε να συνεχίσω στο ίδιο πνεύμα και να αναφερθώ πιο συγκεκριμένα σε ορισμένα άρθρα.
     Σ’ αυτήν την κατεύθυνση επιμένουμε πως η κατάργηση του τίτλου του κοσμήτορα υποκρύπτει τη διάθεση υποβάθμισης. Η μετονομασία του δηλαδή σε πρόεδρο της σχολής υποκρύπτει μια τέτοια διάθεση. Δείξτε λοιπόν ένα πνεύμα καλής θέλησης, ένα πνεύμα στήριξης της αναβάθμισης των σχολών και αποδεχθείτε να παραμείνει ως έχει ο τίτλος του κοσμήτορα για τον επικεφαλής των σχολών.
     Το δεύτερο σημείο, που είναι πάρα πολύ ζωτικό, κύριε Πρόεδρε: Ο διορισμός εν ενεργεία αξιωματικών σε θέσεις στρατιωτικού ή διδακτικού προσωπικού. Θα προκαλέσει μεγάλη αναστάτωση και θα οδηγήσει και σε υποβάθμιση των σπουδών. Και θα πω γιατί.
     Δεν θέλουμε να υποτιμήσουμε τους εν ενεργεία αξιωματικούς. Έχουν λαμπρή παρουσία, προσφέρουν στις Ένοπλες Δυνάμεις, δεν είναι, όμως, παντογνώστες, ούτε έχουν τα εφόδια ούτε μπορούν να κάνουν πολλές δουλειές μαζί, γιατί είναι εν ενεργεία αξιωματικοί και έχουν συγκεκριμένη θέση στη διάταξη των Ενόπλων Δυνάμεων και στον αμυντικό σχεδιασμό της χώρας. Οι αξιωματικοί αυτοί θα διορίζονται επί τη βάσει της εργασίας ιδιωτικού δικαίου, σύμφωνα με το π.δ. 407/1980. Πέραν αυτού, όμως, ο διορισμός τους θα έχει την έννοια της διοικητικής μετάθεσης, που είναι αντικειμενικό.
     Ένα άλλο σημείο που απαιτεί διευκρίνιση, είναι το εξής: Τα μέλη του στρατιωτικού διδακτικού προσωπικού θα ανήκουν στη μόνιμη δύναμη της σχολής, ή θα υπηρετούν αλλού και θα έρχονται μόνο να διδάξουν, δηλαδή θα είναι αποσπασμένοι της μίας ώρας, της ώρας δηλαδή της διδασκαλίας, με συνέπεια να μην μπορούν να προσφέρουν ούτε στο διδακτικό τους έργο ούτε βεβαίως στο στρατιωτικό; Το πιθανότερο είναι το δεύτερο, διαφορετικά δεν μπορεί να γίνει και πρακτικά και να οριοθετηθεί θεσμικά. Με τέτοιου είδους, όμως, προσωπικό, της απόσπασης της μιας ώρας, όπως καταλαβαίνετε, δεν μπορούν να λειτουργήσουν οργανωμένα προγράμματα σπουδών και μοιραία θα πάμε στην υποβάθμισή τους. Νομίζω ότι αυτό δεν το θέλετε ούτε εσείς ούτε κανένας.
     Επομένως, όσον αφορά στους στρατιωτικούς, οφείλουν είτε να παραιτηθούν είτε τουλάχιστον να τίθενται σε διαθεσιμότητα της σχολής, όταν θα διοριστούν στη θέση, να είναι δηλαδή στην αποκλειστική διάθεση της σχολής. Το προσωπικό αυτό προβλέπεται να μην είναι κάτοχοι διδακτορικών τίτλων, αλλά μόνο κάποιου μεταπτυχιακού μονοετούς διάρκειας.
     Εδώ, κύριε Υπουργέ, είναι εμφανές ότι φωτογραφίζετε τους αποφοίτους της Σχολής Πολέμου ή της Σχολής Εθνικής Άμυνας, για τους οποίους καταβάλλετε προσπάθεια –το γνωρίζουμε όλοι αυτό, το γνωρίζει ο χώρος των εκπαιδευτικών- να τους δοθεί κάποιος τίτλος, με μία ελάχιστη συνεργασία με ένα Ανώτατο Εκπαιδευτικό Ίδρυμα, για να πάρουν ένα τυπικό και όχι ουσιαστικό προσόν, για να μπορέσουν να καταλάβουν αυτές τις θέσεις του στρατιωτικού διδακτικού προσωπικού. Δεν αναβαθμίζονται έτσι οι σχολές. Αν θέλετε, δεν στηρίζεται και το ίδιο το στράτευμα με τον τρόπο αυτό.
     Ακόμη, όλο το στρατιωτικό διδακτικό προσωπικό θα συμμετέχει στην εκλογή του κοσμήτορα ή του προέδρου, αν και τα ακαδημαϊκά του προσόντα θα είναι κατώτερα κατά πολύ από αυτόν που καλείται να ψηφίσει και να εκλέξει. Είναι και κατώτερα από το ειδικό εργαστηριακό διδακτικό προσωπικό. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Επειδή ο χρόνος μάς καταδιώκει, πάρα πολύ γρήγορα, κύριε Πρόεδρε, θα μου επιτρέψετε να πω ότι είναι θετική η μισθολογική αναβάθμιση μιας κατηγορίας μελών του διδακτικού προσωπικού, αυτή, όμως, πρέπει να είναι αναλογική σε όλες τις βαθμίδες και να τείνει στην εξομοίωσή της με τις αντίστοιχες βαθμίδες των πανεπιστημιακών ιδρυμάτων.
     Δεν έχετε καμία πρόβλεψη γι’ αυτούς που δουλεύουν με σύμβαση ορισμένου χρόνου και με ωριαία αντιμισθία. Σ’ αυτήν την ενότητα υπάρχουν πάρα πολλοί αξιόλογοι εκπαιδευτικοί, με πολύ σημαντικούς τίτλους, με διδακτορικά. Δεν είναι, δηλαδή, αυτό που ξέρουμε, τυπικά ένας ωρομίσθιος που καλύπτει μία έκτακτη ανάγκη στη δευτεροβάθμια εκπαίδευση ή κάπου αλλού. Εδώ πρόκειται περί διδακτορούχων, περί προσοντούχων εκπαιδευτικών, που δεν πρέπει να τους χάσει η στρατιωτική εκπαίδευση. Έχουν αποκτήσει πείρα και σας είναι χρήσιμοι. 
     Εμείς θα επανέλθουμε στη συνέχεια -και στη συζήτηση των τροπολογιών- στο θέμα αυτό, με μία πολύ συγκεκριμένη, ισορροπημένη πρόταση και πιστεύω ότι θα την κάνετε αποδεκτή.
     Θέλουμε, ακόμη, μεγαλύτερη διευκρίνιση, από αυτήν που κάνετε, ανάμεσα στη στρατιωτική επιστήμη και στη στρατιωτική εκπαίδευση. Είναι καλό και πρέπει να γίνει, για να μην υπάρχουν περαιτέρω συγχύσεις.
     Για το άρθρο 2, όπως έχουμε πει, εμείς συμφωνούμε, γιατί είπαμε ότι υπάρχουν θετικές διατάξεις και θα τις υπερψηφίσουμε. Συμφωνούμε όσον αφορά τη θεσμική κατοχύρωση της κατεύθυνσης, δηλαδή των ελεγκτών αεράμυνας στη Σχολή Ικάρων.
     Για το άρθρο 3, εμείς συμφωνούμε με τους ακαδημαϊκούς φορείς, ώστε τα Α.Σ.Ε.Ι. να μπορούν να συμμετέχουν και να οργανώνουν σε άριστη συνεργασία με τα Ανώτατα Εκπαιδευτικά Ιδρύματα μεταπτυχιακές σπουδές ή να γίνεται ένας μεγάλος διάλογος, ο οποίος θα καταλήξει σε μία συγκεκριμένη πρόταση, όπως τόνισα στην εισαγωγή και τώρα δεν επανέρχομαι.
     Για τον κοσμήτορα, ήδη έχω μιλήσει και δεν θα επανέλθω. Θεωρούμε ότι έχει και συμβολική και ουσιαστική σημασία.
     Στο άρθρο 5, ουσιαστικά με τον τρόπο αυτό, με τη διάταξη αυτή, μετατρέπετε τα Α.Σ.Ε.Ι. σε ένα ιδιότυπο Ι.Ε.Κ.. Ο σφικτός στρατιωτικός εναγκαλισμός καθιστά την ακαδημαϊκή ελευθερία ανύπαρκτη. Πρέπει να υπάρξει ένας διαχωρισμός. Το είχαμε πει και την άλλη φορά, το τόνισαν όλοι οι αγορητές από το ΠΑ.ΣΟ.Κ.. Βεβαίως είναι στρατιωτικές σχολές, βεβαίως πρέπει να έχουν την εποπτεία των επιτελείων και του Υπουργείου Εθνικής Άμυνας. Σ’ αυτά είμαστε σαφείς. 
     Από την άλλη πλευρά, όμως, υπάρχουν επιστημονικά αντικείμενα, τα οποία πρέπει να διαπνέονται και να διαπερνώνται από ένα ευρύτερο ακαδημαϊκό πνεύμα. Με τον τρόπο που οργανώνετε, όμως, τα εκλεκτορικά και εκλογικά σώματα, όπως τον περιέγραψα προηγουμένως, περισφίγγετε, περιστέλλετε αυτό το πνεύμα αντί να το ενισχύετε. Θα είναι για το καλό της στρατιωτικής εκπαίδευσης, για το καλό του στρατεύματος. 
     Τονίζω, επίσης, ότι δεν είναι εκ του περισσού η διάταξη που υπάρχει για το δημοκρατικό ήθος. Πρέπει να προστατευθούν οι στρατιωτικές σχολές από όσους διαπνέονται από ολοκληρωτικές αντιλήψεις. Δεν παράγουν απλώς κάποιους υπαλλήλους για να στελεχώσουν ένα δημόσιο οργανισμό ή μια δημόσια υπηρεσία ή τον ιδιωτικό τομέα, όπου ο καθένας έχει αυτήν τη δυνατότητα και το δικαίωμα. Εδώ, είναι ο ευαίσθητος χώρος των Ενόπλων Δυνάμεων. Το τονίζουμε αυτό χωρίς να θέλουμε να υπερβάλλουμε, χωρίς να θέλουμε να πούμε κάτι άλλο. Έχει, όμως, τη συμβολική και την ουσιαστική του σημασία. Άλλωστε και το Συμβούλιο της Επικρατείας έχει αποφανθεί περί του θέματος αυτού. Η αντίστοιχη διάταξη, ο ορισμός –αν θέλετε- και η αναφορά υπάρχει και στο νόμο για τα Ανώτατα Εκπαιδευτικά Ιδρύματα και για το εκπαιδευτικό προσωπικό.
     Στο άρθρο 7, δεν συμφωνούμε ο διορισμός ή η μονιμοποίηση μέλους Δ.Ε.Π. των Α.Σ.Ε.Ι. να γίνεται με απόφαση του Υπουργού Εθνικής Άμυνας, αλλά με προεδρικό διάταγμα, όπως σε όλα τα πανεπιστημιακά ιδρύματα. Βεβαίως, είναι τυπική αυτή η διαδικασία, είναι καλό όμως να υπάρξουν αυτές οι διευκρινίσεις.
     Στο άρθρο 8, θα μπορούσαμε να συμφωνήσουμε, κύριε Υπουργέ. 
     Στο άρθρο 9, συμφωνούμε στα αναφερόμενα περί διάδοσης των απορρήτων, διαφωνούμε όμως στην οποιαδήποτε αντιμετώπιση των μελών ΔΕΠ με στρατιωτικά κριτήρια και δεδομένα. Είναι απαράδεκτο να δίνεται η δυνατότητα στο στρατιωτικό διοικητή να μπορεί να ασκεί πειθαρχική δίωξη σε βάρος κάποιου μέλους Δ.Ε.Π.. Επιπλέον, η συμμετοχή στρατιωτικών στο πειθαρχικό συμβούλιο είναι άτοπη. Θεωρούμε ότι δεν πρέπει να επέλθει μία τέτοια αλλαγή στη συγκεκριμένη παράγραφο, δηλαδή στο άρθρο 20 παράγραφος 3 του ν. 3187/2003. Θέλουμε να το προσέξετε το σημείο αυτό.
     Στο άρθρο 10, το ΠΑ.ΣΟ.Κ. είναι αντίθετο στο διορισμό προσώπων τα οποία θα διατηρούν διπλή ιδιότητα -το περιέγραψα προηγουμένως- δηλαδή θα είναι στρατιωτικοί, εκπαιδευτικοί, ακαδημαϊκοί. 
     Στο άρθρο 11 περί οργάνων εκλογής, τα είπαμε προηγουμένως και δεν θα επανέλθω. Δεν συμφωνούμε να τροποποιηθεί το άρθρο 25 του ν. 3187/2003.
     Στο άρθρο 12, διαπιστώνεται μία σοβαρή διασπορά στο μισθολόγιο. Το τόνισα στη γενική μου εισαγωγή και δεν θα επανέλθω. Πρέπει να υπάρχει μια αναλογική αύξηση των αποδοχών σε όλη την εκπαιδευτική κλίμακα.
     Θα κλείσω, κύριε Πρόεδρε και ευχαριστώ για την ανοχή σας και τον επιπλέον χρόνο που μου δώσατε, λέγοντας ότι υπάρχουν περιθώρια, κύριε Υπουργέ, να συμφωνήσουμε μέσα από αυτόν το δημόσιο διάλογο -γιατί έτσι πρέπει να είναι ο διάλογος- στην αναβάθμιση των στρατιωτικών σχολών. Αυτή πιστεύω ότι είναι η επιθυμία όλων των πτερύγων της Βουλής, αυτή είναι η επιθυμία όλου του ελληνικού λαού. Ακολουθήστε, λοιπόν, αυτό το πνεύμα που καταθέτει η Αξιωματική Αντιπολίτευση ή που κατέθεσαν όλα τα κόμματα και είμαστε βέβαιοι πως η Βουλή θα νομοθετήσει ένα καλό νομοσχέδιο.
     Σας ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των ομιλητών Βουλευτών.
     Το λόγο έχει ο κ. Ευθυμίου.
     ΠΕΤΡΟΣ ΕΥΘΥΜΙΟΥ: Κυρίες και κύριοι Βουλευτές, ενώ το νομοσχέδιο παρουσιάζεται απλώς ως μια προσπάθεια ακόμα μεγαλύτερης βελτίωσης του αντίστοιχου νόμου της Κυβέρνησης του ΠΑ.ΣΟ.Κ. του 2003, η συζήτηση αξίζει διπλά, όταν όλοι κατανοούμε πως μιλάμε για την πιο σημαντική συνιστώσα των εθνικών συμφερόντων της χώρας, για «τον σιδηρούν βραχίονα» της εξωτερικής πολιτικής, που αποτελεί η άμυνα της χώρας, οι Ένοπλες Δυνάμεις. 
     Αν η χώρα πέτυχε το τελευταίο διάστημα να έχει μεγάλες επιτυχίες, όπως η είσοδος της Κύπρου στην Ευρωπαϊκή Ένωση, όπως ο εξαναγκασμός της Τουρκίας με το Ελσίνκι να προσέλθει με ειρηνικό τρόπο στα θέματα που -υποτίθεται- πιστεύει ότι απασχολούν τις δύο χώρες, αυτό έγινε δυνατό χάρη στη συστηματική, μεθοδική αναβάθμιση της ισχύος της χώρας, που πετύχαμε όλο το προηγούμενο διάστημα. Είναι φανερό ότι σ’ αυτήν τη γραμμή πρέπει να κινείται κάθε κυβέρνηση και είναι φανερό ότι το ΠΑ.ΣΟ.Κ. είναι μια υπεύθυνη δύναμη αντιπολίτευσης στα θέματα αυτά, είτε εξωτερικής πολιτικής είτε άμυνας.
     Ασκήσαμε μία συγκεκριμένη κριτική σ’ αυτό το νομοσχέδιο. Την ασκήσαμε τεκμηριωμένα και υπεύθυνα και είπαμε –σας το τόνισα και προσωπικά, κύριε Υπουργέ, στην επιτροπή- ότι αυτό το νομοσχέδιο έπασχε από ένα θεμελιώδες λάθος. Ψευδωνύμως ακαδημαϊκοποιούσε τη στρατιωτική εκπαίδευση και ευθέως στρατιωτικοποιούσε την ακαδημαϊκή. Υπήρχε μία βασική σύγχυση στον πυρήνα, σε ένα θέμα στο οποίο όλοι οφείλουμε να συμφωνήσουμε: Οι Ένοπλες Δυνάμεις της Ελλάδας, όσο σε καμία άλλη ευρωπαϊκή χώρα, οφείλουν να έχουν –άντρες και γυναίκες που υπηρετούν στο στράτευμα ως στελέχη- τον ανώτατο βαθμό επαγγελματικής κατάρτισης. Οφείλουμε να έχουμε -και έχουμε- την ανάγκη των υψηλότερα καταρτισμένων ανδρών και γυναικών του πολέμου, γιατί αυτή είναι η ιδιαιτερότητα του στρατεύματος. Είναι για μία και μόνη περίπτωση που πρέπει να είναι τόσο υψηλά καταρτισμένοι, για να δράσει το στράτευμα ως δύναμη αποτροπής, όταν χρειαστεί.
     Τι λάθος έκανε η Κυβέρνηση; Έκανε ένα λάθος ανεπαρκούς προετοιμασίας και ένα λάθος στη σχέση με το Υπουργείο Παιδείας, διότι παρουσίασε ένα νομοσχέδιο το οποίο στον κεντρικό του πυρήνα εισήγαγε, πιθανότατα χωρίς να συνειδητοποιηθεί, την έννοια του πανεπιστημίου Ενόπλων Δυνάμεων. Με λίγα λόγια, χάνεται και η στρατιωτική επάρκεια της εκπαίδευσης και η ακαδημαϊκή πλευρά γίνεται στρατιωτική. Εξουδετερώνουμε το ζητούμενο μέσα απ’ αυτήν την ασάφεια. Κι έτσι ασκήσαμε υπεύθυνη κριτική κατ’ ουσίαν. Και σας το υπέδειξε το Επιστημονικό Συμβούλιο της Βουλής με ιδιαίτερη σαφήνεια, όταν τόνισε τη διάκριση που εισάγει το Σύνταγμα στο θεμελιώδες άρθρο του 16, παράγραφος 5, κατά το οποίο ως Ανώτατο Εκπαιδευτικό Ίδρυμα νοείται ένα νομικό πρόσωπο δημοσίου δικαίου αυτοδιοικούμενο, μέσα από την ακαδημαϊκή τάξη και πειθαρχία. 
     Δεν είναι δυνατόν και δεν είναι νοητό οι στρατιωτικές σχολές να λειτουργήσουν ως αυτοδιοικούμενο ανώτατο ίδρυμα, ως νομικό πρόσωπο δημοσίου δικαίου, όπως επιβάλλει το Σύνταγμα και αυτονοήτως ισχύει σε όλο τον κόσμο. Υπάρχει ιδιαιτερότητα η οποία οδηγεί μεν στην πλήρη και διαρκή βελτίωση των σπουδών, στην κατοχύρωση της πραγματικής ισοτιμίας των πτυχίων των ανωτάτων στρατιωτικών σχολών με τις ανώτατες σχολές των πανεπιστημιακών ιδρυμάτων, αλλά πάντα μέσα απ’ αυτήν την ιδιαιτερότητα.
     Και βεβαίως χρειάζεται η επιστράτευση του συνόλου των πανεπιστημίων και των πολυτεχνείων της χώρας, ώστε -όπως υπήρχε η πρόβλεψη στο 2003- να μπορούν να συνδιοργανώνονται μεταπτυχιακά και να πραγματοποιείται έρευνα, επιστρατεύοντας έτσι το υψηλότερο ανθρώπινο δυναμικό που έχουμε στα ελληνικά πανεπιστήμια. Και μάλιστα σε πάρα πολλές περιπτώσεις σε θέματα αιχμής έχουμε πολύ υψηλό επιστημονικό δυναμικό, στις νέες τεχνολογίες, για παράδειγμα. Αυτή η χώρα διοργάνωσε την πιο σύνθετη παγκόσμια επιχείρηση, τους Ολυμπιακούς Αγώνες –που έχουμε ξεχάσει- με ελληνικό ανθρώπινο δυναμικό στη διαχείριση των συστημάτων, στα logistics, και πρωταγωνιστεί σε ανταγωνιστικά προγράμματα στην Ευρωπαϊκή Ένωση, εκεί που τα χρειαζόμαστε στους τομείς τεχνολογικής αιχμής. Άρα πρέπει να φέρετε τα πανεπιστήμια και τα πολυτεχνεία, τις σχολές αιχμής, μέσα στις στρατιωτικές σχολές και όχι να μετονομάσουμε ψευδωνύμως σε πανεπιστήμια τις στρατιωτικές παραγωγικές σχολές. Αυτό σας επισημάναμε. 
     Κύριε Κορτσάρη, αδικήσατε την παράταξή σας, αδικήσατε και τον εαυτό σας. Αυτή την κριτική ασκήσαμε υπεύθυνα. Κι ενώ εσείς εισηγείστε σήμερα να ανακληθούν τα συγκεκριμένα άρθρα, μας μέμφεσθε ταυτοχρόνως. Αυτή είναι η λογική της «ιταλοποίησης» της πολιτικής ζωής. Έτσι απαξιώνουμε όλοι μαζί την πολιτική κι έτσι θα περάσουμε στους όρους της τηλεοπτικής δημοκρατίας του κ. Μπερλουσκόνι, διότι θα θεωρούμαστε όλοι ότι κάνουμε μάχες σκιών, ότι δεν μας ενδιαφέρει η ουσία, ότι δεν μας ενδιαφέρει το αντικείμενο και ότι είμαστε εδώ απλώς ως πρωταγωνιστές ενός θεάτρου σκιών. Δεν είμαστε. Είμαστε υπεύθυνες δυνάμεις. Σας μιλάμε απολύτως υπεύθυνα και με θέσεις. Είναι πολύ θετικό το ότι τις αναιρείτε. Δεν μειώνεστε ούτε πολιτικά ούτε προσωπικά ως παράταξη. 
     Αντίθετα, δεχθήκατε μία κριτική, την υιοθετείτε. Αυτή είναι η γόνιμη πλευρά της δημοκρατίας και η γόνιμη πλευρά των πολιτικών σχέσεων. Αλλά εάν το κάνουμε θα το κάνουμε με καθαρούς όρους. Και να πούμε, μάλιστα, ότι κρατάμε αυτό το θέμα για να το δούμε μαζί, αν έχετε κάποιες σκέψεις, για να δούμε πώς μπορούμε όλοι μαζί να συμβάλλουμε, ώστε να υπάρχουν στις παραγωγικές σχολές των Ενόπλων Δυνάμεων οι πιο υψηλές προδιαγραφές ακαδημαϊκών ιδρυμάτων, ακαδημαϊκών λειτουργιών, γιατί είναι φανερό ότι ο σύγχρονος ηγήτορας των Ενόπλων Δυνάμεων, πρέπει να είναι και υψηλού επαγγελματικού επιπέδου πολεμιστής και υψηλού επιπέδου ηγήτωρ, προφανώς με δημοκρατικό φρόνημα, δεν το συζητάμε, αλλά το δημοκρατικό φρόνημα τεκμηριώνεται, θεμελιώνεται, αποδίδει, όταν στηρίζεται στη μόρφωση. Και εμείς αυτό θέλουμε. 
     Άρα, να πάμε χέρι-χέρι σ’ αυτά τα θέματα, να μη μειώνουμε, όμως, τη σημασία της κριτικής, όταν αυτή η κριτική είναι τόσο καλόπιστη, τόσο τεκμηριωμένη, τόσο θεμελιωμένη όσο η κριτική που σας ασκήσαμε. Και να συμφωνήσουμε και κάτι; Εμείς οι αγορητές του ΠΑ.ΣΟ.Κ. δεχθήκαμε ότι το ’97 υπήρξε μια οροφή αμοιβών τις οποίες πρέπει να βελτιώσουμε όλοι μαζί. Αυτό είναι ένα είδος αυτοκριτικής, εάν θέλετε. Αλλά εμείς την κάναμε ρητά και λέμε να προχωρήσουμε και σε όλες τις άλλες κατηγορίες. 
     Προτείνουμε να δεχθείτε με καλοπιστία την τροπολογία που καταθέτουμε για τα μέλη Ε.Ε.ΔΙ.Π., που είναι εκπαιδευτικά στελέχη υψηλού επιπέδου, κάτοχοι ντοκτορά. Και σ’ αυτά τα θέματα πρέπει να συμφωνήσουμε, διότι θέλουμε απόλυτα την προαγωγή της στρατιωτικής εκπαίδευσης, θέλουμε, όμως, ταυτόχρονα τη διαφύλαξη των χαρακτηριστικών της και τη μη εμπλοκή σ’ ένα θέμα, κύριε Υπουργέ, το οποίο θα το πληρώσετε εσείς χωρίς να σας αναλογεί. 
     Εάν τυχόν διαφυλαχθεί η λογική του νομοσχεδίου όπως έχει, ακυρώνετε απολύτως τη διαβεβαίωση της κ. Γιαννάκου ότι δεν πάμε για εκκλησιαστικά πανεπιστήμια, διότι η διοργάνωση αυτοτελών μεταπτυχιακών και αυτοτελών ερευνητικών προγραμμάτων που οδηγούν σε ντοκτορά, σε διδακτορικό τίτλο, σημαίνει ότι αυτό αποτελεί ένα ακαδημαϊκό ίδρυμα. Και από την ώρα που η επιχειρηματολογία της κ. Γιαννάκου είναι ότι συνδέεται η πρότασή της με τις παραγωγικές σχολές των Ενόπλων Δυνάμεων, συμπαρασύρετε αυτόν τον τομέα και μπαίνουμε σε μία μείζονα περιπέτεια λόγω της ανάγκης να υπάρχει μία κρίσιμη διάκριση ανάμεσα στις παραγωγικές σχολές των Ενόπλων Δυνάμεων σήμερα ή αύριο, αν παρουσιαστεί παρόμοιο νομοσχέδιο για τις παραγωγικές σχολές ιερέων και τα πανεπιστήμια, την ανώτατη εκπαίδευση της χώρας.
     Συγκεφαλαιώνοντας, κύριε Υπουργέ, είστε –και δεν ξεχνιέται η ιδιότητά σας- πιλότος μαχητικών. Ο πιλότος μαχητικών είναι κορυφή, γιατί κατ’ ουσίαν αποφασίζει εκείνη τη στιγμή για όλα. Είναι ένας άνθρωπος που έχει μία μείζονα ευθύνη. Είναι θετικό ότι δεχθήκατε την κριτική μας και πρέπει να έχετε συνείδηση του ότι αυτή η κριτική μας είναι θετική και θέλουμε από κοινού να προάγουμε την εκπαίδευση των Ενόπλων Δυνάμεων.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ευθυμίου.
     Διακόπτουμε επ’ ολίγον τη συζήτηση του νομοσχεδίου για να ψηφίσουμε στο σύνολο το σχέδιο νόμου του Υπουργείου Ανάπτυξης: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας».
     Ερωτάται το Σώμα: Γίνεται δεκτό το νομοσχέδιο και στο σύνολο; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΛΗΣ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Ανάπτυξης: «Πλαίσιο Ρυθμίσεων για τη Σύσταση και τη Λειτουργία της Ευρωπαϊκής Εταιρείας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωρηθεί το κείμενο του νομοσχεδίου σελ.47α΄)
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
     Επανερχόμεθα στο συζητούμενο νομοσχέδιο.
     Το λόγο έχει ο κ. Καρχιμάκης.
     ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, ο νόμος για τα Ανώτατα Στρατιωτικά Εκπαιδευτικά Ιδρύματα που ψήφισε το ΠΑΣΟΚ το 2003, υπήρξε αποτέλεσμα μιας ισορροπίας ανάμεσα στη στρατιωτική διοίκηση και την ακαδημαϊκή ελευθερία. 
     Αυτήν την ισορροπία που επιτεύχθηκε μετά από μακροχρόνια προσπάθεια, έρχεται να την ανατρέψει σήμερα η Νέα Δημοκρατία. Προσπαθεί με παραπλανήσεις και ασάφειες να παρουσιάσει τις τροποποιήσεις ως καινοτομία, οι οποίες ουσιαστικά αναιρούν όλο σχεδόν το θεσμικό πλαίσιο  που προβλεπόταν να οικοδομηθεί με το ν. 3187/2003. Ονομάζει καινοτομίες και μεταρρυθμίσεις τις αναπαλαιώσεις που προσπαθεί να επιφέρει με την ψήφιση αυτού του σχεδίου νόμου. Αυτές οι τροποποιήσεις, μας γυρίζουν πίσω στη δεκαετία του ’60 και είναι εντεταγμένες στο ευρύτερο σχέδιο της Νέας Δημοκρατίας για την «άλωση» του δημοσίου. 
     Είναι καινοτομία ή μεταρρύθμιση το περιεχόμενο εισηγητικού σημειώματος στενών συνεργατών του Υπουργού για το σχέδιο νόμου για τα Α.Σ.Ε.Ι., δηλαδή ότι ο ν. 3187/2003 έφερε αναστάτωση στα Α.Σ.Ε.Ι., διότι θεωρούσε πως αυτά δεν πρέπει να διαφέρουν από τα Ανώτατα Εκπαιδευτικά Ιδρύματα; Δηλαδή, η αφετηρία αυτών των τροποποιήσεων ξεκινάει από τη μείωση αυτού του επιπέδου, το οποίο δημιούργησε το ΠΑ.ΣΟ.Κ.. 
     Δεν μπορεί, λοιπόν, σε εισηγητικά σημειώματα να αναφέρονται φράσεις, προτάσεις, οι οποίες να διαπιστώνουν ότι τα Ανώτατα Στρατιωτικά Εκπαιδευτικά Ιδρύματα με το νόμο τον οποίο ψηφίσαμε, ήρθαν στο ίδιο επίπεδο με τα πανεπιστήμια. Και δεν πρέπει να είναι στο ίδιο επίπεδο. 
     Για να πετύχει, λοιπόν, αυτήν την αναπαλαίωση, κράτησε όμηρους τα Ανώτατα Στρατιωτικά Εκπαιδευτικά Ιδρύματα επί είκοσι μήνες, χωρίς να προωθήσει για έκδοση τα απαραίτητα προεδρικά διατάγματα –τους οργανισμούς- τα οποία θα επέτρεπαν την απρόσκοπτη λειτουργία των σχολών κατά τα πρότυπα των πανεπιστημίων. 
     Η πολιτική ηγεσία του Υπουργείου Εθνικής Άμυνας κατόρθωσε, λοιπόν, το ακατόρθωτο, δηλαδή διαπίστωσε αδυναμίες στο νόμο αυτό, ο οποίος δεν λειτούργησε με ευθύνη της λόγω της μη έκδοσης των προεδρικών διαταγμάτων. Ο ίδιος ο Υπουργός στην ομιλία του στη Διαρκή Επιτροπή υποστήριξε ότι ελήφθησαν υπόψη οι προτάσεις των οικείων σχολών και τμημάτων κάθε κλάδου. Θα παρακαλούσα τον κύριο Υπουργό να μας καταθέσει έστω και ένα έγγραφο, το οποίο να εκπορεύεται από το Ε.Π.Ι.Ε.Θ.Α. και να ζητά τις απόψεις των Α.Σ.Ε.Ι. και των επιτελείων.Επίσης, θα θέλαμε να μας καταθέσει έστω και ένα έγγραφο των Α.Σ.Ε.Ι. ή των γενικών επιτελείων, με το οποίο να ζητείται η αναθεώρηση αυτού του νόμου. 
     Φυσικά, η αναθεώρηση αποτελεί προεκλογική δέσμευση και μόνο ως αποτέλεσμα αυτής δικαιολογείται το κενό περιεχομένου και ουσίας αναχρονιστικό νομοσχέδιο, προκειμένου να ικανοποιηθούν οι επιθυμίες κάποιων στρατιωτικών κύκλων.
     Τα εκάστοτε κυκλοφορούντα νομοσχέδια απλά ανακοινώνονταν στα γενικά επιτελεία και τα Α.Σ.Ε.Ι. και επειδή αυτά δεν ήταν ανάλογου περιεχομένου, ορισμένα Α.Σ.Ε.Ι. έστελναν υπομνήματα στις διοικήσεις εκπαίδευσης και αυτές στα γενικά επιτελεία μήπως διορθώνονταν κάποια πράγματα, που όμως, όπως φαίνεται εκ του αποτελέσματος, τα υπομνήματά τους αυτά και οι απόψεις τους αγνοήθηκαν, δεδομένου ότι τις αποφάσεις σας για τα Α.Σ.Ε.Ι. τις είχατε λάβει κατά την προεκλογική περίοδο, πριν την ψήφιση του ν.3187. 
     Μπορείτε να μας πείτε πότε συναντηθήκατε με τους κοσμήτορες των Α.Σ.Ε.Ι. ή με τους προέδρους των συλλόγων, οι οποίοι τους τελευταίους είκοσι μήνες προσπαθούν να σας συναντήσουν, αλλά εσείς επιδεικτικά τους αγνοείτε; Μπορείτε να μας πείτε αν συστήσατε ποτέ επιτροπή με καθηγητές και αξιωματικούς από τα Ανώτατα Στρατιωτικά Εκπαιδευτικά Ιδρύματα και τους κλάδους εκπαίδευσης των επιτελείων και αν ποτέ κρατήθηκαν πρακτικά; 
     Τώρα, αν αντιλαμβάνεσθε ως διάλογο την ανταλλαγή απόψεων από τις εφημερίδες ή τη μονομερή υποβολή υπομνημάτων από τους συλλόγους, καθώς και εγγράφων από τα Α.Σ.Ε.Ι., χωρίς ουδέποτε να έχουν ζητηθεί, τότε είναι απόλυτα κατανοητή και η αδυναμία του νομοσχεδίου να βελτιώσει έστω και σε κάτι τον υπάρχοντα ν. 3187/2003.
     Υπάρχουν, λοιπόν, έγγραφα που ουσιαστικά αποδεικνύουν ότι ουδέποτε έγινε ένας σωστός και ουσιαστικός διάλογος για τη σύνταξη αυτού του συγκεκριμένου νομοσχεδίου. Τα μόνα σημειώματα τα οποία διεκπεραιώνονταν προς τις σχολές ήταν του τύπου: «Σας αποστέλλουμε σε φωτοαντίγραφο συνημμένα εισηγητικά σημειώματα για ενημέρωσή σας και τυχόν σχόλια» και όχι ότι οι απόψεις οι οποίες θα συνταχθούν, θα ληφθούν υπόψη. 
     Άρα, υπήρχε μια προαπόφαση που έλεγε: «Εμείς δημιουργούμε μια επίφαση διαλόγου την οποία ουσιαστικά» -είτε πείτε είτε δεν πείτε- «δεν την λαμβάνουμε υπόψη μας. Θα προχωρήσουμε σε αυτό το οποίο έχουμε στο μυαλό μας». Επομένως, δεν μπορεί κανείς να επικαλείται μέσα σε αυτήν την Αίθουσα ότι ο διάλογος έγινε και ήταν ουσιαστικός, προκειμένου να συνταχθεί αυτό το νομοσχέδιο. 
     Οι ανατροπές τις ισοτιμίας των Α.Σ.Ε.Ι. με τα πανεπιστήμια φαίνονται στα εξής σημεία:
     Αλλάζει την ακαδημαϊκή δομή, με βασικό στόχο τον κομματικό έλεγχο όλων. Για να επιτευχθεί αυτός ο στόχος της, στρατικοποιεί όλα τα υπάρχοντα ακαδημαϊκά όργανα, με τη συμμετοχή περισσότερων στρατιωτικών, οι οποίοι βρίσκονται σε άμεση διοικητική εξάρτηση από τον Υπουργό. 
     Αυξάνει τον αριθμό των στρατιωτικών μελών στο όργανο εκλογής και εξέλιξης του διδακτικού και ερευνητικού προσωπικού. Μάλιστα, ακόμα και η λέξη «εκλογή» φαίνεται να ενοχλεί τη Νέα Δημοκρατία, αφού ονομάζει το όργανο αυτό συμβούλιο επιλογής και εξέλιξης του Δ.Ε.Π., κατ’ αντιστοιχία, όπως φαίνεται με τα συμβούλια επιλογής των επαγγελματιών οπλιτών.
     Σχετικά με το ζήτημα της στρατικοποίησης της ακαδημαϊκής εκπαίδευσης, κατά την προηγούμενη συνεδρίαση κάποιος συνάδελφος ανέφερε ότι ο υποδιοικητής αναπληρώνει τον εκάστοτε διοικητή. Η άποψη αυτή δεν είναι παρούσα σε αυτό το νομοσχέδιο, γιατί, ενώ προβλέπεται ο υποδιοικητής να είναι σε θέση να συγκαλέσει το εκπαιδευτικό συμβούλιο, δεν μπορεί να προεδρεύσει σε αυτό. Άρα δεν υφίσταται αναπλήρωση.
     Άλλος συνάδελφος στην ίδια συνεδρίαση αναρωτήθηκε για τη φράση «στρατικοποίηση» ή «στρατιωτικοποίηση» και έκανε γενικούς συνειρμούς περί στρατιωτικών σχολών. Η έννοια «στρατικοποίηση» αναφέρεται αποκλειστικά και μόνο στη δομή της ακαδημαϊκής εκπαίδευσης, η οποία με τη στρατικοποίηση χάνει την απαιτούμενη ελευθερία, με αποτέλεσμα μαζί της να εξαφανίζεται ουσιαστικά και η ισοτιμία.
     Θεσμοθετεί ένα νέο όργανο, το οποίο, όπως παρουσιάζεται, αποτελεί μια παρωδία του νόμου περί Α.Ε.Ι., περί πανεπιστημιακών ιδρυμάτων. Προσπαθεί η Νέα Δημοκρατία να συγκροτήσει το Συμβούλιο Ανώτατης Ακαδημαϊκής Στρατιωτικής Εκπαίδευσης, όργανο απολύτως εξαρτημένο από τον Υπουργό Εθνικής Άμυνας. Ακόμη και αν δεχθούμε τις καλές προθέσεις και την καινοτομία, όπως τη χαρακτήρισε ο Υπουργός, το Συμβούλιο Ανώτατης Ακαδημαϊκής και Στρατιωτικής Εκπαίδευσης δεν έχει καμία απολύτως σχέση με την ανώτατη εκπαίδευση. 
     Είναι δυνατόν αυτό το στρατιωτικό όργανο να γνωμοδοτεί για τον καθορισμό των γνωστικών αντικειμένων, στα οποία δεν είναι δυνατή η εκπόνηση διδακτορικής διατριβής; Αντιλαμβάνεστε πόσο έωλη και μαχητή θα είναι μια τέτοια απόφαση, η οποία μάλιστα –είτε άμεσα είτε έμμεσα- θα επηρεάζει τα πανεπιστήμια. Γενικά οι αρμοδιότητές του είναι καθοριστικές και δεσμευτικές, ως προς την παρεχόμενη εκπαίδευση των Α.Σ.Ε.Ι.. Όπως στην τριτοβάθμια εκπαίδευση, στα πανεπιστήμια, δεν υπάρχουν συντονιστικά ή περιοριστικά όργανα, έτσι και στα ΑΣΕΙ δεν χρειάζονται. Μόνο δυσκολίες και υποβάθμιση των σπουδών θα επιφέρουν. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σχετικά δε με τη σύσταση του Συμβουλίου Ανώτατης Ακαδημαϊκής και Στρατιωτικής Εκπαίδευσης, ακούσαμε τον κύριο Υφυπουργό να αναφέρει στην περασμένη συνεδρίαση ότι με τον τρόπο αυτό διασφαλίζεται μια συνεκτική δράση του οργάνου αυτού, στα πλαίσια του γενικού εκπαιδευτικού συστήματος της χώρας. Δεν έχει καμία συνεκτική δράση, αφού μέσα δεν θα υπάρχουν μέλη της πανεπιστημιακής κοινότητας. Αν είναι δυνατόν ποτέ αυτή η γνωμοδότηση στρατιωτικού, κατά βάση, οργάνου να γίνει δεκτή από τα πανεπιστημιακά ιδρύματα της χώρας και της Ευρωπαϊκής Ένωσης! 
     Σε άλλο σημείο ανέφερε σχετικά με αυτό το στρατιωτικό όργανο ότι θα συμβάλει στη διαδικασία αξιολόγησης του εκπαιδευτικού έργου των Α.Σ.Ε.Ι., που θα γίνεται κατ’ αναλογία με τη διαδικασία αξιολόγησης των πανεπιστημίων.
     Είναι δυνατόν οι στρατιωτικοί να αξιολογούν το ακαδημαϊκό έργο των Α.Σ.Ε.Ι.; Θα χαθεί κάθε ίχνος ακαδημαϊκής ελευθερίας, με τέτοιες προβλέψεις, και θα δημιουργηθεί χάσμα ανάμεσα στα πανεπιστημιακά ιδρύματα και τα Α.Σ.Ε.Ι.. Στο χώρο των πανεπιστημίων δεν έχει ακόμα προσδιοριστεί τόσο το όργανο που θα διεξάγει τις αξιολογήσεις όσο και η διαδικασία.
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     Λίγο χρόνο θα ήθελα, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Αν μπορείτε να συντομεύετε όμως, κύριε Καρχιμάκη.
     ΜΙΧΑΛΗΣ ΚΑΡΧΙΜΑΚΗΣ: Έρχεται η Νέα Δημοκρατία, λοιπόν, να προσδιορίσει, ενώ στα πανεπιστήμια δεν έχει ακόμα προσδιοριστεί, το όργανο, το οποίο θα είναι αρμόδιο για τις αξιολογήσεις των Α.Σ.Ε.Ι.. Ας αναμένουμε τις τελικές αποφάσεις περί αξιολόγησης των πανεπιστημιακών ιδρυμάτων και μετά να εφαρμόσουμε ένα ανάλογο σύστημα στα Α.Σ.Ε.Ι..
     Η αντίστροφη διαδικασία τι δείχνει; Δείχνει ότι προσπαθείτε να ελέγξετε την ακαδημαϊκή λειτουργία αυτών των σχολών, με τελικό αποτέλεσμα να απαξιωθούν τα Α.Σ.Ε.Ι. στα μάτια της πανεπιστημιακής κοινότητας, αφού το χάσμα με αυτά αναμένεται να είναι τεράστιο.
     Προκαλεί επίσης αναστάτωση στον κυριότερο ακαδημαϊκό τίτλο του κοσμήτορα, ο οποίος με σαφήνεια είχε δοθεί στο νόμο που ψήφισε το ΠΑ.ΣΟ.Κ.. Η αναφορά του νόμου σε σχολές, και όχι σε τμήματα, δικαιολογεί πλήρως τον τίτλο του κοσμήτορα, που εσείς βεβαίως καταργείτε. Εμείς, απ’ αυτή την Αίθουσα, ένα πράγμα μπορούμε να πούμε, ότι αυτόν τον τίτλο θα τον επαναφέρουμε.
     Επίσης, ο κύριος Υφυπουργός προκάλεσε αναστάτωση στους φοιτώντες στα Α.Σ.Ε.Ι., με την ομιλία του προχθές, τους οποίους απεκάλεσε όχι ως σπουδαστές, αλλά ως μαθητές. Αυτή είναι μια επιπόλαιη αντιμετώπιση του ακαδημαϊκού τίτλου των φοιτώντων στα Α.Σ.Ε.Ι.. Και δείχνει τη σύγχυση, η οποία επικρατεί.
     ΠΡΟΕΔΡΕΥΩΝ (Γεώργιος Σούρλας): Κύριε Καρχιμάκη…
     ΜΙΧΑΛΗΣ ΚΑΡΧΙΜΑΚΗΣ: Ο Υφυπουργός υποβάθμισε ακόμη περισσότερο τους φοιτώντες στην κατηγορία της δευτεροβάθμιας εκπαίδευσης.
     ΠΡΟΕΔΡΕΥΩΝ (Γεώργιος Σούρλας): Κύριε Καρχιμάκη, έχετε υπερβεί αρκετά το χρόνο σας.
     Ολοκληρώστε, παρακαλώ.
     ΜΙΧΑΛΗΣ ΚΑΡΧΙΜΑΚΗΣ: Τελειώνω, κύριε Πρόεδρε.
     Κλείνοντας –θα τα πούμε στα άρθρα τα υπόλοιπα- θεωρώ ότι η φιλοσοφία αυτού του σχεδίου νόμου διακατέχεται από μια έντονη τάση στρατιωτικού ελέγχου της παρεχόμενης ακαδημαϊκής εκπαίδευσης. Εκτός από αυτά που ανέφερα, επιπλέον εμφανίζονται αλλαγές στη σύνθεση του εκπαιδευτικού συμβουλίου, με τη θεσμοθετημένη είσοδο του υποδιοικητή, με τη δυνατότητα του διοικητή του Α.Σ.Ε.Ι. να ασκήσει πειθαρχική δίωξη σε μέλος Δ.Ε.Π. με την προσθήκη δύο στρατιωτικών παραγόντων στο πειθαρχικό όργανο κ.λπ..
     Η πολιτική ηγεσία του Υπουργείου Εθνικής Άμυνας, με αστήρικτες επιχειρηματολογίες, προσπάθησε να εντάξει τα μέλη Δ.Ε.Π. σε μια στρατιωτική ιεραρχία. Θα κρίνονται, δηλαδή, με ανάλογο τρόπο, όπως οι αξιωματικοί των Ενόπλων Δυνάμεων. Θα διώκονται πειθαρχικά με τη συμμετοχή του στρατιωτικού διοικητή και στο πειθαρχικό όργανο θα προστεθούν δύο μέλη, άμεσα υφιστάμενοι του Υπουργείου Εθνικής Άμυνας.
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     Αυτό εμμέσως δείχνει ότι με αυτή την τροποποίηση του πειθαρχικού οργάνου η Νέα Δημοκρατία δεν εμπιστεύεται ούτε τον Πρόεδρο του Συμβουλίου Επικρατείας, ούτε τον Πρόεδρο του Αρείου Πάγου, ούτε τον Πρόεδρο του Ελεγκτικού Συνεδρίου.
     Με όλα αυτά – και τελειώνω, κύριε Πρόεδρε…
     ΠΡΟΕΔΡΕΥΩΝ (Γεώργιος Σούρλας): Τελειώστε, όμως, κύριε Καρχιμάκη.
     ΜΙΧΑΛΗΣ ΚΑΡΧΙΜΑΚΗΣ: … διαπιστώνεται ότι γίνεται μια προσπάθεια για υποβάθμιση των σπουδών και για απομόνωση των Α.Σ.Ε.Ι. από τα πανεπιστήμια και γενικά από την ακαδημαϊκή κοινότητα. Η επιχειρηματολογία που αναπτύχθηκε από την πολιτική ηγεσία του Υπουργείου Εθνικής Άμυνας είναι ατυχέστατη. Έδωσε την εντύπωση ότι ιδρύει στρατιωτικές μονάδες, παρά ανώτατα εκπαιδευτικά ιδρύματα.
     Η απόσταση τόσο από τα ελληνικά πανεπιστήμια όσο και από τις ανώτατες στρατιωτικές σχολές του ΝΑΤΟ και των Η.Π.Α., γίνεται τεράστια, όση είναι των πανεπιστημίων από τα Ι.Ε.Κ.. Δεν επιτρέπει τον πλουραλισμό των οργάνων και την ανάπτυξη της εθνικής στρατιωτικής σκέψης και κουλτούρας.
     Εμείς το καταψηφίζουμε το νομοσχέδιο, γιατί νομίζουμε ότι ουσιαστικά δημιουργεί προϋποθέσεις οπισθοδρόμησης και όχι προόδου.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Επειδή υπάρχουν εγγεγραμμένοι να μιλήσουν και επί της αρχής και επί των άρθρων, από την προηγούμενη συνεδρίαση, γι’ αυτό υπάρχει και αυτή η άνεση χρόνου, όπως αντιλαμβάνεστε.
     ΝΙΚΟΛΑΟΣ ΚΟΡΤΣΑΡΗΣ: Θα μιλήσει και κατά τη συζήτηση επί των άρθρων, είπε ο κύριος συνάδελφος.
     ΠΡΟΕΔΡΕΥΩΝ (Γεώργιος Σούρλας): Όχι, μίλησε αρκετά.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, πενήντα τέσσερις μαθητές και μαθήτριες και δύο συνοδοί-καθηγητές του Γυμνασίου Μάνδρας Αττικής.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο έχει ο συνάδελφος κ. Χρήστος Παπουτσής.
     ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, για δεκαεννέα ολόκληρους μήνες η Κυβέρνηση της Νέας Δημοκρατίας κράτησε τα Ανώτερα Στρατιωτικά Εκπαιδευτικά Ιδρύματα κυριολεκτικά σε ομηρία, χωρίς καμία νέα προκήρυξη, χωρίς καμία εξέλιξη μέλους του επιστημονικού διδακτικού προσωπικού, χωρίς καμία απολύτως αξιοποίηση των δυνατοτήτων, που εισήγαγε ο ν. 3187/2003. 
     Η Νέα Δημοκρατία κράτησε στα συρτάρια κυριολεκτικά τους οργανισμούς των σχολών, που είχαν εγκρίνει τα ανώτατα συμβούλια των γενικών επιτελείων, με το πρόσχημα της προετοιμασίας νέου νόμου. Στην πραγματικότητα η Νέα Δημοκρατία ήρθε στην κυβέρνηση για να ακυρώσει ένα σύγχρονο νομοθετικό πλαίσιο, που είχε δημιουργηθεί, χωρίς καν να επιτρέψει κάποιο χρόνο εφαρμογής του για να προκύψουν τα όποια στοιχεία και τα όποια τεκμήρια δυσλειτουργίας και ακαταλληλότητας. 
     Στην πραγματικότητα πρόκειται για εμπαιγμό του στρατιωτικού κόσμου. Ισχυρίζεται σήμερα ότι αναβαθμίζονται, ότι ανωτατοποιούνται τα Α.Σ.Ε.Ι.. Καμία, όμως, αλλαγή δεν υπάρχει στην ισορροπία του άρθρου 1 του ν. 3187, όσον αφορά το τυπικό μέρος της ισοτιμίας. 
     Προσβάλλεται, όμως, η ουσιαστική ισοτιμία των Α.Σ.Ε.Ι. με την κατάργηση του κοσμήτορα και με την υποκατάσταση του κοσμήτορα από έναν πρόεδρο ακαδημαϊκών υποθέσεων, καθώς επίσης και με την κατάργηση της ανεξαρτησίας των μελών Δ.Ε.Π. του Α.Σ.Ε.Ι. στην εκλογή των αιρετών οργάνων τους. Μάλιστα νομοθετείται η δυνατότητα των εν ενεργεία αξιωματικών να ψηφίζουν για την εκλογή αιρετών οργάνων, του διευθυντή τομέα και του προέδρου ακαδημαϊκών θεμάτων που θα αντικαταστήσουν τον κοσμήτορα. 
     Με τη ρύθμιση μάλιστα που αφορά την εκλογή των μελών Δ.Ε.Π., αλλά και την ιδιαίτερη συνεκτίμηση του πτυχίου Α.Σ.Ε.Ι., αποκαλύπτονται και οι πραγματικές προθέσεις της Κυβέρνησης, η σταδιακή δηλαδή υποκατάσταση των ακαδημαϊκών δασκάλων από στρατιωτικούς εν ενεργεία, χωρίς καμία απολύτως πρόβλεψη να διαθέτουν τα απαραίτητα ακαδημαϊκά προσόντα. 
     Αυτό είναι εμπαιγμός για το στρατιωτικό κόσμο, γιατί ούτε μεταπτυχιακά προγράμματα θεσπίζονται ούτε το μισθολόγιο εξισώνεται με εκείνο των Α.Ε.Ι., παρά το δεδικασμένο του Συμβουλίου της Επικρατείας και παρά τις επανειλημμένες διακηρύξεις και της ίδιας της Νέας Δημοκρατίας. 
     Το λέω αυτό γιατί η εξίσωση του μισθολογίου με εκείνο των Α.Ε.Ι., σε συνδυασμό με την εφαρμογή της αξιολόγησης του εκπαιδευτικού έργου, που προβλέπεται ήδη από το ν. 3187, στην πραγματικότητα αναβαθμίζουν τα κριτήρια επιλογής των προσώπων του εκπαιδευτικού προσωπικού και επιπλέον καθιστούν ακόμα πιο ελκυστικό το λειτούργημα του εκπαιδευτή, του ακαδημαϊκού δασκάλου στις στρατιωτικές σχολές. 
     Όχι μόνο, λοιπόν, δεν αναβαθμίζεται η εκπαίδευση των Α.Σ.Ε.Ι., αλλά ταυτόχρονα επιχειρείται η μείωση των πλεονεκτημάτων του ισχύοντος νόμου, καθώς επιδιώκεται η ουσιαστική κατάργηση του ακαδημαϊκού χαρακτήρα. 
     Κυρίες και κύριοι συνάδελφοι, ο αξιωματικός των Ενόπλων Δυνάμεων, παράλληλα με την ακεραιότητα του χαρακτήρα του, παράλληλα με τις διοικητικές του ικανότητες, πρέπει να είναι άτομο υψηλής επιστημονικής κατάρτισης, διανόησης και αναλυτικής ικανότητας για να μπορεί να συνδυάζει αρμονικά τις ιδιότητες του ηγήτορα με εκείνες του στρατιωτικού επιστήμονα. 
     Ως εκ τούτου είναι αναγκαίο να αναγνωριστεί από όλους μας, στην Αίθουσα αυτή, ότι η έννοια της στρατιωτικής ηγεσίας, την οποία διακονούν τα Α.Σ.Ε.Ι., δεν είναι όμοια με τις άλλου είδους έννοιες περί ηγεσίας, που διδάσκονται στα Ανώτατα Εκπαιδευτικά Ιδρύματα της χώρας, αφού οι Ένοπλες Δυνάμεις δεν αποτελούν επιχείρηση, αλλά εθνικό δυναμικό για την προάσπιση της εθνικής άμυνας και της ασφάλειας της χώρας μας. 
     Τα Α.Σ.Ε.Ι. σε καμία περίπτωση δεν πρέπει να αντιμετωπίζονται ως ιδρύματα, που χορηγούν πτυχία ανταγωνιστικά με εκείνα των Α.Ε.Ι.. Ως εκ τούτου η οργάνωση και η λειτουργία της εκπαίδευσης στις σχολές αυτές δεν θα πρέπει σε καμία περίπτωση να εκλαμβάνεται ως ανταγωνιστική των Α.Ε.Ι.. 
     Η πολιτεία οφείλει να προσφέρει στους ευέλπιδες, στους ικάρους και στους δοκίμους πλήρη και άριστη εκπαίδευση ώστε να μπορούν να γίνονται άριστοι αξιωματικοί, ικανοί να αντιμετωπίζουν αποτελεσματικά τις αντιξοότητες του περιβάλλοντος που δραστηριοποιούνται, αλλά και ενδεχόμενων καταστάσεων, τις οποίες όλοι απευχόμαστε, αλλά δεν παύουν να είναι μέρος των αναγκών για την επάρκεια και την ετοιμότητα των Ενόπλων Δυνάμεων.
     Εξάλλου, οι Ένοπλες Δυνάμεις στην εποχή μας -αλλά είναι απολύτως βέβαιο και στο μέλλον- απαιτούν προσωπικό υψηλής μόρφωσης και με υψηλό ηθικό, προκειμένου να διατηρήσουν και να ενισχύσουν την αποτρεπτική τους ικανότητα, καθώς επίσης και τις αμυντικές τους ικανότητες, χρησιμοποιώντας οπλικά συστήματα υπερσύγχρονης τεχνολογίας, άριστες επικοινωνίες, και αυτοματοποιημένα συστήματα διοίκησης και ελέγχου. Δεν είναι, επομένως, απλό σχήμα λόγου η έκφραση ότι «όσος περισσότερος ιδρώτας χυθεί στην εκπαίδευση, τόσο λιγότερο αίμα θα χυθεί στη μάχη». Γι’ αυτό και η κύρια απασχόληση του Στρατού στην ειρηνική περίοδο πρέπει να είναι η εκπαίδευση, η διαρκής κατάρτιση και η μετεκπαίδευση. 
     Με τέτοια εκπαίδευση, όμως, επιβάλλεται να έχει και τον αντίστοιχο εκπαιδευτικό χώρο, αλλά και το κατάλληλο εκπαιδευτικό σύστημα. Η απάντηση στο θέμα αυτό προκύπτει μονοσήμαντα από την ανάλυση των στρατιωτικών επιστημών, καθώς επίσης και των επιστημών που τις υποστηρίζουν. Οι επιστήμες αυτές δεν είναι δυνατόν –και σε καμία περίπτωση- να καλυφθούν γνωστικά από την πανεπιστημιακή εκπαίδευση σε άλλες, μη στρατιωτικές επιστήμες. Για παράδειγμα, δεν είναι δυνατόν να διδαχθεί η τεχνολογία των οπλομηχανημάτων σ’ έναν επιστήμονα με επαγγελματική εκπαίδευση γύρω από τη νομική επιστήμη, ούτε και η Στρατιωτική Ψυχολογία και η Κοινωνιολογία σ’ έναν επιστήμονα με επαγγελματική εκπαίδευση πολιτικού μηχανικού. Αντίθετα, πιστεύω ότι βασικό συστατικό στοιχείο του σύγχρονου αξιωματικού των Ενόπλων Δυνάμεων, πέραν της ενσυνείδητης πειθαρχίας και των άλλων στρατιωτικών αρετών, είναι η ολοκληρωμένη, διαπανεπιστημιακή εκπαίδευσή του ως στρατιωτικού επιστήμονα. Γιατί γενικά ο αξιωματικός, και ιδίως αυτός που προορίζεται για τις ανώτατες θέσεις της ιεραρχίας, πρέπει, πέραν όλων των άλλων, να είναι πρωτίστως και ολοκληρωμένος στρατιωτικός επιστήμονας. Πρέπει να είναι άριστος γνώστης των τεχνικών δυνατοτήτων των οπλομηχανημάτων, αλλά και των οπλικών συστημάτων υπερσύγχρονης τεχνολογίας. Πρέπει να είναι άριστος γνώστης της στρατιωτικής ηγεσίας, της Ψυχολογίας, της Κοινωνιολογίας, της Στρατιωτικής Ιστορίας, της Στρατιωτικής Γεωγραφίας, του Στρατιωτικού Δικαίου και των άλλων συναφών επιστημών. Πρέπει να είναι άριστος γνώστης της στρατηγικής, της τακτικής ή της πολεμικής τέχνης, αλλά και των άλλων συναφών επιστημών. 
     Είναι γεγονός –και πρέπει να είμαστε ειλικρινείς σ’ αυτό- ότι αυτή η ανάγκη παραγωγής επιστημονικής γνώσης από γνωστικό αντικείμενο των στρατιωτικών επιστημών, καθώς και των επιστημών που τις υποστηρίζουν, δεν γίνεται εύκολα αντιληπτή από την πολιτεία, για πολλά χρόνια τώρα. Και δεν είναι αυτό φαινόμενο μόνον ελληνικό. Παντού, σ’ όλη την Ευρώπη και σε άλλες χώρες, γίνεται αυτή η συζήτηση. Αλλά τουλάχιστον στις άλλες χώρες, και ιδιαίτερα στην Ευρώπη, αυτός ο προβληματισμός συνεχώς παίρνει τη θέση που του αρμόζει στη σύγχρονη προβληματική των Κοινοβουλίων των κρατών-μελών της Ένωσης. Γιατί; Γιατί υπάρχει πάντοτε η προοπτική της ευρωπαϊκής άμυνας και ασφάλειας. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα πάρω ακόμη ένα ή δύο λεπτά.
     Η επικρατούσα συνήθως άποψη είναι να παίρνουμε έτοιμη την επιστημονική και τεχνολογική γνώση σε στρατιωτικά θέματα, ενδεχομένως, αγοράζοντας αυτή τη γνώση, με τη μορφή έτοιμων οπλικών συστημάτων, από τεχνολογικά προηγμένες χώρες. Όμως η τακτική της αγοράς έτοιμων οπλικών συστημάτων, και γενικότερα της εισαγωγής έτοιμης επιστημονικής και τεχνολογικής γνώσης από το εξωτερικό στο στρατιωτικό τομέα, εάν εφαρμόζεται σε αποκλειστική βάση και από μόνη της, αποτελεί σοβαρότατο στρατηγικό σφάλμα με σοβαρές επιπτώσεις στα μακροπρόθεσμα εθνικά μας συμφέροντα, γιατί ακυρώνει οποιαδήποτε σχετικά αυτοδύναμη εθνική αμυντική πολιτική, θέτοντας τη χώρα υπό πλήρη εξάρτηση από το εξωτερικό και υποτάσσοντάς την ολοκληρωτικά στις σκοπιμότητες της όποιας διεθνούς πολιτικής. 
     Κυρίες και κύριοι συνάδελφοι, επιτρέψτε μου, στο σημείο αυτό, να γίνω απόλυτα σαφής και να πω τις δικές μου  καθαρά προσωπικές σκέψεις γι’ αυτό το θέμα. Ο μόνος διαχρονικά και στρατηγικά ασφαλής τρόπος για να ενισχύσουμε την εθνική άμυνα και την ασφάλειά μας είναι να παράγουμε και οι ίδιοι -και όχι μόνο να εισάγουμε- επιστημονική γνώση, να παράγουμε τεχνογνωσία στο γνωστικό αντικείμενο των στρατιωτικών επιστημών, καθώς επίσης και των επιστημών που τις υποστηρίζουν. Και το μόνο σωστό δομικό και λειτουργικό πλαίσιο για την παραγωγή αυτής της επιστημονικής γνώσης στο μέλλον θα μπορούσε να ήταν ένα πανεπιστήμιο εθνικής άμυνας. Πέραν της παραγωγικής επιστημονικής γνώσης και τεχνογνωσίας στο στρατιωτικό τομέα, ένα τέτοιο πανεπιστήμιο θα μπορούσε να υποστηρίζει μια σχετικά αυτοδύναμη στρατιωτική τεχνογνωσία, θα ενίσχυε ουσιαστικά την αντίστοιχη αμυντική πολιτική και θα προκαλούσε πολλαπλασιαστικά πλεονεκτήματα μακροπρόθεσμης προοπτικής. Έτσι οι Έλληνες αξιωματικοί, εξοπλισμένοι με επιστημονικές γνώσεις, με ικανότητα, αλλά και με επάρκεια, να μπορούν να συμμετέχουν σε πολυμερείς διαβουλεύσεις, διεθνείς διαβουλεύσεις, και διεθνείς συνεργασίες, είτε στα πλαίσια της Ατλαντικής Συμμαχίας, η οποία συνεχώς μετεξελίσσεται και αλλάζει ρόλο –από καθαρά στρατιωτικό, ενισχύει τον πολιτικό της ρόλο- είτε στη συνεχώς αναβαθμιζόμενη –και όλοι μας εργαζόμαστε γι’ αυτό- Κοινή Πολιτική Άμυνας και Ασφάλειας της Ευρωπαϊκής Ένωσης, είτε στις ανάγκες της σύγχρονης στρατιωτικής διπλωματίας, οι οποίες ολοένα και περισσότερο αυξάνονται, και ακόμα σ’ όλες τις σύγχρονες μεθόδους για την αποτροπή του πολέμου και για την εγκαθίδρυση της ειρήνης, όχι μόνο στην περιοχή μας, αλλά και  σ’ ολόκληρο τον κόσμο, αποστολή την οποία οι ελληνικές Ένοπλες Δυνάμεις έχουν σαν πρώτο καθήκον και πρώτη υποχρέωση. 
     Ευχαριστώ πολύ, κύριε Πρόεδρε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ο κ. Τσοχατζόπουλος έχει το λόγο.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, παρατηρούμε, από τότε που ανέλαβε η Κυβέρνηση της Νέας Δημοκρατίας, ότι υπάρχει μια στροφή στη στρατηγική της χώρας. Μετατοπίζεται στρατιωτικά, γεωπολιτικά το κέντρο βάρους από τις Βρυξέλλες στην Ουάσινγκτον. Η Κυβέρνηση της Νέας Δημοκρατίας, όπως επίσημα διαφημίζει και υπερτονίζει, πιστεύει ότι προχώρησε σε μία στρατηγικής σημασίας σχέση με τις Ηνωμένες Πολιτείες της Αμερικής. Δεσμευτήκατε μάλιστα, κύριε Υπουργέ, να στηρίξετε τη διάδοση της δημοκρατίας σε κρίσιμες εστίες και περιοχές του κόσμου, όπως η Μέση Ανατολή, πιθανώς, όχι με στρατιωτικά μέσα ακόμη. Προς το παρόν ασχολείστε με το να υποστηρίζετε πολιτικής μορφής και εκπαιδευτικού χαρακτήρα συγκεντρώσεις, όπως δεσμευτήκατε να πραγματοποιήσετε στην Αθήνα σχετικό συνέδριο. Από την άλλη πλευρά, όμως, βλέπουμε ότι στη λειτουργία των Ενόπλων Δυνάμεων, ενώ θα περιμέναμε να αντιγράψετε τα πρότυπα υψηλής πανεπιστημιακής, πέραν της στρατιωτικής, εκπαίδευσης, η οποία παρέχεται στις Ηνωμένες Πολιτείες της Αμερικής, εσείς έρχεστε και υλοποιείτε την παραδοσιακή αντίληψη, που υπάρχει στις Ένοπλες Δυνάμεις από την πλευρά της Νέας Δημοκρατίας και η οποία πιστεύει  ότι και στους αξιωματικούς η στρατιωτική εκπαίδευση είναι το παν και επομένως τα Ανώτατα Στρατιωτικά Ιδρύματα, τις σχολές, τις υποβαθμίζετε σε στρατιωτικής εκπαίδευσης ιδρύματα. 
     (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Κύριε Υπουργέ, αυτό είναι μία στρατιωτικού χαρακτήρα επιλογή η οποία όμως είναι στην ουσία πολιτικού χαρακτήρα διότι υποβαθμίζετε την ακαδημαϊκή εκπαίδευση. Θεωρείτε πιθανώς ότι η στρατιωτική επιστήμη είναι περιττή, είναι πολυτέλεια. Την ξέρω αυτή τη νοοτροπία, την έχω ζήσει μέσα στο Πεντάγωνο σας βεβαιώ και ξέρω ότι πρέπει να παλέψετε για να την υπερβείτε. Όμως, εσείς, λυπάμαι αλλά βλέπω ότι με τις ρυθμίσεις τις οποίες προχωρείτε, συμβιβαστήκατε παρ’ όλο που επίσημα, θεωρητικά και εσείς υποστηρίζετε ότι αυτόν τον καιρό οι στρατιωτικές επιστήμες είναι τελείως απαραίτητες για να εξοπλίσουν ένα στέλεχος των Ενόπλων Δυνάμεων με τις απαραίτητες ικανότητες τις οποίες πρέπει να έχει στις εστίες κρίσης της σύγχρονης εποχής. Πρέπει να είναι ικανός να αντιμετωπίσει τόσο θέματα αμυντικής διπλωματίας, όσο και θέματα γεωπολιτικής και γεωστρατηγικής. Να έχει την ικανότητα, βεβαίως, στη στρατιωτική εκπαίδευση σχετικά με τα οπλικά συστήματα, τη νέα τεχνολογία, την έρευνα, την αντιπυραυλική προστασία και όλα τα σχετικά, όμως όλα αυτά, κύριε Υπουργέ, σε τελική ανάλυση τι είναι; Είναι μία σειρά από γνώσεις των θετικών επιστημών, της φιλοσοφίας και των υπολοίπων επιστημών που πρέπει να διέπουν την επιστημονική εκπαίδευση των στρατιωτικών στελεχών. 
     Αυτή, λοιπόν, την επιστημονική εκπαίδευση των στρατιωτικών στελεχών εσείς, κύριε Υπουργέ, με ποιο τρόπο την προωθείτε;
     Στρατωτικοποιώντας σε τελική ανάλυση τη Σ.Α.Σ.. Πιστεύω ότι θα παραδεχτήκατε απ’ όσα είπαν οι συνάδελφοι εδώ μέσα πως δεν είναι δυνατόν να υπηρετήσετε την ακαδημαϊκή επιστημονική εκπαίδευση των στρατιωτικών στελεχών κρατώντας ουσιαστικά και την ακαδημαϊκή εκπαίδευση σε ένα καθεστώς στρατιωτικοποιημένο. 
     Μέλλον λαμπρό έχει η στρατιωτική εκπαίδευση για τις στρατιωτικές σχολές να αναδείξει πράγματι στο μέγιστο δυνατό βαθμό με μία συνεχή βελτίωση των δυνατοτήτων του εκπαιδευτικού προσωπικού, στρατιωτικού και ακαδημαϊκού. Βέβαια, θα έλεγα ότι πρέπει να δεχτείτε πως παρά τις αδυναμίες της οικονομίας και τις αδυναμίες του προϋπολογισμού της Κυβέρνησης εσείς έπρεπε πρώτος να φροντίσετε να πείτε «λεφτά στην εκπαίδευση, στην άμυνα», όπως έρχεται η Κυβέρνησή σας και λέει «δεσμευόμαστε να αυξήσουμε τα χρήματα στην εκπαίδευση όλης της χώρας» όπου, όπως ξέρετε, καταρρέει η πανεπιστημιακή εκπαίδευση, περνά την πιο βαθιά κρίση. Κάναμε τη μεγάλη στρατιωτική μεταρρύθμιση το 1981, 1982, όπως θυμάστε. Πόσο θα πάει; Τριάντα χρόνια; Στην Ελλάδα οι μεταρρυθμίσεις είναι για πέντε, οκτώ, δέκα χρόνια. Πρέπει να προσαρμόζονται, να εξελίσσονται, να αλλάζουν. Τώρα που δεν το κάναμε, λοιπόν, βλέπουμε ότι καταρρέει η πανεπιστημιακή εκπαίδευση, έρχεται η Υπουργός Παιδείας και λέει «ριζική αλλαγή σε όλα» και βέβαια πρώτα απ’ όλα «λεφτά». Εσείς γιατί δεν το κάνετε; Γιατί δεν κάνετε μια ριζική επανάσταση στην εκπαίδευση των Ενόπλων Δυνάμεων; Αυτό είναι που ζητάει ο τόπος. Δηλαδή, γιατί υπάρχουν στρατιωτικά πανεπιστήμια στη Γερμανία; Γιατί υπάρχουν στις Η.Π.Α. πανεπιστήμια; 
     Ξέρω ότι υπάρχουν διαφορετικές απόψεις και θα σας το πω με κάθε ειλικρίνεια, το είπα και στην επιτροπή. Εγώ επιχείρησα ως Υπουργός Άμυνας και κατέθεσα σχέδιο νόμου στην κυβέρνησή μου για να δημιουργηθεί στρατιωτικό πανεπιστήμιο με τρεις σχολές της επιστημονικής στρατηγικής για τις Ένοπλες Δυνάμεις που θα κάλυπτε όλα τα θετικά αντικείμενα, τα οποία είναι απαραίτητο να υπάρξουν αν θέλεις να δώσεις ακαδημαϊκή εκπαίδευση, ανώτερη επιστημονική εκπαίδευση, σε στρατιωτικά στελέχη πέραν της στρατιωτικής εκπαίδευσης. 
     Και για να τελειώνουμε μ’ αυτό το ζήτημα, στρατιωτική εκπαίδευση και πανεπιστημιακή εκπαίδευση από τον ίδιο θεσμό δεν γίνεται. Εγώ θέλω να είμαι πάρα πολύ ειλικρινής σ’ αυτά τα θέματα. Αυτή ήταν και η διαφωνία μας στις κυβερνήσεις του ΠΑ.ΣΟ.Κ. και γι’ αυτό δεν προχώρησε το σχετικό νομοσχέδιο. Τώρα, όμως, πίστευα ότι είχατε εσείς την ευκαιρία να πάρετε μια πρωτοβουλία προς αυτή την κατεύθυνση. Βλέπω ότι αντίθετα περιορίζετε, στρατιωτικοποιώντας, την ακαδημαϊκή σας κοινότητα, την οποία βεβαίως αναγνωρίζετε ότι υπάρχει, όμως δεν της δίνετε τη δυνατότητα να λειτουργήσει ως ακαδημαϊκή κοινότητα. Βγήκε το θεώρημα ότι πώς είναι δυνατόν να λειτουργήσει το αυτοδιοίκητο της ακαδημαϊκής εκπαιδευτικής κοινότητας σε μια ανώτατη στρατιωτική σχολή. Μα, δεν θα λειτουργήσει γιατί δεν μπορεί να είναι ανώτατη στρατιωτική σχολή. Δηλαδή ακολουθείτε το παρελθόν τυπικά, φραστικά δεν δίνετε, όμως, τη δυνατότητα στην ακαδημαϊκή κοινότητα να λειτουργήσει αυτοτελώς, αυτόνομα, να έχει πρύτανη, να έχει κοσμήτορα, να έχει εν πάση περιπτώσει όλα τα στοιχεία του αυτοδιοίκητου που η εκπαιδευτική κοινότητα πρέπει να έχει, όπως επίσης επαρκείς πόρους, την οικονομική δυνατότητα για να υπάρξει πράγματι μια εκπαιδευτική διαδικασία πανεπιστημιακής και ανώτατης παιδείας στις Ένοπλες Δυνάμεις. 
     Βέβαια, επιτρέψτε μου να πω ότι η επιλογή σας είναι συνειδητή. Γνωρίζετε πολύ καλά ότι θα μπορούσατε να το κάνετε. Έχετε βρει τα αντίστοιχα νομοσχέδια στο Υπουργείο. Αλλά η πολιτική επιλογή σας είναι ότι τα στελέχη, ο Στρατός με μία λέξη να το πούμε λαϊκά, δεν χρειάζεται πανεπιστήμιο. Ο Στρατός χρειάζεται καλύτερη εκπαίδευση. Αυτό λένε τα στελέχη. Αυτή, λοιπόν, την αντίληψη περιμένουμε από εσάς να την υπερβείτε. Βέβαια, δεν το μπορείτε γιατί όπως σας είπα σε αντίθεση με την πιστή αντιγραφή οδηγιών, κατευθύνσεων των Η.Π.Α. σε μια σειρά από άλλους τομείς, ιδιαίτερα τώρα στα Βαλκάνια όπως βλέπουμε τις κρίσεις στις οποίες μας οδηγούν μέσα από τις πολιτικές τους επιλογές να κλείσουν οπωσδήποτε άρον-άρον είτε το θέμα των Σκοπίων είτε το θέμα του Κοσόβου είτε το θέμα της εξέλιξης της Αλβανίας και στο οποίο σας επιβάλλουν και σας πιέζουν να ακολουθήσετε μια πολιτική αποσιώπησης, αποδοχής των τετελεσμένων κάτι για το οποίο, βέβαια, θα έχετε δύσκολο δρόμο μπροστά σας να αντιμετωπίσετε και σας προειδοποιώ.
     Διότι ο ελληνικός λαός δεν είναι διατεθειμένος να δεχθεί το ρόλο του παθητικού αποδέκτη των εντολών των Η.Π.Α. στην περιοχή. Υπάρχει μια εθνική στρατηγική, την οποία πιστεύει ο ελληνικός λαός, κύριε Υπουργέ και κύριοι συνάδελφοι, και πρέπει να πιστέψετε ότι στα θέματα αυτά της εξέλιξης της γεωπολιτικής σημασίας, της γεωπολιτικής ασφάλειας, σταθερότητας της περιοχής, την οποία πρέπει να υπηρετήσετε και η οποία μας δίνει το πλαίσιο για να διεκδικήσουμε θετικές λύσεις και για τα συμφέροντα της Ελλάδας και για τα ελληνοτουρκικά και για το Κυπριακό. Αλλιώς θα είσαστε παθητικοί αποδέκτες, εντολοδόχοι των επιλογών των Η.Π.Α., αν δεν αντιπαραθέσετε για όλη αυτήν τη γεωπολιτική περιφέρεια, στην οποία ανήκουμε, μια στρατηγική συλλογικής ασφάλειας, σταθερότητας και συνεργασίας. 
     Καλό είναι να στείλετε κάποια μηνύματα. Πρέπει να χρησιμοποιήσετε το Ινστιτούτο Στρατηγικών Μελετών. Ανοίξτε διάλογο και συζητήσεις, κύριε Υπουργέ. Καλέστε μας στη Βουλή να συζητήσουμε. Δεν είναι δυνατόν αυτά που γράφει ο κ. Μάζης να λέει ότι είναι «προσωπικές μου απόψεις». Θέλω να ξέρω αν εσείς τα στηρίζετε. Στηρίζετε την άποψη που λέει ότι πρέπει να είμαστε έτοιμοι να αντιμετωπίσουμε στρατιωτικές συγκρούσεις ακόμη και κρίσεις στην εξέλιξη των σχέσεων με την Τουρκία, αν παθητικά συνεχίσουμε να αποδεχόμαστε την εξέλιξη αυτής της πολιτικής των Η.Π.Α. στα Βαλκάνια;
     ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε, κύριε συνάδελφε.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αμέσως, κύριε Πρόεδρε.
     Επομένως, έχει σημασία, μια και μιλάμε τώρα για ένα πάρα πολύ σημαντικό θέμα, διότι ο στρατιωτικός επιστήμων -και πρέπει εδώ η Βουλή, κύριοι συνάδελφοι, να απαιτήσει να κατοχυρωθεί η στρατιωτική επιστήμη- είναι αναγκαίος στις Ένοπλες Δυνάμεις της χώρας. 
     Σ’ αυτήν τη σύγχρονη εποχή των υψηλών και μεγάλων εξελίξεων, τη στρατιωτική επιστήμη, η οποία στηρίζεται σε τρεις μεγάλες σχολές τη γεωστρατηγική, τη γεωπολιτική, την τεχνολογική και των διεθνών σχέσεων και της γεωπολιτικής ανάλυσης, οφείλουμε να τη στηρίξουμε, να τη διεκδικήσουμε να προσφερθεί στις Ένοπλες Δυνάμεις της χώρας. Αυτό είναι το καθήκον μας, πέραν των όποιων άλλων απαιτήσεων μπορούμε να έχουμε είτε για τη χρηματική ικανοποίηση, αν θέλετε, σε επαρκές επίπεδο, όπως εξάλλου φραστικά και εσείς λέτε, αλλά στην πράξη βλέπω αδυνατείτε να το υλοποιήσετε, περιμένοντας και σε ένα ποσοστό του 60%, του 70% ή 80% -δεν θυμάμαι ακριβώς- των αμοιβών. Από την άλλη πλευρά όμως πρέπει να κατοχυρώσουμε τη στρατηγική εκπαίδευση ως μια αυτόνομη λειτουργία σε ολοκληρωμένο ύψιστο βαθμό και ακαδημαϊκή εκπαίδευση αυτοτελή που να εγγυηθεί πράγματι τη στρατιωτική επιστήμη στις Ένοπλες Δυνάμεις. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ο κ. Γείτονας έχει το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, κυρίες και κύριοι συνάδελφοι, σε μια δεινή συγκυρία για την Κυβέρνηση, όπου επαληθεύεται σ’ αυτή τη συγκυρία καθημερινά το «όπως στρώσεις, θα κοιμηθείς», εγώ θα περίμενα από την πολιτική ηγεσία του Υπουργείου Εθνικής Άμυνας να δείξει περισσότερη περίσκεψη και να έχει ευήκοον ους στις προτάσεις της Αντιπολίτευσης. Ακόμα περίμενα από εσάς, κύριε Υπουργέ, λαμπρό στέλεχος των Ενόπλων Δυνάμεων, μάχιμος πιλότος της Αεροπορίας που για εμένα είναι η αιχμή του «δόρατος», να είστε ιδιαίτερα προσεκτικός σ’ αυτές τις ρυθμίσεις που κάνετε. Και γιατί το λέω; Διότι πραγματικά πιστεύω ότι και μ’ αυτό το νομοσχέδιο «στρώνετε» στραβά. Είστε δέσμιοι των πρόχειρων, αόριστων και ατεκμηρίωτων εξαγγελιών σας για αναθεώρηση του ν. 3187 για τις σπουδές των στελεχών των Ενόπλων Δυνάμεων και επιχειρείτε αλλαγή που κανείς δεν ζήτησε, ούτε η ιεραρχία ούτε η ακαδημαϊκή κοινότητα, που δεν είναι προϊόν κανενός διαλόγου. 
     Αντί να αξιοποιήσετε όλο αυτό το διάστημα, ως οφείλατε, το ν. 3187 για την αναβάθμιση των σπουδών των στελεχών των Ενόπλων Δυνάμεων, έρχεστε σήμερα με το νομοσχέδιο να μας πείτε ψευδεπίγραφα ότι επιχειρείτε νέα ακαδημαϊκή αναβάθμιση -το αντίθετο συμβαίνει- και ουσιαστικά να οπισθοδρομείτε.
     Παρακολούθησα τη συζήτηση και επί της αρχής και σήμερα στα άρθρα. Όλοι οι συνάδελφοι του ΠΑ.ΣΟ.Κ., κύριε Υπουργέ, με υψηλό αίσθημα ευθύνης εξέφρασαν τις διαφωνίες τους και επί της αρχής και στα άρθρα τεκμηριωμένα. Και λέω ότι το έκανε το κόμμα μου και τα κοινοβουλευτικά στελέχη του κόμματός μας με υψηλό αίσθημα ευθύνης. Γιατί για εμάς, όπως και για εσάς –δεν αμφισβητώ κανενός τον πατριωτισμό- η αμυντική ισχύς της χώρας είναι υψηλή προτεραιότητα.
     Θέλω να πω στον εκλεκτό συνάδελφο εισηγητή της Νέας Δημοκρατίας ότι και το δημοκρατικό ήθος και η υψηλή ακαδημαϊκή εκπαίδευση –και στρατιωτική ασφαλώς- ανεβάζουν και το φρόνημα που πρέπει να είναι υψηλό στις Ένοπλες Δυνάμεις και την ικανότητά τους. Να μην το αγνοούμε και το υποβαθμίζουμε.
     Εμείς εισηγηθήκαμε και ψηφίστηκε από τη Βουλή ο ν.3187/2003. Πιστεύω ότι ήταν ένα μεγάλο βήμα. Και πέρα από το ότι ήταν ένα μεγάλο βήμα, πέτυχε μια λεπτή ισορροπία, απαραίτητη γι’ αυτές τις ειδικές σχολές. Δηλαδή κατάφερε να εισαγάγει εποικοδομητικά το ακαδημαϊκό πεδίο μέσα στον ενιαίο χώρο των σπουδών των στρατιωτικών σχολών. 
     Το νομοσχέδιό σας έχει λάθος σύλληψη. Ανατρέπει, αλλοιώνει αυτήν την σωστή κατεύθυνση και φιλοσοφία του νόμου. Ουσιαστικά υποβαθμίζει το ακαδημαϊκό στοιχείο των σπουδών και επαναφέρει στρατιωτικοποίηση στις ακαδημαϊκές σπουδές. Όλες δε τις ρυθμίσεις διατρέχει αυτή η λογική.
     Για παράδειγμα στο άρθρο 3 που έγινε αναφορά από πολλούς. Και εσείς, κύριε συνάδελφε, εισηγητά της Νέας Δημοκρατίας αναγκαστήκατε να πείτε ότι δεν μπορεί, δεν πρέπει να πάμε σε αυτοτελή μεταπτυχιακά. Και πρέπει να το δείτε, κύριε Υπουργέ. Είναι λάθος. Είναι και συνταγματική παρέκκλιση, αλλά θα δημιουργήσει και πρόσθετες τριβές, μεταξύ Α.Σ.Ε.Ι. και Α.Ε.Ι.. Διότι τα μεταπτυχιακά προγράμματα θα πρέπει να ακολουθούν αυστηρά ακαδημαϊκά κριτήρια και να γίνονται μέσα στο πλαίσιο των Α.Ε.Ι..
     Στο άρθρο 4 καταργείτε τον τίτλο του κοσμήτορα και αλλάζετε τη σύνθεση των οργάνων επιλογής του διδακτικού προσωπικού με προσθήκη στρατιωτικών. Δεν ενοχλούμαι από τους στρατιωτικούς, αλλά ο ν. 3187 με τις ισορροπίες του, έφερε πραγματικά μια ακαδημαϊκή πνοή ελευθερίας μέσα στο χώρο της στρατιωτικής εκπαίδευσης. Δεν μπορεί να γυρίσουμε πίσω. Και, ακόμα το χειρότερο. Δίνονται μεγάλες εξουσίες σε όργανα που ελέγχονται από τη στρατιωτική ιεραρχία και με το άρθρο 6 –για να αναφερθώ και σ’ αυτό- εξαιρείτε το διδακτορικό ως προϋπόθεση για θέση Δ.Ε.Π..
     Αυτές οι ρυθμίσεις, κύριε Υπουργέ, οδηγούν σε οπισθοδρόμηση. Εμείς κάναμε συγκεκριμένες και εποικοδομητικές προτάσεις, αλλά βλέπω –δεν ξέρω τι θα πείτε στην τελική σας ομιλία- ότι εσείς κωφεύετε. Είναι λάθος και είναι μεγάλο λάθος μετά τα παθήματα της Κυβέρνησής σας. Εγώ σπάνια έχω παρακολουθήσει τόσο εποικοδομητική συζήτηση από πλευράς Αντιπολίτευσης, αναφέρομαι σ’ όλους τους συναδέλφους που μίλησαν σε ένα τόσο κρίσιμο θέμα που έχει σχέση με την αναβάθμιση των σπουδών των στελεχών των Ενόπλων Δυνάμεων. Πρόκειται για ζωτικής σημασίας τομέα της χώρας: την άμυνα της χώρας. 
     Θα περιμένω και την ομιλία σας, όπως θα περιμένω και τις απαντήσεις σας –και με αυτό κλείνω- και για ένα θέμα, κύριε Υπουργέ, στο οποίο είχα ξανατοποθετηθεί και είναι σε εκκρεμότητα. Το είχα θέσει και όταν εσυζητείτο ο ν. 3187/2003, το έθεσα και στη συζήτηση, όπως και άλλοι συνάδελφοι, επί της αρχής. Συνάδελφοι του ΠΑ.ΣΟ.Κ. έχουμε καταθέσει μια σχετική τροπολογία και παρακαλώ να τη συζητήσουμε. 
     Υπενθυμίζω για τους συναδέλφους ότι στις Ανώτατες Στρατιωτικές Σχολές υπάρχει διδακτικό προσωπικό με συμβάσεις ωρομίσθιας αντιμισθίας και πάγιας μηνιαίας αντιμισθίας. Για το προσωπικό με πάγια μηνιαία αντιμισθία δόθηκε η δυνατότητα στο ν. 3187/2003 για ένταξη σε θέσεις Δ.Ε.Π..
     
     
     Είναι όμως και το προσωπικό των ωρομισθίων για το οποίο δεν έχει προβλεφθεί το ανάλογο. Πρόκειται για προσωπικό που έχει μεγάλη προσφορά και μεγάλη διδακτική εμπειρία. Πρόκειται για εκπαιδευτικούς που η πλειονότητά τους έχει μεταπτυχιακά και διδακτορικά. Άρα, είναι προσωπικό που έχει αξία και μπορεί να δώσει υπεραξία στις σπουδές στις Ένοπλες Δυνάμεις. 
     Πιστεύω ότι θα πρέπει να ρυθμίσουμε το ζήτημα. Έχουμε, όπως είπα, καταθέσει σχετική τροπολογία και παρακαλώ, κύριε Υπουργέ, να δείτε αυτό το ζήτημα. Κάνω έκκληση. Είχε γίνει συζήτηση, όπως είπα, και στο ν. 3187/2003. Τότε έγινε ένα βήμα με την τακτοποίηση εκείνων με πάγια μηνιαία αντιμισθία. Δεν έγινε όμως ολοκληρωμένο αυτό το βήμα. Θεωρώ ότι είναι και απόδοση δικαίου στους ανθρώπους που έχουν προσφέρει πολλά ως διδακτικό προσωπικό στις Ένοπλες Δυνάμεις. 
     Εγώ όμως πιστεύω ότι το κυριότερο κριτήριο για την πρότασή μας είναι η υπεραξία –αυτό θα πρέπει να είναι το κίνητρο το δικό μας, που νομοθετούμε, όχι απλά η εξυπηρέτηση κάποιων ανθρώπων- είναι επαναλαμβάνω η υπεραξία, η προσφορά, το όφελος που θα δώσει αυτό το προσωπικό με την εμπειρία και τις γνώσεις του στην αναβάθμιση της εκπαιδευτικής διαδικασίας των στελεχών των Ενόπλων Δυνάμεων. 
     Περιμένω και την τελευταία στιγμή, κύριε Υπουργέ, να τοποθετηθείτε θετικά.
     Ευχαριστώ, κύριε Πρόεδρε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ,  κύριε συνάδελφε. 
     Ο συνάδελφος κ. Οικονόμου έχει το λόγο. 
     ΒΑΣΙΛΕΙΟΣ ΟΙΚΟΝΟΜΟΥ: Πριν ξεκινήσω, κύριε Υπουργέ, θα ήθελα να σας εκφράσω τα συλλυπητήρια μου. Το έμαθα. 
     Επί της αρχής έχουμε πει τις θέσεις μας και νομίζω ότι η διαφωνία, η οποία υφίσταται, είναι κεφαλαιώδης όσον αφορά την προσέγγιση των κομμάτων. Δηλαδή, όπως κάνετε εσείς την προσέγγιση με έναν υπερτονισμό του στρατιωτικού χαρακτήρα των σχολών αυτών, ενώ αντίθετα εμείς δίνοντας έμφαση και μεγαλύτερη βαρύτητα στον ακαδημαϊκό χαρακτήρα τους, όπως άλλωστε είχε θεσπιστεί και νομοθετήθηκε μέσα από το ν. 3187/2003. 
     Πιστεύαμε ότι πριν δύο χρόνια είχαμε βάλει τις βάσεις, ώστε αυτές οι σχολές να αναβαθμιστούν για να μπορέσουν να παράσχουν στα στελέχη των Ενόπλων Δυνάμεων υψηλού επιπέδου ακαδημαϊκή και επιστημονική κατάρτιση, έτσι ώστε να μην είναι απλά επαγγελματικά στελέχη, τα οποία έχουν μία υψηλού χαρακτήρα εκπαίδευση, αλλά να έχουν και την επιστημονική ολοκλήρωση την οποία απαιτεί πλέον η σύγχρονη εποχή. Εσείς, όπως νομοθετείτε σήμερα, πιστεύω ότι αυτό δεν μπορείτε να το πετύχετε. 
     Στο άρθρο 1 κάνετε αυτή τη σύγχυση μεταξύ στρατιωτικής εκπαίδευσης και στρατιωτικής επιστήμης. Δεν θα επανέλθω. Είπε και ο πρώην Υπουργός ο κ. Τσοχατζόπουλος και οι προηγούμενοι ομιλητές ποια είναι η διαφορά μεταξύ στρατιωτικής εκπαίδευσης και στρατιωτικής επιστήμης. 
     Εδώ έχετε κάνει μία σύγχυση. Πιστεύουμε ότι είναι ηθελημένη. Η στρατιωτική εκπαίδευση είναι η τεχνοτροπία των πραγμάτων, ενώ η στρατιωτική επιστήμη είναι η έρευνα και η ανάλυση. Νομίζω ότι είναι τελείως διαφορετικά πράγματα. Ο κ. Κορτσάρης προηγουμένως μας ανέφερε κάποια μαθήματα, τα οποία μπορούν να έχουν ένα επιστημονικό πεδίο και χωρίς διδακτορικό να οδηγούν σε εξέλιξη δηλαδή σε Δ.Ε.Π.. Νομίζω όμως, ότι όταν μιλάμε για επιστήμη, μιλάμε κατά βάση για έρευνα, για ανάλυση και μιλάμε για τη διδακτική αυτών των συμπερασμάτων. 
     Εμείς σας κατηγορήσαμε ουσιαστικά ότι η υποβάθμιση από τον ακαδημαϊκό χαρακτήρα αυτών των σχολών έχει κάποια χαρακτηριστικά. Ένα από τα πιο εμφανή χαρακτηριστικά είναι στο άρθρο 4 όπου εσείς καταργείτε τον κοσμήτορα.
     Θα  μου πείτε: Μα, αυτή η εμμονή σε μία ονομασία, σε έναν τίτλο μήπως είναι επισφαλής ή επουσιώδης; Όχι, κύριε Υπουργέ, εμείς είπαμε ότι στηρίζουμε και θέλουμε τον τίτλο του κοσμήτορα ως βασική ακαδημαϊκή μονάδα, έτσι όπως είναι κατοχυρωμένη μέσα στο πανεπιστημιακό σύστημα και όπως ο ιδρυτικός νόμος των σχολών, στο άρθρο 1 ομιλεί για σχολές, όπου οι σχολές βέβαια έχουν κατ’ αντιστοιχία τον κοσμήτορα. Στην επιτροπή είχατε αναφέρει ότι εδώ δεν έχουμε αντιστοιχία του κοσμήτορα των στρατιωτικών σχολών με τους κοσμήτορες των άλλων πανεπιστημιακών σχολών. Είναι όμως σχολές και όταν μιλάμε για σχολές, αυτές έχουν κοσμήτορα. Έτσι τουλάχιστον ονομάζονται. Παραδείγματος χάρη, η Σχολή Ευελπίδων με τα τμήματά της. Άρα, μιλάμε για κοσμήτορα.
     Υπάρχει η υποβάθμισή του σε πρόεδρο ακαδημαϊκών θεμάτων ούτε καν σε πρόεδρο τμήματος, αν μου λέγατε ότι είναι ένα τμήμα. Ονομάστε τον «πρόεδρο τμήματος», όπως είναι στις άλλες σχολές οι πρόεδροι τμήματος. Γιατί τον κάνετε πρόεδρο ακαδημαϊκών θεμάτων; Γιατί πιστεύω ότι έτσι διολισθαίνετε σε μία υποβάθμιση του ακαδημαϊκού χαρακτήρα και θεσμικά και ουσιαστικά. 
     Στο ουσιαστικό μέρος, λοιπόν, θα έρθω τώρα. Βάζετε εκλεκτορικό σώμα για τον πρόεδρο ακαδημαϊκών θεμάτων και το στρατιωτικό προσωπικό, κύριε Κορτσάρη, των λεγόμενων «407», οι οποίοι είναι οι επισκέπτες καθηγητές στις σχολές των πανεπιστημίων που έχουμε αυτή τη στιγμή. 
     Αυτοί, κύριε Υπουργέ, δεν συμμετέχουν πουθενά στη διοίκηση των σχολών. Αυτό το λέω και στους νομικούς σας συμβούλους εδώ, το λέω και σ’ εσάς. Αυτά εδώ θα πέσουν στο Συμβούλιο της Επικρατείας, για όποιον προσφύγει εκεί. Δεν έχει δικαίωμα μη μέλος της ακαδημαϊκής κοινότητας ή των οργάνων διοίκησης να ψηφίζει, να συμμετέχει και με την ψήφο του να καθορίζει τα όργανα διοίκησης μίας σχολής. Ο «407» είναι ο επισκέπτης καθηγητής, δεν είναι οργανικά ενταγμένος. 
     Ψηφίστε το, έχετε την πλειοψηφία. Όμως, σας λέω ότι δεν στέκει πουθενά. Έκανα και ερώτηση επί της αρχής. Πείτε μου μία σχολή που ψηφίζουν οι «407». Πουθενά. Όμως, εδώ το θέμα δεν είναι ότι προσπαθούμε να σας προφυλάξουμε μόνο πάνω στο νόμο και πάνω σ’ αυτό που φτιάχνετε, εδώ έχετε μία λογική, ότι θέλετε να βάλετε το στρατιωτικό προσωπικό μέσα στη διοίκηση των σχολών και στα θέματα τα ακαδημαϊκά. Όμως, κατά την άποψή μου, πέφτετε σ’ ένα μεγάλο ολίσθημα σε σχέση με αυτό που φτιάχνετε, αφού όποιος διαφωνεί με κάποιες αποφάσεις, θα πάει στο Συμβούλιο της Επικρατείας και θα τις ρίξει. Δεν υπάρχει περίπτωση ούτε μία στο εκατομμύριο να κρατηθεί. Το ίδιο συμβαίνει και για το διευθυντή τομέα. Δεν υπάρχει περίπτωση. Όπου πεις ότι ψηφίζει ο «407» για εκλογή οργάνων στα πανεπιστήμια, θα γελάει ο κόσμος. Θα πέσουν αυτά στο Συμβούλιο της Επικρατείας.
     Στο άρθρο 5 είναι το δεύτερο στοιχείο που εμείς εντοπίζουμε στην προσπάθειά υποβάθμισης του ακαδημαϊκού χαρακτήρα των σχολών. Στο άρθρο 5 βάζετε ένα όργανο, το «Συμβούλιο Ανώτατης Ακαδημαϊκής και Στρατιωτικής Εκπαίδευσης», να μπαίνει κυρίαρχο στην αξιολόγηση του διδακτικού εκπαιδευτικού έργου, στην αξιοποίηση του επιστημονικού δυναμικού, στο πώς θα λειτουργεί ουσιαστικά η ακαδημαϊκή μονάδα. Και ξέρετε ποιοι είναι μέλη αυτού του οργάνου; Είναι οι Αρχηγοί των Όπλων, ο εκπρόσωπος του Υπουργού, πρόσωπα τα οποία δεν έχουν σχέση με την ακαδημαϊκή κοινότητα ή τις σχολές.
     ΝΙΚΟΛΑΟΣ ΚΟΡΤΣΑΡΗΣ: Είναι ο εκπρόσωπος του Υπουργείου Παιδείας.
     ΒΑΣΙΛΕΙΟΣ ΟΙΚΟΝΟΜΟΥ: Γιατί; Έχει σχέση; Πού θα το πείτε αυτό, κύριε Κορτσάρη; Θα πάει σ’ ένα καποδιστριακό πανεπιστήμιο ο εκπρόσωπος του Υπουργείου Παιδείας και θα πει στο πρυτανικό συμβούλιο ή στην πρυτανεία τι θα κάνουν οι σχολές; Ούτε για ανέκδοτο μην το πείτε.
     ΝΙΚΟΛΑΟΣ ΚΟΡΤΣΑΡΗΣ: Συμμετέχει ως σύμβουλος.
     ΒΑΣΙΛΕΙΟΣ ΟΙΚΟΝΟΜΟΥ: Ούτε για ανέκδοτο! 
     Εδώ, όντως οι στρατιωτικές σχολές είναι ειδικού τύπου σχολές. Μην τις κάνουμε ειδικών αναγκών, προσέξτε. Αυτά εδώ πέρα είναι δεκανίκια, να φέρω δηλαδή τον Αρχηγό, να φέρω και τον εκπρόσωπο του Υπουργού, να ελέγξω τη διοικητική δομή, όπου αυτό το όργανο, το ανώτατο συμβούλιο, θα ελέγχει ποια είναι τα ακαδημαϊκά χαρακτηριστικά της σχολής. Δηλαδή ο εκπρόσωπος του Υπουργού, ο κύριος Συνταγματάρχης που θα στείλετε εσείς –ή τέλος πάντων ποιος θα είναι- θα πει για ακαδημαϊκά θέματα; Με ποιο εχέγγυο θα μιλήσει για το επιστημονικό έργο αυτών των σχολών; Ως εκπρόσωπος της εξουσίας; Όχι, εδώ μιλάμε για ακαδημαϊκό έργο. 
     Μιλάτε για αξιοποίηση του επιστημονικού δυναμικού και αξιολόγηση εκπαιδευτικού έργου. Δηλαδή το εκπαιδευτικό έργο θα το κρίνει ο μη ακαδημαϊκός; Αυτό δεν έχει γίνει πουθενά, σε καμία σχολή. Στα πρυτανικά συμβούλια συμμετέχουν οι φορείς της ακαδημαϊκής κοινότητας. Βέβαια, ακούω κάτι τώρα ότι πάτε να τα αλλάξετε και αυτά. Θα τα δούμε και αυτά, όταν η κ. Γιαννάκου θα μας φέρει τα καινούρια κόλπα της.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν είναι κόλπα, κύριε συνάδελφε.
     ΒΑΣΙΛΕΙΟΣ ΟΙΚΟΝΟΜΟΥ: Δεν είναι κόλπο που πάτε να πετάξετε από την διοίκηση τον φοιτητικό κόσμο;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν είναι κόλπο, είναι πολιτική. Πολιτική κάνει ο Υπουργός, δεν κάνει κόλπα.
     ΒΑΣΙΛΕΙΟΣ ΟΙΚΟΝΟΜΟΥ: Δεν λέω για εδώ, λέω για της κας Γιαννάκου. Εγώ το θεωρώ κόλπο. Εντάξει, ας πούμε «πολιτικό κόλπο».
     ΠΡΟΕΔΡΕΥΩΝ (Ιωάννης Τραγάκης): Εννοεί «κόλπο» εντός εισαγωγικών.
     ΑΠΟΣΤΟΛΟΣ ΚΑΚΛΑΜΑΝΗΣ: Ας λέμε «πολιτικό τέχνασμα».
     ΒΑΣΙΛΕΙΟΣ ΟΙΚΟΝΟΜΟΥ: Εντάξει, κύριε Πρόεδρε. «Πολιτικό τέχνασμα», αυτή είναι η πιο σωστή φράση.
     Στο άρθρο 6 –για να ολοκληρώσω- αναφέρεται το θέμα του διδακτικού προσωπικού. Και ο κύριος αντιπρύτανης, υπάλληλος του Δημοκρίτειου, θα τονώσει το λόγο μου στο ότι δεν υπάρχει εκπαιδευτικό προσωπικό σε βαθμίδα Δ.Ε.Π. που να μην έχει διδακτορικό.
     ΦΙΛΙΠΠΟΣ ΤΣΑΛΙΔΗΣ: Επιτρέψτε μου να σας διαψεύσω.
     ΒΑΣΙΛΕΙΟΣ ΟΙΚΟΝΟΜΟΥ: Αυτές ήταν οι κρίσεις του διδακτικού προσωπικού, εκτός των σχολών που προέβλεπε για προσωρινό διάστημα ο ν. 1268.
     ΦΙΛΙΠΠΟΣ ΤΣΑΛΙΔΗΣ: Εκτός από ορισμένες ειδικότητες.
     ΒΑΣΙΛΕΙΟΣ ΟΙΚΟΝΟΜΟΥ: Ναι. Υπήρχαν τα Τ.Ε.Φ.Α.Α., οι Παιδαγωγικές Σχολές, οι Σχολές Καλών Τεχνών, οι σχολές οι οποίες προβλέπονταν. Εδώ όμως έχουμε τις Σχολές Ευελπίδων Δοκίμων και τη Σχολή Ικάρων, οι οποίες έχουν μια ιστορία πλέον, μια επιστημονική οντότητα, εκπαιδευτική, ακαδημαϊκή και δεν χρειάζονται τέτοιες μεταβατικές διατάξεις.
     Είπε ο κ. Κορτσάρης για τρία μαθήματα που μπορεί να μπει ο μη διδάκτορας σαν μέλος Δ.Ε.Π.. 
     Εγώ θεωρώ, κύριε Κορτσάρη, ότι γι’ αυτά τα τρία μαθήματα που είπατε θα μπορούσε να είναι ένας διδάκτορας –γιατί εγώ είμαι πάντα οπαδός του ότι το ΔΕΠ θα πρέπει να έχει το τυπικό, το ελάχιστο, το μίνιμουμ που είναι το διδακτορικό- συναφών επιστημών. Υπάρχει αυτό στο νόμο άλλωστε.
     ΝΙΚΟΛΑΟΣ ΚΟΡΤΣΑΡΗΣ: Προεβλέπετο και από σας όμως. 
     ΒΑΣΙΛΕΙΟΣ ΟΙΚΟΝΟΜΟΥ: Θα κλείσω με το στοιχείο του δημοκρατικού ήθους, κύριε Κορτσάρη, που είναι μία πάγια διάταξη. Ο κ. Τσαλίδης, ο οποίος προφανώς έχει συμμετάσχει σε πολλές εκλογές μελών ΔΕΠ θα ξέρει. Το δημοκρατικό ήθος είναι εκ των ουκ άνευ. Είναι δεδομένο στοιχείο στην κρίση. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε παρακαλώ. 
     ΒΑΣΙΛΕΙΟΣ ΟΙΚΟΝΟΜΟΥ: Δεν είναι κάτι έξτρα. Είναι ένα δεδομένο στοιχείο. 
     Άρα, λοιπόν, με αυτά τα στοιχεία, κύριε Υπουργέ, σας κάνω συγκεκριμένες παρατηρήσεις και αν μπορείτε να τις δεχτείτε, καλώς. Αν μπορείτε παρακαλώ να δεχτείτε και την τροπολογία που καταθέσαμε. Είναι εκπρόθεσμη βέβαια, αλλά θα την καταθέσουμε εμπρόθεσμα –να είσθε σίγουροι γι’ αυτό- στο επόμενο νομοσχέδιο που έρχεται για τη στρατολογία. Εγώ, όμως, νομίζω ότι είναι μια καλή ευκαιρία να συζητήσουμε το θέμα επί της ουσίας. Πιστεύω ότι το σχέδιο που καταθέτουμε έχει ενδιαφέρον…
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΒΑΣΙΛΕΙΟΣ ΟΙΚΟΝΟΜΟΥ: …και μπορεί πάνω του να στηριχτεί η αξιοποίηση του εκπαιδευτικού προσωπικού των ωρομισθίων. Είναι αρκετοί, προσφέρουν μέσα στις σχολές και νομίζω ότι βάζουν και τα εχέγγυα, ώστε να γίνει αξιοκρατικά αυτή η διαδικασία. Και σεις μπορείτε να δώσετε τη δική σας συνισταμένη, για να διαμορφώσουμε το τελικό σχέδιο μιας τέτοιας αξιοποίησης. Εάν δεν το προλάβουμε τώρα ή αν δεν θέλετε να το συζητήσουμε, να είσθε σίγουροι ότι θα το ξαναφέρουμε στο νομοσχέδιο για τη στρατολογία.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Κυρίες και κύριοι συνάδελφοι, θα ήθελα να γνωστοποιήσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα δύο μαθητές και μαθήτριες και δύο συνοδοί καθηγητές από το 3ο Γυμνάσιο Αμαρουσίου.
     Τους καλωσορίζουμε στο Κοινοβούλιο.
     (Χειροκροτήματα από όλες τις πτέρυγες της Βουλής)
     Αφού σας εκφράσουμε και εμείς από την Έδρα, κύριε Υπουργέ, τα ειλικρινή συλλυπητήριά μας για τη μητέρα σας, έχετε το λόγο για οκτώ λεπτά.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Ευχαριστώ, κύριε Πρόεδρε.
     Κύριοι συνάδελφοι, πριν μπω επί της ουσίας του νομοσχεδίου θα ήθελα να σας αναφέρω ότι γίνονται αποδεκτές οι προτάσεις του εισηγητού της Πλειοψηφίας, του κ. Κορτσάρη, όσον αφορά την απαλοιφή της λέξης «αυτόνομα» για τα μεταπτυχιακά και της πρότασης «τα Α.Σ.Ε.Ι. χορηγούν διδακτορικό δίπλωμα με την ίδια διαδικασία που χορηγούν και τα Α.Ε.Ι.», αφού το Υπουργείο Παιδείας φέρνει άμεσα σχέδιο νόμου, σχετικά με τα μεταπτυχιακά και βεβαίως και τα διδακτορικά και θα υπάρξει ολική αντιμετώπιση του ζητήματος και όχι μια μεμονωμένη αντιμετώπιση, όπως σήμερα. Και χαίρω ιδιαίτερα, γιατί μ’ αυτό συμφώνησε και η πλειοψηφία των αγορητών μας. 
     Θα ήθελα να επισημάνω αυτό που και άλλοι συνάδελφοι επισήμαναν σε πνεύμα συνεννόησης και κατανόησης για το τι πάμε να κάνουμε, ότι ο στόχος της αναθεώρησης αυτής είναι ξεκάθαρος αφ’ ενός και αφ’ ετέρου αποβλέπει στον εκσυγχρονισμό του υπάρχοντος θεσμικού πλαισίου και στη δημιουργία μιας σύγχρονης και αποτελεσματικής επιστημονικής βάσης για την άρτια κατάρτιση και την εξειδίκευση των αξιωματικών μας. Επίσης σκοπός είναι να αποφευχθούν υφιστάμενες συγχύσεις, επικαλύψεις και αντιφάσεις. 
     Το πλαίσιο οργάνωσης και λειτουργίας των Α.Σ.Ε.Ι. του ν. 3187/2003, το οποίο εμείς σήμερα αναθεωρούμε, έθεσε τότε τις θεσμικές προϋποθέσεις παροχής ανώτατης εκπαίδευσης στα Α.Σ.Ε.Ι., ισότιμης με την εκπαίδευση που παρέχεται σε Ανώτατα Εκπαιδευτικά Ιδρύματα. Έτσι τα Α.Σ.Ε.Ι., αν και δεν έχουν τον κατά το άρθρο 16, παράγραφος 5 του Συντάγματος χαρακτήρα, δηλαδή δεν είναι αυτοδιοικούμενα νομικά πρόσωπα δημοσίου δικαίου, είναι ισότιμα προς τα άλλα Ανώτατα Εκπαιδευτικά Ιδρύματα, παρέχοντας ισότιμη εκπαίδευση και χορηγώντας ισότιμα πτυχία.
     Παρ’ όλη, όμως, τη ρητή διατύπωση του άρθρου 1 του ν.3187/2003 που καθορίζει ότι τα Α.Σ.Ε.Ι. είναι ισότιμα με τα ιδρύματα του πανεπιστημιακού τομέα της ανώτατης εκπαίδευσης, όπως αυτή ορίζεται στο άρθρο 1 του ν.2916/2001, παρέχοντας ισότιμη εκπαίδευση, δεν προέκυπτε αυτό από τις διατάξεις του ισχύοντος νόμου. Σε όλα τα υπομνήματα, σε όλες τις επιστολές, που ήρθαν είτε από τους συλλόγους είτε από σωματεία των διδασκόντων στις Ανώτατες Στρατιωτικές Σχολές, επισημαίνεται η ανάγκη αναμόρφωσης του συστήματος που έθεσε ο ν.3187/2003 και αυτό ολοκληρώνουμε σήμερα. Γιατί; Γιατί αυτό είδαμε, μετά από προσεκτική μελέτη των ζητημάτων που επί δύο χρόνια είχαν τεθεί και γιατί η εφαρμογή του ίδιου του νόμου ανέδειξε ότι χρειάζεται παρέμβαση στις Ανώτατες Στρατιωτικές Σχολές. Γι’ αυτό προέκυψε και η ανάγκη της μεταρρύθμισης. 
     Συνεπώς αφού λήφθηκαν υπ’ όψιν οι εισηγήσεις και οι προτάσεις των οικείων σχολών και τμημάτων κάθε κλάδου, καταρτίστηκε σε συνεργασία με το Υπουργείο Εθνικής Παιδείας και Θρησκευμάτων το συγκεκριμένο σχέδιο νόμου, το οποίο καλούμεθα να ψηφίσουμε, που περιλαμβάνει μία σειρά νομοθετικών ρυθμίσεων και καινοτομιών σε καίρια σημεία. Έγινε μία πολύ καλή συζήτηση στην επιτροπή, όπου ήρθαν οι εκπρόσωποι των σχολών και ακούσαμε τις εισηγήσεις τους. Όλοι συμφωνήσαμε ότι πρέπει αυτό το σχέδιο νόμου να γίνει ένα πραγματικό εργαλείο άρτιας κατάρτισης και παροχής των απαιτούμενων στοιχείων για ανέλιξη ικανών αξιωματικών με υψηλό επίπεδο γενικής παιδείας, πάνω από όλα, αλλά και με τις απαραίτητες στρατιωτικές και επιστημονικές γνώσεις. Σε αυτό, τουλάχιστον, συμφωνήσαμε όλοι, ότι, δηλαδή, βασικός παράγοντας για την επίτευξη αυτού του στόχου είναι η ενδυνάμωση και ο εμπλουτισμός της εκπαίδευσης των στελεχών των Ενόπλων Δυνάμεων, έτσι ώστε το στρατιωτικό να συνυπάρχει αρμονικά με το επιστημονικό στοιχείο στην εκπαιδευτική λειτουργία των Α.Σ.Ε.Ι.. 
     Επίσης προσδιορίσαμε εκ νέου -γιατί απλώς αναφερόταν στον προηγούμενο νόμο- το είδος της παρεχόμενης από τα Α.Σ.Ε.Ι.  στρατιωτικής και ακαδημαϊκής εκπαίδευσης και την εξειδίκευση -που υπάρχει για πρώτη φορά σε νομοθετικό κείμενο- του αντικειμένου της όχι μόνο ως τίτλο, αλλά και ως αντικείμενο, καθώς ορίζεται με σαφήνεια το περιεχόμενο τόσο της στρατιωτικής όσο και της ακαδημαϊκής εκπαίδευσης. Σκοπός αυτού του προσδιορισμού δεν είναι η απλή διάκριση μεταξύ των δύο ειδών εκπαίδευσης, αλλά η ανάδειξη της αναγκαίας αλληλοσυμπλήρωσης και της ολοκληρωμένης παιδείας και γνώσης που πρέπει να παρέχεται στους αυριανούς αξιωματικούς των Ενόπλων Δυνάμεων.
     Κυρία και κύριοι συνάδελφοι, δεν πρέπει ποτέ να συγχέουμε τα πανεπιστήμια άμυνας με τις παραγωγικές σχολές. Τα πανεπιστήμια άμυνας, όπου υπάρξουν, μετεκπαιδεύουν τους αξιωματικούς, ενώ οι παραγωγικές σχολές παράγουν αξιωματικούς. Βεβαίως ο τίτλος τους είναι σπουδαστές και όχι μόνο δεν είναι υποτιμητικό, όπως κάποιος συνάδελφος, προηγουμένως, θεώρησε, αλλά αποδίδουν, ακριβώς το κύριο χαρακτηριστικό του σπουδαστή που είναι η υποχρεωτική παρακολούθηση των μαθημάτων. Αυτή είναι η διαφορά του σπουδαστή από το φοιτητή, τουλάχιστον, κατά τη στρατιωτική εκπαιδευτική ορολογία. 
     Όσον αφορά το Συμβούλιο Ανώτατης Ακαδημαϊκής και Στρατιωτικής Εκπαίδευσης, για το οποίο έγινε πολλή συζήτηση και κριτική, θέλω να πω ότι αυτό έχει τη γενική ευθύνη να παρακολουθεί την παρεχόμενη εκπαίδευση των Α.Σ.Ε.Ι., ώστε αυτή να είναι προσαρμοσμένη στις σύγχρονες απαιτήσεις της στρατιωτικής ναυτικής και αεροπορικής επιστήμης και τεχνολογίας και να καθορίζει τις αναγκαίες κατευθύνσεις επιστημονικής έρευνας και λειτουργίας μεταπτυχιακών τμημάτων σε αντικείμενα που ενδιαφέρουν τις Ένοπλες Δυνάμεις. Και γι’ αυτόν το λόγο είναι μεικτό το σύστημα. Αποτελείται από τη στρατιωτική ηγεσία, από εκπρόσωπο του Υπουργείου Εθνικής Άμυνας και του Υπουργείου Παιδείας. Δεν θα είναι ο εκπρόσωπος του Υπουργείου Άμυνας κάποιος στρατιωτικός, όπως προηγουμένως ανέφερε κάποιος συνάδελφος. Άλλωστε δεν έχουμε μόνο στρατιωτικούς στο Υπουργείο Εθνικής Άμυνας, αλλά έχουμε και ειδικούς οι οποίοι ασχολούνται με την εκπαίδευση και δεν είναι απαραίτητα στρατιωτικοί. Όμως, ακόμα και στρατιωτικοί να είναι, εάν έχουν τα απαραίτητα προσόντα, δεν υπάρχει κανένα πρόβλημα.
     ΑΠΟΣΤΟΛΟΣ ΚΑΚΛΑΜΑΝΗΣ: Ακαδημαϊκά εννοείτε, διότι μπορεί στην πορεία να έχει…. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Βεβαίως. Μπορούμε να βάλουμε και εκτός στρατιωτικού τόσους συμβούλους…
     ΑΠΟΣΤΟΛΟΣ ΚΑΚΛΑΜΑΝΗΣ: Να έχει όμως ακαδημαϊκή….
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Κύριε Πρόεδρε, ομιλεί για εκπρόσωπο. Ο εκπρόσωπος δεν είναι απαραίτητα στρατιωτικός, επειδή μιλούμε περί Υπουργείου…
     ΑΠΟΣΤΟΛΟΣ ΚΑΚΛΑΜΑΝΗΣ: Σας εισηγούμαι να έχει ακαδημαϊκά προσόντα είτε πολίτης είναι, είτε στρατιωτικός…
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας):  Αυτό είναι ακριβώς. Μιλάμε για επιστημονικό προσωπικό….
     ΑΠΟΣΤΟΛΟΣ ΚΑΚΛΑΜΑΝΗΣ: Να το γράψετε αυτό. Αυτό που λέτε και εννοείτε και φαίνεται ότι ο κύριος Υφυπουργός συμφωνεί, να το γράψετε…
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Το γράφουμε…
     ΑΠΟΣΤΟΛΟΣ ΚΑΚΛΑΜΑΝΗΣ: …και να μην είστε επιφυλακτικός σε όλα όσα σας λέμε. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν είμαι καθόλου επιφυλακτικός. Απεναντίας κάναμε διορθώσεις μετά από τη συζήτηση στην επιτροπή. 
     Αν διαβάσετε το άρθρο, θα δείτε ότι αυτό καλύπτεται. 
     Κύριοι, κατά βάση συμφωνούμε με την κατεύθυνση προς την οποία πηγαίνουμε. Δεν υπάρχει θέμα. 
     Θα ήθελα, όμως, να επισημάνω ότι κανένας εκ των συναδέλφων δεν ανέφερε ότι στο νόμο προβλέπεται η συνεργασία των Α.Σ.Ε.Ι. με Α.Ε.Ι.. Αυτό που προσθέσαμε εμείς, χωρίς να απαλείψουμε το πρώτο και εμπλουτίσαμε το άρθρο αυτό είναι ότι μπορούν και τα Α.Σ.Ε.Ι. να δώσουν μεταπτυχιακά προγράμματα σε ειδικά γνωστικά αντικείμενα που έχουν να κάνουν με τις Ένοπλες Δυνάμεις. Περί αυτού πρόκειται η προσθήκη την οποία κάναμε. 
     Όσον αφορά για το ότι με κανονιστική διάταξη θα ρυθμίσουμε ορισμένα θέματα, αυτό το κάνουμε όχι γιατί θέλουμε να κάνουμε κάτι αυθαίρετο κάθε φορά, όπως ακούστηκε από συνάδελφο, ούτε να δημιουργήσουμε σύγχυση. Τα γνωστικά αντικείμενα μπορεί να μεταβάλλονται και να αλλάζουν ανάλογα με τις ανάγκες των Ενόπλων Δυνάμεων. Αλλά για να υπάρχει μια σταθερή γραμμή και να υπάρχει μια σοβαρότητα και μια δυσκολία στο κάθε τόσο να αλλάζουμε αποφάσεις, αυτά θα γίνουν με κανονιστική διάταξη ή με προεδρικό διάταγμα. 
     Να μη ξεχνάμε πάντως, ότι τα γνωστικά αντικείμενα δεν τα εισηγείται ο Υπουργός Εθνικής Άμυνας. Δεν αποφασίζει ο Υπουργός Εθνικής Άμυνας, ούτε ο Υπουργός Παιδείας  τι θα διδαχθεί στα Α.Σ.Ε.Ι., αλλά το Συμβούλιο Ανωτάτης Στρατιωτικής Εκπαίδευσης, όπου συμμετέχουν οι σχολές που γνωρίζουν τις ανάγκες του εκπαιδευτικού έργου των Α.Σ.Ε.Ι.. Αν τα μεταπτυχιακά καθορίζονταν με υπουργικές αποφάσεις, τότε θα είχαμε σύγχυση και διαρκείς αλλαγές σε γνωστικά αντικείμενα. Γι’ αυτό πάμε με προεδρικό διάταγμα. 
     Όσον αφορά την έννοια του κοσμήτορα, το σκεφθήκαμε και αυτό πολύ. Η έννοια του κοσμήτορα είναι ευρύτερη και προϋποθέτει σχολή με πολλά τμήματα. Είναι καθαρά εννοιολογικός προσδιορισμός για τα Α.Σ.Ε.Ι. και δεν υποκρύπτει υποβάθμιση. Και μη μου πείτε ότι όταν λέμε κοσμήτορας αναβαθμίζονται οι σχολές και όταν πούμε διευθυντής ή πρόεδρος ακαδημαϊκών θεμάτων τις υποβαθμίζουμε. Είναι, λοιπόν, εννοιολογικός προσδιορισμός για τα Α.Σ.Ε.Ι. προκειμένου να ξεχωρίσουμε αρμοδιότητες και καθήκοντα και για να μη γίνονται συγχύσεις με αντίστοιχους ή ανάλογους θεσμούς, όσον αφορά στα Α.Ε.Ι.. 
     Σχετικά με τους ωρομισθίους, αυτοί δεν έχουν να φοβηθούν τίποτα αφού διαθέτουν τα προσόντα όπως διδακτορικό και εμπειρία διδακτική. Και σ’ ένα ανοιχτό διαγωνισμό και σε μια ανοικτή προκήρυξη μπορούν να συμμετέχουν με την πρόβλεψη μάλιστα έναντι άλλων υποψηφίων ότι συνεκτιμάται η διδακτική εμπειρία την οποία τόσο καιρό είχαν συσσωρεύσει στα Α.Σ.Ε.Ι.. 
     Εξ άλλου κανείς δεν μπορεί να μας κατηγορήσει για το ότι με ανοικτές διαδικασίες γίνεται η επιλογή των μελών Δ.Ε.Π. και του Σ.Δ.Ι.Π.
     Όσον αφορά το στρατιωτικό διδακτικό προσωπικό θέλω να επισημάνω μια διαφορά που δεν ακούστηκε καθόλου. Με τον προηγούμενο ν. 3187/2003 δίδασκαν και απόστρατοι αξιωματικοί. Βεβαίως τιμούμε τους αποστράτους. Αυτό δεν έχει καμιά σημασία. Όμως εμείς αναβαθμίσαμε το στρατιωτικό διδακτικό προσωπικό και καθορίζουμε ότι από το προσωπικό αυτό μόνο όσοι έχουν, τουλάχιστον, τα προσόντα του λέκτορα συμμετέχουν στην εκλογή του προέδρου ακαδημαϊκών θεμάτων, γιατί προηγουμένως αναρωτηθήκατε πώς είναι δυνατόν στρατιωτικοί να κρίνουν ακαδημαϊκούς. Μα εάν δεν έχει, τουλάχιστον, τα προσόντα του λέκτορα δεν μπορεί να συμμετέχει στην εκλογή του προέδρου ακαδημαϊκών θεμάτων. 
     ΒΑΣΙΛΕΙΟΣ ΟΙΚΟΝΟΜΟΥ: Δεν υπάρχει ο «407» μη λέκτορας. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, μη διακόπτετε. 
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Η μισθολογική αναβάθμιση του διδακτικού προσωπικού. 
     Κυρίες και κύριοι συνάδελφοι, μην ξεχνάμε ότι με το ν. 3187/2003 το μισθολόγιο ήταν, τελείως, απαξιωτικό. Μάλιστα ένας συνάδελφος το αναγνώρισε προηγουμένως. Η θεσμική αναβάθμιση των Α.Σ.Ε.Ι. θα συνοδεύεται στο εξής, όπως είναι δίκαιο και με τη συγκεκριμένη μισθολογική αναβάθμιση του διδακτικού προσωπικού τους. 
     Τέλος, ακόμη μια παρατήρηση. Το άρθρο 10 που αφορά το στρατιωτικό διδακτικό προσωπικό ως αναπόσπαστο τμήμα του εκπαιδευτικού δυναμικού των Α.Σ.Ε.Ι., έγινε, όπως το είπε ο συνάδελφος, μόνο και μόνο, λέει, για τους αποφοίτους της Σχολής Πολέμου. Είναι λάθος. Η Σχολή Πολέμου δεν είναι Ανώτατο Στρατιωτικό Εκπαιδευτικό Ίδρυμα. Επομένως δεν υφίσταται τέτοιο θέμα. 
     Τελειώνοντας, θα ήθελα να επισημάνω κυρίες και κύριοι συνάδελφοι, ότι εμείς βαδίζουμε σταθερά εφαρμόζοντας το κυβερνητικό μας πρόγραμμα, όπως και προεκλογικά το είχαμε εξαγγείλει και όπως είμαστε υποχρεωμένοι έναντι του ελληνικού λαού. Πλην όμως θα ήθελα να απαντήσω στον κ. Τσοχατζόπουλο, ο οποίος είπε πολλά κατά την άποψή μου λαϊκίστικα. Και λυπούμαι που το λέω αυτό. Είπε ότι η Ελλάδα παίρνει γραπτές κατευθύνσεις για την εξωτερική της πολιτική, για αποδοχή τετελεσμένων, για εντολοδόχους και όλα αυτά τα πράγματα. Αυτά δεν έχουν καμιά σχέση με τη σημερινή Κυβέρνηση. 
     Η πολιτική εθνικής άμυνας και η εξωτερική μας πολιτική υπηρετούν αποκλειστικά και μόνο τα εθνικά μας συμφέροντα. Εξ άλλου μην ξεχνάμε ότι οι κυβερνήσεις της Νέας Δημοκρατίας, υπήρξαν οι κυβερνήσεις των μεγάλων εθνικών επιλογών. Τα δε προβλήματα που αντιμετωπίζουμε σήμερα είναι, πράγματι, μεγάλα. Δεν προήλθαν κυρία και κύριοι συνάδελφοι, από παρθενογένεση.  Μπορεί να θέλουν κάποιοι να αγνοηθούν οι ασύμφορες πολιτικές του παρελθόντος. Όμως αυτό είναι μια πραγματικότητα που δεν διαγράφεται και ατυχώς η πραγματικότητα αυτή δεσμεύει και το παρόν και το μέλλον. Γι’ αυτό άλλη φορά θα παρακαλέσω τον κύριο συνάδελφο να είναι πολύ προσεκτικός στις διατυπώσεις του αυτές. 
     Εμείς κυρίες και κύριοι συνάδελφοι, προχωρούμε σταθερά στην υλοποίηση του προγράμματός μας και είναι σίγουρο ότι οι ελληνικές Ένοπλες Δυνάμεις είναι όχι μόνο παράγοντας σταθερότητας και ασφάλειας στην ευρύτερη περιοχή αλλά είναι κατά προτεραιότητα η εγγύηση και η ασπίδα των συμφερόντων άμυνας και ασφάλειας των ιδίων των πολιτών. 
     Ευχαριστώ όλες και όλους τους συναδέλφους για τη συμβολή τους στο νομοθέτημα αυτό. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρυσοχοϊδης.
     ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, θα συμφωνήσουμε όλοι ότι βασική προϋπόθεση για την ασφάλεια, τη δύναμη, την ισχύ της χώρας, το κύρος και τη διαπραγματευτική της δύναμη, αποτελούν οι καλά οργανωμένες, εξοπλισμένες και εκπαιδευμένες Ένοπλες Δυνάμεις, μαζί τα τελευταία χρόνια με την οικονομία και βεβαίως τα πολύ τελευταία χρόνια μαζί με το στοιχείο της γνώσης που πρέπει να διακρίνει μια κοινωνία.
     Κατ’ αυτήν την έννοια η ελληνική πολιτεία, το ελληνικό έθνος, τα τελευταία τριάντα χρόνια διαθέτει τεράστιες δαπάνες για τις Ένοπλες Δυνάμεις με στόχο να είναι αξιόμαχες και να λειτουργούν ως ένα πολιτικό διαπραγματευτικό εργαλείο για την ισχύ και το κύρος της χώρας. 
     Μια σημαντική παράμετρος του αξιόμαχου των Ενόπλων Δυνάμεων είναι η εκπαίδευση. Και η Κυβέρνηση φέρνει σήμερα ένα νομοσχέδιο και επιμένει -και με την ομιλία του Υπουργού προηγουμένως- ότι αυτό αποτελεί μια τομή για την αναβάθμιση του επιπέδου των Ανωτάτων Στρατιωτικών Ιδρυμάτων. Θέλει να τα ενδυναμώσει, να τα βελτιστοποιήσει. Θα έλεγα ότι είναι ένας, απόλυτα, θεμιτός στόχος αυτός. Το ΠΑ.ΣΟ.Κ στηρίζει αυτόν το στόχο, τον προσυπογράφει, αλλά δεν μπορούμε, δυστυχώς, να συμφωνήσουμε με τις ρυθμίσεις του συγκεκριμένου νομοσχεδίου, γιατί διαπιστώνουμε ότι κάθε άλλο παρά συμβάλλουν προς αυτήν την κατεύθυνση.
     Νομίζω ότι, όπως είπα και στην πρωτολογία μου την Πέμπτη, κύριε Πρόεδρε, από την εκπαίδευση αναμένουμε τα εξής πράγματα στις Ένοπλες Δυνάμεις. Το πρώτο είναι ότι θέλουμε ολοκληρωμένες προσωπικότητες, να βγάλουμε αξιωματικούς που, πραγματικά, θα είναι ολοκληρωμένοι πολίτες, θα είναι καλοί στρατιωτικοί, δηλαδή καλά εκπαιδευμένοι στρατιωτικά, θα είναι καλοί εκπαιδευτές, θα είναι καλοί πολεμιστές, αν χρειαστεί η χώρα να αντιμετωπίσει επίθεση από οπουδήποτε, θα είναι καλοί διοικητές και θα κάνουν καλή διαχείριση του ανθρώπινου δυναμικού, η οποία, όπως ξέρετε, σήμερα πια είναι μια επιστήμη. Δεν έχουμε να κάνουμε με τον παραδοσιακό αξιωματικό που διοικούσε τις μονάδες του στρατού, αλλά μ’ έναν αξιωματικό που διοικεί μορφωμένους πια ανθρώπους, καθώς η ελληνική κοινωνία και οι Έλληνες στρατευμένοι έχουν ένα υψηλό επίπεδο σήμερα. Θέλουμε καλούς επιστήμονες. Ο στρατιωτικός πρέπει να είναι και καλός επιστήμονας, να έχει πρόσβαση και γνώση των σύγχρονων τεχνολογιών, γιατί σήμερα, όπως ξέρετε, η ηλεκτρονική επιστήμη έχει εισχωρήσει πάρα πολύ στις Ένοπλες Δυνάμεις και στην πολεμική τέχνη. Τέλος, τα τελευταία χρόνια ο στρατιωτικός πρέπει να είναι και καλός διπλωμάτης, να μπορεί να αναλύσει τη διεθνή πραγματικότητα και να την παρουσιάσει, να προασπίσει τα συμφέροντα της χώρας του σ’ ένα άλλο πια επίπεδο, αυτό της αμυντικής διπλωματίας.
     Όλα αυτά, λοιπόν, τα προσόντα πρέπει να τα παράσχει η στρατιωτική εκπαίδευση. Το ερώτημα είναι: Μπορούν όλα αυτά να δοθούν μέσα από το συγκεκριμένο νομοσχέδιο και γενικά τη δομή που έχουν σήμερα οι Ένοπλες Δυνάμεις για την εκπαίδευσή τους; Η απάντηση κατά τη γνώμη μου είναι «όχι». 
     Υπάρχει και ένα άλλο θέμα, κύριε Υπουργέ, και εσείς, που είστε σε στρατιωτικό Υπουργείο ίσως να το έχετε ζήσει σε διάφορες φάσεις και το ζείτε ενδεχομένως. Είναι η διαχείριση των κρίσεων. Πριν από λίγες μέρες είχαμε μια κρίση στη χώρα και είδαμε μια αντιμετώπιση που ήταν ατυχέστατη. Βλέπαμε Υπουργούς να τρώνε κοτόπουλα, αλλά δεν είδαμε τους επιστήμονες, τη Δημόσια Διοίκηση να εμφανίζεται ενώπιον του ελληνικού λαού να μιλάει υπεύθυνα. Αναρωτιέμαι: Έγινε μια άσκηση όλο αυτό το διάστημα για το πώς θα αντιμετωπίσουμε παραδείγματος χάριν την πανδημία αυτή, ένα θέμα για το οποίο υπάρχουν οδηγίες;
     ΑΠΟΣΤΟΛΟΣ ΚΑΚΛΑΜΑΝΗΣ: Από το να τρώει κοτόπουλα, καλύτερα που δεν μιλούσε δημόσια.
     ΜΙΧΑΗΛ ΧΡΥΣΟΧΟΪΔΗΣ: Έγιναν λοιπόν ασκήσεις με τη δημόσια διοίκηση, με το Κ.Ε.Ε.Λ. εν πάση περιπτώσει; Το αναφέρω έτσι ως παράδειγμα, για να τονίσω πόσο κρίσιμο είναι πια το ζήτημα των ασκήσεων και της εκπαίδευσης για μια χώρα. 
     Και για να επανέλθω στο νομοσχέδιο, κύριε Πρόεδρε. Θα μπορούσα συνοπτικά με τρεις φράσεις να πω το εξής: Έχουμε μείωση της ακαδημαϊκής ελευθερίας με βάση τα όσα ανέφερα προηγουμένως, αύξηση των εξουσιών του στρατιωτικού προσωπικού, το οποίο βρίσκεται υπό τον έλεγχο της ηγεσίας του Υπουργείου Εθνικής Άμυνας και έχουμε και διεύρυνση του χάσματος που χωρίζει τα Α.Σ.Ε.Ι. από τα Α.Ε.Ι..
     Δυστυχώς με τις παρούσες ρυθμίσεις το χάσμα μεγαλώνει. 
     Θα ήθελα επίσης να αναφερθώ σε δυο ακόμη ζητήματα για τα οποία έγινε συζήτηση στην Αίθουσα αυτή, κύριε Υπουργέ. 
     Το ένα αφορά το δημοκρατικό ήθος. Καμιά φορά τα αυτονόητα, όταν έχουν αξιακό χαρακτήρα, πρέπει να επαναλαμβάνονται διαρκώς. Και πρέπει να σας πω ότι τα αυτονόητα στο ζήτημα της δημοκρατίας δεν είναι κακό να επαναλαμβάνονται. Πρέπει να σας πω επίσης -και το ξέρετε- ότι σε όλα τα συντάγματα των μεγάλων δημοκρατικών χωρών της Ευρώπης, το στοιχείο της δημοκρατικότητας και του δημοκρατικού ήθους επαναλαμβάνεται για πολλές κατηγορίες πολιτών στη δημόσια διοίκηση. Καλό είναι λοιπόν πάντα να υπάρχει μέσα αυτή η αναφορά. 
     Το δεύτερο αφορά τον κομματισμό. Η πολιτική ηγεσία και γενικότερα η πολιτική πρέπει να στέλνει αυστηρό μήνυμα στις Ένοπλες Δυνάμεις σχετικά με τον κομματισμό. Και εδώ η πολιτική ηγεσία του Υπουργείου Εθνικής Αμύνης είναι εκτεθειμένη, αν λάβουμε υπόψη μας μια σειρά από επιλογές που έχουν γίνει, όπως επίσης και οι τελευταίες επιλογές σχετικά με τη συνέντευξη στους Ε.Π.Υ.. Θα μπορούσα να παρατηρήσω πολλά άλλα από το πρώτο άρθρο και το νέο ορισμό της στρατιωτικής εκπαίδευσης ως το τελευταίο άρθρο, στο οποίο επανακαθορίζονται οι οικονομικές απολαβές του διδακτικού προσωπικού. Το νομοσχέδιο κατά τη γνώμη μου χρειάζεται πολλές βελτιώσεις. 
     Κύριε Πρόεδρε, θα ήθελα ένα-δυο λεπτά. 
     Ξεκινάω από την κατάργηση της θέσης του κοσμήτορα ο οποίος αντικαθίσταται από τον λεγόμενο πρόεδρο των ακαδημαϊκών θεμάτων. Μελετώντας βέβαια κανείς τις προβλέψεις του νομοσχεδίου αντιλαμβάνεται πως δεν πρόκειται για αντικατάσταση, αλλά ουσιαστικά για υποβάθμιση του ρόλου που μέχρι σήμερα ασκεί ο κοσμήτορας. Και κατ’ αρχάς το γεγονός και μόνο της αλλαγής του ονόματος προκαλεί εύλογα ερωτήματα. Από τη στιγμή που στη ρητορική υποστηρίζουμε ότι θέλουμε να φέρουμε πιο κοντά τα Α.Σ.Ε.Ι. στα Α.Ε.Ι., ποιος είναι ο λόγος να αντικαταστήσουμε αυτή την ορολογία, δημιουργώντας μια επιπλέον διαφοροποίηση; Αυτό πιστεύω ότι αναρωτιέται ο κάθε καλόπιστος αναγνώστης του νομοσχεδίου για να συνειδητοποιήσει αμέσως μετά πως οι προθέσεις σας δεν εξαντλούνται σε μια ανώδυνη, εν πάση περιπτώσει, αλλαγή του τίτλου, αλλά προχωρούν πολύ παραπέρα, τροποποιώντας σημαντικά τον τρόπο επιλογής και τις αρμοδιότητες αυτού του νέου προέδρου. Κάθε φορά που αναφερόμαστε στον πρόεδρο ακαδημαϊκών θεμάτων ήμαστε αναγκασμένοι να βάζουμε εισαγωγικά γιατί ουσιαστικά ο νέος πρόεδρος δεν έχει τις αρμοδιότητες και το κύρος που έχει ο κοσμήτορας. 
     Δεύτερο ζήτημα. Αφού αναφερόμαστε στο ζήτημα της υποβάθμισης, κυρίες και κύριοι συνάδελφοι, πιστεύω ότι τίποτα δεν είναι πιο ενδεικτικό από τις προθέσεις της Κυβέρνησης για το συγκεκριμένο νομοσχέδιο απ’ όσα ορίζονται στο άρθρο 6, στην παράγραφο 8. Λέει λοιπόν αυτή η παράγραφος πως «προϋπόθεση κατοχής διδακτορικού διπλώματος δεν απαιτείται κατ’ εξαίρεση για γνωστικά αντικείμενα εξαιρετικής και αδιαμφισβήτητης ιδιαιτερότητας για τα οποία δεν είναι δυνατή η συνήθης εκπόνηση διδακτορικής διατριβής». Πιστεύω πως είναι απαράδεκτο να θεωρείται πως υπάρχουν  μαθήματα που ανήκουν σε στρατιωτικές επιστήμες για τα οποία δεν απαιτείται εκπόνηση διατριβής. Τα μαθήματα για τα οποία δεν είναι δυνατή η εκπόνηση διατριβής δεν θα πρέπει εξ ορισμού να θεωρούνται ακαδημαϊκά, αλλά κάποιου άλλου επιπέδου. Και οι διδάσκοντες σ’ αυτά δεν μπορούν να εξομοιώνονται με καθηγητές, αλλά να είναι σε μια άλλη κατηγορία ενδεχομένως. Ένα παράδειγμα είναι η στρατιωτική εκπαίδευση, η οποία δεν ανήκει στα επιστημονικά μαθήματα. Και η ρύθμιση που προωθείτε έχει ακόμα περισσότερο ενδιαφέρον γιατί δεν καθορίζει ποια είναι τα μαθήματα αυτά. Αντίθετα εξουσιοδοτεί με αυτή την αρμοδιότητα το Συμβούλιο Ανώτατης Ακαδημαϊκής Εκπαίδευσης, εισάγοντας για άλλη μια φορά ένα καθεστώς διαφορετικό από τα Α.Ε.Ι.. Όπως ξέρετε στα Α.Ε.Ι. υπάρχει Εθνική Ακαδημία Γραμμάτων και Επιστημών. 
     ΑΠΟΣΤΟΛΟΣ ΚΑΚΛΑΜΑΝΗΣ: Η οποία και δεν λειτούργησε.
     ΜΙΧΑΗΛ ΧΡΥΣΟΧΟΪΔΗΣ: Στην ίδια ακριβώς κατεύθυνση οδηγούν και οι ρυθμίσεις του άρθρου 10. Στο άρθρο αυτό η Κυβέρνηση ορίζει πως το στρατιωτικό διδακτικό προσωπικό αποτελείται από εν ενεργεία αξιωματικούς των Ενόπλων Δυνάμεων, οι οποίοι βέβαια δεν είναι πλέον ωρομίσθιοι, αλλά διέπονται από το καθεστώς του προεδρικού διατάγματος 407. Επομένως, κανονικότατα και με κάθε επισημότητα δημιουργείται πλέον μια ολόκληρη στρατιά από απολύτως ελεγχόμενους ιεραρχικώς και διοικητικώς υπαλλήλους, οι οποίοι όμως θα έχουν το προνόμιο να απολαμβάνουν μια ευνοϊκή διοικητική μετάθεση χωρίς χρονικό περιορισμό, βέβαια με ασαφή κριτήρια. 
     Κατόπιν αυτών, αγαπητοί συνάδελφοι, εμείς στο ΠΑ.ΣΟ.Κ. δεν συμφωνούμε με τη λογική που εισάγει αυτό το νομοσχέδιο. Έχουμε μια εντελώς διαφορετική φιλοσοφία για τα Ανώτατα Στρατιωτικά Εκπαιδευτικά Ιδρύματα. Τα θέλουμε πιο ελεύθερα, πιο ακαδημαϊκά, πιο ανεξάρτητα, αλλά κυρίως πιο επιθετικά στη σύγχρονη εποχή, για να μπορούν να διεισδύσουν στην εποχή αυτή. Έχουμε κάθε λόγο να επικροτήσουμε μια πρωτοβουλία που αποσκοπεί στην περαιτέρω αναβάθμιση του ρόλου και της λειτουργίας τους. Έχουμε πραγματικά τη διάθεση να συμβάλουμε στη διόρθωση των ατελειών που υπάρχουν στο υφιστάμενο πλαίσιο λειτουργίας τους. Και υπάρχουν σίγουρα. Ωστόσο, η πρόθεση της Κυβέρνησης δεν φαίνεται να είναι συμβατή με αυτούς τους στόχους. Η απομάκρυνση από την πραγματικότητα των υπόλοιπων Ανώτατων Εκπαιδευτικών Ιδρυμάτων, η κομματικοποίηση, η στρατικοποίηση που γίνεται μας βρίσκει απολύτως αντίθετους. Γι’ αυτό και αρνούμαστε κατηγορηματικά να συμπράξουμε στον αναχρονισμό, ο οποίος επιχειρείται με την εφαρμογή αυτού του νομοσχεδίου.
     Σας ευχαριστώ, κύριε Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας, έχει το λόγο.
     ΒΥΡΩΝ ΠΟΛΥΔΩΡΑΣ: Κυρία και κύριοι συνάδελφοι, χαιρετίζω τη νομοθετική πρωτοβουλία του Υπουργείου Εθνικής Αμύνης για την αναβάθμιση των στρατιωτικών σπουδών. Η εισήγηση του κ. Σπηλιωτόπουλου, ως απάντηση στα ζητήματα που είχαν διατυπωθεί από τους συναδέλφους όλων των πτερύγων και κυρίως της Αντιπολιτεύσεως, νομίζω πως έχει διαλύσει κάθε περιθώριο κριτικής βάθους. 
     Νομίζω ότι αυτό το νομοσχέδιο -και από τη συζήτηση, έτσι όπως εξελίσσεται- έχει τρία στοιχεία θετικά, τα οποία θέλω να εκθέσω στην κρίση σας.
     Το πρώτο είναι ότι αποτελεί συνέχεια, όπως λέει και ο τίτλος του, και τροποποιεί το νόμο 3187 του 2003. Και τον τροποποιεί προς τη σαφή κατεύθυνση της αναβάθμισης των στρατιωτικών σπουδών. Αυτό, ως πολιτική ποιότητα, θέλω να το εκτιμήσουμε ότι μας ενώνει όλους στο πώς να υπηρετήσουμε καλύτερα τις Ένοπλες Δυνάμεις και την εκπαίδευση στις στρατιωτικές σχολές. Είναι αναβάθμιση με ένα λόγο του επιπέδου όχι μόνο των σπουδών –γιατί δεν είναι αυτοσκοπός οι σπουδές- αλλά κατ’ επέκταση της στρατιωτικής ισχύος των Ενόπλων Δυνάμεων.
     Η δεύτερη ποιότητα που διακρίνω στο νομοσχέδιο είναι περισσότερη ακαδημαϊκή έφεση και τάση, ώστε να πάρουμε τις μέγιστες δυνατές αποστάσεις από το χαρακτήρα ή το χαρακτηρισμό του «καραβανά» και του επαγγελματία στρατιώτη των περιορισμένων οριζόντων.
     Είναι στο πνεύμα του νομοσχεδίου και των διατάξεων που συντάσσονται εδώ η δημιουργία, η παραγωγή ενός αξιωματικού, ενός στελέχους των Ενόπλων Δυνάμεων με σύγχρονη αντίληψη, με ικανότητα επιτελική και guerriere, δηλαδή αξιόμαχη ποιότητα, φυσικά μέσα σε ένα δεδομένο, στο δεδομένο δημοκρατικό, κοινωνικό και πολιτικό ήθος μας, το ελληνικό ήθος και το ελληνικό φρόνημα. 
     Η λογική των γεγονότων και των διατάξεων με υποχρεώνει να μεταβώ στη τρίτη γενική παρατήρηση. Γίνεται αυτή η θαυμαστή σύνθεση, όπως είπε και ο εισηγητής μας κ. Κορτσάρης, της στρατιωτικής κοινότητας, του στελέχους των Ενόπλων Δυνάμεων, με την ακαδημαϊκή κοινότητα. Αυτά είναι σημαντικά και επιχειρούνται ευστόχως. 
     Για την έννοια των παραγωγικών σχολών έχω μία παρατήρηση. Από την εποχή του Πανεπιστημίου της Σαλαμάνκας ή της Μπολόνιας στο 13ο και στο 14ο αιώνα μέχρι το 1840  η έννοια του πανεπιστημίου ήταν έννοια παραγωγική. Σας θυμίζω –για την ακαδημαϊκή παρένθεση, κ. Κανέλλη- ότι το Πανεπιστήμιο των Αθηνών ιδρύθηκε με σκοπό να παραγάγει δημοσίους υπαλλήλους και καλά στελέχη για τη δημόσια διοίκηση και την κρατική μηχανή. Με συγχωρείτε για την παράφραση, αλλά αυτό είναι το νόημα του ιδρυτικού νόμου του Εθνικού και Καποδιστριακού Πανεπιστημίου. Η έννοια της παραγωγικής Σχολής Ευελπίδων, Ικάρων, Δοκίμων πρέπει να επαναοριστεί στη συζήτησή μας για το νομοσχέδιο –έτσι γίνεται και στο κείμενο- με τη γραμμή του εκσυγχρονισμού. Είπε ο Μιχάλης ο Χρυσοχοΐδης και για τα έξυπνα όπλα και για το πώς πρέπει να είναι πολύ ενήμερος σε επιτελικό και καθαρά στρατιωτικό επίπεδο ο αξιωματικός. Ο πόλεμος δεν είναι πόλεμος του «γκρα» ή του Μ1 που είχα εγώ στη βασική μου εκπαίδευση. Είναι των sophisticated weapons –με συγχωρείτε για το βαρβαρισμό- και σε αυτή τη γνώση, την καθαρά τεχνολογική. Αυτό το δρόμο ανοίγει ή κατοχυρώνει το νομοσχέδιο με τις συναφείς διατάξεις.
     Να μετρήσουμε τις δόσεις. Και μιλάω κατευθείαν σε απάντηση προς το Μιχάλη το Χρυσοχοΐδη. Ο στρατιωτικός διπλωμάτης είναι νόθευση των κλασικών γραμμών της οργανώσεως μιας διαδικασίας παραγωγής στελεχών. Μη τα έχουμε όλα ανακατεμένα. Δεν πρέπει να είναι επιδιωκόμενο σε εμάς ο διπλωμάτης από τη Σχολή Ευελπίδων, ή από τη Σχολή Δοκίμων, ή και από το μεταπτυχιακό των συναφών σχολών. Ας είναι αυτός ο στοιχειώδης καταμερισμός των ακαδημαϊκών μερίδων πολύ πιο καθαρός, δηλαδή οι διπλωμάτες στη διπλωματία, εκτός από δύο-τρεις περιπτώσεις που θα είναι ειδικότητες, όπου θα πρέπει να είναι ο στρατιωτικός ακόλουθος επιδέξιος και στις διπλωματικές επαφές. Ο αξιωματικός πρέπει να είναι αξιωματικός και μάλιστα αξιωματικός στην εκσυγχρονισμένη μορφή που σας είπα, όχι μόνο για τη τεχνογνωσία του πολέμου, αλλά και για τη φυσιογνωμία του πολέμου. 
     Τώρα, έχουμε τις ασύμμετρες, τις δυσανάλογες μορφές αντιπαραθέσεων και πολέμων. Εκεί η τυπική διμοιρία, ή η μονάδα του στρατού, μικρή και μεγάλη, δεν μπορεί να απαντήσει. Αυτά νομίζω, σαν άνοιγμα των οριζόντων μέσα από τις παραγωγικές σχολές, είναι η καινούργια απαίτηση για τη διαδικασία παραγωγής των νέων στελεχών.
     Σε κάθε περίπτωση, κυρίες και κύριοι συνάδελφοι, εγώ θέλω να πιστεύω πως το ότι ενωνόμαστε στην παραδοχή του εκσυγχρονισμού του ακαδημαϊκού εμπλουτισμού των παραγωγικών σχολών είναι θετικό, γιατί στο πίσω μέρος της σκέψεως μας ή της πολιτικής μας συμπεριφοράς στη συζήτηση αυτού του νομοσχεδίου υπάρχει η συναίνεσή μας να έχουμε ελληνικό στρατό, ελληνικές εθνικές Ένοπλες Δυνάμεις για το έθνος, και όχι για τα κόμματα.
     Έτσι, αποκρούω και την γραμμή του κομματισμού, έτσι όπως καταγγέλλεται από τον Μιχάλη το Χρυσοχοΐδη. Σε κάθε περίπτωση, θέλουμε να έχουμε Ένοπλες Δυνάμεις του έθνους, Ένοπλες Δυνάμεις του έθνους εκπαιδευμένες, καταξιωμένες και εκσυγχρονισμένες. 
     Το κυριότερο είναι –θέλω να σημειώσω- η ωραία ανταπόκριση της πολιτικής ηγεσίας του Υπουργείου σχετικά με το πρώτο κείμενο, ότι δεν θέλουμε διδακτορικό από τις στρατιωτικές σχολές. Απαλείφθηκε αυτό. Μεταπτυχιακό ναι, για καθαρά στρατιωτικά θέματα και είναι σε ένα καλό βαθμό ισορροπίας αυτές οι ρυθμίσεις ή οι καταλήξεις. 
     Με άλλα λόγια, ενώνουμε ή σας ζητώ να ενώσουμε τη γνώμη μας και τη φωνή μας στην πρόταση του νομοσχεδίου, στην πρόταση για εκσυγχρονισμό, για την ανωτατοποίηση που λέμε, αλλά ουσιαστικά τον εμπλουτισμό με ακαδημαϊκά δεδομένα των στρατιωτικών παραγωγικών σχολών και έτσι να οργανώσουμε και με αυτό το νομοσχέδιο τον τελικό στόχο, κυρίες και κύριοι συνάδελφοι, που δεν είναι τίποτε άλλο παρά διπλωματία, ανάπτυξη και προβολή της διαθέσεώς μας, του κράτους, της Ελλάδος για ειρήνη και συνεργασία στην περιοχή και στον κόσμο, να είναι σημείο και εστία ειρήνης και σταθερότητας. 
     Αλλά απώτερος στόχος όλων των δραστηριοτήτων για το Υπουργείο Εθνικής Άμυνας πρέπει να είναι η αποτροπή δια της ισχύος. Όχι περίπου να είμαστε πολύ καλοί με τα στελέχη των Ενόπλων Δυνάμεων ή και με το στρατό που υποδεχόμαστε -που έχουμε πρόβλημα για το τι υποδεχόμαστε, που δεν έχουμε πληθυσμό, αυτό είναι άλλης τάξεως ζήτημα- και όχι το πώς θα είμαστε πιο τρυφηλοί στους τρόπους μας για τις Ένοπλες Δυνάμεις, αλλά πώς θα είμαστε πιο αποτελεσματικοί και η γραμμή δεν μπορεί να είναι άλλη: αποτροπή δια της ισχύος. 
     Με αυτές τις σκέψεις χαιρετίζω το επίπεδο και το πνεύμα της συζητήσεως και ζητώ την υπερψήφιση του νομοσχεδίου.
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο Πρόεδρος κ. Κακλαμάνης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ίσως θυμάστε ότι είχα ζητήσει στη Διάσκεψη των Προέδρων να διατεθούν τρεις ημέρες για τη συζήτηση του νομοσχεδίου αυτού. Δυστυχώς, και οι δύο ημέρες φαίνεται ότι ήσαν υπεραρκετές. Και λέω «δυστυχώς», γιατί αυτό το νομοσχέδιο -κατά την άποψή μου και υποθέτω όλων των συναδέλφων, αυτών τουλάχιστον που συμμετείχαν στη συζήτηση- είναι εξαιρετικά σημαντικό, όπως κάθε νομοσχέδιο που αφορά τις Ένοπλες Δυνάμεις της χώρας. 
     Ζητήματα που έχουν να κάνουν με την ισχύ της αποτροπής, όπως ανέφερε πριν ο κ. Πολύδωρας, πρέπει να συζητούνται σε αυτήν την Αίθουσα και μέσα από αυτήν την Αίθουσα να βγαίνουν ανάλογα μηνύματα στην κοινή γνώμη. Αυτές τις ημέρες η κοινή γνώμη ασχολείται με τα σοκολατάκια, την απόπειρα χρηματισμού συνεργάτη ενός Υφυπουργού. Δεν ασχολείται και δεν έχει ασχοληθεί καθόλου μέχρι σήμερα με την περίφημη αγορά των F-16. Δεν ασχολείται με το πώς αναπτύσσεται αυτή η προσωπικότητα που όλοι θέλουμε να έχει σήμερα, υπό τις σημερινές συνθήκες, το στέλεχος των Ενόπλων Δυνάμεων της χώρας.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Εδώ, με αφορμή μια τέτοια συζήτηση, πρέπει να τίθενται και τα άλλα θέματα που αφορούν την άμυνα της χώρας, τη θέση της χώρας στην περιοχή, την υποδομή των Ενόπλων Δυνάμεων, το ηθικό των Ενόπλων Δυνάμεων που συνδέεται με όλους αυτούς τους παράγοντες και τις αλληλομομφές που εκτοξεύουμε εδώ μέσα οι παρατάξεις για τον υπαρκτό ή ανύπαρκτο κομματισμό μέσα στις Ένοπλες Δυνάμεις, με το βιοτικό επίπεδο των στελεχών των Ενόπλων Δυνάμεων και των άλλων στρατευμένων παιδιών του λαού. Μιλάμε ύστερα από είκοσι και τριάντα χρόνια από τότε, αγαπητέ κύριε Πολύδωρα, που πηγαίναμε στον στρατό. Τότε φτωχόπαιδα ήμασταν που πηγαίναμε στο στρατό, δεν είχαμε και πολλές απαιτήσεις. 
     Υπάρχουν προβλήματα σήμερα τα οποία τα βλέπουμε μέσα από τις ψυχοπαθολογικές επιπτώσεις που εμφανίζονται, μέσα από κοινωνικές αντιλήψεις που έχουν διαμορφωθεί και που επηρεάζουν άμεσα την ελληνική οικογένεια σε σχέση με αυτό που πάντοτε εθεωρείτο και πρέπει να συνεχίσουμε να θεωρούμε ως ύψιστο καθήκον ενός πολίτη, το να υπερασπίζεται την πατρίδα, να εκπαιδεύεται εν ειρήνη, ώστε να είναι σε ετοιμότητα να υπερασπιστεί την πατρίδα.
     Δυστυχώς, δεν κάναμε αυτές τις συζητήσεις όπως έπρεπε, γιατί αυτό είναι το θέμα μας. Δεν είναι ακριβώς ποια μαθήματα θα διδάσκονται στο τάδε έτος της Σχολής Δοκίμων ή της Σχολής Ευελπίδων, ούτε η περίφημη αυτή νέα ΕΑΓΕ, η επιτροπή αυτή, δεν θυμάμαι πώς την ονομάζετε, που θα εποπτεύει όλου αυτού του έργου ή η περίφημη ΕΑΓΕ του ν. 1268, η Επιτροπή Ακαδημαϊκών λειτουργιών, δεν θυμάμαι πώς ονομάζετο, τελικά δεν έγινε διότι εκεί τα κόμματα δεν μπόρεσαν να συμφωνήσουν στα πρόσωπα. Και βλέπετε το χάος που υπάρχει σήμερα στα πανεπιστήμια. Και εκεί θα συζητούσαμε επίσης το ποια είναι σήμερα η κατάστασή μας, εναντίον ποίων ενδεχομένως θα χρειαστεί να αμυνθούμε, ποια είναι διεθνής μας θέση, ποιες είναι εδώ οι σχέσεις μας πλέον στην περιοχή.
     Διάβασα σήμερα μία συνέντευξη του μέχρι πρότινος, του τέως, του τελευταίου Πρέσβη των Η.Π.Α. μας στην Αθήνα του κ. Μπέρνς, στην «ΚΑΘΗΜΕΡΙΝΗ», όπου ούτε λίγο ούτε πολύ λέει: Παναγιότατος μεν ο κ. Βαρθολομαίος, αλλά εκκλησία της Κωνσταντινούπολης το Οικουμενικό Πατριαρχείο. 
     Αυτά πιστεύω ότι είναι πολύ πιο σημαντικά ζητήματα, κυρίες και κύριοι συνάδελφοι και κύριε Πρόεδρε, από τα όσα συζητούμε, τα οποία όπως ξέρετε, δεν πρόκειται να καταλάβουν ούτε ένα τέταρτο μονόστηλου σε οποιαδήποτε εφημερίδα. Σε ό,τι δε αφορά τα ηλεκτρονικά μέσα, αυτά έχουν εκφύγει τελείως του ενημερωτικού τους ρόλου. Οι επιχειρηματίες καθορίζουν την καθημερινή τους ατζέντα και από εκεί και πέρα και την ατζέντα του δημόσιου βίου της χώρας.
     Εμείς περί άλλα τυρβάζουμε. Και φυσικά, μας αγνοούν οι κύριοι αυτοί διότι έχουν ένα στρατό ολόκληρο εργαζομένων που τους έχουν καταστήσει δύο φορές θύματα. Διότι είναι φοβερό να είσαι εργαζόμενος, να εκμεταλλεύονται την εργασία σου και ταυτόχρονα να χρησιμοποιείσαι υπό την απειλή της ανεργίας. Διότι ένας δημοσιογράφος που διώκεται από ένα μέσο βρίσκει κλειστές τις πόρτες παντού, να ξέρετε. 
     Αυτή είναι σήμερα η ελληνική πραγματικότητα και εμείς λειτουργούμε όπως η στρουθοκάμηλος κάτω απ’ την άμμο. Και αυτό αφορά όλους μας, πρωτίστως, όμως την Κυβέρνηση η οποία δεν έλαβε σοβαρά υπ’ όψιν αυτό που επί χρόνια εγώ κραυγάζω εδώ μέσα, ότι έξι μήνες μετά τις εκλογές δεν κυβερνά ο οποιοσδήποτε Πρωθυπουργός εκλέγεται από τον ελληνικό λαό. Πρέπει να έχει τόλμη και να έχει καθημερινή σύγκρουση με τα συμφέροντα τα οποία έχουν ενσκήψει στη χώρα, ιδιαίτερα αφ’ ης στιγμής ο πολιτικός κόσμος παρέδωσε την ενημέρωση, την ψυχαγωγία, την επιμόρφωση του ελληνικού λαού στους έξι, επτά, γνωστούς σε όλους μας, επιχειρηματίες.
     Σχετικά με το νομοσχέδιό σας, κύριε Υπουργέ, όλα αυτά δεν είναι εκτός θέματος, όπως θα μπορούσε να μου πει ο κύριος Πρόεδρος, αλλά έχουν απόλυτη σχέση. Διότι –σας λέω ότι δεν μας αφορά εδώ, αλλά το λέω ως παράδειγμα- για όσους έχουν διαβάσει τον Πενταγωνισμό του Χουάν Μπος, του ανατραπέντος δια πραξικοπήματος άλλοτε Προέδρου μιας λατινοαμερικανικής χώρας -του Αγίου Δομήνικου- νομίζω το θέμα δεν είναι εάν έχουμε στρατό. Το θέμα είναι αν αυτός ο στρατός θα υπερασπιστεί την πατρίδα ή είναι το πρόσχημα για να δίνουμε εμείς από τον ιδρώτα και το αίμα του ελληνικού λαού ό,τι υπάρχει και δεν υπάρχει, για να συντηρούνται και να κερδίζουν μύρια και μύρια δις και τρις, οι μεγάλες βιομηχανίες της Αμερικής, της Δυτικής Ευρώπης που υποτίθεται ότι είναι οι σύμμαχοί μας και οι εταίροι μας. 
     Είναι εκείνοι που μας λένε ότι θα κατεβάσετε το έλλειμμα κάτω από το 3%, όταν 5% κάθε χρόνο από το Α.Ε.Π. το δίνουμε για την άμυνά μας. Και αυτή η χώρα, οι κυβερνήσεις αυτής της χώρας δεν καλούν τον ελληνικό λαό –κι εμείς τα κόμματα- να δει τα πραγματικά του προβλήματα. Δεν ξέρει ο ελληνικός λαός ότι ο κ. Μπερνς, που σήμερα έχει μία ολόκληρη σελίδα για να πει ό,τι πιστεύει –και καλό είναι να μαθαίνουμε, για να καταλαβαίνουμε- πως ούτε λίγο ούτε πολύ είπε ότι είναι ντροπή γι’ αυτή τη χώρα –δεν μπαίνω στην ουσία- εάν αρνηθεί να ενταχθεί η γειτονική χώρα στο Ν.Α.Τ.Ο.. 
     Κι εμείς σε όλα αυτά τι λέμε; Ότι στο μέλλον, όταν θα έρθει το πρόβλημα, δηλαδή μία καυτή πατάτα στα χέρια μιας άλλης κυβέρνησης, τότε θα κάνουμε δημοψήφισμα. Ανοησίες. Να μην πω κάτι βαρύτερο. Αυτή τη στιγμή οφείλουμε, όταν μιλάμε εδώ για το τι φρόνημα θα έχουν τα στελέχη των Ενόπλων Δυνάμεων, να πούμε το εξής: Πολλοί από μας έχουμε περάσει από τις στρατιωτικές σχολές ως έφεδροι αξιωματικοί και ο ομιλών. Βέβαια, μετά δεν μου έδωσαν το σιρίτι. Είπαν ότι δεν είμαι καλός «πατριώτης» και ότι πρέπει να πάω απλός στρατιώτης χωρίς όπλο πάνω στο Πολύκαστρο του Κιλκίς. Ξέρουμε όμως, κύριε Υπουργέ, ότι εκεί η πλειονότητα των σπουδαστών είναι επιστήμονες. Και εκεί, σωστά τους αναθέτουν στους στρατιωτικούς, για να τους δώσουν και τη στρατιωτική γνώση. Εδώ θα μπουν παιδιά δεκαεπτά και δεκαοκτώ χρονών, τα οποία πρέπει μαζί με τη στρατιωτική εμπειρία, τη γνώση και όλα αυτά τα επαναστατικά που συμβαίνουν στη στρατιωτική τεχνολογία, στον τομέα της δράσης, όπως είπε ο εκπρόσωπός μας κ. Χρυσοχοϊδης, να τα μάθουν και από την επιστημονική σκοπιά. Σας παρακαλώ θερμά. Εκεί που λέτε να έχει επιστημονικό κύρος, να βάλετε πριν και τη λέξη «ακαδημαϊκό» επιστημονικό κύρος. Διότι επιστημονικό κύρος μπορείτε να προσδώσετε και σε μένα και να πείτε ότι ο κ. Κακλαμάνης ήταν τριάντα χρόνια δικηγόρος και άρα έχει επιστημονικό κύρος, ενώ προφανώς θα είμαι άσχετος με ό,τι θα απασχολήσει ένα ακαδημαϊκό ίδρυμα, εάν θέλετε κατά ένα μέρος να έχουν την ακαδημαϊκή προσωπικότητα αυτά τα ιδρύματα. 
     Τέλος, θέλω να σας προτείνω, σε σχέση με το θέμα των ωρομισθίων το εξής: Το αντιμετώπισα ως Υπουργός Παιδείας, όταν αποφασίσαμε να καταργήσουμε τα Κ.Α.Τ.Ε.Ε. και να κάνουμε στην τρίτη βαθμίδα της εκπαίδευσης τα Τεχνολογικά Εκπαιδευτικά Ιδρύματα, τα οποία τώρα λέγονται ανώτατα. Οι διατάξεις που θα σας πω εφαρμόζονται ακόμα και τώρα. Είπαμε τότε, όσοι από τους καθηγητές των Κ.Α.Τ.Ε.Ε. δεν είχαν ακαδημαϊκά προσόντα, αυτοί θα είναι σε μία βαθμίδα, θα δίδασκαν για ένα διάστημα και μετά θα παρέμεναν σε αυτά τα ιδρύματα για να συνεισφέρουν με την εμπειρία τους. Αυτοί που είχαν ακαδημαϊκά προσόντα ή όσοι εκ των προηγουμένων που ανέφερα θα ήθελαν να αποκτήσουν ακαδημαϊκά προσόντα, θα είχαν ένα διάστημα τριών ετών να κάνουν αυτήν την προσπάθεια. Έτσι, λοιπόν, αξιοποιήσαμε την εμπειρία και δεν την απορρίψαμε.
     Ξέρουμε όλοι πολύ καλά εδώ, κύριε Πρόεδρε, ότι στις επιστήμες που θεραπεύονται πέραν των στρατιωτικών επιστημών μέσα στα στρατιωτικά πανεπιστήμια δεν είναι τόσοι πολλοί οι Έλληνες που έχουν ανάλογα προσόντα. Άρα, το προσωπικό αυτό πρέπει να το αξιοποιήσουμε. Σας δίδω αυτήν τη σκέψη. 
     Τέλος, με το νόμο για τις γενικές εξετάσεις το 1982-1983 κάναμε μία πραγματική επανάσταση όσον αφορά στις Ένοπλες Δυνάμεις. Ο Υπουργός Εθνικής Αμύνης τότε, Ανδρέας Παπανδρέου, με τον Αντώνη Δροσογιάννη ως Υφυπουργό και ο ομιλών ως Υπουργός Παιδείας, εντάξαμε τις στρατιωτικές σχολές στις γενικές εξετάσεις.
     Αυτό σημαίνει –και να το λάβετε υπ’ όψιν σας, διότι βλέπω κάποια υπαναχώρηση σε ό,τι αφορά αυτά τα όργανα, προέδρους, επιτροπές κλπ- ότι καλοί είναι οι στρατιωτικοί και πολύτιμη η πείρα τους, αλλά φροντίστε να μην βάλετε από το παράθυρο αυτούς στους οποίους κλείσατε την πόρτα. 
     Δηλαδή, θα πρέπει να εισέλθουν όλοι όσοι είναι ικανοί και στις γενικές εξετάσεις και στις άλλες δοκιμασίες και από εκεί και πέρα, εκεί να γίνει προσπάθεια σύνδεσης του ακαδημαϊσμού με τη στρατιωτική τέχνη και φυσικά πρωτίστως αυτή πρέπει να είναι ο στόχος μας. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ. 
     Το λόγο έχει η κ. Κανέλλη. 
     ΛΙΑΝΑ ΚΑΝΕΛΛΗ: Ευχαριστώ πολύ και ευχαριστώ και τους συναδέλφους που μου επέτρεψαν να προηγηθώ. 
     Κύριε Πρόεδρε, εμείς έχουμε δηλώσει και στην επιτροπή ότι θα ψηφίσουμε μόνο το άρθρο 2. Μετά λύπης μας, θα θέλαμε να ψηφίσουμε ακόμα και το άρθρο 12, αλλά δεν μπορούμε από την ώρα που ζητάμε 1200 ευρώ βασικό μισθό να δεχτούμε ότι είναι αξιολογική αναβάθμιση το να ξεκινάει ο βαθμός του λέκτορα από τα 952 ευρώ, από την ώρα που διαφωνούμε.  
     Ήθελα όμως –θα μιλήσω μόνο για δύο λεπτά- να πω, κύριε Πρόεδρε, ότι έγινε πολύς λόγος εδώ μέσα για το δημοκρατικό ήθος και μάλιστα, για το δημοκρατικό ήθος που πρέπει να μπει δίκην πιστοποιητικού μέσα σ΄ ένα νόμο. 
     Ήθελα να σας επισημάνω κάτι. Επειδή στην πραγματικότητα το νομοσχέδιο εκτός από στρατιωτικό είναι και ακαδημαϊκό, δηλαδή εδώ μιλάμε για ζήτημα παιδείας επί της ουσίας, πρώτα απ’ όλα δεν μπορούμε να χρησιμοποιούμε –το είπα και στο συνάδελφο- τον όρο «στρατιωτικοποίηση» του ακαδημαϊκού επιπέδου, γιατί είναι σαν να λέμε «αποστρατιωτικοποίηση» των στρατιωτικών σχολών. Αυτό το λέω για να αρχίσουμε να είμαστε και λίγο ακριβείς. 
     Είναι στρατιωτικές οι σχολές. Η ακαδημαϊκή ελευθερία είναι επίπεδο επιστημονικό, πολιτικό, ανοιχτών οριζόντων και ευρύτατου ακαδημαϊκού πεδίου σκέψης. Δεν έχει καμία σχέση με την ακαδημαϊκή ελευθερία, όπως τη γνωρίζουμε, αφαιρουμένης της στρατιωτικής πειθαρχίας σε στρατιωτικές σχολές. 
     Γι’ αυτό και θα ήταν καλό να αποφεύγουμε τον όρο για να μην διδάσκουμε και εμείς, εκόντες άκοντες –γιατί δεν έχουμε και πολλές δυνατότητες να αναπτύξουμε εδώ το λόγο μας- πράγματα τα οποία δεν στέκουν προς τα έξω. 
     Επιτρέψτε μου να σας πω κάτι. Αυτήν τη στιγμή που μιλάμε για το ακαδημαϊκό επίπεδο και την αναβάθμιση, υπάρχει καθηγητής –γι’ αυτό αντιδρούμε εμείς για το ακαδημαϊκό ήθος- στο Πανεπιστήμιο Πειραιά ο οποίος βγαίνει και διδάσκει τους φοιτητές του ότι ο Νίκος Μπελογιάννης ήταν πράκτορας των Βουλγάρων. Μιλάμε για συστηματική διαστρέβλωση της ιστορίας. Σε ακαδημαϊκό ίδρυμα σήμερα, τώρα! 
     Άνοιξε συζήτηση για το δημοκρατικό ήθος -και δεν πέσανε και οι πέτρες εδώ μέσα- για επαναφορά του όρου «κομμουνιστοσυμμοριτοπόλεμος». Λέμε για την έννοια του στρατιωτικού ήθους. Έναν δεδηλωμένο αρθρογραφούντα, βαθύτατο αντικομμουνιστή τι θα τον κάνετε; Θα πείτε ότι έχει επαρκές δημοκρατικό ήθος; 
     Έπειτα, δώσαμε εδώ ως Κ.Κ.Ε. πολύ ανέξοδα λογύδρια αντιαμερικανισμού. Πού είμαστε τώρα δηλαδή; Κύριε Πρόεδρε, κύριε Υπουργέ, σε ποια χώρα ζούμε; Μας πειράζει δηλαδή όταν οι Αμερικάνοι ελέγχουν από τον εναέριο χώρο μας μέχρι την αναπνοή μας; Ο εναέριος χώρος μας δεν ελέγχεται από το ΝΑΤΟ; Γιατί ακούστηκε πολύ ανέξοδος εδώ πέρα τώρα ένας λόγος φοβερός. Ειλικρινά σας το λέω ένας φοβερός λόγος, ένας αντιαμερικανισμός, τι λένε οι Αμερικάνοι, τι κάνουν οι Αμερικάνοι. Εδώ μιλάνε για μειονότητες οι Αμερικάνοι και αποφασίζουν για το αν θα κάνουμε μία στρατιωτική άσκηση ή όχι. 
     Δεν πάει καιρός που σ’ αυτήν εδώ τη Βουλή, πριν από δύο-τρία χρόνια, καθόμασταν εδώ επί προηγουμένης κυβερνήσεως και συζητάγαμε γιατί μας έδωσαν εντολή οι Αμερικάνοι και πήραμε πίσω την άσκηση «ντιφέντο ρι…» -κάτι τέτοιο- και τη διχάλα και τις τανάλιες, το «Νικηφόρο», το Ενιαίο Αμυντικό Δόγμα και όλα αυτά. 
     Ήθελα να επισημάνω κάτι. Είναι εύκολο να λαϊκίζουμε σε τέτοια νομοσχέδια. Εμείς αντιδρούμε στην αντίληψη ότι οι στρατιωτικοί πρέπει να είναι διπλωμάτες, όπως έχουμε πει όχι μέχρι σήμερα σε όλες τις διμερείς στρατιωτικές συμφωνίες στις οποίες υπογράφετε με το στρατό να παράγει, τάχαμου δήθεν, πολιτισμό ή οικονομική διπλωματία. Αυτή η δουλειά είναι εκδημοκρατισμός και ακαδημαϊκή ελευθερία των ανωτάτων σχολών; Στ’ αλήθεια; Δηλαδή, με ποια έννοια; 
     Υποτίθεται ότι οι στρατιωτικοί πρέπει να είναι οι εκπαιδευμένοι να πεθάνουν και να σώσουν ζωή στρατιωτών, ταγοί των πολιτικών εντολών που θα πάρουν. Γι’ αυτό μιλάμε για ευρύτερη μορφή ακαδημαϊκής ελευθερίας. Αυτοί οφείλουν να είναι οι στρατιωτικοί. 
     Οι πολιτικές επιλογές δεν μπορούν να βαρύνουν το ακαδημαϊκό πεδίο. Τι θα μου πείτε, δηλαδή; Ότι αν διδαχθεί κυβερνητική και διαστημική οργάνωση της οχύρωσης του Αιγαίου, δεν θα πάρει άδεια από το ΝΑΤΟ; Κι αν κάνει διδακτορικό, θα μπορεί να το εφαρμόσει; Δεν θα μπορεί να το εφαρμόσει. Ας είμαστε τουλάχιστον ειλικρινείς σ’ αυτό το επίπεδο! 
     Δεν μπορούμε να έχουμε χωρίς πολιτική βούληση ανεξάρτητη πατριωτική ανώτατη εκπαίδευση για τις Ένοπλες Δυνάμεις, αν οι πολιτικές μας επιλογές είναι ενάντιες! 
     Δεν πάει καιρός, κύριε Πρόεδρε, που σε αυτήν εδώ την Αίθουσα είχαν έλθει ΝΑΤΟϊκοί αξιωματικοί από όλες τις χώρες και ρωτήθηκε ο Γερμανός συνταγματάρχης –δεν ξέρω τι ήταν, αλλά «πλάκα» είχε τα γαλόνια- με ποιο δικαίωμα παραβιάζετε το Σύνταγμά σας και εξάγετε στρατεύματα σε άλλες χώρες που απαγορεύεται από το γερμανικό Σύνταγμα. Ήταν από τις λίγες φορές που σηκώθηκε αξιωματικός δυτικής χώρας όρθιος, έβγαλε το καπέλο του, του έτρεχαν τα δάκρυα και είπε: «Γι’ αυτήν την παραβίαση του Συντάγματος να ρωτήσετε, κυρία μου, τους πολιτικούς της χώρας μου». 
     Εκτελούσε εντολή. Ούτε μπορούσε να απαντήσει σε ποια από τις δύο σημαίες -την ευρωπαϊκή, τη ΝΑΤΟϊκή ή της πατρίδας του- δίνει τον όρκο και την κρίσιμη στιγμή ποια θα εφαρμόσει. Μην μπερδεύουμε λειτουργικά ζητήματα που προσπαθούμε να λύσουμε εδώ. Πιστεύετε δηλαδή στ’ αλήθεια ότι αναβαθμίζετε τη σχολή; Θα βρείτε λέκτορα με 952 ευρώ να έχει κάνει cybernetics, διάστημα και θα φτιάξει την ανεξάρτητη υπηρεσία που θα προασπίζει το Αιγαίο; Αν δεν κάνω λάθος, σε αυτήν εδώ τη Βουλή πριν από δύο χρόνια πουλήσαμε μερικούς αεροδιαδρόμους έναντι 1.000.000 ευρώ το μήνα! Έτσι μας είπε ο Υπουργός Μεταφορών. Έβγαλε λεφτά η χώρα! 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κυρία Κανέλλη. 
     ΛΙΑΝΑ ΚΑΝΕΛΛΗ: Κλείνω, κύριε Πρόεδρε, λέγοντας ότι θα θέλαμε να ψηφίσουμε άρθρα που οργανώνουν τις Ένοπλες Δυνάμεις, για να υπερασπιστούν στ’ αλήθεια μια πατρίδα. 
     Κλείνω μόνο με μια ερώτηση. Σήμερα το ανώτατο συμβούλιο της Τουρκίας αποφάσισε -δεν έγινε καμιά συζήτηση εδώ μέσα- ότι δεν άρει το casus belli για τα δώδεκα μίλια. Δεν δέχεται την Ευρωπαϊκή Ένωση ως διαχειριστή των υδάτων της. Δεν ξέρουμε αυτήν τη στιγμή τι συζητούν για το Κόσοβο και για την αλλαγή των συνόρων στα Βαλκάνια. Ένα πράγμα πρέπει να αναρωτηθούμε: Η αγορά έχει πατρίδα; Το χρήμα έχει σημαία; Όσο οι Ένοπλες Δυνάμεις υπηρετούν αγορές και χρήματα, δεν πρόκειται ποτέ να έχει το χρώμα της γαλανόλευκης. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Κανέλλη. 
     Το λόγο έχει ο κ. Κορτσάρης.
     ΝΙΚΟΛΑΟΣ ΚΟΡΤΣΑΡΗΣ:  Ευχαριστώ, κύριε Πρόεδρε. Δεν θα πάρω πολύ από το χρόνο. 
     Κατ’ αρχάς, ήθελα, κύριε Υπουργέ, να σας ευχαριστήσω, γιατί κάνατε δεκτή την πρότασή μου για την απάλειψη στο άρθρο 3 της σχετικής προσθήκης. Αυτό επιβεβαιώνει ότι πολλές φορές και ο εισηγητής και ο Υπουργός τείνουν το ους τους εις τις παρατηρήσεις των συναδέλφων των άλλων Κομμάτων. Επιβεβαιώνει στην πράξη την επιθυμία τους να υπάρχει συναίνεση στο μείζονος σημασίας νομοσχέδιο που συζητάμε. 
     Ακούστηκαν πάρα πολύ ενδιαφέρουσες προτάσεις από την πλευρά του ΠΑ.ΣΟ.Κ. δύο μόνο χρόνια μετά από το σχέδιο νόμου που είχαν οι ίδιοι ψηφίσει. Και μόνο γι’ αυτό το πράγμα, κύριε Υπουργέ, νομίζω ότι θα πρέπει να επαιρόμεθα,   διότι με το καινούργιο νομοσχέδιο δίνουμε την ευκαιρία στους συναδέλφους του ΠΑ.ΣΟ.Κ. να αντιληφθούν πόσο αναχρονιστικές διατάξεις είχαν ψηφίσει και πόσο για το σημερινό κόσμο, τη σημερινή κοινωνία ήταν απαραίτητη η τροποποίηση αυτού του νομοθετήματος. 
     Δεν θα σχολιάσω, βεβαίως, τον ήδη απόντα τέως Πρόεδρο της Βουλής και γιατί είναι απών και γιατί θεωρώ ότι η τοποθέτησή του ήταν, κύριε Πρόεδρε, σαφώς εκτός του πνεύματος του νομοσχεδίου. Ήταν γενικού ενδιαφέροντος. Ενδεχομένως ήταν σωστές ορισμένες από τις θέσεις του, αλλά δεν οφείλω ως εισηγητής να κρίνω και μάλιστα τον τέως Πρόεδρο της Βουλής. 
     Επειδή και εγώ και όλοι εδώ μέσα υπήρξαμε ιδιαίτερα προσεκτικοί στις τοποθετήσεις και όταν εγώ μίλησα για την απάλειψη του δημοκρατικού ήθους, μίλησα για δεινά που έχουν υποστεί στον τόπο αυτό οι κάτοικοι αυτής της χώρας κατά καιρούς από διάφορους, επομένως, θα έπρεπε όλοι να συναινέσουν στην απάλειψη, γιατί ήδη ο ίδιος ο κύριος τέως Πρόεδρος της Βουλής μας κατήγγειλε πώς δεν έγινε Δόκιμος και εν συνεχεία Ανθυπολοχαγός. Διότι κάποιοι τότε, εφαρμόζοντας το δημοκρατικό ήθος εκείνης της εποχής, με το δικό τους πνεύμα και από τη δική τους σκοπιά, δεν του απένειμαν τον τίτλο που  είχαν, διότι, αφού το θυμάται έως τώρα, προφανώς θα τον ικανοποιούσε να τον είχε πάρει. 
     Του λόγου, επομένως, το αληθές και του σωστού ως κίνηση της απάλειψης αυτού του αναχρονιστικού, όπως είπαμε, τρόπου επιλογής των υποψηφίων στις Ανώτατες Στρατιωτικές Σχολές αποδείχθηκε και με την τοποθέτηση του πρώην Προέδρου. 
     Σχετικά με τις τροπολογίες που έχουν κατατεθεί, η πρώτη που έχει κατατεθεί από συναδέλφους της Νέας Δημοκρατίας…
     ΠΡΟΕΔΡΕΥΩΝ (Σωτήρης Χατζηγάκης): Θα τα πούμε αυτά στη συζήτηση των τροπολογιών, κύριε συνάδελφε. Υπάρχει ειδικός κανόνας. Θα μιλήσει και ο εισηγητής του ΠΑ.ΣΟ.Κ. και στη συνέχεια θα προχωρήσουμε με τις τροπολογίες. 
     ΝΙΚΟΛΑΟΣ ΚΟΡΤΣΑΡΗΣ: Πολύ ωραία. 
     Ευχαριστώ τους εισηγητές και ομιλητές για το πνεύμα και το ύφος των τοποθετήσεών τους, το υψηλό επίπεδο της συζήτησης και των πολλών προτάσεών τους, που ήταν ενδιαφέρουσες. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κορτσάρη.
     Τελευταίος ομιλητής είναι ο εισηγητής του ΠΑ.ΣΟ.Κ., ο κ. Μαγκριώτης, ο οποίος έχει και το λόγο.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Εγώ, θα συμφωνήσω με το πνεύμα της αγόρευσης ειδικά της δευτερολογίας του Κοινοβουλευτικού Εκπροσώπου της Νέας Δημοκρατίας, του κυρίου Πολύδωρα, μόνο που σε βασικές διατάξεις του συζητούμενου νομοσχεδίου δεν αποτυπώνεται αυτό το πνεύμα, το πνεύμα δηλαδή της αναβάθμισης του εκσυγχρονισμού και της ενίσχυσης της ακαδημαϊκότητας των ανώτατων στρατιωτικών σχολών. Ελπίζω να μην έχουν χάσει τελείως τα λόγια, το νόημα και το περιεχόμενο ή απλώς στη Βουλή οι αγορεύσεις των Κοινοβουλευτικών Εκπροσώπων και ειδικά της Πλειοψηφίας θα είναι ακαδημαϊκού χαρακτήρα και δεν θα ακουμπά στην πραγματικότητα των θεμάτων που συζητούμε. Πάντως, και μόνο ως τέτοια εγώ την κρίνω θετική, αρκεί να την πάρει υπόψη της η Κυβέρνηση.
     Ειδικότερα μιλήσαμε ότι δεν ενισχύεται η ακαδημαϊκότητα και δεν εκσυγχρονίζεται, δεν κινείται δηλαδή στα βήματα του 3187/2003, όπως είπε ο κ. Πολύδωρας, αντιθέτως πάει πίσω.
     Όσον αφορά τα εκλεκτορικά και εκλογικά σώματα υπάρχουν δύο παρατηρήσεις. Η πρώτη παρατήρηση είναι ότι αποσπασμένοι με τον έναν ή άλλο τρόπο στρατιωτικοί οι οποίοι θα έχουν ένα έτος θητείας θα ψηφίζουν και θα εκλέγουν όργανα διοίκησης της σχολής που έχουν τριετή θητεία. Αυτό από μόνο του περιέχει μια αντίφαση. Δεν μπορεί δηλαδή λογικά να σταθεί αυτή η διάταξη. 
     Και το δεύτερο είναι πως πρέπει να έχουν διδακτορικό δίπλωμα για να κρίνουν και να αξιολογούν ως μέλη του εκλεκτορικού σώματος υποψηφίους για τις υψηλές θέσεις της ιεραρχίας στις ανώτατες στρατιωτικές σχολές, δηλαδή για θέσεις οι οποίες απαιτούν διδακτορικά διπλώματα και άλλα τυπικά και ουσιαστικά προσόντα. Αυτά δεν διασφαλίζονται με τις διατάξεις του νομοσχεδίου όσο και αν προσπάθησε ο κύριος Υπουργός με την αγόρευσή του να μας πείσει. Αυτά τα δύο σημεία είναι  καθοριστικά για τη σύνθεση του εκλογικού και του εκλεκτορικού σώματος για τη σύνθεση του σώματος το οποίο θα γνωμοδοτεί για το ποια αντικείμενα είναι εκτός της παραδοσιακής ύλης των στρατιωτικών σχολών για τα οποία δεν υπάρχουν διδακτορικά και για τα οποία θα μπορεί ο Υπουργός με δική του απόφαση μαζί με τον Υπουργό Παιδείας ουσιαστικά ή από το σώμα το οποίο αυτοί ορίζουν και την πλειοψηφία ελέγχουν, να αποφασίζει. Αυτά δεν είναι διοικητικά θέματα, αυτά δεν άπτονται αν θέλετε της εποπτείας που πρέπει να ασκεί το Υπουργείο Εθνικής Άμυνας και τα επιτελεία. Αυτές είναι ευθείες κάθετες παρεμβάσεις στη λειτουργία των σχολών και ιδιαίτερα στο ακαδημαϊκό τους τμήμα. 
     Για τα μεταπτυχιακά και τα διδακτορικά ήδη είπαμε την άποψή μας και δεν θα επανέλθω. Περιμένουμε όμως με αγωνία αυτήν τη συζήτηση γιατί είναι μείζον θέμα αφού πρώτα συνεννοηθεί στο εσωτερικό της η Κυβέρνηση. Δεν είναι καθόλου αναχρονιστική η αναφορά στο δημοκρατικό ήθος και εμείς επιμένουμε, αγαπητέ συνάδελφε εισηγητή της Πλειοψηφίας.
     Τέλος, για τους ωρομισθίους και για όλους αυτούς που έχουν μια ειδική σύμβαση έχουμε καταθέσει μια τροπολογία. Γνωρίζουμε ότι είναι εκπρόθεσμη. Θέλω να πω όμως προς την Κυβέρνηση ότι θα επανέλθουμε εμπρόθεσμα στο νομοσχέδιο που έρχεται στην επιτροπή για στρατολογικά θέματα. Γι’ αυτό ας τη μελετήσει ο κύριος Υπουργός. Είναι μια ισορροπημένη τροπολογία, μελετημένη τροπολογία. Δεν δημιουργεί θα έλεγα εύνοιες για κανέναν. Απλώς ανταποδίδει σε όλους αυτούς που με τα τυπικά και τα ουσιαστικά τους προσόντα έχουν προσφέρει και προσφέρουν στις ανώτατες στρατιωτικές σχολές. 
     Και μια διευκρινιστική ερώτηση που μας έρχεται από την Εκκλησία της Κρήτης. Μας ρωτούν, στην ορθή επιλογή να στρατεύονται οι κληρικοί, τι θα συμβεί γι’ αυτούς που έχουν εγγραφεί ήδη στις ιερές μονές ως δόκιμοι μοναχοί ή ως μοναχοί. Έχουν ήδη εγγραφεί αυτοί. Τι θα ισχύει γι’ αυτούς; Θα ήθελα μια διευκρίνιση στο θέμα αυτό. 
     ΝΙΚΟΛΑΟΣ ΚΟΡΤΣΑΡΗΣ: Στο επόμενο, στο επόμενο.
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Δεν είναι του παρόντος, κύριε συνάδελφε.
     ΙΩΑΝΝΗΣ ΜΑΓΚΡΙΩΤΗΣ: Ωραία.
     Ευχαριστώ πολύ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 13 και θα γίνει η ψήφισή τους χωριστά.
     Ερωτάται το Σώμα: Γίνεται δεκτό το άρθρο 1 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 1 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 2 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 2 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 4 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 4 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 5 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 6 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 6 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 7 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 8 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 9 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 9 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 10 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 10 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 11 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 11 έγινε δεκτό, ως έχει, κατά πλειοψηφία.
     Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 12 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
     Ερωτάται το Σώμα: Γίνεται δεκτό το άρθρο 13 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 13 έγινε δεκτό, ως έχει, κατά πλειοψηφία.
     Κυρίες και κύριοι συνάδελφοι, υπάρχουν δύο τροπολογίες Βουλευτών. Η μία αφορά την τροποποίηση διατάξεων του νόμου 3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.) και της κ. Μανούσου και του κ. Μπούρα.
     Την κάνετε δεκτή, κύριε Υπουργέ;
     ΣΠΗΛΙΟΣ ΣΠΗΛΙΩΤΟΠΟΥΛΟΣ (Υπουργός Εθνικής Άμυνας): Όχι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Επομένως, η τροπολογία απορρίπτεται.
     Προχωρούμε στην άλλη τροπολογία, η οποία είναι εκπρόθεσμος. Είναι τροπολογία για τους ωρομίσθιους καθηγητές. Είναι εκπρόθεσμη, όπως σας είπα, και δεν συζητείται.
     Εισερχόμαστε, λοιπόν, στην ψήφιση του ακροτελεύτιου άρθρου.
     Ερωτάται το Σώμα: Γίνεται δεκτό το ακροτελεύτιο άρθρο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία.
     ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό κατά πλειοψηφία.
     Συνεπώς, το νομοσχέδιο του Υπουργείου Εθνικής Άμυνας «Τροποποίηση διατάξεων του ν. 3187/2003 για τα Ανώτατα Στρατιωτικά Εκπαιδευτικά Ιδρύματα (Α.Σ.Ε.Ι.)» έγινε δεκτό επί της αρχής και επί των άρθρων.
     Η ψήφισή του στο σύνολο αναβάλλεται για άλλη συνεδρίαση.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.00΄ λύεται η συνεδρίαση για την προσεχή Δευτέρα 31 Οκτωβρίου 2005 και ώρα 18.30΄, με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβερνήσεως, σε επίπεδο Αρχηγών Κομμάτων, για θέματα Εξωτερικής Πολιτικής, σύμφωνα με την ημερήσια διάταξη που θα διανεμηθεί.
     Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 25/10/05                         ΣΕΛ.1

