ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ ΝΘ΄
Πέμπτη 11 Νοεμβρίου 2004

ΘΕΜΑΤΑ

Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Άδεια απουσίας των Βουλευτών κ. Κ. Αγοραστού και Α. Διαμαντόπουλου, σελ.
3. Ανακοινώνεται ότι τη συνεδρίαση παρακολουθούν μαθητές από το 2ο Αρσάκειο Γυμνάσιο Αθηνών και το Γυμνάσιο Κοντοβάζαινας Αρκαδίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 

1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 12 Νοεμβρίου 2004, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση των ηλεκτρονικών αποβλήτων στη χώρα μας κ.λπ, σελ.
β) Προς τον Υπουργό Πολιτισμού σχετικά με την πραγματοποίηση του προγράμματος «πάμε σινεμά» τη φετινή χρονιά κ.λπ., σελ.
γ) Προς τον Υπουργό Οικονομίας και Οικονομικών:
i)  σχετικά με την εφαρμογή του άρθρου 47 του ν.3220/04 και για τους εργαζομένους της «Αθηναϊκής Χαρτοποιίας Α.Ε.», σελ.
ii)  σχετικά με τη λήψη μέτρων ενίσχυσης των μικρομεσαίων επιχειρήσεων κ.λπ., σελ. 
δ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την πρόσληψη των επιτυχόντων στο διαγωνισμό του Φεβρουάριο  1998 κ.λπ., σελ.
ε)  Προς τον Υπουργό Αγροτικής Ανάπτυξης και Τροφίμων σχετικά με τον εντοπισμό της καρκινογόνου ουσίας διοξίνης σε γάλα ολλανδικών κτηνοτροφικών μονάδων, τη λήψη μέτρων προστασίας των καταναλωτών κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ

1. Συζήτηση επί της αρχής και των άρθρων του σχεδίου νόμου του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, συνήγορος υγείας και κοινωνικής αλληλεγγύης και λοιπές διατάξεις», σελ.


ΟΜΙΛΗΤΕΣ

Α. Επί των επικαίρων ερωτήσεων:

ΑΝΔΡΕΟΥΛΑΚΟΣ Α., σελ.
ΔΡΑΓΑΣΑΚΗΣ Ι., σελ.
ΚΑΛΟΓΙΑΝΝΗΣ Σ., σελ.
ΚΟΝΤΟΣ Α., σελ,
ΚΟΥΒΕΛΗΣ Φ., σελ.
ΜΑΓΚΡΙΩΤΗΣ Ι., σελ.
ΜΠΟΥΓΑΣ Ι.,  σελ.
ΣΚΥΛΛΑΚΟΣ Α., σελ.
ΤΑΤΟΥΛΗΣ Π, σελ.
ΧΑΤΖΗΜΙΧΑΛΗΣ Φ., σελ.

Β. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΒΕΡΓΙΝΗΣ Ξ., σελ.
ΒΟΥΛΤΕΨΗ Σ., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΘΑΛΑΣΣΙΝΟΣ Θ., σελ.
ΚΑΙΣΕΡΛΗΣ Κ., σελ.
ΚΑΚΛΑΜΑΝΗΣ Ν., σελ.
ΚΑΡΑΜΑΡΙΟΣ Α., σελ.
ΚΙΛΤΙΔΗΣ Κ., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΜΟΥΣΙΩΝΗΣ Α., σελ.
ΜΠΟΥΡΑΣ Α., σελ.
ΝΑΣΙΩΚΑΣ Ε., σελ.
ΟΙΚΟΝΟΜΟΥ Β., σελ.
ΡΕΠΠΑΣ Δ., σελ.
ΣΓΟΥΡΙΔΗΣ Π., σελ.
ΣΚΟΥΛΑΚΗΣ Ε., σελ.
ΤΣΑΝΤΟΥΛΑΣ Δ., σελ.
ΧΡΙΣΤΟΦΙΛΟΠΟΥΛΟΥ Π, σελ.
ΧΩΡΕΜΗΣ Α., σελ.

ΠΡΑΚΤΙΚΑ ΒΟΥΛΗΣ
ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ ΝΘ΄
Πέμπτη 11 Νοεμβρίου 2004
-------
      Αθήνα, σήμερα στις 11 Νοεμβρίου 2004, ημέρα Πέμπτη και ώρα 10.47΄συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 10 Νοεμβρίου 2004 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΝΗ΄ συνεδριάσεως του, της Τετάρτης 10 Νοεμβρίου 2004, σε ό,τι αφορά στην ψήφιση στο σύνολό του σχεδίου νόμου: «Κύρωση της Σύμβασης Έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών του Μεξικού»).
      Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνεται προς το Σώμα από τον κ. Ιωάννη Μπούγα, Βουλευτή Φωκίδος τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία η Ένωση Λειτουργών Μέσης Εκπαίδευσης Νομού Σερρών ζητεί οι τοποθετήσεις των πολύτεκνων εκπαιδευτικών να γίνονται μόνον όταν υπάρχουν οργανικά κενά.
2) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Πολυτέκνων Αγρινίου και περιχώρων ζητεί να χορηγηθούν άδειες περιπτέρων στις πολύτεκνες οικογένειες.
3) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμος Αργιθέας Καρδίτσας ζητεί οικονομική ενίσχυση για τη βελτίωση του οδικού δικτύου της περιοχής του.
4) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η κ. Θεοδώρα Συκιώτη, μητέρα παιδιού με κυστική ίνωση, ζητεί να της χορηγούνται δωρεάν τα φάρμακα για την ασθένεια του παιδιού της.
5) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Δήμος Ολύμπου Λάρισας ζητεί οικονομική ενίσχυση για την επισκευή του κτιρίου του Γυμνασίου - Λυκείου Ολύμπου.
6) Ο Βουλευτής Θεσσαλονίκης κ. ΚΩΝ/ΝΟΣ ΖΑΧΑΡΑΚΗΣ κατέθεσε αναφορά με την οποία κάτοικοι του Δ.Δ. Απολλωνίας του Δήμου Μαδύτου ζητούν να ανακηρυχθεί η Απολλωνία αυτόνομος Δήμος.
7) Ο Βουλευτής Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία Κάτοικοι των Μελισσίων Αττικής διαμαρτύρονται για εγκατάσταση και λειτουργία πλυντηρίου αυτοκινήτων στο κέντρο των Μελισσίων.
8) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Ευαγγελία Ραμπούση, αδελφή αποθανόντος Δόκιμου αξιωματικού ζητεί πληροφορίες σχετικά με τη δυνατότητα διορισμού της στο Δημόσιο Τομέα.
9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Παιδιατρική Κλινική του Γενικού Νοσοκομείου Γιαννιτσών ζητεί τη σύσταση δύο νέων θέσεων ειδικευομένων γιατρών παιδιατρικής.
10) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων, καταγγέλλει υπερβολικές τιμές κατά τον έλεγχο των φορτηγών αυτοκινήτων στη Σερβία.
11) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων, ζητεί την εντατικοποίηση των ελέγχων των οδικών εμπορευματικών μεταφορών.
12) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Ειρηνοδικείο Σκύδρας ζητεί την άμεση κάλυψη της κενής θέσης γραμματέα του Ειρηνοδικείου.
13) Ο Βουλευτής Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε δημοσίευμα εφημερίδας που αφορά στις επικίνδυνες συνθήκες υγιεινής που επικρατούν στο 1ο Δημοτικό Σχολείο Ελευσίνας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1834/29-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 119/11-8-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να ενημερώσετε τον κ. Βουλευτή ότι σχετικά με την ενσωμάτωση στο εθνικό δίκαιο των Οδηγιών 43/2000 και 78/2000, είχε καταρτισθεί από Νομοπαρασκευαστική Επιτροπή του Υπουργείου Δικαιοσύνης, σχέδιο νόμου με τίτλο «Εφαρμογή της αρχής της ίσης μεταχείρισης ανεξαρτήτως φυλετικής ή εθνικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού». Το σχέδιο αυτό κατατέθηκε στη Βουλή μετά τις 14-1-04, πλην όμως δεν προωθήθηκε για ψήφιση, λόγω των επικείμενων βουλευτικών εκλογών.
     Στη συνέχεια, μετά την επιστροφή του σχεδίου από τη Βουλή, συστήθηκε στο Υπουργείο Δικαιοσύνης Ειδική Νομοπαρασκευαστική Επιτροπή για επικαιροποίηση του ανωτέρω σχεδίου. Η Επιτροπή αυτή κατάρτισε το νέο τελικό σχέδιο νόμου, το οποίο στις 26-7-04 εστάλη στο συναρμόδιο Υπουργείο Απασχόλησης και Κοινωνικής Προστασίας για ενημέρωση και τυχόν παρατηρήσεις. Ευθύς μετά την κατάρτιση του τελικού κειμένου, το τελευταίο θα κατατεθεί στη Βουλή.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     2. Στην με αριθμό 1556/18-6-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 36429/21-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω σχετικής ερώτησης, που κατέθεσε στη Βουλή ο Βουλευτής κ. Σ. Ματζαπετάκης αναφορικά με τη λήψη μέτρων που αφορούν στην προστασία των ζώων κατά τη διάρκεια των Ολυμπιακών Αγώνων, σας γνωρίζουμε τα εξής:
     Σύμφωνα, με το αριθμ. Γ.Γ. 3981/8-7-2004 έγγραφο του Γενικού Γραμματέα Περιφέρειας Αττικής, η αρμοδιότητα προς απάντηση στην ανωτέρω σχετική ερώτηση ανήκει στο συνερωτώμενο Υπουργείο Αγροτικής Ανάπτυξης και Τροφίμων, το οποίο διέθεσε πίστωση 4.000.000 ευρώ για τους Ολυμπιακούς δήμους, για την ανάπτυξη δραστηριοτήτων σχετικών με την προστασία των αδέσποτων σκύλων. Η οικονομική ενίσχυση που θα λάβουν οι δήμοι είναι 70% του κόστους των επενδύσεων που θα πραγματοποιήσουν και ο έλεγχος των δικαιολογητικών θα γίνει από Επιτροπές των Ν.Α. και από τις ίδιες Επιτροπές θα δοθεί και η έγκριση. Μέχρι σήμερα έχουν ανταποκριθεί ορισμένοι δήμοι.
     Ο Υφυπουργός
     Α. ΝΑΚΟΣ»
     3. Στην με αριθμό 1654/22-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 447/3-8-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, για τα θέματα της αρμοδιότητας μας, σας πληροφορούμε τα εξής:
     Στα πλαίσια του «Επιχειρησιακού Προγράμματος Αγροτικής Ανάπτυξης- Ανασυγκρότησης της Υπαίθρου 2000-2006»έχουν εγκριθεί και υλοποιούνται τα ακόλουθα μέτρα:
     Μέτρο 1.1. - Επενδύσεις στις Γεωργικές Εκμεταλλεύσεις
     Το εν λόγω μέτρο εκτελείται κανονικά βάσει των προβλεπόμενων διαδικασιών. Από την αρχή του έτους μέχρι και σήμερα έχουν εκταμιευθεί για την πληρωμή ενισχύσεων προς τους δικαιούχους του προγράμματος, 4.206.581,43 ευρώ. Οι πληρωμές του μέτρου συνεχίζονται κανονικά και δεν παρατηρούνται καθυστερήσεις στους φακέλους πληρωμών που υλοποιούνται με το σύνολο των προβλεπομένων, από τις κείμενες διατάξεις, δικαιολογητικών.
     Μέτρο 2.1- Επενδύσεις στον Τομέα Μεταποίησης Αγροτικών Προϊόντων.
     Για όλα τα επενδυτικά σχέδια που αφορούν τον τομέα της μεταποίησης αγροτικών προϊόντων και έχουν ενταχθεί στο μέτρο 2.1 του Γ' ΚΠΣ του Καν. (Ε.Ε.) 1257/99, με την υπό βολή του φακέλου πληρωμής τους και τον έλεγχο των στοιχείων και παραστατικών αυτού, εκδίδεται άμεσα η απόφαση για την καταβολή του ποσού δημόσιας δαπάνης.
     Μέχρι σήμερα υλοποιούνται κανονικά τα έργα της 1ης και 2ης προκήρυξης και έχει γίνει απορρόφηση ποσού δημόσιας δαπάνης, για την 1η προκήρυξη 73.115.000ευρώ περίπου και για την 2η προκήρυξη ποσό 784.000 ευρώ , περίπου.
     Σημειώνεται ότι η προώθηση και η έγκριση οριστικών αποφάσεων των φορέων, γίνεται υπό την προϋπόθεση της κάλυψης της δημόσιας δαπάνης από δεσμεύσεις που έχουν εγκριθεί, στο πλαίσιο εθνικών και κοινοτικών διαδικασίων.
     Οι πληρωμές των υποβαλλόμενων φακέλων πραγματοποιούνται κανονικά.
     Μέτρο 3.1- Νέοι Αγρότες.
     Το ανωτέρω μέτρο εκτελείται κανονικά βάσει των προβλεπόμενων διαδικασιών. Από την αρχή του έτους μέχρι και σήμερα, έχουν γίνει εκταμιεύσεις ύψους 14.629.500 ευρώ, ενώ έχουν ολοκληρωθεί οι διαδικασίες για την περαιτέρω πληρωμή ποσού ύψους 4.595.500 ευρώ, το οποίο αναμένεται να καταβληθεί στους δικαιούχους του μέτρου τις επόμενες ημέρες.
     Μέτρα 7.3,7.4,7.5,7.6,7.9 των Ολοκληρωμένων Προγραμμάτων Ανάπτυξης Αγροτικού Χώρου ( ΟΠΑΑΧ).
     Έχουν υποβληθεί στη διαχειριστική αρχή τα τεχνικά δελτία υποέργου, για να ενταχθούν στο Ολοκληρωμένο Πληροφοριακό Σύστημα (ΟΠΣ) και να προχωρήσουν οι οριστικές εγκρίσεις των έργων (155 έργα). Η εξέταση των ενστάσεων είναι σε εξέλιξη και σύντομα θα γνωρίζουν οι επενδυτές την απόφαση της σχετικής επιτροπής.
     Μέτρο 7.12 Ιδιωτικά έργα.
     Τα επενδυτικά σχέδια αξιολογούνται προκειμένου να γίνουν οι εισηγήσεις στην Γνωμοδοτική Επιτροπή της Περιφέρειας Κρήτης.
     Ο Υπουργός
     Σ. ΤΣΙΤΟΥΡΙΔΗΣ»
     4. Στην με αριθμό 609/10-5-04 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. 133/1-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Aπαντώντας στην παραπάνω ερώτηση που κατέθεσε ο Βουλευτής κ. Γ. Κουτσούκος, για τα θέματα της αρμοδιότητάς μας, σας πληροφορούμε τα εξής:
     Για τις καλυπτόμενες από τον ΕΛΓΑ ζημιές που προξενήθηκαν από την ανεμοθύελλα της 5ης -5-2004 σε διάφορες καλλιέργειες (καρπούζια, σταφιδάμπελα κλπ.) του Ν. Ηλείας, οι Γεωπόνοι του Υποκαταστήματος ΕΛΓΑ Πάτρας διενήργησαν αμέσως τις απαραίτητες επισημάνσεις και ενημέρωσαν τους παραγωγούς για υποβολή Δηλώσεων.
     Το έργο των εξατομικευμένων εκτιμήσεων άρχισε ήδη από 12-5-2004 (πριν τη λήξη της προθεσμίας για υποβολή Δηλώσεων).
     Ο Υπουργός
     Σ. ΤΣΙΤΟΥΡΙΔΗΣ»
     5. Στην με αριθμό 947/21-5-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 195/9-6-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ. Ν. Γκατζής, Τ. Τσιόγκας, για τα θέματα της αρμοδιότητάς μας, σας πληροφορούμε ότι στον ΕΛΓΑ δεν έχουν αναφερθεί ζημιές από βροχοπτώσεις ή χαλαζοπτώσεις Μαΐου 2004 σε αγροτικές καλλιέργειες της Αλοννήσου.
     Ο Υπουργός
     Σ. ΤΣΙΤΟΥΡΙΔΗΣ»
     6. Στην με αριθμό 723/13-5-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./62/7-6-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ.πρ. 723/13-5-2004 ερώτησης του Βουλευτή κ. Πιπεργιά Δημήτρη σχετικά με την αξιοποίηση του παλιού λιγνιτωρυχείου Αλιβερίου ως χώρου Μουσείου, σας πληροφορούμε τα εξής:
     Το θέμα του χαρακτηρισμού των εγκαταστάσεων της ΔΕΗ στο Αλιβέρι (Παλιό Λιγνιτωρυχείο) είχε κατ' επανάληψη τεθεί .Σύμφωνα με τα αρχεία της Υπηρεσίας και των συναρμοδίων Υπηρεσιών οι εγκαταστάσεις του παλιού λιγνιτωρυχείου δεν έχουν χαρακτηριστεί ως μνημεία δυνάμει του Ν.3028/2002 ή του Ν.2039/02 (Σύμβαση της Γρανάδας). Είναι γεγονός ότι η αξιοποίηση των εγκαταστάσεων και του εξοπλισμού για πολιτιστικές κι άλλες χρήσεις αποτελεί ενδιαφέρουσα πρόταση η οποία ωστόσο προϋποθέτει μεγάλη συνεργασία των Υπηρεσιών του Υπουργείου Πολιτισμού με τη ΔΕΗ και με τους φορείς της Τοπικής Αυτοδιοίκησης. Η Διεύθυνση Νεώτερης Πολιτιστικής Κληρονομιάς έχει ζητήσει ήδη από την αρμόδια Εφορεία Νεωτέρων Μνημείων Αττικής τη διενέργεια αυτοψίας στο χώρο προκειμένου να εξακριβωθεί αν οι εγκαταστάσεις και ο μηχανικός εξοπλισμός δύναται να υπαχθούν στις διατάξεις του Ν.3028/02 «Για την Προστασία των Αρχαιοτήτων και εν γένει της Πολιτιστικής Κληρονομιάς». Σχετικά με το θέμα του περιεχομένου της προμελέτης, που μνημονεύεται στην ερώτηση του κ. Βουλευτού, η αρμόδια Διεύθυνση Νεώτερης Πολιτιστικής Κληρονομιάς δεν γνωρίζει από ποιους συνετάχθη και με ποιες μουσειολογικές, τεχνικές παραδοχές. Όσον αφορά στο θέμα της ένταξης στο ΓΚΠΣ το θέμα είναι υπό εξέταση.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
    7. Στην με αριθμό 109/15-4-04 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 288Β/2-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της παραπάνω σχετικής ερώτησης και στο πλαίσιο των αρμοδιοτήτων μας, σας γνωρίζουμε τα ακόλουθα:
     α) Έχει εκδοθεί η υπ΄ αρ. οικ. 100533/201/23-1-04 ΚΥΑ ΥΠΕΧΩΔΕ - ΥΠ. ΑΝΑΠΤΥΞΗΣ - ΥΠ. ΓΕΩΡΓΙΑΣ – ΥΠ. ΠΟΛΙΤΙΣΜΟΥ έγκρισης Περιβαλλοντικών Όρων για την εκμετάλλευση του λιγνιτωρυχείου «ΑΜΥΝΤΑΙΟΥ» έκτασης 52.943.814 τ.μ. της ΔΕΗ, που βρίσκεται σε περιοχή των νομών Κοζάνης και Φλώρινας. Οι περιβαλλοντικοί όροι που τίθενται στην απόφαση αυτή καλύπτουν όλο το φάσμα των περιβαλλοντικών παραμέτρων και στοχεύουν στην ελαχιστοποίηση των περιβαλλοντικών επιπτώσεων.
     β) Ως προς τις επιπτώσεις στον υδροφόρο ορίζοντα και τη λίμνη Χειμαδίτιδα από τη λειτουργία του ορυχείου, έχουν τεθεί όροι για την παρακολούθηση σε συνεχή βάση της στάθμης των υπογείων υδάτων καθώς και για τη διαχείριση των αντλούμενων υπογείων υδάτων. Προκειμένου να γίνει ο ακριβής προσδιορισμός του συνολικού ισοζυγίου νερών στην άμεση και ευρύτερη περιοχή επέμβασης, έχει απαιτηθεί από την ΔΕΗ η υποβολή ειδικής υδρογεωλογικής μελέτης το αργότερο εντός έτους από την έκδοση της παραπάνω απόφασης, ώστε να αξιολογηθεί από τις αρμόδιες Υπηρεσίες του ΥΠΕΧΩΔΕ.
     γ) Ως προς τις επιπτώσεις στον οικισμό Αναργύρων από τη λειτουργία του ορυχείου, έχουν τεθεί όροι για την μέτρηση των δονήσεων και των επιπέδων θορύβου στα όρια του οικισμού καθώς και για τη λήψη μέτρων για την αποτροπή δημιουργίας κατολισθήσεων και καθιζήσεων στις περιοχές των εκσκαφών και των αποθέσεων των στείρων. Προκειμένου να αντιμετωπιστούν οι όποιες περιβαλλοντικές επιπτώσεις και να εξασφαλιστεί η μεγαλύτερη δυνατή ασφάλεια του ανθρωπογενούς περιβάλλοντος του οικισμού Αναργύρων έχει απαιτηθεί από την ΔΕΗ η υποβολή όλων των απαραίτητων εδαφοτεχνικών και γεωτεχνικών μελετών καθώς και μελέτης αναφερόμενης στη σεισμικότητα που παρουσιάζει η περιοχή.
     δ) Με βάση τα στοιχεία των παραπάνω μελετών που πρόκειται να υποβληθούν και την αξιολόγησή τους θα είναι δυνατή η τροποποίηση των όρων της παραπάνω απόφασης και η επιβολή πρόσθετων περιβαλλοντικών όρων.
     Ο Υπουργός
     Γ. ΣΟΥΦΛΙΑΣ»
     8. Στην με αριθμό 261/26-4-04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 29210/1-6-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Κατόπιν του ανωτέρω σχετικού και σε απάντηση της υπ΄ αριθμ. 261/26-4-2004 ερώτησης που κατέθεσαν οι Βουλευτές κύριοι Νίκος Γκατζής και Τάκης Τσιόγκας, σας γνωρίζουμε κατά λόγο αρμοδιότητά μας, αναφορικά με την κάλυψη αναγκών λειτουργίας, συντήρησης και επισκευής των σχολικών μονάδων του Δήμου Ζαγοράς του Νομού Μαγνησίας, τα ακόλουθα:
     Σύμφωνα με τα οριζόμενα στις διατάξεις του άρθρου 113 παρ.6β΄ του Ν.1892/1990, το 12% των 2/3 του 20% του φόρου εισοδήματος φυσικών και νομικών προσώπων διατίθεται από το Υπουργείο μας στους πρωτοβάθμιους ΟΤΑ για την κάλυψη των λειτουργικών δαπανών των Σχολείων Πρωτοβάθμιας και Δευτεροβάθμιας εκπαίδευσης. Τα προβλεπόμενα ποσά κατανέμονται ανά Νομό, με βάση σχετική μελέτη που έχει εκπονηθεί από το Υπουργείο Εθνικής Παιδείας και Θρησκευμάτων, της οποίας έχει αναγνωρισθεί η αναγκαιότητα επικαιροποίησης, διατίθενται δε στους πρωτοβάθμιους ΟΤΑ απευθείας με απόφαση του Υπουργού ΕΣ.Δ.Δ.Α, σύμφωνα με τα οριζόμενα στις διατάξεις του Ν.2946/2001, μετά από πρόταση της ΚΕΔΚΕ .
     Για το έτος 2003, σύμφωνα με την αριθμ. 33689/24-7-2003 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών αναφορικά με τα κριτήρια και τη διαδικασία κατανομής των Κεντρικών Αυτοτελών Πόρων, η οποία εκδόθηκε ύστερα από πρόταση της ΚΕΔΚΕ, οι ΟΤΑ α' βαθμού της χώρας επιχορηγήθηκαν για την κάλυψη των λειτουργικών δαπανών των σχολείων Πρωτοβάθμιας και Δευτεροβάθμιας Εκπαίδευσης με ποσό ύψους 126.000.000 €, έναντι του ποσού των 120.000.000,00 € που συνολικά αποδόθηκε στους ανωτέρω κατά το έτος 2002 και των 111.518.708,73 € (38.000.000.000 δραχμών) το έτος 2001.
     Ειδικότερα, ο Δήμος Ζαγοράς έλαβε από το Υπουργείο μας το έτος 2003 συνολικό ποσό 59.021,06 €, έναντι ποσού 56.210,53 € που του διατέθηκε το έτος 2002 και ποσού 52.237,71€ το 2001.
     Για το τρέχον έτος, σύμφωνα με την αριθμ. 7215/4-2-2004 Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, το ποσό που προσδιορίσθηκε να διατεθεί στους ΟΤΑ α' βαθμού της χώρας για την κάλυψη των λειτουργικών δαπανών των σχολείων τους, στα οποία συμπεριλαμβάνονται για πρώτη φορά και τα μειονοτικά της Θράκης, σύμφωνα με τα οριζόμενα στις διατάξεις της παρ. 3 του άρθρου 4 του Ν.3194/03, ανέρχεται σε 150.000.000 €.
     Ο Δήμος Ζαγοράς έλαβε, στα πλαίσια της παραπάνω απόφασης, ως σύνολο πρώτης και δεύτερης δόσης για το τρέχον έτος, ποσό 34.750,00 €, έναντι του συνολικού που θα του διατεθεί.
     Σημειώνεται ότι, σε όλες τις αποφάσεις του Υπουργείου μας επισημαίνεται η υποχρέωση των ΟΤΑ για την άμεση απόδοση των σχετικών πιστώσεων στις Σχολικές Επιτροπές τους, ώστε να μη δημιουργούνται προβλήματα στην εύρυθμη λειτουργία αυτών.
     Τέλος σας ενημερώνουμε ότι για το έτος 2003 έχει αποδοθεί στον Δήμο Ζαγοράς, ως επιχορήγηση από το Πρόγραμμα ΣΑΤΑ για την αποκατάσταση ζημιών σε σχολικά κτίρια, ποσό 47.104,70 €, ενώ για το τρέχον έτος έχει αποδοθεί, μέχρι σήμερα, στον ανωτέρω Δήμο, ποσό 3.994,53 € για την επισκευή και συντήρηση σχολικών κτιρίων της αρμοδιότητας του και εξετάζεται η δυνατότητα της περαιτέρω χρηματοδότησης προς κάλυψη των υπαρχουσών αναγκών του Δήμου.
     Ο Υφυπουργός
     Α. ΝΑΚΟΣ»
      9. Στην με αριθμό 1244/2-6-04 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Φ900α/4090/7250/17-6-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1244/02-06-2004 ερώτησης, που κατέθεσε ο Βουλευτής κ. Ανδρέας Λοβέρδος με θέμα τη δράση της Ελληνικής Αποστολής στο Αφγανιστάν, σας γνωρίζουμε τα ακόλουθα:
      1. Κατόπιν αποφάσεως του Συμβουλίου Ασφαλείας του ΟΗΕ συγκροτήθηκε η ISAF με σκοπό την παροχή υποστήριξης προς τη μεταβατική κυβέρνηση του Αφγανιστάν για την τήρηση της τάξεως στην περιοχή της Καμπούλ και των περιχώρων της.
      Στην αλυσίδα Διοίκησης της ISAF ενσωματώθηκαν τα στρατιωτικά στοιχεία των PRTs (Provincial Reconstruction Teams), τα οποία είναι πολιτικο- στρατιωτικές οντότητες που σκοπό έχουν:
      α. Την ενίσχυση της μεταβατικής κυβέρνησης του Αφγανιστάν για να επεκτείνει την εξουσία της σε όλη την επικράτεια.
      β. Την διευκόλυνση της ανάπτυξης ενός ασφαλούς περιβάλλοντος σε όλο το Αφγανιστάν, συμπεριλαμβάνοντας και την εγκαθίδρυση σχέσεων με τις τοπικές κυβερνήσεις.
      γ. Την υποστήριξη δραστηριοτήτων Security Sector Reform (SSR).
      δ. Την διευκόλυνση της προσπάθειας ανασυγκρότησης ανάλογα με τα μέσα και τις δυνατότητες.
      ε. Την επίδειξη της αποφασιστικότητας της Διεθνούς Κοινότητας για την ανασυγκρότηση του Αφγανιστάν.
      2. Η επικύρωση του νέου Συντάγματος θέτει τα θεμέλια για την εγκαθίδρυση δημοκρατικών θεσμών και ανοίγει το δρόμο για ελεύθερες και δίκαιες εκλογές στο Αφγανιστάν, οι οποίες προγραμματίστηκαν για Σεπ 2004. Για το λόγο αυτό, ο Πρόεδρος Karzai ζήτησε την βοήθεια της ISAF (8 Μαρ 2004).
      3. Η ISAF, κατόπιν τεχνικής συμφωνίας με την κυβέρνηση του Αφγανιστάν, βοηθάει στην υλοποίηση και άλλων προγραμμάτων, όπως το DDR (Disarmament, Demobilisation and Reintegration - Αφοπλισμός Αποστράτευση και Επανένταξη), σε συνεργασία με το αφγανικό Υπουργείο Άμυνας, καθώς και τη συγκέντρωση βαρέων όπλων.
      4. Η χώρα μας συμμετέχει στην υπόψη επιχείρηση, ως Ελληνική Δύναμη Αφγανιστάν (ΕΛΔΑΦ) με δυνάμεις, προσωπικό και μέσα.
      Η Ελληνική δύναμη επιχειρεί μόνο εντός της Καμπούλ και των περιχώρων της. Σύμφωνα με πρόσφατη απόφαση του Συμβουλίου Άμυνας, η Ελληνική συμμετοχή στην επιχείρηση της ISAF πρόκειται να συνεχιστεί μέχρι 11 Αυγ 2004, οπότε αναμένεται να ληφθεί νέα απόφαση για την παράτασή της.
      5.. Πέραν των ανωτέρω, η χώρα μας έχει δεσμευτεί για τη χορήγηση αναπτυξιακής βοήθειας ύψους 5,5 εκ. Ευρώ για το χρονικό διάστημα 2001-2004, εκ των οποίων μέχρι σήμερα έχουν εκταμιευτεί 4,4 εκ. ευρώ, ενώ στην πρόσφατη Διάσκεψη Δωρητών στο Βερολίνο (31 Μαρτίου 2004) υποσχέθηκε επιπλέον 3 εκ. ευρώ για τα έτη 2005-2007. Έχουμε, επίσης, αναλάβει την αναστήλωση του μουσείου της Καμπούλ συνολικού κόστους 750.000 Ευρώ, εκ των οποίων το 2002 και το 2003 εκταμιεύθηκαν 400.000 Ευρώ.
      6.. Η γενική κατάσταση στο Αφγανιστάν εξακολουθεί να παραμένει ασταθής, ενώ συνεχίζονται οι διενέξεις μεταξύ των αντίπαλων πολεμάρχων στην προσπάθειά τους να επεκτείνουν τις περιοχές που ελέγχουν.
      7. Κατά τη Σύνοδο Κορυφής της Κωνσταντινούπολης θα συζητηθεί και εξέλιξη της επέκτασης της ISAF, η μελλοντική στρατηγική της Συμμαχίας στην περιοχή καθώς και οι σχέσεις της με τα γειτονικά του Αφγανιστάν κράτη.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      10. Στην με αριθμό 462/4-5-04 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 91/27-5-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 462/04-05-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Δραγασάκη που κατατέθηκε στη Βουλή των Ελλήνων, σας γνωρίζουμε τα ακόλoυθα:
      1. Σύμφωνα με τον ν. 2932/2001, το όριο ηλικίας των επιβατηγών ακτοπλοϊκών πλοίων που εκτελούν θαλάσσιες ενδομεταφορές στην χώρα μας, έχει περιορισθεί στα 30 χρόνια, με καταληκτικό έτος πλήρους συμμόρφωσης όλων των επιβατηγών δρομολογημένων πλοίων το 2008.
      Η χώρα μας έχει γίνει αποδέκτης της αριθμ. C (2004) 379/03-02-2004 προειδοποιητικής επιστολής της Επιτροπής των Ευρωπαϊκών Κοινοτήτων. Στην επιστολή αναφέρεται ότι, ο όρος της ηλικίας των πλοίων που καθορίζεται με τον ανωτέρω νόμο, δεν απορρέει από την Κοινοτική Νομοθεσία η οποία αφορά την ασφάλεια των επιβατηγών πλοίων που εκτελούν εσωτερικά δρομολόγια.
      2. Το ΥΕΝ συνεξετάζει τα σχετικά θέματα στο πλαίσιο της ενσωμάτωσης της Οδηγίας 2003/24/ΕΚ (απαιτήσεις συμφωνίας Στοκχόλμης) η οποία προβλέπει τελική ημερομηνία ενσωμάτωσης και συμμόρφωσης την 17/11/2004. Οι σχετικές αποφάσεις θα τεθούν υπόψη των αρμοδίων Υπηρεσιών της Ε.Ε.
      3. Όλα τα επιβατηγά πλοία, που εκτελούν τακτικά δρομολόγια πλόων κατηγορίας Α σύμφωνα με το π.δ. 103/1999 (Οδηγία 98/18/ΕΚ) ή τακτικά δρομολόγια διεθνών πλόων από ή προς ελληνικό λιμένα, εκτός των τακτικών επιθεωρήσεων, υπόκεινται δυο φορές το χρόνο και σε έκτακτες επιθεωρήσεις ανεξαρτήτως ηλικίας, σύμφωνα με τις διατάξεις του π.δ. 314/2001 (Οδηγία 99/35/ΕΚ). Σημειώνεται εξάλλου ότι, κατά τη διάρκεια προγραμματισμού και διενέργειας εκτάκτων επιθεωρήσεων σε όλους τους τομείς, πριν και κατά τη διάρκεια περιόδων με αυξημένη επιβατική κίνηση (περίοδοι εορτών, θερινή περίοδος, περίοδοι εκλογών κ.λ.π) δίνεται πάντα προτεραιότητα στα πλοία μεγαλύτερης ηλικίας.
      4. Στοχεύουμε στη χάραξη διαφανoύς, ανεξάρτητης και αποτελεσματικής ναυτιλιακής πολιτικής, με κύριο γνώμονα την ασφάλεια των επιβατών και του πληρώματος, την ασφαλή δραστηριοποίηση των πλοίων και την κάλυψη των αναγκών των επιβαινόντων με την εφαρμογή των διεθνών απαιτήσεων. Θέλουμε το ΥΕΝ να λειτουργεί πρωτίστως με γνώμονα το συμφέρον του πολίτη, πάνω και πέρα από οποιεσδήποτε σκοπιμότητες, με διαφάνεια και αντικειμενικότητα.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 1349/8-6-04 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 7972/2-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 1349/2004 ερώτηση, που κατατέθηκε στη Βουλή από το Βουλευτή κ. Ν. Koρτσάρη, σχετικά με την αναγνώριση προϋπηρεσίας εκπαιδευτικών στα ΤΕΕ-ΟΑΕΔ, σας πληροφορούμε τα εξής:
      Το αίτημα των αναπληρωτών και ωρομισθίων εκπαιδευτικών ΤΕΕ Φλώρινας για αναγνώριση της προϋπηρεσίας τους στα ΤΕΕ του Οργανισμού Απασχόλησης Εργατικού Δυναμικού (ΟΑΕΔ) σε ενδεχόμενη πρόσληψή τους από το Υπουργείο Εθνικής Παιδείας και Θρησκευμάτων, σας γνωρίζουμε ότι δεν μπορεί να ικανοποιηθεί προς το παρόν τουλάχιστον επειδή ισχύουν και εφαρμόζονται οι διατάξεις των άρθρο 6 και 7 του v. 3027/2002.
      Προβλέπεται όμως να συζητηθεί στη Βουλή στο προσεχές διάστημα η τροποποίηση του σχετικού νόμου οπότε θα είναι εφικτή η ικανοποίηση του σχετικού αιτήματος.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      12. Στην με αριθμό 1350/8-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 7973/2-7-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην με αριθμό 1350/2004 ερώτηση, που κατατέθηκε στη Βουλή από το Βουλευτή κ. Γ. Παπαγεωργίου, σχετικά με τις Συμβάσεις Εργασίας στην εταιρεία «ΛΑΡΚΟ» , σας πληροφορούμε τα εξής:
      Η αρμόδια Κοινωνική Επιθεώρησης Εύβοιας του Σώματος Επιθεώρησης Εργασίας (Σ.ΕΠ.Ε.) μας έκανε γνωστό ότι, ύστερα από έρευνα που διενήργησε σχετικά με τις ανωτέρω συμβάσεις, διαπίστωσε ότι δεν υπάρχει εξαρτημένη σχέση εργασίας ανάμεσα στην προαναφερόμενη επιχείρηση και τους εργαζόμενους, αλλά εργολαβική. Οι εν λόγω εργαζόμενοι είναι απασχολούμενοι με δελτίο παροχής υπηρεσιών σε διάφορες εργασίες και ασφαλίζονται ως ελεύθεροι επαγγελματίες στο ΤΕΒΕ.
      Συμπληρωματικά σας γνωρίζουμε ότι, η εν λόγω εταιρεία ανήκει στον ευρύτερο Δημόσιο Τομέα και οι προσλήψεις προσωπικού υπόκεινται στους νομικούς περιορισμούς του ΑΣΕΠ και γίνονται με τις προβλεπόμενες τυπικές διαδικασίες. Τέλος το Σ.ΕΠ.Ε. έχει αρμοδιότητα να ελέγχει την τήρηση της εργατικής νομοθεσίας μόνο στις περιπτώσεις, που υφίστανται συμβάσεις εξαρτημένης εργασίας. Κατά συνέπεια οι ανωτέρω περιπτώσεις των εργαζομένων δεν εμπίπτουν στην αρμοδιότητά του.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      13. Στην με αριθμό 1369/8-6-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/4349/30-6-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. ΚΟΥΒΕΛΗΣ, σας γνωρίζουμε ότι το Ιστορικό Αρχείο Εγκληματικότητας αποτελεί εφαρμογή των Πληροφοριακών Συστημάτων C4I Ολυμπιακής Ασφάλειας, το σύνολο των οποίων πρόκειται να υποστηρίξει αποφασιστικά τους τομείς επικοινωνιών, λήψης αποφάσεων, διάθεσης πόρων και πληροφόρησης των Αρχών Ασφαλείας κατά τη διάρκεια των Ολυμπιακών Αγώνων.
      Η λειτουργία της εφαρμογής αυτής είναι άρρηκτα και αποκλειστικά συνδεδεμένης με τη διαθεσιμότητα κατάλληλων δεδομένων ποινικού ενδιαφέροντος για άτομα και αναζητούμενα αντικείμενα (όπλα, αυτοκίνητα κ.λ.π.), από τα υπάρχοντα Πληροφοριακά Συστήματα/ βάσεις δεδομένων, που διατηρούν στα αρχεία τους το Υπουργείο Δικαιοσύνης, η Ελληνική Αστυνομία, το Πυροσβεστικό Σώμα, το Λιμενικό Σώμα και η Ε.Υ.Π. Κατά συνέπεια στο αρχείο αυτό θα αποθηκεύονται στοιχεία τα οποία ήδη υπάρχουν στα ηλεκτρονικά αρχεία των παραπάνω Υπηρεσιών.
      Έτσι, με τη λειτουργία της εφαρμογής αυτής, θα επιτυγχάνεται η άμεση πρόσβαση-δυνατότητα των χειριστών των Συστημάτων C4I Ολυμπιακής Ασφάλειας, προκειμένου σε συντρέχουσα περίπτωση να τους παρέχεται άμεση ενημέρωση για συλληφθέντα ή ύποπτα άτομα, τα οποία είναι πιθανόν να βλάψουν την ομαλή και ασφαλή προετοιμασία και διεξαγωγή των Αγώνων.
      Για τη νόμιμη λειτουργία του εν λόγω αρχείου έγιναν οι απαραίτητες ενέργειες (αίτηση, παροχή στοιχείων, τεχνική τεκμηρίωση για την ασφάλεια του δικτύου και τον τρόπο ανάπτυξής του) προς την Αρχή Προστασίας Δεδομένων Προσωπικού Χαρακτήρα, η οποία εξέδωσε την υπ' αριθμ. 17/2004 άδεια ίδρυσης αρχείου με διασύνδεση αρχείων με ευαίσθητα δεδομένα. Η άδεια ισχύει μέχρι και τη λήξη των Παρολυμπιακών Αγώνων, με ρητή υποχρέωση για καταστροφή του μετά το πέρας αυτών.
      Για τη διασφάλιση της λειτουργίας του Ιστορικού Αρχείου Εγκληματικότητας, οι χρήστες της εφαρμογής αυτής, που είναι άτομα των Αρχών Ασφαλείας της χώρας μας, θα είναι διαβαθμισμέvoι και δεν θα παρέχεται η δυνατότητα πρόσβασης σε οποιονδήποτε άλλo στο δίκτυο αυτό, ενώ θα υφίστανται τα απαραίτητα εχέγγυα ασφαλούς λειτουργίας του, καθόσον πρόκειται περί ενός κλειστού απομονωμέvου δικτύoυ, το οποίο βασίζεται σε εξοπλισμό υψηλής τεχνολογίας. Επί πλέον οι χώροι που θα βρίσκεται ο ηλεκτρονικός εξοπλισμός (υλισμικό και λογισμικό) είναι ασφαλώς ελεγχόμενοι, χωρίς τη δυνατότητα εισόδου σε αυτούς ατόμων, που δεν θα πληρούν τις αυστηρώς προβλεπόμενες προϋποθέσεις.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      14. Στην με αριθμό 898/20-5-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 241Β/9-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στο παραπάνω ερώτημα της βουλευτού κας Ευαγγελίας Σχοιναράκη- Ηλιάκη, και σε ότι αφορά στις αρμοδιότητες του ΥΠΕΧΩΔΕ, σας γνωρίζουμε τα εξής
      Στις 23/10/2003 ο Δήμος Μοιρών κατέθεσε αίτηση υποβολής του έργου «ΕΠΕΞΕΡΓΑΣΙΑ ΥΓΡΩΝ ΑΠΟΒΛΗΤΩΝ ΤΩΝ ΟIΚIΣΜΩΝ ΚΑΣΤΕΛΛΙΟΥ, ΜΟΙΡΕΣ ΚΑΠΑΡΙΑΝΑ, ΓΑΛΑΙ, ΜΟΝΟΧΩΡΟ, ΠΕΤΡΟΚΕΦΑΛΙ, ΚΟΥΣΕ ΠΡΟΣΚΟΛΛΗΜΕΝΗ ΒΙΟΜΑΖΑ ΚΑΙ ΤΕΧΝΗΤΟΣ ΥΓΡΟΒΙΟΤΟΠΟΣ» στο πλαίσιο της 3ης Πρόσκλησης του Μέτρου 1.2 του Επιχειρησιακού Προγράμματος ΠΕΡΙΒΑΛΛΟΝ 2000-2006.
      Η πρόταση αυτή που αφορούσε φυσικό σύστημα επεξεργασίας λυμάτων δεν εντάχθηκε στο Επιχειρησιακό Πρόγραμμα γιατί κρίθηκε ότι ο προϋπολογισμός ήταν υψηλός. Η σχετική απάντηση (αρ. πρωτ 102248) κοινοποιήθηκε στον δήμο Μοιρών.
      Στις 29/10/2003 ο Δήμος Μοιρών κατέθεσε εκ νέου πρόταση στο ΕΠΠΕΡ στο πλαίσιο της 3ης Πρόσκλησης του Μέτρου 6.2. για το έργο «ΕΓΚΑΤΑΣΤΑΣΗ ΕΠΕΞΕΡΓΑΣΙΑΣ ΚΑΙ ΔΙΑΘΕΣΗΣ ΛΥΜΑΤΩΝ ΔΗΜΟΥ ΜΟΙΡΩΝ ΗΡΑΚΛΕΙΟΥ ΚΡΗΤΗΣ» προϋπολογισμού 3.500.000 ευρώ. Το έργο εντάχθηκε στο Επιχειρησιακό Πρόγραμμα με την απόφαση 171899/11/2/2004 και το χρονοδιάγραμμα υλοποίησής του, σύμφωνα με το τεχνικό δελτίο είναι το ακόλουθο:
      Διενέργεια δημοπράτηση διαγωνισμού: 1/2/2004
      Υπογραφή σύμβασης: 1/4/2004
      Έκδοση βεβαίωσης περαίωσης εργασιών: 31/12/2005
      Αποπληρωμή: 30/12/2006.
      Στον οικισμό Μοιρών βάση της Οδηγίας 91/271/ΕΟΚ για τα αστικά λύματα (ΚΥΑ 5673/400/97), πρέπει να υλοποιηθούν έργα συλλογής ακαθάρτων υδάτων και μονάδα δευτεροβάθμιας ή ισοδύναμης επεξεργασίας καθώς και σύστημα διάθεσης των επεξεργασμένων λυμάτων μέχρι το 2005 (έργα Γ προτεραιότητας).
      Οι υπόλοιποι οικισμοί (Καπιαριανών Γαλιάς, Μονόχωρου, Πετροκεφαλίου Κουσέ) του εν λόγω Δήμου, δεν εμπίπτουν στις υποχρεώσεις της παραπάνω Οδηγίας, λόγω μικρού ισοδύναμου πληθυσμού, όμως έχουν την δυνατότητα να εξυπηρετηθούν με σύνδεση μέσω αποχετευτικού δικτύου, με την Εγκατάσταση Επεξεργασίας Λυμάτων του οικισμού των Μοιρών.
      Την περίοδο αυτή, εκκρεμεί έλεγχος επιλεξιμότητας και κανονικότητας των έργων που εντάχθηκαν στην 3η πρόσκληση του Μέτρου 6.2., ένα από τα οποία είναι και το έργο «ΕΓΚΑΤΑΣΤΑΣΗ ΕΠΕΞΕΡΓΑΣΙΑΣ ΚΑΙ ΔΙΑΘΕΣΗΣ ΛΥΜΑΤΩΝ ΔΗΜΟΥ ΜΟΙΡΩΝ ΗΡΑΚΛΕΙΟΥ ΚΡΗΤΗΣ»
      Μέχρι την οριστικοποίηση των αποτελεσμάτων του ελέγχου για το αναφερόμενο έργο, αναστέλλονται όλες οι διαδικασίες που ακολουθούν την ένταξη.
      Ο Υπουργός
      Γ. ΣΟΥΦΛΙΑΣ»
    15. Στην με αριθμό 729/13-5-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. Β-13-658/4-6-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 729/13-5-2004 ερώτηση, που κατέθεσε στη Βουλή των Ελλήνων ο Βουλευτής κ. Φώτης Κουβέλης με θέμα «Μέτρα για τον περιορισμό του παράνομου εμπορίου και του παραεμπορίου των υπαίθριων μικροπωλητών», σας γνωστοποιούμε τα ακόλουθα:
      Η προηγούμενη κυβέρνηση, ενώ ψήφισε το Νόμο 3190/03 προκειμένου να περιορίσει το παράνομο εμπόριο και το παραεμπόριο των υπαίθριων μικροπωλητών, αμέλησε στην πράξη να εκδώσει όλες τις σχετικές υπουργικές αποφάσεις και τα Π.Δ. ενεργοποίησης της ως άνω νομοθεσίας.
      Η νέα πολιτική ηγεσία του ΥΠΑΝ στις 25/5/2004 εξέδωσε πέντε υπουργικές αποφάσεις και ετοίμασε τα δύο Π.Δ. η εφαρμογή των οποίων αναμένεται να οδηγήσει στην πάταξη του παραεμπορίου και στην ορθολογικότερη λειτουργία του υπαίθριου εμπορίου.
      Τα βασικότερα σημεία του αποφάσεων αυτών είναι τα εξής:
      1. Οι παραγωγοί, χονδρέμποροι, εντολοδόχοι έμποροι, λιανοπωλητές, πωλητές και παραγωγοί λαϊκών αγορών, καθώς και οι συνεταιριστικές οργανώσεις παραγωγών, υποχρεούνται στη διακίνηση των εμπορευμάτων τους με τη χρήση δελτίου αποστολής με όλα τα στοιχεία ταυτότητος των διακινούμενων προϊόντων, το οποίο θα συνοδεύει κάθε αγαθό από το σημείο παραγωγής έως και το σημείο πώλησης.
      2. Συγκροτούνται κλιμάκια ελέγχου λαϊκών αγορών και υπαίθριου εμπορίου, τα οποία είναι αρμόδια για την επιβολή κυρώσεων για κάθε παράβαση που διαπιστώνεται σχετικά με την εφαρμογή του νόμου 3190/2003. Η θητεία του κάθε κλιμακίου είναι δύο έτη, ενώ στο έργο τους θα συνδράμει τόσο η Ελληνική Αστυνομία όσο και η Δημοτική Αστυνομία.
      3. Αναπροσαρμόζονται τα χρηματικά πρόστιμα που αφορούν τις παραβάσεις του υπαίθριου εμπορίου και των λαϊκών αγορών, τα οποία κυμαίνονται πλέον από 150 έως και 1.000 ευρώ και αφορούν συνολικά 16 παραβάσεις.
      4. Για παραβάσεις που αφορούν ενδείξεις των πινακίδων (τιμές, προέλευση, ποιότητα, ποσότητα, ονομασία προϊόντος), τα ελεγκτικά όργανα θα μπορούν να επιβάλλουν χρηματικά πρόστιμα ύψους 350 ευρώ, ενώ με ειδική απόφαση των αρμοδίων αρχών το ύψος των προστίμων θα μπορεί να διαμορφωθεί και σε υψηλότερα επίπεδα.
      5. Η μη χορήγηση πληροφοριών ή στοιχείων και η απόκρυψη στοιχείων ή πληροφοριών, καθώς και η γνωστοποίηση ανακριβών ή παραπλανητικών στοιχείων και εν γένει η παρακώλυση του έργου των ελεγκτών τιμωρείται με χρηματικά πρόστιμα από 100 έως και 5.000 ευρώ.
      Στα πλαίσια της υφιστάμενης νομοθεσίας και των οργανωτικών δυνατοτήτων το Υπουργείο Ανάπτυξης ξεκίνησε σε συνεργασία με τις συναρμόδιες κρατικές υπηρεσίες, εντατικούς ελέγχους, με στόχο την προστασία του καταναλωτή και την πάταξη του παραεμπορίου. Πιο συγκεκριμένα:
      13 μικτά συνεργεία του ΥΠΑΝ , της Δημοτικής Αστυνομίας, του ΣΔΟΕ και της ΕΛΑΣ, τα οποία δουλεύουν σε δύο βάρδιες, έχουν ξεκινήσει εδώ και ένα μήνα ελέγχους και έχουν προβεί σε 249 περιπτώσεις σε κατασχέσεις εμπορευμάτων παράνομων μικροπωλητών σε διάφορα σημεία του κέντρου της Αθήνας, σε λαϊκές αγορές και σε σταθμούς του ΗΣΑΠ και Μετρό. Κατασχέθηκαν είδη ένδυσης, γυαλιά ηλίου, ρολόγια, μπιζού, αρώματα, τσάντες, cd, ηλεκτρικά, είδη ρούχα κλπ.
      Στα πλαίσια συνεργασίας για την καταπολέμηση του παρεμπορίου με το υπουργείο Οικονομίας και Οικονομικών, το Σ.Δ.Ο.Ε επιθεώρησε 24 σημεία, τα οποία, ενώ λειτουργούσαν σαν αποθήκες διαφόρων προϊόντων κυρίως προέλευσης Κίνας, δεν είχαν δηλωθεί για αυτόν τον σκοπό και δεν διέθεταν τα νόμιμα παραστατικά. Σε όλες τις περιπτώσεις επεβλήθησαν εκ του νόμου οι προβλεπόμενες κυρώσεις.
      Συνεργείο της Γενικής Διεύθυνσης Εμπορίου του ΥΠΑΝ εντόπισε επαγγελματία πωλητή λαϊκών αγορών να πουλά στην 5η λαϊκή αγορά Αθηνών πατάτες σε πολύ υψηλή τιμή. Σε έλεγχο που διεξήχθη διαπιστώθηκε η ύπαρξη πλαστών παραστατικών παραγωγού (πλαστά τιμολόγια). Η υπηρεσία διαβίβασε τα στοιχεία στον αρμόδιο Εισαγγελέα και στο ΣΔΟΕ, αλλά και στο ταμείο λαϊκών αγορών, για να προχωρήσει στην αφαίρεση της άδειας από τον επαγγελματία πωλητή.
      Η ίδια υπηρεσία του ΥΠΑΝ προχώρησε σε ελέγχους για την εφαρμογή της διάταξης που αφορά την αναγραφή ευκρινώς της ενδεικτικής τιμής λιανικής πώλησης των εμφιαλωμένων νερών και αναψυκτικών- ποτών. Εντοπίσθηκαν περιπτώσεις μη συμμόρφωσης με τα όσα ορίζει η αγορανομική διάταξη. Οι εταιρείες δεσμεύτηκαν να προσαρμοσθούν αλλάζοντας τις αντίστοιχες ετικέτες.
      Ξεκίνησαν έλεγχοι από την ΕΛΑΣ γύρω από την κεντρική λαχαναγορά του Ρέντη, και εντοπίσθηκαν πρακτορεία και επιχειρήσεις οι οποίες πωλούσαν χωρίς άδεια και νόμιμα παραστατικά, τα εμπορεύματά τους. Οι παραπάνω έμποροι των επιχειρήσεων συνελήφθησαν από τα αρμόδια αστυνομικά όργανα.
      Οι έλεγχοι θα συνεχισθούν και θα ενταθούν στο επόμενο χρονικό διάστημα, με στόχο να αντιμετωπισθούν φαινόμενα αισχροκέρδειας σε βάρος των καταναλωτών και παράνομης διακίνησης- πώλησης αγαθών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
    16. Στην με αριθμό 754/13-5-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 45169/ΙΗ/2-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 754/13-5-2004, την οποία κατέθεσε ο Βουλευτής κ. Μανόλης Σοφ. Στρατάκης, και αφορά στη Θεατρική Αγωγή στην Εκπαίδευση, σας γνωρίζουμε τα ακόλουθα:
      Α. 1. Η Θεατρική Αγωγή είναι ενταγμένη στο πρόγραμμα του Ολοήμερου Δημοτικού σχολείου.
      2. Στο κανονικό πρόγραμμα μαθημάτων προβλέπεται:
      -Στις τάξεις Α΄ και Β΄ 4 ώρες αισθητική αγωγή.
      -Στις τάξεις Γ΄ και Δ΄ 3 ώρες αισθητική αγωγή.
      -Στις τάξεις Ε΄ και Στ΄ 2 ώρες αισθητική αγωγή.
      Μέσα στις ώρες της αισθητικής αγωγής μπορεί ο εκπαιδευτικός της τάξης να εισάγει θέματα θεατρικής αγωγής.
      Β. Σύμφωνα με την υπ’ αριθμ. Γ2/4685/7-9-2001 Υπουργική Απόφαση, στην Α΄ τάξη του Ενιαίου Λυκείου διδάσκεται ως μάθημα επιλογής η Αισθητική Αγωγή, η οποία διαχωρίζεται στους κλάδους Στοιχεία Θεατρολογίας, Μουσική και Εικαστικά. Το μάθημα διδάσκεται 2 ώρες την εβδομάδα στο ωρολόγιο πρόγραμμα.
      Το ωρολόγιο πρόγραμμα των κλάδων, σύμφωνα με την αριθμ. Γ2/4679/20-8-1998 εγκύκλιο καθορίζεται ως εξής:
      Τα Εικαστικά διδάσκονται 1 ώρα την εβδομάδα σε όλη τη διάρκεια του διδακτικού έτους.
      Η Μουσική και τα Στοιχεία Θεατρολογίας διδάσκονται 1 ώρα ανά 15/ήμερο εναλλάξ σε όλη τη διάρκεια του διδακτικού έτους. Στην περίπτωση που ένας ή δύο κλάδοι του μαθήματος δεν διδάσκονται, αυξάνεται ανάλογα το ωράριο του κλάδου ή των κλάδων που διδάσκονται μέχρι 2 ώρες την εβδομάδα.
      Γ. -Το ΥΠΕΠΘ σύμφωνα με τον Ν. 2817/14-3-2002 διοργανώνει ετήσιους Πανελλήνιους Μαθητικούς Καλλιτεχνικούς Αγώνες, με σκοπό την καλλιέργεια της Αισθητικής Αγωγής των μαθητών και τη σύνδεση της Παιδείας με τις τέχνες.
      -Με την αριθμ. 69259/Γ7/10-7-2003 Υπουργική Απόφαση, με θέμα «Ίδρυση θέσεων Υπευθύνων Πολιτιστικών Θεμάτων και Καλλιτεχνικών Αγώνων στις Διευθύνσεις Πρωτοβάθμιας και Δευτεροβάθμιας Εκπαίδευσης όλης της χώρας» καθιερώθηκε ο θεσμός των Υπευθύνων Πολιτιστικών Θεμάτων. Στις αρμοδιότητές τους μεταξύ των άλλων είναι να διοργανώνουν ενημερωτικές συναντήσεις και επιμορφωτικά σεμινάρια - εργαστήρια που απευθύνονται στους συντονιστές εκπαιδευτικούς των Πολιτιστικών Προγραμμάτων με στόχο την επιμόρφωση, την αλληλοενημέρωση, τον προβληματισμό και την αξιολόγηση, σε συνεργασία με το τμήμα Αισθητικής Αγωγής της Διεύθυνσης Συμβουλευτικού Επαγγελματικού Προσανατολισμού και Εκπαιδευτικών Δραστηριοτήτων του ΥΠΕΠΘ.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    17. Στην με αριθμό 712/12-5-04 ερώτηση των Βουλευτών κυρίων Λιάνας Κανέλλη, Αντωνίου Σκυλλάκου, Ελπίδας Παντελάκη και Γεωργίου Χουρμουζιάδη δόθηκε με το υπ’ αριθμ. 44732-ΙΗ/2-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 712/12-5-2004 την οποία κατέθεσαν οι Βουλευτές κ.κ. Λιάνα Κανέλλη, Αντ. Σκυλλάκος, Ελπ. Παντελάκη και Γ. Χουρμουζιάδης και η οποία αναφέρεται στην επιλογή επιστημονικών συγγραμμάτων για τα ΤΕΙ, σας γνωρίζουμε τα ακόλουθα:
      Σύμφωνα με την Υ.Α 5878/88 (ΦΕΚ 838 τ.Β΄), στους σπουδαστές των ΤΕΙ διανέμονται δωρεάν βιβλία, ένα για κάθε μάθημα. Η διανομή αφορά σε διδακτικά βιβλία που συγγράφονται από τακτικά μέλη ΕΠ των ΤΕΙ ή άλλους ειδικούς επιστήμονες. Στην περίπτωση που δεν υπάρχουν, είναι δυνατή η διανομή στους σπουδαστές των ΤΕΙ βιβλίων εκδόσεων ΟΕΔΒ ή βιβλίων από το ελεύθερο εμπόριο.
      Για τα προτεινόμενα για προμήθεια και διανομή βιβλία αποφασίζει το συμβούλιο του ΤΕΙ, μετά από τεκμηριωμένη εισήγηση του οικείου τομέα και πρόταση του αρμοδίου Συμβουλίου και τα υποβάλλει για κοστολόγηση στην Επιτροπή κοστολόγησης. Βασική προϋπόθεση είναι τα προτεινόμενα βιβλία να καλύπτουν το 70% της ύλης του αναλυτικού προγράμματος του αντίστοιχου μαθήματος.
      Με απόφαση του ΥΠΕΠΘ που εκδίδεται ύστερα από γνώμη της Επιτροπής Κοστολόγησης γίνεται η κοστολόγηση των βιβλίων που προτείνονται. Η προμήθεια και διανομή γίνεται από τα ΤΕΙ στις τιμές κοστολόγησης.
      Ειδικότερα, το Συμβούλιο του Τμήματος Ναυπηγικής του ΤΕΙ Αθήνας, που είναι και το καθ’ ύλην αρμόδιο όργανο δεν εισηγήθηκε την κοστολόγηση των βιβλίων «Ναυπηγικές Εγκαταστάσεις», «Οργάνωση και Διοίκηση Ναυπηγείου», «Παραγωγή Πλοίου και Ναυπηγείου» του διδάσκοντος καθηγητή και δεν βεβαίωσε ότι καλύπτουν τουλάχιστον το 70% της ύλης, όπως απαιτείται από τη νομοθεσία, ενώ παράλληλα δεν πρότεινε την προμήθεια βιβλίων από το ελεύθερο εμπόριο.
      Το Συμβούλιο του ΤΕΙ Αθήνας πρότεινε την κοστολόγηση των προαναφερόμενων βιβλίων αλλά για τον εμπλουτισμό της βιβλιοθήκης του Ιδρύματος και όχι για διανομή στους σπουδαστές. Σύμφωνα όμως με τις διατάξεις του άρθρου 4 της αρ. Ε5/5878/88 Υ.Α (ΦΕΚ 838 τ.Β΄), η Επιτροπή Κοστολόγησης βιβλίων είναι αρμόδια για την κοστολόγηση βιβλίων που διανέμονται στους σπουδαστές. Σημειώνεται ότι το σχετικό πρακτικό της Επιτροπής Κοστολόγησης θα σταλεί στο ΤΕΙ Αθήνας για ενημέρωσή του.
      Επομένως, προκειμένου η αρμόδια επιτροπή του ΥΠΕΠΘ να προχωρήσει σε κοστολόγηση βιβλίων, θα πρέπει να υπάρξει πρόταση από το αρμόδιο όργανο του οικείου ΤΕΙ.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
    18. Στην με αριθμό 658/11-5-04 ερώτηση των Βουλευτών κυρίων Λιάνας Κανέλλη, Αντωνίου Σκυλλάκου και Ορέστη Κολοζώφ δόθηκε με το υπ’ αριθμ. 44025/ΙΗ/2-6-04 έγγραφο από την Υπουργό Εθνικής Παιδείας και Θρησκευμάτων  η ακόλουθη απάντηση:
      «Απαντώντας στην ερώτηση με αριθμό 658/11-5-2004 την οποία κατέθεσαν οι Βουλευτές κ.κ. Λιάνα Κανέλλη, Αντώνης  Σκυλλάκος και Ορέστης Κολοζώφ, σας γνωρίζουμε τα ακόλουθα:
      Όπως μας πληροφόρησε ο Οργανισμός Σχολικών Κτιρίων ο χώρος επί των οδών Λιοσίων, Σωζοπόλεως και Λ. Ιωνίας εμβαδού 2.000 μ2 περίπου είχε επιλεγεί από την αρμόδια επιτροπή καταλληλότητας και αναγκαιότητας για την ανέγερση του 67ου Λυκείου Αθηνών (κοινοποίηση πρακτικού στις 24/05/2001).
      Από τα στοιχεία τα οποία υπάρχουν στον ΟΣΚ προκύπτει ότι δεν υλοποιήθηκε ο χαρακτηρισμός του χώρου ως σχολικού στο διάστημα που ακολούθησε.
      Επισημαίνεται ότι ο Ο.Σ.Κ. προέβη στις ακόλουθες ενέργειες:
      α) στις 10/07/2001 ζητήθηκαν από το 6ο Διαμέρισμα και με αντίστοιχη κοινοποίηση στο Δήμο Αθηναίων τα στοιχεία των ιδιοκτητών προκειμένου να προχωρήσει η διαδικασία απόκτησης του χώρου. Η προσπάθεια των φορέων δεν απέδωσε.
      β) στις 10/12/2001 έστειλε έγγραφο προς το Δήμο και ΔΙΤΣ για τοιχοκόλληση και δημοσίευση αντίστοιχα στις ανακοινώσεις αναγκαστικής απαλλοτρίωσης του χώρου.
      γ) στις 3/07/2003 ζήτησε με έγγραφό του προς τον Δήμο Αθηναίων την δέσμευση του χώρου.
      δ) στις 27/11/2003 επανήλθε με υπόμνησή του προς τον Δήμο για το ίδιο θέμα (δέσμευση του χώρου).
      ε) στις 14/04/2004 ζήτησε με έγγραφό του προς τον Δήμο την άμεση διακοπή των οικοδομικών εργασιών.
      Σημειώνεται ότι είχαν εκδοθεί οι:
      α) αριθμ. 928/2003 άδεια κατεδάφισης και
      β) αριθμ.872/14-5-2003 άδεια ανέγερσης διώροφης υπεραγοράς με υπόγειο.
      Δεν έχει γνωστοποιηθεί στον ΟΣΚ Α.Ε. αναστολή οικοδομικών αδειών με διακοπή των οικοδομικών εργασιών.
      Επιπροσθέτως σας γνωρίζουμε ότι η Διοίκηση του ΟΣΚ Α.Ε. εξετάζει όλες τις πτυχές του θέματος (διαμορφωθείσα κατάσταση, άλλες δυνατότητες) προς οριστική επίλυση του στεγαστικού προβλήματος του 67ου Λυκείου Αθηνών.
      Η Υπουργός
      ΜΑΡΙΕΤΤΑ ΓΙΑΝΝΚΟΥ»
    19. Στην με αριθμό 727/13-5-04 ερώτηση του Βουλευτή κ. Γιάννη Μανιάτη δόθηκε με το υπ’ αριθμ. 45168/ΙΗ/2-6-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 727/13-5-04 την οποία κατέθεσε ο Βουλευτής κ. Γιάννης Μανιάτης, και αφορά στη μονιμοποίηση αναπληρωτών και ωρομισθίων εκπαιδευτικών, σας γνωρίζουμε τα ακόλουθα:
      Σύμφωνα με τις διατάξεις του Ν. 1566/85 (άρθρο 17), αν για οποιαδήποτε αιτία απουσιάζουν από τα σχολεία εκπαιδευτικοί της Πρωτοβάθμιας και της Δευτεροβάθμιας Εκπαίδευσης, καθώς και αν υπάρχουν άλλες έκτακτες ανάγκες λειτουργίας των σχολείων, οι οποίες δημιουργούνται κατά τη διάρκεια του διδακτικού έτους, προσλαμβάνονται με αίτησή τους προσωρινοί αναπληρωτές με σχέση εργασίας ιδιωτικού δικαίου από αυτούς που υπέβαλαν αίτηση διορισμού σε θέσεις εκπαιδευτικών.
      Η απόλυση των προσωρινών αναπληρωτών γίνεται αυτοδικαίως με τη λήξη του διδακτικού έτους και χωρίς καμία αποζημίωση.
      Εν όψει των παραπάνω συνάγεται ότι οι προσωρινοί αναπληρωτές δεν καλύπτουν πάγιες διαρκείς και μόνιμες ανάγκες της εκπαίδευσης. Προσλαμβάνονται για την αντιμετώπιση λειτουργικών κενών στα σχολεία τα οποία δημιουργούνται:
      α) από παραιτήσεις εκπαιδευτικών στη διάρκεια του εκπαιδευτικού έτους.
      β) από αποσπάσεις εκπαιδευτικών εκτός διδακτικού έργου (υπηρεσίες και οργανισμοί του ΥΠΕΠΘ, Γενικά αρχεία του Κράτους, Εθνική Βιβλιοθήκη, Δημόσιες βιβλιοθήκες, ΑΕΙ, ΤΕΙ, Βουλή των Ελλήνων, Γραφεία βουλευτών κ.λ.π.).
      γ) από τη χορήγηση εκπαιδευτικών αδειών.
      δ) από τη χορήγηση αναρρωτικών αδειών.
      ε) από τη χορήγηση άδειας διάρκειας (9) εννέα μηνών για την ανατροφή ανηλίκων τέκνων και 
      στ) από τις παρατάσεις ορκωμοσίας των νεοδιοριζόμενων εκπαιδευτικών.
      Οι ανάγκες των σχολείων είναι προσωρινού χαρακτήρα και διαφοροποιούνται κατά διδακτικό έτος και περιοχές και επομένως δε θα ήταν δυνατή η πρόσληψη αναπληρωτών εκπαιδευτικών με συμβάσεις εξηρτημένης εργασίας αορίστου χρόνου.
      Η πρόσληψη αυτή θεσπίστηκε λόγω της ιδιαιτερότητας της λειτουργίας της εκπαίδευσης καθ’ όσον οι σχολικές Μονάδες δεν είναι δυνατόν να λειτουργούν με κενά εκπαιδευτικών και γίνεται πάντα για το τρέχον διδακτικό έτος. Οι θέσεις αυτές (λειτουργικά κενά) που καλύπτουν οι προσωρινοί αναπληρωτές με την πρόσληψή τους, σε καμία περίπτωση δε θεωρούνται οργανικά κενά για να καλυφθούν με μόνιμο διορισμό ή με σύμβαση αορίστου χρόνου δεδομένου ότι, μετά την έλλειψη του λόγου για τον οποίο απουσίαζε ο μόνιμος εκπαιδευτικός, αυτός οφείλει να επιστρέψει στη θέση του.
      Τα οργανικά κενά δημιουργούνται λόγω παραίτησης - συνταξιοδότησης - θανάτου του εκπαιδευτικού, οπότε αυτά καλύπτονται με πρόσληψη μονίμου εκπαιδευτικού σύμφωνα πάντα με τις κείμενες διατάξεις.
      Το γεγονός ότι ο προσωρινός αναπληρωτής τυγχάνει να προσλαμβάνεται για μερικά χρόνια συνεχώς δεν σημαίνει ότι καλύπτει πάγια ανάγκη, δεδομένου ότι αυτός κάθε φορά απασχολείται σε άλλο νομό ή άλλο σχολείο για να καλύψει το συγκεκριμένο κενό που έκτακτα δημιουργείται.
      Εάν τυγχάνει να υπηρετήσει στο ίδιο σχολείο δύο ή τρεις συνεχόμενες χρονιές αυτό γίνεται γιατί προσμετράται αθροιστικά η ήδη προσφερθείσα υπηρεσία του οπότε καταλαμβάνει υψηλότερη θέση σε σχετικό πίνακα που καταρτίζεται στο ΥΠΕΠΘ και ο οποίος συντάσσεται κατά φθίνουσα σειρά συνολικής προϋπηρεσίας.
      Κατά συνέπεια έχει ένα πλεονέκτημα ως προς τα σχολεία που έχουν λειτουργικά κενά στο νομό που ζήτησε να .προσληφθεί ως αναπληρωτής. Επισημαίνεται ότι η πρόσληψη προσωρινών αναπληρωτών γίνεται ύστερα από ετήσια προκήρυξη του Υφυπουργού Εθνικής Παιδείας με την οποία καλούνται οι ενδιαφερόμενοι να υποβάλουν αίτηση με δήλωση προτίμησης για όλους τους νομούς της χώρας.
      Συντάσσονται δε πίνακες που έχουν ισχύ μόνο για το τρέχον διδακτικό έτος.
      Η πρόσληψή τους γίνεται με απόφαση του Υφυπουργού Εθνικής Παιδείας και Θρησκευμάτων και τοποθετούνται σε Διευθύνσεις Δ/θμιας Εκπαίδευσης. Η τοποθέτησή του σε συγκεκριμένη σχολική μονάδα γίνεται με πράξη του Διευθυντή της Διεύθυνσης Εκπαίδευσης σύμφωνα με τις προτιμήσεις τους και τα κοινωνικά κριτήρια.
      Επομένως πρόκειται για συμβάσεις που υπογράφονται κατ’ έτος και σε καμία περίπτωση συμβάσεις ανανέωσης προηγούμενων (αρχικών). Εξυπακούεται ότι τα λειτουργικά κενά κατ' έτος ποικίλουν και οι διορισμοί των προσωρινών αναπληρωτών γίνονται σε πολλές φάσεις και ενδιαμέσως του διδακτικού έτους και όχι μόνο με την έναρξη αυτού (όποτε παραστεί ανάγκη αναπλήρωσης).
      Με την έναρξη του διδακτικού έτους καλύπτονται τα κενά από τους καταρτισθέντες πίνακες προσωρινών αναπληρωτών, σύμφωνα με τις προτιμήσεις των υποψηφίων και τη σειρά που έχουν στον σχετικό πίνακα. Ακολούθως ενδιαμέσως του διδακτικού έτους σε διάφορα χρονικά διαστήματα αυτού, το ΥΠΕΠΘ προβαίνει σε επανειλημμένες προσλήψεις αναπληρωτών από τον ανωτέρω πίνακα, λόγω έκτακτης δημιουργίας νέων λειτουργικών κενών.
      Άλλωστε από τη λήξη της σύμβασης έως την τυχούσα επόμενη πρόσληψη μεσολαβεί διάστημα μεγαλύτερο συνήθως των τριών μηνών.
      Από το σχολικό έτος 2003 και εφεξής οι διορισμοί εκπαιδευτικών Α/θμιας και Β/θμιας Εκπαίδευσης στις κενές οργανικές θέσεις γίνονται ως εξής: α) σε ποσοστό 75% από τον πίνακα διοριστέων του ΑΣΕΠ και β) σε ποσοστό 25% από τον πίνακα αναπληρωτών του άρθρου 138 του ν. 2725/99. Μετά την εξάντληση του αριθμού των υποψηφίων του πίνακα της περίπτωσης β) το ποσοστό των θέσεων καλύπτεται από τους εγγεγραμμένους στον ενιαίο πίνακα αναπληρωτών, ο οποίος συντάσσεται για κάθε έτος (άρθρο 7 παρ.1 α, γ, του ν. 3027/2002).
      Επιπροσθέτως προγραμματίζεται μετά το επόμενο σχολικό έτος και εφεξής, ο διορισμός των μονίμων εκπαιδευτικών να ανέρχεται σε ποσοστό 60% από τον πίνακα του ΑΣΕΠ και 40% από τον πίνακα αναπληρωτών.
      Επίσης μελετάται και ο διορισμός μέχρι το σχολικό έτος 2007 -2008, όλων των προσωρινών αναπληρωτών με 30μηνη πραγματική υπηρεσία.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 12 Νοεμβρίου 2004.
    Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 129 παράγραφος 2 και 3, 130 παράγραφος 2 και 3 του Κανονισμού της Βουλής):
    1. Η με αριθμό 398/9-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρίστου Βερελή προς τον Υπουργό Μεταφορών και Επικοινωνιών, σχετικά με την κατασκευή του δυτικού Σιδηροδρομικού Άξονα κλπ.
    2. Η με αριθμό 404/9-11-2004 επίκαιρη ερώτηση της Προέδρου του Κομμουνιστικού Κόμματος Ελλάδας κ. Αλέκας Παπαρήγα προς τον Πρωθυπουργό, σχετικά με τις προθέσεις της Κυβέρνησης για μείωση των τιμών στα καύσιμα, την οικονομική ενίσχυση των χαμηλόμισθων και συνταξιούχων κλπ.
	(Θα απαντήσει ο Υπουργός Ανάπτυξης, άρθρο 129. παράγραφος 3).
     3. Η με αριθμό 401/9-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Δικαιοσύνης, σχετικά με την έκδοση στη Γερμανία του κουρδικής καταγωγής Σινάν Μποζκούρτ κλπ.
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής):
     1. Η με αριθμό 399/9-11-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Απασχόλησης και Κοινωνικής Προστασίας, σχετικά με τη χορήγηση σύνταξης λόγω θανάτου στις δικαιούχους ανεξαρτήτου ηλικίας δια βίου.
     2. Η με αριθμό 406/9-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με τις επιπτώσεις από την εφαρμογή του ν. 2932/2001 για τους κατοίκους των νησιών του Αιγαίου κλπ.
     3. Η με αριθμό 403/9-11-2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με την αποκατάσταση των σεισμοπλήκτων των Άνω Λιοσίων κλπ.
     4. Η με αριθμό 397/9-11-2004 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τον Υπουργό Εξωτερικών, σχετικά με τις θέσεις της Κυβέρνησης στην ευρωπαϊκή πορεία της Τουρκίας, την υλοποίηση ή όχι των κεκτημένων του Ευρωπαϊκού Συμβουλίου στο Ελσίνκι κλπ.»
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Πρώτη είναι η με αριθμό 382/8-11-2004 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα προς τον Υπουργό Περιβάλλοντος Χωροταξίας και Δημοσίων Έργων, σχετικά με τη διαχείριση των ηλεκτρονικών αποβλήτων στη χώρα μας κ.λπ..
     Η επίκαιρη ερώτηση του κ. Μπούγα έχει ως εξής:
     «Η διαχείριση των ηλεκτρονικών αποβλήτων αναδεικνύεται σε μείζονος σημασίας ζήτημα για την προστασία του περιβάλλοντος και της δημόσιας υγείας. Ηλεκτρονικοί υπολογιστές, τηλεοράσεις, φωτοαντιγραφικά μηχανήματα, φαξ, κινητά τηλέφωνα κ.λπ. αντικαθίστανται από νεότερης γενεάς συσκευές και μετατρέπονται σε επικίνδυνα απορρίμματα, τα οποία, εάν αποτεφρωθούν ή ταφούν στο έδαφος αντί να ανακυκλωθούν, εκλύουν τοξικές ουσίες όπως άνθρακα, κάδμιο και υδράργυρο και μολύνουν με αυτόν τον τρόπο το έδαφος, το νερό και τον αέρα.
     Για την αντιμετώπιση του κινδύνου αυτού υιοθετήθηκαν από το Ευρωπαϊκό Κοινοβούλιο και το Συμβούλιο την 27η Ιανουαρίου 2003 δύο οδηγίες. Η οδηγία 2002/95/ ΕΚ «σχετικά με τον περιορισμό της χρήσης ορισμένων επικίνδυνων ουσιών σε είδη ηλεκτρικού και ηλεκτρονικού εξοπλισμού» (RoHS) απαγορεύει από την 1.7.06 την πώληση εντός της ΕΕ ηλεκτρικού και ηλεκτρονικού εξοπλισμού που περιέχει άνθρακα, κάδμιο ή υδράργυρο σε ποσοστά υψηλότερα από τα συμφωνηθέντα επίπεδα. Η οδηγία 2002/96/ΕΚ «σχετικά με τα απόβλητα ειδών ηλεκτρικού και ηλεκτρονικού εξοπλισμού» (WEEE) εφαρμόζεται σε ευρύ φάσμα προϊόντων και θέτει κριτήρια για τη συλλογή, μεταχείριση και ανακύκλωση αποβλήτων ηλεκτρικού και ηλεκτρονικού εξοπλισμού.
     Κατόπιν τούτων ερωτάται ο κ. Υπουργός:
α) Ποια είναι η υφιστάμενη κατάσταση όσον αφορά στη διαχείριση και διάθεση ηλεκτρονικών αποβλήτων στη χώρα.
β) Σε ποιο βαθμό ετοιμότητας και πληροφόρησης ευρίσκονται δημόσιοι και ιδιωτικοί φορείς στην Ελλάδα ως προς την εφαρμογή των ανωτέρω οδηγιών, ώστε να αποφευχθεί η επανάληψη φαινομένων Κουροπητού, δεδομένου δε ότι η προθεσμία ενσωμάτωσης αμφοτέρων έληξε την 13.08.04.»
	Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων  κ. Καλογιάννης.
	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
	Στην επίκαιρη ερώτηση του συναδέλφου θα ήθελα να απαντήσω τα εξής:
	Στο πλαίσιο του ν. 939/2001 περί εναλλακτικής διαχείρισης των συσκευασιών και άλλων προϊόντων εκδόθηκε το υπ’ αριθμόν 117/2004 πδ «Μέτρα, όροι και πρόγραμμα για την εναλλακτική διαχείριση των αποβλήτων ειδών ηλεκτρικού και ηλεκτρονικού εξοπλισμού» Η έκδοση του συγκεκριμένου προεδρικού διατάγματος έγινε σε συμμόρφωση με τις διατάξεις δύο οδηγιών, της οδηγίας 2002/95/ΕΚ για τον περιορισμό της χρήσης ορισμένων επικίνδυνων ουσιών σε είδη ηλεκτρικού και ηλεκτρονικού εξοπλισμού και της οδηγίας 2002/96/ ΕΚ σχετικά με τα απόβλητα ειδών ηλεκτρικού και ηλεκτρονικού εξοπλισμού. 
	Το πρόγραμμα εναλλακτικής διαχείρισης αναφέρεται στη θέσπιση συγκεκριμένων μέτρων και στον προσδιορισμό συγκεκριμένων δράσεων και περιλαμβάνει μεταξύ άλλων τα παρακάτω:
	Μέτρα για την οργάνωση της εναλλακτικής διαχείρισης των αποβλήτων ηλεκτρικού και ηλεκτρονικού εξοπλισμού.
	Μέτρα για τη μείωση της επικινδυνότητας των ειδών ηλεκτρικού και ηλεκτρονικού εξοπλισμού.
	Μέτρα για την προώθηση της επαναχρησιμοποίησης και την ενθάρρυνση της αξιοποίησης και ανακύκλωσης των αποβλήτων αυτών.
	Μέτρα για την ενημέρωση και ευαισθητοποίηση του κοινού.
	Τεχνικές οδηγίες για τη χωριστή συλλογή, επεξεργασία και αξιοποίηση των συγκεκριμένων αποβλήτων.
	Σύμφωνα με τις νέες νομοθετικές διατάξεις από την 1.7.2006 ο νέος εξοπλισμός που διατίθεται στην αγορά δεν πρέπει να περιέχει μόλυβδο, υδράργυρο, κάδμιο και εξασθενές χρώμιο. Στον εξοπλισμό αυτό δεν περιλαμβάνονται οι ιατρικές τεχνολογικές συσκευές και τα αντίστοιχα όργανα παρακολούθησης και ελέγχου.
	Με τις ίδιες νομοθετικές διατάξεις οι διανομείς υποχρεούνται: 
      Πρώτον, να διακινούν στην αγορά μόνο τα ήδη ηλεκτρικού και ηλεκτρονικού εξοπλισμού που είναι ενταγμένα σε εγκεκριμένο σύστημα εναλλακτικής διαχείρισης. 
      Δεύτερον, να προμηθεύονται τα συγκεκριμένα ήδη από παραγωγούς που είναι ήδη εγγεγραμμένοι στο αντίστοιχο μητρώο που προβλέπεται στο προεδρικό διάταγμα.
      Επίσης η χωριστή συλλογή των αποβλήτων οικιακής προέλευσης είναι υποχρεωτική και πραγματοποιείται χωρίς οικονομική επιβάρυνση του τελικού κατόχου ή του διανομέα, πρώτον, σε δημοτικά σχολεία συλλογής και, δεύτερον, σε καταστήματα λιανικού εμπορίου.
      Ο τελικός κάτοχος έχει επίσης τη δυνατότητα κατά την αγορά νέων προϊόντων να επιστρέφει δωρεάν στους διανομείς εξοπλισμό ισοδύναμου τύπου που εκπληρώνει τις ίδιες λειτουργίες με αυτόν που αγοράζει. Τα απόβλητα θα πρέπει να συλλέγονται και να μεταφέρονται σε αδειοδοτημένες εγκαταστάσεις επεξεργασίας προς περαιτέρω αξιοποίηση. Σύμφωνα με το ίδιο προεδρικό διάταγμα την ευθύνη για την οργάνωση και χρηματοδότηση της εναλλακτικής διαχείρισης έχουν οι παραγωγοί ηλεκτρικού και ηλεκτρονικού εξοπλισμού. 
      Στη δευτερολογία μου, κύριε Πρόεδρε, θα δώσω και ορισμένα στοιχεία για το δεύτερο ερώτημα του κυρίου συναδέλφου.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ κύριε Πρόεδρε.
    Πράγματι όπως είπε και ο κύριος Υπουργός εκδόθηκε το π.δ 117/2004 με το οποίο σκοπείται η εφαρμογή διατάξεων νόμων της εθνικής μας νομοθεσίας και η ενσωμάτωση κοινοτικού δικαίου. Πλην όμως, κύριε Υπουργέ, ενώ το Υπουργείο έσπευσε να ενσωματώσει κοινοτικές οδηγίες με βάση το π.δ. 117/2004, τελικά αποδείχτηκε ότι ήμασταν ανέτοιμοι σε ό,τι αφορά την προετοιμασία και την ενημέρωση των δημόσιων, των ιδιωτικών φορέων, των ΟΤΑ, αλλά και των καταναλωτών να ανταποκριθούμε προς τις υποχρεώσεις τις οποίες προβλέπουν οι οδηγίες της Ευρωπαϊκής Ένωσης, στις οποίες αναφέρθηκε και ο κύριος Υπουργός. Μάλιστα πρέπει να πω ότι το προεδρικό διάταγμα 117/2004 δεν είναι το μοναδικό, είναι το τελευταίο μιας σειράς πέντε π.δ. τα οποία αναφέρονται στα απόβλητα ηλεκτρικού και ηλεκτρονικού εξοπλισμού και στη χρήση των επικίνδυνων ουσιών σε ηλεκτρικό και ηλεκτρονικό εξοπλισμό.
      Αποτέλεσμα της μη έγκαιρης προετοιμασίας μας μέχρι σήμερα είναι να έχουν διαπιστωθεί από τη Γενική Γραμματεία της Ευρωπαϊκής Επιτροπής δεκαεννέα παραβάσεις της κοινοτικής νομοθεσίας και ήδη σε δέκα απ’ αυτές τις περιπτώσεις, σύμφωνα με τα στοιχεία που συνέλεξα, να έχουμε δεχτεί  letter of formal notice, το οποίο συνιστά στοιχείο της  παραπομπής της χώρας μας στο Ευρωπαϊκό Δικαστήριο.
      Πέρα από όλα αυτά, ο οργανισμός που προβλέπεται, σύμφωνα με τις διατάξεις του προεδρικού διατάγματος, να εποπτεύει τη διαχείριση των αποβλήτων, δηλαδή ο Οργανισμός Εναλλακτικής Διαχείρισης συσκευασιών και άλλων προϊόντων, δεν έχει συσταθεί μέχρι σήμερα και δεν προβλέπονται, από τη σύντομη έρευνα που έκανα, από την εθνική νομοθεσία μέχρι σήμερα κυρώσεις για τις παραβάσεις των άρθρων του προεδρικού αυτού διατάγματος, δεν γίνεται και παραπομπή σε διατάξεις νόμων, ούτε βέβαια μέχρι σήμερα έχει καταρτιστεί το μητρώο των παραγωγών απ’ όπου μπορούν οι ενδιαφερόμενοι να προμηθεύονται τις ακίνδυνες ουσίες.
      Είναι, λοιπόν, βέβαιο, κύριε Πρόεδρε και κύριε Υπουργέ, ότι χρειάζεται να γίνουν πιο εντατικές προσπάθειες του Υπουργείου, γιατί είναι ένα θέμα που αφορά όχι μόνο την προστασία του περιβάλλοντος, αλλά είναι ένα θέμα που έχει να κάνει άμεσα με τη δημόσια υγεία, για την οποία όλοι μας και περισσότερο το Υπουργείο και η πολιτική ηγεσία του Υπουργείου ΠΕΧΩΔΕ είναι ευαίσθητη.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ, κύριε Πρόεδρε.
    Κατ’ αρχήν σε ό,τι αφορά την ευαισθητοποίηση των πολιτών, στην οποία αναφέρθηκε ο συνάδελφος, θέλω να πω ότι, πράγματι, στο π.δ. 117/2004 περιλαμβάνονται και μέτρα για την ενημέρωση και περαιτέρω ευαισθητοποίηση των καταναλωτών. 
      Σε ό,τι αφορά τον τομέα της εναλλακτικής διαχείρισης, ασφαλώς, κύριε συνάδελφε, οι ενέργειες του ΥΠΕΧΩΔΕ είναι στην κατεύθυνση να ολοκληρώσουμε όλα όσα προβλέπονται τόσο στις οδηγίες, όσο και στη νομοθεσία η οποία έχει μεταφερθεί στο εθνικό μας δίκαιο. 
      Θέλω να επισημάνω ότι η χώρα μας ήταν από τις πρώτες χώρες-μέλη της Ευρωπαϊκής Ένωσης που ενσωμάτωσαν στο εθνικό τους δίκαιο τις δύο οδηγίες 2002/95 και 2002/96.
     Επιπροσθέτως θέλω να πω ότι στο συγκεκριμένο προεδρικό διάταγμα, στο οποίο αναφερόμαστε, οι ρυθμίσεις εφαρμόζονται στα είδη ηλεκτρικού και ηλεκτρονικού εξοπλισμού οικιακής προέλευσης, δηλαδή σε αυτά που προέρχονται από νοικοκυριά, από μικρές βιομηχανικές ή βιοτεχνικές μονάδες, από εμπορικές επιχειρήσεις κλπ. και στα μη οικιακής προέλευσης, δηλαδή μεγάλης κλίμακας απορριπτόμενο εξοπλισμό, ο οποίος προέρχεται, κυρίως, από βιομηχανικές ή άλλες πηγές.
     Επίσης θέλω να σας δώσω δύο ακόμη στοιχεία. Σύμφωνα με το προεδρικό διάταγμα, οι στόχοι που έχουν τεθεί μέχρι την 31η Δεκεμβρίου 2006 είναι οι εξής: θα πρέπει να αξιοποιείται το 80% του μέσου βάρους των μεγάλων οικιακών συσκευών και συσκευών αυτόματης διανομής, όπου θα ανακυκλώνεται τουλάχιστον το 75%, και παράλληλα να αξιοποιείται το 75% του μέσου βάρους εξοπλισμού πληροφορικής, τηλεπικοινωνιών και λοιπών καταναλωτικών ειδών, των οποίων θα πρέπει να ανακυκλώνεται τουλάχιστον το 65%.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής κ. Κωνσταντίνος Αγοραστός ζητεί άδεια ολιγοήμερης απουσίας του στο εξωτερικό. 
     Εγκρίνει το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα ενέκρινε τη ζητηθείσα άδεια.
     Εισερχόμαστε στη συζήτηση της με αριθμό 394/8.11.2004 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Ιωάννη Μαγκριώτη προς τον Υπουργό Πολιτισμού, σχετικά με τη μη πραγματοποίηση του προγράμματος «πάμε σινεμά» τη φετινή χρονιά κλπ.
      Η επίκαιρη ερώτηση του κυρίου συναδέλφου έχει ως εξής: 
      «Έκδηλη είναι η ανησυχία στους φίλους του κινηματογράφου, στους Θεσσαλονικείς, αλλά και στους εργαζόμενους του Φεστιβάλ Κινηματογράφου.
      Η απόφαση για τη μη πραγματοποίηση φέτος του ιδιαίτερα πετυχημένου προγράμματος «πάμε σινεμά» από τους μαθητές της Ελλάδας και της ομογένειας έσπειρε την απογοήτευση.
      Η συνεχιζόμενη άρνηση της Κυβέρνησης να δεσμευτεί για την ένταξη των εργαζόμενων από το 1996 στο Φεστιβάλ Κινηματογράφου Θεσσαλονίκης στη ρύθμιση του π.δ. 164 δημιουργεί έντονα προβλήματα στην προετοιμασία του Φεστιβάλ του Νοέμβρη. Μάλιστα η δίμηνη σύμβασή τους λήγει στα τέλη του Οκτώβρη, γεγονός που εντείνει το πρόβλημα.
      Τέλος δημοσιεύματα του Τύπου μιλούν για κυβερνητική πρόθεση η απονομή των βραβείων του Φεστιβάλ να γίνεται στην Αθήνα.
      Ερωτάται ο Υπουργός:
      1. Γιατί δεν πραγματοποιήθηκε φέτος το πετυχημένο πρόγραμμα «πάμε σινεμά».
      2. Ποια είναι η θέση της Κυβέρνησης για το μέλλον των εργαζομένων στο Φεστιβάλ Θεσσαλονίκης και
      Εάν είναι στις προθέσεις της Κυβέρνησης, η μεταφορά μέρους των δραστηριοτήτων του Φεστιβάλ στην Αθήνα.»
      Το λόγο έχει ο Υφυπουργός Πολιτισμού κ. Τατούλης.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, είδα με μεγάλη προσοχή την επίκαιρη ερώτηση του συναδέλφου και θα ήθελα να σημειώσω ότι ήδη υπήρξε μία προηγούμενη ερώτηση, στην οποία βέβαια απάντησα.
      Θα ήθελα πάλι να σας διαβεβαιώσω -και είναι γνωστό βεβαίως και στον κύριο συνάδελφο- ότι δεν υπήρξε καμία πρόθεση από πλευράς Κυβέρνησης ούτε διατυπώθηκε ποτέ η άποψη ότι εδόθη εντολή να σταματήσει ή να καταργηθεί η επιτυχημένη εκδήλωση μέσα στα πλαίσια του Φεστιβάλ Κινηματογράφου Θεσσαλονίκης, το «πάμε σινεμά». Όπως όμως γνωρίζει ο κύριος συνάδελφος, το ίδιο το Φεστιβάλ, η ίδια η διοίκηση του Φεστιβάλ αποφασίζει για το πώς δραστηριοποιείται και για το πώς επιλέγει τις δικές του στρατηγικές πάνω σε συγκεκριμένα θέματα που το αφορούν.
      Ξεκαθαρίζουμε, λοιπόν, -φαίνεται άλλωστε και από τη σχετική αλληλογραφία, της οποίας έχει γνώση ο κύριος συνάδελφος- ότι ποτέ η Κυβέρνηση δεν έκανε καμία παρέμβαση πάνω σ’ αυτό το θέμα. Γνωρίζει επίσης ο κύριος συνάδελφος ότι υπήρξαν προβλήματα στην εσωτερική λειτουργία του Φεστιβάλ Κινηματογράφου Θεσσαλονίκης, τα οποία δημιούργησαν κάποιες σχετικές δυσχέρειες, τις οποίες όμως πιστεύουμε ότι θα πρέπει η σημερινή διοίκηση του Φεστιβάλ Κινηματογράφου Θεσσαλονίκης να προσεγγίσει.
      Θα ήθελα να σας πω και να σας ενημερώσω ότι μέσα στις προθέσεις του Φεστιβάλ Θεσσαλονίκης είναι να αναμορφωθεί ο θεσμός. Έχοντας πλέον μία πλούσια εμπειρία πάνω σ’ αυτό το θέμα, θα πρέπει σίγουρα να δούμε όλα αυτά τα στοιχεία, για να διαμορφώσουμε το καινούργιο πλαίσιο, στο οποίο θα πρέπει να εξελιχθεί ο θεσμός.
      Στις προθέσεις της Κυβέρνησης είναι ότι υπάρχει προτεραιότητα σε αυτήν την κοινή δράση του Υπουργείου Πολιτισμού και του Υπουργείου Παιδείας, κάτι βέβαια που βγαίνει από τις σχετικές οδηγίες που έχουμε δώσει.
      Όσον αφορά το δεύτερο ερώτημα που θέτει ο κύριος συνάδελφος, θέλω να τον διαβεβαιώσω ότι τα μισθολογικά και ασφαλιστικά δικαιώματα των εργαζομένων στο Φεστιβάλ Κινηματογράφου Θεσσαλονίκης κανονίζονται -όπως γνωρίζει ή όπως θα έπρεπε να γνωρίζει- από τον εσωτερικό κανονισμό που τον διέπει, κάτι που βέβαια το καθόριζε ο ν. 2557/1997, που ήταν και ο ιδρυτικός νόμος του Φεστιβάλ Κινηματογράφου Θεσσαλονίκης. Όλα αυτά τα δικαιώματα, λοιπόν, έχουν θεμελιωθεί με απόφαση του διοικητικού συμβουλίου. Το Υπουργείο Πολιτισμού, το Υπουργείο Δημόσιας Διοίκησης και το Υπουργείο Οικονομικών υπέγραψαν το σχετικό κανονισμό.
      Ως προς το τρίτο ερώτημα, ασφαλώς δεν υπάρχει τίποτα το διαφορετικό, ούτε ποτέ επισήμως έχει διατυπωθεί η οποιαδήποτε μεταβολή για μεταφορά αρμοδιοτήτων από το Φεστιβάλ Κινηματογράφου Θεσσαλονίκης προς την Αθήνα ή προς άλλες περιοχές.
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, η παιδεία και ο πολιτισμός για όλο τον πολιτικό κόσμο είναι προτεραιότητα. Αυτό τονίστηκε και προχθές. Ο Πρωθυπουργός και προεκλογικά και στη συζήτηση προχθές, το τόνισε αυτό. Στην πράξη όμως, εδώ στο συγκεκριμένο γεγονός, δεν βλέπουμε ούτε παιδεία ούτε πολιτισμό.
      Είπε ο κ. Τατούλης ότι είναι ένας πολύ πετυχημένος θεσμός, το «πάμε σινεμά». Εγώ είχα την ευκαιρία να τον ζήσω από κοντά, γιατί παρακολούθησα όλες τις διοργανώσεις. Μάλιστα στην μία ήμουν στο Μόναχο για την ομογένειά μας και έτυχε να ζήσω από κοντά τον ενθουσιασμό των παιδιών της ομογένειας.
      Αφού είναι τόσο πετυχημένος θεσμός, γιατί σταματά και γιατί κρύβεται η Κυβέρνηση πίσω από το διοικητικό συμβούλιο, το οποίο αυτή ορίζει; Απλώς υπάρχει περικοπή των κονδυλίων και το διοικητικό συμβούλιο βρήκε ως πρώτο βήμα εκεί να εκφράσει την περικοπή. Το διοικητικό συμβούλιο, το τονίζω. Να μην κρύβεται η Κυβέρνηση πίσω από το διοικητικό συμβούλιο. Να μας πει με σαφήνεια την άποψή της.
      Έναν πετυχημένο θεσμό δεν τον σταματάς. Αν θέλεις να τον αναμορφώσεις, τον συνεχίζεις και έχοντας μία ευχέρεια χρόνου για την επόμενη περίοδο, τον αναμορφώνεις. Θέλουμε τη συγκεκριμένη δέσμευση της Κυβέρνησης στο θέμα αυτό.
      Δεύτερον, όσον αφορά τους εργαζόμενους, θέλω να πω ότι οι συμβάσεις τους ήταν οκτάμηνες και ανανεώνονταν. Το καλοκαίρι έγινε μόνο δίμηνη ανανέωση και αυτή τελείωνε τον Οκτώβρη. Μπροστά στη διοργάνωση του Φεστιβάλ και μπροστά βεβαίως στην πλήρη αποτυχία, αναγκάστηκε να κάνει μία τρίμηνη. Όλα δείχνουν ότι η Κυβέρνηση δεν έχει πρόθεση να τους εντάξει στις διατάξεις του π.δ. 164.
      Θέλω να ζητήσω από τον κύριο Υπουργό σήμερα να πει με σαφήνεια, εντάσσονται κατά την εκτίμησή του στις διατάξεις του π.δ. 164; Γιατί δουλεύουν από το 1996 οι περισσότεροι και έχουμε μπροστά μας το Φεστιβάλ και πρέπει να το γνωρίζουν οι εργαζόμενοι. Μην τους κρατάτε σε ομηρία.
      Χαίρομαι για τη διαβεβαίωση ότι δεν θα κατέβουν οι δραστηριότητες του Φεστιβάλ στην Αθήνα, αλλά ξέρουμε ότι συνήθως βγαίνει μια πληροφορία στην κοινή γνώμη, την τεστάρουμε και βλέπουμε τις αντιδράσεις. Σε αυτό το θέμα φαίνεται ότι ήταν αποτελεσματικές, προς το παρόν, οι αντιδράσεις των ανθρώπων του πολιτισμού και των φορέων των Θεσσαλονικέων και φαίνεται ότι η Κυβέρνηση το παίρνει πίσω. Θέλουμε όμως απόλυτες δεσμεύσεις και για πάντα, κύριε Υπουργέ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Τατούλης έχει το λόγο για να δευτερολογήσει.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Άκουσα με προσοχή την τοποθέτηση του κυρίου συναδέλφου και θα ήθελα να πω ότι φανερώθηκαν οι προθέσεις της Κυβέρνησης. Η Κυβέρνηση δεν παρεμβαίνει στις πολιτικές που αναπτύσσει και εξελίσσει το Φεστιβάλ Κινηματογράφου Θεσσαλονίκης. Και αυτό είναι μία βασική αρχή, είναι ένας βασικός άξονας αυτής της κυβερνητικής πολιτικής.
      Αλλά δεν κατάλαβα τι υπαινίσσεται. Υπαινίσσεστε, κύριε συνάδελφε, ότι η σημερινή διοίκηση του Φεστιβάλ Κινηματογράφου Θεσσαλονίκης δεν έχει δυνατότητα και την ικανότητα να διαμορφώσει την δική της πολιτική; Αυτό νομίζω ότι είναι λάθος. Αν αυτό συμβαίνει, βγείτε και πείτε το ευθέως.
      ΙΩΑΝΝΗΣ ΜΑΓΚΡΙΩΤΗΣ: Εσείς πρέπει να το πείτε. Αν είναι πετυχημένο, γιατί το κόβετε;
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ένα δεύτερο στοιχείο στην τοποθέτηση του κυρίου συναδέλφου είναι ότι θα πρέπει να μάθουμε να λέμε όλη την αλήθεια. Θα ήθελα να σας ενημερώσω ότι οι απαιτήσεις στο προηγούμενο πρόγραμμα, στο πρόγραμμα του 2004, ξεκίνησαν από 800.000 ευρώ και, τελικά, καταλήξαμε στις 300.000 ευρώ. Αυτό τι σημαίνει; Σημαίνει ότι με μεγάλη προσοχή νοικοκυρεύουμε όλες τις εκδηλώσεις κι όλα τα γεγονότα. Άλλωστε εδώ υπάρχει μια διαφορετική πολιτική προσέγγιση, κύριε συνάδελφε. Εμείς δεν θέλουμε να αφήσουμε στις επόμενες κυβερνήσεις το οποιοδήποτε πρόβλημα και την οποιαδήποτε δουλεία. Άλλωστε γνωρίζετε πολύ καλά ότι η σημερινή Κυβέρνηση πληρώνει δουλείες, ατολμίες και ατέλειες της Πολιτιστικής Πρωτεύουσας, της Θεσσαλονίκης, που έκανε η κυβέρνηση η δική σας το 1998 και τα πληρώνουμε μετά από τόσα χρόνια. Καλούμαστε σήμερα να κλείσουμε προβλήματα που έχουν δημιουργηθεί στα τόσα προηγούμενα χρόνια και που η δική σας η ατολμία και η όχι καλή θέληση έχει δημιουργήσει.
      ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμό 396/8-11-2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την εφαρμογή του άρθρου 47 του ν. 3220/04 και για τους εργαζόμενους της «Αθηναϊκής Χαρτοποιίας ΑΕ».
      Η επίκαιρη ερώτηση του κυρίου συναδέλφου έχει ως εξής:
      «Λίγο πριν από τις τελευταίες εκλογές ψηφίστηκε ο ν. 3220/04 από όλα τα κόμματα της Βουλής που στο άρθρο 47 προέβλεπε ειδικό πρόγραμμα που αφορούσε τις ηλικίες σαράντα επτά για τους άνδρες και σαράντα δύο για τις γυναίκες, με το οποίο θα τους δίνονταν από το κράτος το βαρύ και ανθυγιεινό ένσημο και 700 περίπου ευρώ, εφόσον τους απασχολούσαν σε κοινωνική εργασία, ενώ για τους νεότερους θα ίσχυε το πρόγραμμα «επανειδίκευση και επανένταξη στην αγορά εργασίας».
      Αυτή η διάταξη, εφόσον εφαρμοστεί, καλύπτει τους απολυθέντες από την «Αθηναϊκή Χαρτοποιία ΑΕ» «SOFTEX» που σήμερα οι ενδιαφερόμενοι δεν ξεπερνούν τους τριακόσιους.
       Η Κυβέρνηση της Νέας Δημοκρατίας αρνείται να εφαρμόσει τη σχετική διάταξη, παρότι σαν Αξιωματική Αντιπολίτευση την είχε ψηφίσει. Οι αρμόδιοι του Υπουργείου Οικονομίας και Οικονομικών επικαλούνται διάφορες απαράδεκτες δικαιολογίες, ότι τάχα η σχετική διάταξη αφορά μόνο τους εργαζόμενους της Δράμας -ενώ ο νόμος μιλά για όλη την «Αθηναϊκή Χαρτοποιία»- ή ότι είναι στη διακριτική ευχέρεια του Υπουργείου αλλού να εφαρμόζει τη διάταξη και αλλού όχι κλπ. Έτσι εκατοντάδες εργαζόμενοι βρίσκονται στην ανεργία χωρίς επίδομα, βρίσκονται σε πλήρες αδιέξοδο.
      Ερωτώνται οι κ.κ. Υπουργοί: εάν και πώς θα αντιμετωπίσουν το παραπάνω πρόβλημα.»
      Ο Υφυπουργός Οικονομίας και Οικονομικών κ. Φώλιας έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
       Εκ μέρους του Υπουργού, του κ. Αλογοσκούφη, ο οποίος με εξουσιοδότησε να απαντήσω έχω να πω σχετικά με την ερώτηση του συναδέλφου κ. Σκυλλάκου με θέμα την εκπόνηση ειδικού τοπικού προγράμματος και για τους απολυμένους της «Αθηναϊκής Χαρτοποιίας ΑΕ» στο νομό Αττικής, τα εξής. Σας γνωρίζουμε πρώτον, ότι για όλους τους απολυμένους της «SOFTEX» η Πολιτεία έχει ήδη πάρει μέτρα. Πρώτον, με την υπ’ αριθμόν 34085/1997 κοινή υπουργική απόφαση των Υπουργών Οικονομίας, Ανάπτυξης και Εργασίας ρυθμίστηκαν θέματα των απολυμένων από τη «SOFTEX» για το χρονικό διάστημα από 1-6-1997 μέχρι τις 31-12-1998. Σ’ αυτήν περιλαμβάνονταν μέτρα ειδικής επιδότησης της ανεργίας, μέτρα επιχορήγησης επιχειρήσεων για την απασχόληση ανέργων και μέτρα επιχορήγησης νέων ελεύθερων επαγγελματιών εξ αυτών.
      Δεύτερον, με την υπ’ αριθμόν 31762 του Νοεμβρίου του 2002 απόφαση του Υπουργού Εργασίας καταρτίστηκε ειδικό πρόγραμμα ολοκληρωμένης παρέμβασης για ανέργους ηλικίας δεκαοκτώ έως εξήντα τεσσάρων χρόνων απολυμένους από τη «SOFTEX»  και στα οποία προβλεπόταν κατάρτιση τριακοσίων ανέργων, επιχορήγηση επιχειρήσεων για την πρόσληψη διακοσίων δέκα ανέργων ηλικίας δεκαοκτώ έως εξηντατεσσάρων ετών και επιχορήγηση διακοσίων δέκα ανέργων ηλικίας δεκαοκτώ έως εξήντα τεσσάρων ετών για αυτοαπασχόληση.
      Επίσης το ειδικό τοπικό πρόγραμμα επανειδίκευσης, κατάρτισης και απόκτησης επαγγελματικής εμπειρίας, το οποίο απορρέει από το άρθρο 47 του ν. 3220/04, εκπονήθηκε από το Υπουργείο Οικονομίας και Οικονομικών για τους απολυμένους της «SOFTEX» στη Δράμα διότι ο συγκεκριμένος νομός έχει ιδιαίτερα οξυμένο πρόβλημα ανεργίας λόγω της βιομηχανικής παρακμής του.
      Άλλωστε οι προγραμματικές συμβάσεις που συνάπτονται μεταξύ δημοσίου και τοπικών φορέων, μέσω των οποίων και υλοποιούνται τα ειδικά τοπικά προγράμματα, είναι αναπτυξιακού χαρακτήρα και εκπονούνται στην περιφέρεια.
      Επίσης στο άρθρο 47 επακριβώς αναφέρεται το εξής: Άνεργοι κατόπιν καταγγελίας της σύμβασης εργασίας τους ή μετά από οικειοθελή αποχώρηση από την «Αθηναϊκή Χαρτοποιία SOFTEX ΑΕ», την «TVX HELLAS ΑΕ» της Χαλκιδικής, την «ΑΓΝΟ» Βιομηχανία Γάλακτος ΑΕ του Λαγκαδά Θεσσαλονίκης και από τις Ενώσεις  Αγροτικών Συνεταιρισμών που προήλθαν από συγχώνευση βάση του ν. 2810/2000 –αναφέρομαι στον αγροτικό συνεταιρισμό Χανίων- λόγω της οποίας μετά από οικονομική μελέτη προκύπτει ότι υπάρχει πλεονάζον προσωπικό, μπορεί να συμμετέχουν σε ειδικό τοπικό πρόγραμμα επανειδίκευσης, κατάρτισης και απόκτησης επαγγελματικής εμπειρίας.
      Επισημαίνουμε ότι ενδεχόμενη, όπως επίσης μας έχει επισημανθεί, εκπόνηση παρεμφερούς προγράμματος ειδικά για τους απολυμένους της «SOFTEX» της Αθήνας παύει να είναι τοπικό θέμα και ενδεχομένως θα δημιουργήσει διαφορετική αντιμετώπιση και άνιση αντιμετώπιση έναντι απολυμένων από άλλες επιχειρήσεις.
      Τέλος, θέλω να ενημερώσω τον κύριο συνάδελφο ότι το όλο θέμα εξακολουθεί να αντιμετωπίζεται με τη δέουσα προσοχή και φροντίδα από τα συναρμόδια Υπουργεία, χωρίς μέχρι σήμερα που μιλάμε να έχουμε καταλήξει σε μια οριστική θέση.
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Αντώνης Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Η Κυβέρνηση και η Νέα Δημοκρατία φαίνεται εντελώς αναξιόπιστη. Μπορούσατε να μην είχατε ψηφίσει τη σχετική διάταξη του άρθρου 47, όταν ήσασταν Αξιωματική Αντιπολίτευση, όμως ομόφωνα τα κόμματα ψήφισαμε αυτήν τη διάταξη για να λυθεί το πρόβλημα για το σύνολο της «Αθηναϊκής Χαρτοποιίας» είτε είναι στη Δράμα, είτε είναι στην Αθήνα, είτε είναι σε άλλες περιοχές της Ελλάδας. Εάν θέλατε να περιοριστεί το θέμα του προγράμματος στη Δράμα, θα διαφωνούσατε και θα λέγατε όχι σε αυτήν τη διάταξη, να περιοριστεί το θέμα συγκεκριμένα μέσα στη διάταξη σε ένα συγκεκριμένο τόπο. Δεν μπορείτε να επικαλείστε σήμερα ότι δεν είναι τόπος η Αθήνα και είναι μόνο η Δράμα. Αλλού είναι το πρόβλημα, δεν θέλετε να βγάλετε λεφτά από το Υπουργείο Εθνικής Οικονομίας, να δώσετε για πέντε χρόνια να πληρώσετε τους ανθρώπους που τους το υποσχεθήκατε.
      Επικαλείστε επίσης ότι δίνατε λεφτά. Δηλαδή ψηφίζουμε διατάξεις για να πούμε ότι έχουμε τη διακριτική ευχέρεια; Αυτό είναι το όλο θέμα; Ουσιαστικά υπήρχε πολιτική δέσμευση όλων των κομμάτων -και των τεσσάρων κομμάτων- να αντιμετωπιστεί αυτό το πρόβλημα και σήμερα κάνετε πίσω! Αφήνετε ένα παραθυράκι να ξαναδείτε το θέμα.
      Επικαλεστήκατε επίσης το τι έγινε στο παρελθόν και μάλιστα από άλλες κυβερνήσεις για τους απολυμένους της «SOFTEX». Δεν αντέχουν άλλο. Οι περισσότεροι από αυτούς, το σύνολο σχεδόν -και μιλάμε για τριακόσια άτομα, δεν είναι περισσότεροι- δεν έχει ούτε ταμείο ανεργίας, ούτε ασφάλιση, ούτε ιατροφαρμακευτική περίθαλψη. Πώς να επιβιώσουν; Είναι αντικοινωνική η πολιτική σας!
      Εμείς παρακολουθούμε το θέμα, ερχόμαστε μαζί με τους εργαζόμενους και στο δικό σας Υπουργείο και στο Υπουργείο Εργασίας, παντού. Οι εργαζόμενοι παρακολουθούν τη συζήτηση από τα θεωρεία. Πρέπει να λύσετε το πρόβλημα. Και δεν το ζητάμε για όλους τους εργαζόμενους στη χώρα, για την «Αθηναϊκή Χαρτοποιία» το ζητάμε. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Φώλιας έχει το λόγο για να δευτερολογήσει.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κύριε συνάδελφε, θέλω να σας διαβεβαιώσω ότι δεν είναι δυνατόν να μονοπωλείται το ενδιαφέρον για ανθρώπους οι οποίοι έχασαν τη δουλειά τους, για ανθρώπους που χαίρομαι που μας ακούνε. Άλλωστε έχω την ευκαιρία να τους βλέπω τακτικά στο Υπουργείο και δεν έχω κανένα πρόβλημα να τους βλέπω, για όνομα του Θεού! Το θέμα είναι ότι θα πρέπει να σας διαβεβαιώσω ότι όσο νοιάζεστε άλλο τόσο νοιαζόμαστε.
      Είναι εκ του ασφαλούς η κριτική όταν βρίσκεστε εκεί, κύριε Σκυλλάκο, και επιτρέψτε μου να σας πω το εξής: Και σήμερα να ερχόταν αυτός ο νόμος να ψηφιστεί στη Βουλή, η Νέα Δημοκρατία πάλι θα τον ψήφιζε. Αντιστρέφω, εάν θέλετε, το ερώτημα: Αφ’ ης στιγμής έλεγε «δύναται», εσείς γιατί τον ψηφίσατε; Αφ’ ης στιγμής άφηνε παράθυρο, όπως λέτε, εσείς γιατί τον ψηφίσατε; Ας μην τον ψηφίζατε εσείς!
     Ενδιαφερόμαστε τόσο όσο εσείς. Δεν είπαμε ότι δεν γίνεται και από την άλλη μεριά διευκρινίσαμε ότι αναφέρεται «δύναται» σε τοπικό σύμφωνο. Αντιλαμβάνεστε πάρα πολύ καλά τι σημαίνει «τοπικό». Η ελληνική γλώσσα είναι πάρα πολύ πλούσια αλλά και η δική σας η γνώση είναι πάρα πολύ βαθιά. 
     ΑΝΤΩΝΗΣ ΣΚΥΛΛΑΚΟΣ: Δεν λέει τέτοια πράγματα. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Παρακαλώ σας άκουσα με σεβασμό και ευλάβεια.
     Θέλω να σας διαβεβαιώσω, όμως, ότι επειδή και εμείς νοιαζόμαστε πάρα πολύ γι’ αυτούς τους ανθρώπους, οι οποίοι είχαν μάθει να δουλεύουν, να ιδρώνουν, να ματώνουν για να κουβαλήσουν ένα μεροκάματο στο σπίτι τους να μεγαλώσουν τα παιδιά τους, σήμερα βρίσκονται σε θέση δεινή που δεν θα ήθελα ποτέ να υπάρχει. Αλλά δεν παύει να είναι ένα θέμα το οποίο μας απασχολεί για να μπορέσουμε να δώσουμε την ενδεδειγμένη λύση.
     Ευχαριστώ πάρα πολύ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, είχαμε πει ότι θα μπορούσε να συζητηθεί η επίκαιρη ερώτηση που έχει υποβάλει ο κ. Δραγασάκης, αλλά μόλις μπήκε στην Αίθουσα και έχει ήδη ανακοινωθεί η επίκαιρη ερώτηση του κ. Κουβέλη και θα σας παρακαλέσω να κάνετε υπομονή.
     Τέταρτη είναι η με αριθμό 392/8.11.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πρόσληψη των επιτυχόντων στο διαγωνισμό του Φεβρουαρίου 1998 κλπ.
      Η επίκαιρη ερώτηση του κ. Κουβέλη έχει ως εξής:
     «Σε απάντηση ερώτησής μας υπ. αριθμ.2952/8.9.04, μας γνωρίσατε μεταξύ άλλων ότι: «Το Υπουργείο Εσωτερικών, Δημόσιας Διοίκησης και Αποκέντρωσης θα προβεί στις ενέργειες που απαιτούνται, αφού, προηγουμένως, μελετήσει το περιεχόμενο των αποφάσεων του Συμβουλίου της Επικρατείας και έχει και τις απόψεις του ΑΣΕΠ ως προς τα ανακύπτοντα ζητήματα».
     Επειδή έχει παρέλθει σημαντικός χρόνος και οι επιτυχόντες του εν λόγω διαγωνισμού δεν έχουν λάβει συγκεκριμένη απάντηση αναφορικά με τον τρόπο και τη διαδικασία που θα ρυθμιστεί το θέμα τους, με αποτέλεσμα οι θιγόμενοι να ευρίσκονται σε συνεχείς κινητοποιήσεις και να δημιουργείται κοινωνική αναταραχή,
     Ερωτάται ο κύριος Υπουργός:
     Σε ποιες συγκεκριμένες ενέργειες έχει προβεί για την τελική νομοθετική ρύθμιση του θέματος στο πλαίσιο εφαρμογής και των σχετικών αποφάσεων του Συμβουλίου της Επικρατείας που έχουν εκδοθεί επί του προαναφερόμενου θέματος;».
     Ο Υφυπουργός Εσωτερικών, Δημόσιας Διοίκησης και Αποκέντρωσης κ. Ανδρεουλάκος έχει το λόγο.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, κατ’ αρχήν να ξεκαθαρίσουμε ποιοι είναι επιτυχόντες σύμφωνα με τη νομοθεσία που διέπει το ΑΣΕΠ. 
      Επιτυχόντες είναι αυτοί που υπερβαίνουν τη βάση και οι οποίοι είναι εντός του αριθμού των θέσεων που έχουν προκηρυχθεί. 
      Επίσης, σύμφωνα με τη νομοθεσία του ΑΣΕΠ, το ΑΣΕΠ δεν μπορεί να επιληφθεί αν δεν έχει προηγηθεί αμετάκλητη ακυρωτική κρίση. Επίσης, σύμφωνα με τη νομοθεσία του ΑΣΕΠ επιλαμβάνεται ως προς αυτούς οι οποίοι έχουν προσφύγει στη διοικητική δικαιοσύνη και έχουν αμετάκλητα δικαιωθεί.
      Εν όψει του γεγονότος ότι έχουμε μόνο μία απόφαση της ολομελείας του Αρείου Πάγου, η οποία έκρινε το θέμα της αντισυνταγματικότητας διατάξεων οι οποίες διήπαν το συγκεκριμένο διαγωνισμό στον οποίον αναφέρεστε και δοθέντος ότι υπάρχουν σε εκκρεμότητα πολλές αιτήσεις ακυρώσεως ενώπιον του Συμβουλίου της Επικρατείας και ενώπιον των κατά τόπους διοικητικών δικαστηρίων, όλα αυτά μας οδήγησαν να μελετήσουμε -όπως έχουμε ήδη απαντήσει σε προηγούμενη γραπτή ερώτησή σας, κύριε Κουβέλη- αυτές τις αμετάκλητες δικαστικές αποφάσεις που έχουμε στα χέρια μας. Επίσης, κάναμε επαφές με το ΑΣΕΠ, είχαμε τις απόψεις του και ήδη έχουμε καταρτίσει νομοθετική ρύθμιση, η οποία θα κατατεθεί εντός των ημερών μαζί με το νομοσχέδιο για την αυξημένη μοριοδότηση που έχουμε επαγγελθεί και η οποία ρύθμιση προέκυψε από την ανάγκη να επιταχυνθούν οι διαδικασίες, διότι εάν περιμέναμε να έχουμε αμετάκλητη κρίση εφ’ όλων των αιτήσεων ακυρώσεως, έπρεπε να περιμένουμε δυο με δυόμισι χρόνια.
      Γι’ αυτό, λοιπόν, καταρτίσαμε αυτήν τη νομοθετική ρύθμιση η οποία προβλέπει ότι θα καταρτιστεί νέος πανελλήνιος πίνακας διοριστέων κατά κατηγορία και φθίνουσα συνολική βαθμολογία και έτσι όσοι είναι διοριστέοι, είτε είναι ήδη διορισμένοι, είτε θα διοριστούν με την αναμόρφωση του αρχικού πίνακα και την κατάρτιση του νέου πίνακα, θα διοριστούν και δεν θα θιγούν αυτοί οι οποίοι ήδη εργάζονται, διότι εθεωρήθησαν με τον αρχικό πίνακα επιτυχόντες.
      Λοιπόν, εμείς με τη νομοθετική αυτή ρύθμιση, η οποία θα καταλάβει και αυτούς που δεν προσέφυγαν στη διοικητική δικαιοσύνη, αίρουμε τις αδικίες. Δηλαδή, ο πίνακας δεν θα λάβει υπόψη του τις αντισυνταγματικές διατάξεις, θα καταρτιστεί εξ αρχής και έτσι όσοι θα ήσαν διοριστέοι, αν δεν είχαν εφαρμοστεί και δεν είχαν ληφθεί υπόψη οι αντισυνταγματικές διατάξεις, θα διοριστούν.
      Νομίζω ότι με αυτήν τη ρύθμιση αίρονται όλες οι αδικίες και δίδεται τελικά μία ρύθμιση σύμφωνη με το Σύνταγμα και τη δικαιοσύνη.
      ΠΡΟΕΔΡΕΥΩΝ (Γεώργιος Σούρλας): Ο ερωτών  Βουλευτής κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ εγώ σας ζητώ καθαρή λύση. Μια νομοθετική ρύθμιση η οποία όλους τους επιτυχόντες του διαγωνισμού του ’98 στον ΑΣΕΠ να τους προσλάβει. Εγώ, σήμερα, θα σας μιλήσω με τη δική σας φωνή το έτος 2002 στις 13 Σεπτεμβρίου. Ακούστε τι λέει η σημερινή πολιτική ηγεσία του Υπουργείου σας: «Πρόκειται για δυόμισι χιλιάδες το πολύ άτομα τα οποία πέτυχαν διαφανώς και αξιοκρατικώς σε διαγωνισμό του ΑΣΕΠ το 1998 και δεν προσελήφθησαν. Και ζητούμε» -εσείς τα λέγατε- «όχι τακτοποίηση αλλά αντιθέτως το απόλυτα σύμφωνο με το Σύνταγμα και την αρχή της αξιοκρατίας». Και περαιτέρω στις 24 Απριλίου του 2002 -έχω την υπογραφή σας εδώ, κύριε Υφυπουργέ,- ρωτούσατε τον τότε αρμόδιο Υπουργό: «Πρόκειται να υπάρξει άμεση ρύθμιση ούτως ώστε να καταστεί εφικτός ο διορισμός των επιτυχόντων στο διαγωνισμό του ΑΣΕΠ το 1998, όπως έγινε με τους επιτυχόντες του διαγωνισμού του 1995 που δικαιώθηκαν στα δικαστήρια και προσελήφθησαν με νομοθετική ρύθμιση;».
    Πρόκειται για μια ταλαιπωρία νέων ανθρώπων με αυξημένα προσόντα οι οποίοι είναι επιτυχόντες και οι οποίοι δεν έχουν διοριστεί από την προηγούμενη κυβέρνηση παρά το Σύνταγμα. Έχετε δεσμευτεί και ορθώς είχατε δεσμευτεί τότε και από εσάς περιμένω αυτήν την ευθεία, την καθαρή ρύθμιση όπως ευθέως και καθαρά την προσδιορίζατε το έτος 2002 αλλά και αμέσως μετά και το έτος 2003.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, δεν διαφωνούμε σε τίποτα. Οι επιτυχόντες θα τακτοποιηθούν. Η διάσταση είναι τι θεωρείτε εσείς επιτυχόντες και τι θεωρεί η νομοθεσία του ΑΣΕΠ επιτυχόντες.
      ΦΩΤΗΣ ΚΟΥΒΕΛΗΣ: Αυτό που λέγατε εσείς.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτά που λέγαμε θα γίνουν. Αν διαβάσετε το τι είπα ως εισηγητής στο ν. 3051/2002 θα δείτε ότι είναι αυτά τα οποία λέω σήμερα. Τι λέμε εκεί. Υπάρχουν δυσλειτουργίες, υπάρχον ανισορροπίες, υπάρχουν αδικίες κατά τη διεξαγωγή του διαγωνισμού  οι οποίες οφείλονται στο γεγονός ότι ήταν υποχρεωμένοι οι υποψήφιοι να δηλώσουν μια προτίμηση για κάθε νομαρχία και μέχρι δέκα φορείς, πράγμα το οποίο οδηγούσε να είναι διοριστέοι σε μια νομαρχία με τετρακόσια σαράντα ένα μόρια και σε άλλη νομαρχία με επτακόσια εβδομήντα ένα μόρια να μην είναι διοριστέοι.
    Επίσης είπαμε τότε, στις θέσεις διοικητικού, ή οικονομικού, ή λογιστικού, ή δακτυλογράφων να μην είναι πενήντα-πενήντα ανάλογα αν είναι ειδικό λύκειο ή αν είναι γενικό λύκειο διότι και εκεί οδηγούμεθα σε αδικίες, να διορίζονται υποψήφιοι με μικρότερη βαθμολογία. Ήρθε, λοιπόν, η Ολομέλεια του Συμβουλίου της Επικρατείας και είπε, αυτά είναι άδικα, αυτά είναι αντισυνταγματικά, αντίκεινται στην αρχή της αξιοκρατίας η οποία απορρέει από το άρθρο 5, αντίκεινται στην δημοκρατική αρχή της ισότητας και εγώ αυτές τις διατάξεις τις κρίνω αντισυνταγματικές και ανέπεμψε στο Γ΄ τμήμα να κρίνει επί της ουσίας.
      Ερχόμαστε, λοιπόν, εμείς και τι λέμε; Αυτά που λέγαμε και τότε, οι επιτυχόντες θα τακτοποιηθούν. Και ποιοι είναι επιτυχόντες; Αυτοί που παίρνουν τη βάση είναι, κύριε Κουβέλη, οι επιτυχόντες ή αυτοί οι οποίοι είναι μέσα στον κύκλο των διοριστέων δηλαδή μέσα στον κύκλο των προκηρυχθεισών θέσεων; Και λέμε. Ήταν η προκήρυξη για δύο χιλιάδες τριακόσιες ογδόντα τρεις θέσεις. Λέμε, λοιπόν, εφαρμόζουμε αυτό που λέει η Ολομέλεια του Συμβουλίου της Επικρατείας και ξαναφτιάχνουμε τον πίνακα να δούμε ποιοι είναι οι επιτυχόντες χωρίς τις αντισυνταγματικές διατάξεις. Εγώ δε μπαίνω σε αριθμούς, διότι η δικαιοσύνη, κύριε Κουβέλη, το ξέρετε καλύτερα από εμένα με την διπλή σας ιδιότητα την τιμητική, δεν μπαίνει σε αριθμούς.
      Η δικαιοσύνη ίσταται σε άλλες σφαίρες, πάνω από αριθμούς και μεγέθη. Και λέμε λοιπόν: Όσοι είναι αυτοί -θα είναι δύο χιλιάδες, θα είναι δυόμισι χιλιάδες, θα είναι εννιά χιλιάδες- οι οποίοι θα είναι επιτυχόντες με την κείμενη νομοθεσία του ΑΣΕΠ, αυτοί θα διοριστούν και, επιπλέον, είτε προσέφυγαν στη δικαιοσύνη είτε δεν προσέφυγαν.
      Επίσης αυτοί οι οποίοι είναι ήδη διορισμένοι εδώ και πέντε χρόνια και εργάζονται να μην πεταχτούν έξω, διότι αν δεν φέρουμε αυτήν τη νομοθετική ρύθμιση, ανασυντασσομένου του πίνακος, όσοι δεν περιλαμβάνονται στον κύκλο των διοριστέων, θα χάσουν τη δουλειά τους.
      Δεν θέλουμε, λοιπόν, να χάσουν τη δουλειά τους.
      ΦΩΤΗΣ ΚΟΥΒΕΛΗΣ: Ούτε εγώ θέλω να χάσει κανείς τη δουλειά του.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ούτε εσείς θέλετε να χάσουν τη δουλειά τους. Αυτοί δεν θα θιγούν και όσοι επιπλέον, όσες χιλιάδες και να είναι αυτοί οι άλλοι, θα τακτοποιηθούν. Λοιπόν, δεν αίρουμε τις αδικίες; Όσοι είναι επιτυχόντες θα τακτοποιηθούν.
      Συνεπώς στη βάση μας δεν διαφωνούμε, κύριε Κουβέλη. Διαφωνούμε μόνο στους αριθμούς. Όσοι και να είναι, ακόμα και αν είναι πέντε χιλιάδες, θα τακτοποιηθούν. Έξι χιλιάδες θα είναι; Πεντακόσιοι θα είναι; Θα τακτοποιηθούν. Διότι αν πάμε σε άλλες λύσεις, προσέξτε, υπάρχει και η αρχή της ισότητας και της δημοκρατικότητας. Δηλαδή όλοι οι Έλληνες δεν έχουν το δικαίωμα της προσβάσεως στα δημόσια αξιώματα και στις δημόσιες θέσεις;
      ΦΩΤΗΣ ΚΟΥΒΕΛΗΣ: Δεν λέμε εμείς το αντίθετο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Επίσης δεν πρέπει ο καθένας να καταλαμβάνει θέση στο δημόσιο και στον ευρύτερο δημόσιο τομέα, σύμφωνα με την αξία του και την ικανότητά του, χωρίς αποκλεισμούς και χωρίς διακρίσεις;
      ΦΩΤΗΣ ΚΟΥΒΕΛΗΣ: Δεν είπαμε εμείς το αντίθετο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτό, λοιπόν, θα πρέπει να διέπει τη συμπεριφορά όλων μας. Ό,τι αδικία έγινε, εμείς θα την άρουμε με τη νομοθετική ρύθμιση που θα φέρουμε.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση των επικαίρων ερωτήσεων του δευτέρου κύκλου.
      Κύριε Υφυπουργέ Αγροτικής Ανάπτυξης και κύριοι Βουλευτές, δέχεστε να προηγηθεί η ερώτηση που απευθύνεται στο Υπουργείο Οικονομίας και Οικονομικών;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφωνεί.
      Εισερχόμαστε στη συζήτηση της με αριθμό 388/8-11-2004 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργός Οικονομίας και Οικονομικών, σχετικά με τη λήψη μέτρων ενίσχυσης των μικρομεσαίων επιχειρήσεων κλπ.
      Η ερώτηση του κυρίου συναδέλφου έχει ως εξής:
      «Οι πρόσφατες δηλώσεις του Διοικητή της Εθνικής Τράπεζας Ελλάδας, κ. Τ. Αράπογλου, θέτουν ένα μείζον πολιτικό ζήτημα. Και τούτο γιατί, ενώ η Κυβέρνηση υποστηρίζει ότι οι μικρές και μεσαίες επιχειρήσεις αποτελούν τη «ραχοκοκαλιά» της οικονομίας και πρέπει να ενισχυθούν, ο διοικητής του μεγαλύτερου πιστωτικού ιδρύματος της χώρας, δηλώνει την πλήρη αντίθεσή του σ’ αυτήν την πολιτική.
      Κατόπιν τούτου, ερωτάται ο κύριος Υπουργός:
      1) Ποια πολιτική θα εφαρμόζει η Εθνική Τράπεζα; Εκείνη της ενίσχυσης των μικρομεσαίων επιχειρήσεων ή εκείνη της επιτάχυνσης της καταστροφής τους, όπως εμφανίζεται να πιστεύει ο διοικητής της Εθνικής Τράπεζας και με ποια συγκεκριμένα μέτρα πολιτικής προτίθεται η Κυβέρνηση να υλοποιήσει την πολιτική της για τις μικρές και μεσαίες επιχειρήσεις;
      2) Προτίθεται η Κυβέρνηση να δημιουργήσει ή να ενθαρρύνει τη δημιουργία Τραπεζών ειδικού σκοπού και στα πλαίσια αυτά τη δημιουργία Τράπεζας, π.χ. για μικρομεσαίες επιχειρήσεις, Τοπική Αυτοδιοίκηση, τοπική και περιφερειακή ανάπτυξη; Προτίθεται η Κυβέρνηση να αξιοποιήσει στην κατεύθυνση αυτή τα υφιστάμενα ιδρύματα (Ταχυδρομικό Ταμιευτήριο, Ταμείο Παρακαταθηκών και Δανείων);»
      Ο Υπουργός Οικονομίας και Οικονομικών έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, κύριε συνάδελφε, ευχαριστώ πάρα πολύ που μας δίνετε την ευκαιρία να μοιραστούμε κάποιες σκέψεις και πρωτοβουλίες για τις μικρομεσαίες επιχειρήσεις. Θα μου επιτρέψετε, όμως, στο πρώτο ήμισυ του πρώτου σας ερωτήματος να μην απαντήσω διότι εγώ δεν εκπροσωπώ την Εθνική Τράπεζα. Η Εθνική Τράπεζα είναι αρμόδια να απαντήσει για το ποια θα είναι η πολιτική της.
      Είμαι όμως αρμόδιος, σαφέστατα, να σας απαντήσω για την πολιτική αυτής της Κυβερνήσεως, όσον αφορά στις μικρομεσαίες επιχειρήσεις. Λέτε πάρα πολύ σωστά -και το λένε όλοι- ότι η μικρομεσαία επιχείρηση στην Ελλάδα είναι η «ραχοκοκαλιά» της οικονομίας, αλλά και της κοινωνίας. Όλοι το λένε, λίγοι το εννοούνε. Εμείς είμαστε απ’ αυτούς που το λένε και το εννοούνε και η απόδειξη είναι ότι πρώτα απ’ όλα φέραμε το νόμο για τα πανωτόκια, ο οποίος ανακούφισε πολλές χιλιάδες επιχειρήσεις οι οποίες βρίσκονταν στο χείλος του γκρεμού. Δυστυχώς αυτός ο νόμος ήρθε πολύ αργά για να σώσει και επιχειρήσεις οι οποίες χάθηκαν από την ατολμία προηγουμένων κυβερνήσεων.
      Δεύτερον, για πρώτη φορά εντάσσουμε στα κοινοτικά κονδύλια μικρομεσαίες επιχειρήσεις του εμπορίου. Το εμπόριο μέχρι σήμερα, από ιδεολογικές προκαταλήψεις άλλων εποχών, εξαιρείτο από τα κοινοτικά κονδύλια. Άρα μερικές εκατοντάδες χιλιάδες μικρομεσαίες επιχειρήσεις του εμπορίου δεν είχαν καμία υποστήριξη.
      Τρίτον, στο νέο κύκλο για τις μικρομεσαίες επιχειρήσεις του Γ΄ Κοινοτικού Πλαισίου Στήριξης δίνουμε 20% περισσότερα κονδύλια -γύρω στα τριακόσια εκατομμύρια ευρώ- για μικρομεσαίες επιχειρήσεις από ό,τι δίνονταν μέχρι σήμερα.
      Επίσης οι διαδικασίες οι οποίες ακολουθούνται για την ένταξη μικρομεσαίων επιχειρήσεων στον επόμενο κύκλο του Γ΄ Κοινοτικού Πλαισίου Στήριξης για μικρομεσαίες επιχειρήσεις, είναι κλάσμα των διαδικασιών που απαιτούντο μέχρι σήμερα.
      Επίσης θέλω να σας πω ότι μέσα από μία πρωτοβουλία και στα πλαίσια του αναπτυξιακού νόμου, ο οποίος θα έλθει στη Βουλή για συζήτηση και ψήφιση πολύ σύντομα, υπάρχει ειδική μεταχείριση προς όφελος των μικρομεσαίων επιχειρήσεων, οι οποίες θα υποστηριχτούν μ’ ένα αυξημένο ποσοστό επιχορηγήσεων, εφόσον εντάσσονται στον αναπτυξιακό νόμο. Αυτό δεν εξαντλεί σαφέστατα τις πολιτικές μας για  τις μικρομεσαίες επιχειρήσεις. Αποτελεί, όμως, ένα δείγμα του πόσο νοιαζόμαστε στην πράξη και όχι στη θεωρία για τις μικρομεσαίες επιχειρήσεις.
      Όσον αφορά την ερώτησή σας, αν πρόκειται να δημιουργήσουμε τράπεζα για μικρομεσαίες επιχειρήσεις, δεν είναι στην πρόθεση της Κυβερνήσεως να δημιουργήσει κάποια κρατική τράπεζα, πέραν αυτών που υπάρχουν ήδη σήμερα στην αγορά, αλλά εκείνο το οποίο επισημαίνω, είναι ότι υπάρχει πια σε λειτουργία    -και καιρός ήταν- το Ταμείο Εγγυοδοσίας μικρών και πολύ μικρών επιχειρήσεων, το οποίο αναλαμβάνει τη στήριξη επιχειρήσεων οι οποίες θέλουν να δανειοδοτηθούν, αλλά δεν έχουν τα πάγια στοιχεία που απαιτούνται συχνά από το τραπεζικό σύστημα, για να μπορέσουν να πάρουν χορηγήσεις. Είμαι στη διάθεσή σας.
      Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Ιωάννης Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ευχαριστώ τον Υπουργό για την απάντησή του. Τα μέτρα τα οποία μας είπε ότι παίρνει η Κυβέρνηση, μας είναι γνωστά και είναι και προς της θετική κατεύθυνση.
      Κύριε Υπουργέ, το πρόβλημα το οποίο θέτω, είναι το εξής. Πέρα απ’ αυτά τα οποία θα κάνει η Κυβέρνηση για τις μικρομεσαίες επιχειρήσεις, ερωτώ αν μπορεί να κάνει κάτι σε ό,τι αφορά τη σχέση χρηματοπιστωτικού συστήματος, τραπεζικού συστήματος και μικρομεσαίων επιχειρήσεων. Διότι ό,τι και να κάνει μια κυβέρνηση, όπως λειτουργεί η οικονομία -το ξέρετε πολύ καλά- το χρηματοπιστωτικό σύστημα είναι βασικός παράγοντας. Η απάντησή σας, λοιπόν, υπαινίσσεται αδυναμία.
      Εκείνο το οποίο, λοιπόν, θέλω να πω και εγώ, είναι ότι οι τράπεζες, απ’ ό,τι αντιλαμβάνομαι, λειτουργούν με κερδοσκοπικά κριτήρια. Αν τους συμφέρει να δανειοδοτήσουν μια μικρομεσαία επιχείρηση, θα το κάνουν. Αν δεν τους συμφέρει, δεν θα το κάνουν.
      Υπ’ αυτήν την έννοια, λοιπόν, πιστεύω να συμφωνήσετε μαζί μου ότι υπάρχει διογκούμενο ένα πρόβλημα, ότι θα έχουμε υποχρηματοδότηση -έχουμε ήδη- ορισμένων τομέων, που οι μεν τράπεζες δεν τους θεωρούν πολύ ευνοϊκές περιπτώσεις, για την οικονομία και την κοινωνία όμως έχουν τεράστια σημασία. Είναι οι μικρές και μεσαίες επιχειρήσεις, είναι η αυτοδιοίκηση, είναι γενικότερα το πλέγμα της τοπικής ανάπτυξης.
      Υπ’ αυτήν την έννοια επιμένω ότι το πρόβλημα υπάρχει. Οδηγούμαστε, κατά τη δική μου άποψη, σ’ ένα είδος δικτατορίας μιας μικρής ομάδας τραπεζών, οι οποίες θα ελέγχουν όλο το φάσμα των χρηματοδοτήσεων. Άρα εγώ προτείνω στην Κυβέρνηση να το σκεφθεί.
      Τι έχει γίνει σε άλλες χώρες; Με κορμό και πυρήνα το Ταχυδρομικό Ταμιευτήριο και στη Γερμανία και στη Γαλλία έχουμε ενδιαφέρουσες εμπειρίες. Στη Γερμανία, απ’ ό,τι μου έχουν πει, συμμετέχει και η αυτοδιοίκηση, συμμετέχουν και άλλοι κοινωνικοί φορείς και το λεγόμενο πια Ταχυδρομικό Ταμιευτήριο λειτουργεί ως μία τράπεζα ενίσχυσης της τοπικής ανάπτυξης και των μικρών και μεσαίων επιχειρήσεων.
      Εμείς εισηγούμαστε γενικότερα να μελετήσει η Κυβέρνηση την αναγκαιότητα ύπαρξης τραπεζών ειδικού σκοπού και από κει πέρα βεβαίως είναι ένα θέμα το πώς μπορεί να συγκροτούν τέτοιες τράπεζες. Μία λύση, η πιο πρόσφορη, θα ήταν τα υφιστάμενα ιδρύματα, ιδίως το Ταμιευτήριο, ίσως και το Ταμείο Παρακαταθηκών και Δανείων, να αξιοποιηθούν προς μια τέτοια κατεύθυνση και όχι προς μία λογική ιδιωτικοποίησης, που επεδίωκε η προηγούμενη κυβέρνηση ή μια λογική όπως της δικής σας Κυβέρνησης, απλά να μπει στο Χρηματιστήριο και βλέπουμε. Αυτή είναι η άποψή μας και την προβάλλουμε με την ευκαιρία.
      Αν μου επιτρέπετε, θα ήθελα να κάνω και ένα πολιτικό σχόλιο. Σωστά λέτε ότι ο κ. Αράπογλου δεν είναι μέλος της Κυβέρνησης. Ο κόσμος, όμως, ρωτάει: Τον κ. Αράπογλου δεν τον διορίζει η Κυβέρνηση; Τον κ. Βουρλούμη στον ΟΤΕ δεν τον διορίζει η Κυβέρνηση;
      Διαμορφώνεται μια εικόνα, λοιπόν, όπου η Κυβέρνηση μιλάει για ήπια προσαρμογή και πρόσωπα που ασκούν κρίσιμους ρόλους, διορισμένα από την Κυβέρνηση, διατυπώνουν αντιλήψεις γενικότερα. Δεν θα τις σχολιάσω. Πάντως είναι σε άλλη λογική και σε άλλη κατεύθυνση. Και ο κόσμος λέει: Ή στημένο είναι ένα παιχνίδι -προετοιμάζονται λύσεις σκληρές, νεοφιλελεύθερες- ή αν δεν συμβαίνει αυτό, κύριε Υπουργέ, πρέπει να απαντάτε στο περιεχόμενο των απόψεων, αν βέβαια διαφωνείτε. Εκτός και αν συμφωνείτε.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Φώλιας έχει το λόγο να δευτερολογήσει.
ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ πολύ, κύριε συνάδελφε.
    Κατ’ αρχήν θέλω να σας ευχαριστήσω θερμά για τις προτάσεις σας και για τις σκέψεις σας, τις οποίες σας διαβεβαιώ, όπως τις διατυπώσατε, θα τις αξιολογήσουμε για να δούμε τι από αυτές μπορούμε να αξιοποιήσουμε. Το ενδιαφέρον σας για τις μικρομεσαίες δεν είναι ούτε λιγότερο ούτε περισσότερο από το δικό μας. Και σ’ αυτό θέλω να συνεννοούμαστε.
    Θέλω, λοιπόν, να σας ευχαριστήσω, αν και οι δικές μας τραπεζικές δομές στο χώρο του δημοσίου, όπως είναι το Ταχυδρομικό Ταμιευτήριο ή το Παρακαταθηκών και Δανείων, σε άλλη βάση ξεκίνησαν και λειτουργούν σε σχέση με άλλες χώρες, τις οποίες αναφέρατε. Αυτό, όμως, δεν σημαίνει ότι δεν θα κοιτάξουμε να αξιοποιήσουμε οποιαδήποτε δυνατότητα υπάρχει, γιατί μας νοιάζει πραγματικά η μικρομεσαία επιχείρηση να στηριχθεί, για να αναπτυχθεί. Δεν φοβόμαστε να τις βγάλουμε στον ανταγωνισμό, αρκεί να πατάνε σε γερά πόδια και σε υγιείς βάσεις. Και να είστε βέβαιος ότι θα κάνουμε ό,τι μπορούμε προς την κατεύθυνση αυτή.
    Όσο δε αφορά το σχόλιό σας σχετικά με το Διοικητή της Εθνικής Τράπεζας, δεν αρνείται κανείς ότι το δημόσιο σαν κύριος μέτοχος κάποιων οργανισμών ή κάποιων δομών ορίζει το αφεντικό, ορίζει το διευθύνοντα σύμβουλο, το διοικητή ή τον πρόεδρο κάποιας εταιρίας. Αλλά βάζει κάποιον, ο οποίος θα κάνει τη διαχείριση και τη διοίκηση μιας εταιρίας με τον καλύτερο τρόπο, όχι κάποιον που θα είναι ανδρείκελο της κάθε κυβερνήσεως, που θα του λέει «πήγαινε από ’δω, πήγαινε από κει και κάνε αυτά που λέω». Γι’ αυτό ακριβώς και με βλέπετε απρόθυμο να σχολιάσω ή να αποτελέσω το συνήγορο οποιουδήποτε διοικητή κάποιου φορέα, που εκφράζει μια άποψη.
    Ευχαριστώ πάρα πολύ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν σε χώρους του κτηρίου της Βουλής, τριάντα ένας μαθητές και μαθήτριες και δύο συνοδοί από το 2ο Αρσάκειο Γυμνάσιο Αθηνών.
      Η Βουλή τους καλωσορίζει.
      (Χειροκροτήματα από όλες τις πτέρυγες)
    Τους πληροφορούμε ότι βρισκόμαστε στη διαδικασία του κοινοβουλευτικού ελέγχου, όπου παρίστανται οι ερωτώμενοι Υπουργοί και οι ερωτώντες Βουλευτές. Σε λίγο θα αρχίσει η διαδικασία της νομοθετικής εργασίας.
      Εισερχόμαστε τώρα στη συζήτηση της πρώτης επίκαιρης ερώτησης με αριθμό 389/8-11-2004 του Βουλευτή του Πανελλήνιου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικά με τον εντοπισμό της καρκινογόνου ουσίας διοξίνης σε γάλα ολλανδικών κτηνοτροφικών μονάδων, τη λήψη μέτρων προστασίας των καταναλωτών κλπ.
      Η επίκαιρη ερώτηση του κ. Χατζημιχάλη έχει ως εξής:
      «Μπροστά στον κίνδυνο νέας διατροφικής κρίσης βρίσκεται η Ευρώπη μετά την ανακοίνωση του Υπουργείου Γεωργίας της Ολλανδίας για τον εντοπισμό της καρκινογόνου ουσίας διοξίνης σε γάλα ολλανδικών κτηνοτροφικών μονάδων. Όπως έγινε γνωστό, η διοξίνη προέρχεται από ζωοτροφές που διέθεσε η καναδική εταιρεία McCain.
      Σε μια γενικόλογη ανακοίνωσή του ο Υφυπουργός Αγροτικής Ανάπτυξης και Τροφίμων δηλώνει ότι το Υπουργείο «παρακολουθεί το θέμα αναμένοντας τα επίσημα αποτελέσματα των εργαστηριακών εξετάσεων, καθώς και τις αποφάσεις της Ευρωπαϊκής Ένωσης. Παράλληλα, ελέγχονται όλες οι εισαγωγές γάλακτος και κρεάτων».
      Επειδή η ανησυχία των καταναλωτών εντείνεται, επειδή τα εισαγόμενα από την Ολλανδία γαλακτοκομικά προϊόντα κατέχουν σημαντική θέση στην ελληνική αγορά, επειδή οι έλεγχοι για διοξίνες γίνονται μόνο σε εξειδικευμένα εργαστήρια, επειδή η άμεση αντίδραση της Κυβέρνησης είναι επιβεβλημένη σε τέτοιες περιπτώσεις, ερωτάται ο κύριος Υπουργός:
      Γιατί δεν σταματά άμεσα τις εισαγωγές από την Ολλανδία των γαλακτοκομικών προϊόντων και του κρέατος, έως ότου ολοκληρωθούν οι αναγκαίοι έλεγχοι;
      Γιατί δεν δεσμεύει όσα από αυτά τα προϊόντα κυκλοφορούν ήδη στην ελληνική αγορά και ποιες είναι οι ποσότητες των «υπόπτων» αυτών προϊόντων που εισήχθησαν στη χώρα μας;»
      Ο Υφυπουργός κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, στις 3-11-2004 οι υπηρεσίες μας έλαβαν μέσω του συστήματος ταχείας ανταλλαγής πληροφοριών -είναι ένα σύστημα ενδοευρωπαϊκό μεταξύ των κτηνιατρικών υπηρεσιών- μήνυμα όπου αναφερόταν ότι το Ολλανδικό Υπουργείο Γεωργίας έκλεισε εκατόν σαράντα κτηνοτροφικές μονάδες μετά από τον εντοπισμό της καρκινογόνου ουσίας διοξίνης σε γάλα που προερχόταν από δύο αγροκτήματα. Σήμερα έχουν κλείσει περίπου διακόσιες κτηνοτροφικές μονάδες στην Ολλανδία, στο Βέλγιο και στη Γερμανία.
    Όλες οι παραπάνω κτηνοτροφικές μονάδες χρησιμοποιούσαν για την τροφή των ζώων ένα προϊόν πατάτας, το οποίο ήταν μολυσμένο με διοξίνη. Το κλείσιμο δε των κτηνοτροφικών μονάδων ήταν ένα προληπτικό μέτρο, διότι ήθελαν να εξετάσουν αν και άλλες τροφές είχαν μολυνθεί με διοξίνη και αν η μόλυνση -και αυτό είναι το σημαντικότερο- είχε περάσει στην αλυσίδα διατροφής.
      Πρέπει να πούμε ότι μόλις πληροφορηθήκαμε το γεγονός αυτό, άμεσα λάβαμε μέτρα που περιελάμβαναν εργαστηριακούς ελέγχους σε ολλανδικά προϊόντα παραγωγής τα οποία διακινήθηκαν στην Ελλάδα, μετά την 3η Αυγούστου 2004, έτσι ώστε να αποτραπεί και ο παραμικρός κίνδυνος να εισέλθουν επικίνδυνα για τη δημόσια υγεία προϊόντα στη διατροφική αλυσίδα της χώρας μας.
      Παράλληλα η ελληνική Κυβέρνηση βρισκόταν και βρίσκεται σε συνεχή επικοινωνία με τα αρμόδια Υπουργεία της Γερμανίας, της Ολλανδίας και του Βελγίου, προκειμένου να έχουμε μία συνεχή ενημέρωση για τα αποτελέσματα των δικών τους μετρήσεων.
      Τις τελευταίες μέρες ο ΕΦΕΤ, εντείνοντας τους ελέγχους, έχει λάβει ικανοποιητικό αριθμό δειγμάτων προς εξέταση, τα οποία έχουν αποσταλεί στο «ΔΗΜΟΚΡΙΤΟ». Μέχρι τώρα, λοιπόν, πρέπει να πούμε ότι δεν υπάρχει καμία ένδειξη για εισαγωγή μολυσμένου γάλακτος στη χώρα μας.
      Το Υπουργείο Αγροτικής Ανάπτυξης και Τροφίμων, που είναι αρμόδιο για ελέγχους στην εισαγωγή ζωοτροφών και την επιτήρηση των ελληνικών κτηνοτροφικών εκμεταλλεύσεων, διαβεβαιώνει ότι δεν έγινε ούτε γίνεται καμία εισαγωγή ζωοτροφών από τη Γερμανία, την Ολλανδία και το Βέλγιο. Εισάγονται μόνο συμπληρώματα ζωοτροφών, τα οποία δεν είναι ύποπτα και επικίνδυνα για τη μόλυνση των εγχώριων ζωοτροφών και της τροφικής αλυσίδας.
      Όσον αφορά το ερώτημα που αφορά το γιατί δεν σταματούν άμεσα οι εισαγωγές των γαλακτοκομικών προϊόντων και του κρέατος από την Ολλανδία, είναι γνωστό ότι μέχρι σήμερα καμία χώρα της Ευρωπαϊκής Ένωσης, αλλά ούτε και η ίδια η Επιτροπή, έχει λάβει μονομερή μέτρα, αλλά και ούτε έχουν απαγορεύσει την εισαγωγή προϊόντων από την Ολλανδία. Αντίθετα τα αποτελέσματα του Υπουργείου Γεωργίας της Ολλανδίας αναφέρουν κατηγορηματικά ότι στα δείγματα που έχουν αναλυθεί, η ύπαρξη διοξινών ήταν στα πλαίσια που προβλέπονται από την κοινοτική νομοθεσία. 
      Όσον αφορά τον τρόπο ελέγχου των εισαγωγών από ευρωπαϊκές χώρες, είναι γνωστό ότι ο έλεγχος πραγματοποιείται στον τόπο αποστολής των προϊόντων -αποθήκες, αγορές- από τις υπηρεσίες των Νομαρχιακών Αυτοδιοικήσεων και από τον ΕΦΕΤ.
      Κατά συνέπεια, προς το παρόν δεν συντρέχει λόγος ανησυχίας. Οι έλεγχοι έχουν ενταθεί από το Υπουργείο Αγροτικής Ανάπτυξης και Τροφίμων και από τον ΕΦΕΤ και αντιμετωπίζουμε αυτό το θέμα με μεγάλη υπευθυνότητα, όπως και κάθε άλλο θέμα το οποίο αφορά τη διατροφική μας αλυσίδα.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών Βουλευτής κ. Φώτης Χατζημιχάλης.
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
      Κύριε Υφυπουργέ, οι αντιφατικές δηλώσεις που είχατε κάνει μέχρι σήμερα, αλλά και η σημερινή σας απάντηση, πιστεύω ότι επιτείνουν το πρόβλημα και την ανησυχία στους Έλληνες καταναλωτές. Και θέλω να είμαι πολύ συγκεκριμένος.
      Είπατε ότι στις 3 Νοεμβρίου ενημερωθήκατε από σύστημα alert, σύστημα ταχείας προειδοποίησης. Στο δελτίου Τύπου που βγάλατε στις 3 Νοεμβρίου, λέτε ότι το πληροφορηθήκατε από διεθνή μέσα. Υποθέτω ότι εννοείτε το σύστημα alert, αν και η δήλωσή σας δεν σημαίνει αυτό. Όμως λέτε κάτι πολύ σημαντικό. Λέτε ότι παρακολουθείτε το θέμα και ότι ελέγχονται όλες οι εισαγωγές γάλακτος και κρεάτων. Όλες οι εισαγωγές!
      Δυστυχώς την επόμενη μέρα, κύριε Υφυπουργέ -και λυπάμαι που το λέω- ο Υπουργός σας -για να χρησιμοποιήσω μία έκφραση της καθομιλουμένης- «σας άδειασε» στην κυριολεξία, γιατί σε ανακοίνωσή του στις 4 Νοεμβρίου λέει ότι το Υπουργείο Γεωργίας είναι αρμόδιο μόνο για τους ελέγχους στις ζωοτροφές και ότι τους υπόλοιπους ελέγχους τους κάνουν άλλες υπηρεσίες, ο ΕΦΕΤ και η Νομαρχιακή Αυτοδιοίκηση.
      Μέσα σε μία μέρα, λοιπόν, υπάρχει μία αντίφαση ανάμεσα στη δήλωσή σας και τη δήλωση του Υπουργού. Την επόμενη μέρα ο αρμόδιος, κατά τον Υπουργό Γεωργίας, Πρόεδρος του ΕΦΕΤ κ. Κατσαρός βγήκε και εξακολουθεί να βγαίνει μέχρι σήμερα και να ζητά από τους καταναλωτές για δέκα μέρες να μην καταναλώνουν τρόφιμα, γαλακτοκομικά προϊόντα προερχόμενα από την Ολλανδία.
      Και εγώ ρωτάω γιατί η Κυβέρνηση δεν παίρνει μέτρα, γιατί δεν συντονίζεται η Κυβέρνηση στην αντιμετώπιση ενός διατροφικού σκανδάλου, μιας διατροφικής κρίσης, παρά αφήνετε τον έλεγχο, όποτε γίνει και όποτε βγει ο έλεγχος αυτός από τα εργαστήρια, στην Ολλανδία και στις άλλες χώρες από τη μία και στον ΕΦΕΤ από την άλλη και στη διακριτική ευχέρεια των καταναλωτών;
      Έπρεπε να κάνετε κάτι άλλο, κύριε Υφυπουργέ. Έπρεπε να μην περιμένετε μέτρα της Ευρωπαϊκής Ένωσης. Μπορούσατε να πάρετε μονομερή μέτρα και να μη φοβηθείτε το κόστος, γιατί ξέρω ότι θα είχε κόστος να πάρετε μονομερή μέτρα. Αλλά μπροστά στην προστασία της υγείας των Ελλήνων καταναλωτών, ιδιαίτερα των παιδιών μας, μιας ευαίσθητης ηλικίας, δεν μπορεί να κυριαρχεί οποιαδήποτε οικονομική σκοπιμότητα ή οποιοδήποτε οικονομικό συμφέρον.
      Ήταν μία δύσκολη απόφαση, που έπρεπε να την πάρετε. Έπρεπε να μπλοκάρετε τις εισαγωγές των ολλανδικών προϊόντων, έπρεπε να δεσμεύσετε τα προϊόντα που κυκλοφορούν και σήμερα στην αγορά, κύριε Υπουργέ, να ολοκληρώσετε τους ελέγχους και αφού διαπιστώσετε ότι δεν υπάρχει πρόβλημα διοξίνης, τότε να επιτραπεί η κυκλοφορία τους και πάλι στην αγορά με ψυχραιμία, χωρίς να διαταραχτούν οι εμπορικές σχέσεις, χωρίς να υπάρξει πανικός στους καταναλωτές, αλλά και με ευθύνη για την αντιμετώπιση ενός σοβαρού προβλήματος.
      Αντί γι’ αυτό, εσείς κάνετε αντιφατικές δηλώσεις επιτείνοντας τη σύγχυση. Δεν μπορεί να συντονιστεί το Υπουργείο Αγροτικής Ανάπτυξης και Τροφίμων με το Υπουργείο Ανάπτυξης; Αλήθεια, εάν εσείς είστε μόνο υπεύθυνοι για τον έλεγχο των ζωοτροφών, τότε γιατί όλη εκείνη η θεσμική παρέμβαση μετονομοσίας του Υπουργείου Γεωργίας σε Υπουργείο Αγροτικής Ανάπτυξης και Τροφίμων; Όταν αναφέρεστε στα τρόφιμα, φαντάζομαι ότι δεν αναφέρεστε στις ζωοτροφές. Επομένως έχετε μία σημαντική ευθύνη. Γιατί, λοιπόν, οι αντιφατικές δηλώσεις; Γιατί η μεταφορά της ευθύνης; Όχι από εσάς!
      Εσείς πολύ σωστά είπατε ότι ελέγχουμε. Δεν ελέγχετε βέβαια, αλλά σωστά τοποθετηθήκατε. Σας άδειασε ο Υπουργός σας -το λέω με λύπη- και μετέφερε την ευθύνη στον ΕΦΕΤ. Και ο ΕΦΕΤ τι λέει στους Έλληνες καταναλωτές; Εμείς κάνουμε ελέγχους, θα δούμε τα αποτελέσματα και θα σας ενημερώσουμε, αλλά εν τω μεταξύ εσείς μην τρώτε. Ξέρουν οι Έλληνες καταναλωτές ποια είναι αυτά τα προϊόντα που πρέπει να καταναλώνουν ή όχι, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να δευτερολογήσει. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχάς, πρέπει να πω ότι ουδεμία αντιφατική δήλωση υπήρξε. Βγήκαμε και είπαμε, εκφράζοντας συνολικά την Κυβέρνηση, μόλις πληροφορηθήκαμε το γεγονός, πολύ γρήγορα, ότι προχωρούμε άμεσα σε ελέγχους. Και αυτό γίνεται. Ουδεμία αντιφατική δήλωση υπήρξε! Και βέβαια δεν θα οδηγηθούμε σε απομόνωση, δεν θα οδηγηθούμε σε ρήξη με τις άλλες χώρες της Ευρωπαϊκής Ένωσης, όταν μέχρι στιγμής δεν υπάρχει κανένα στοιχείο ούτε από τους ελέγχους που γίνονται, αλλά ούτε και από τα στοιχεία που δίνει το υπεύθυνο Υπουργείο Γεωργίας της Ολλανδίας για ύπαρξη διοξινών στα τρόφιμα. Εφόσον, λοιπόν, δεν υπάρχει πρόβλημα, εσείς μας λέτε να κλείσουμε τα σύνορα της χώρας. Θέλω να σας ρωτήσω: Το κάνατε ποτέ εσείς αυτό, το οποίο ζητάτε από εμάς; Ουδέποτε το κάνατε!
      ΦΩΤΗΣ ΧΑΤΖΗΜΙΧΑΛΗΣ: Το κάναμε στις τρελές αγελάδες, στη σπογγώδη εγκεφαλοπάθεια.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πέρα από αυτό θέλω να σας πω, κύριε Χατζημιχάλη -διότι εσείς περάσατε από το Υπουργείο Γεωργίας και θα έπρεπε να γνωρίζετε- ότι το Υπουργείο Γεωργίας πραγματοποιεί ελέγχους σε εισαγόμενα τρόφιμα από τρίτες χώρες. Και πρέπει να ξέρετε ότι την τελευταία περίοδο έχουν ενταθεί σε μεγάλο βαθμό οι έλεγχοι αυτοί. Θα έπρεπε να ξέρετε ότι έχουμε εκδώσει πρόσθετα υγειονομικά μέτρα για ελέγχους προϊόντων, όπως είναι το σκληρό σιτάρι, όπως είναι οι πατάτες, το κρασί, το καλαμπόκι. Πρόσφατα τρεισήμισι τόνους ιχθυάλευρα τα στείλαμε πίσω. Πρόσφατα καταστρέψαμε εκατόν δέκα τόνους μέλι από τη Βουλγαρία, εκατό σαράντα τόνους από την Τουρκία, δεκαεπτά τόνους τυριά, κρέας, γάλα και αυτά όλα με ελέγχους που έκανε το Υπουργείο Αγροτικής Ανάπτυξης και Τροφίμων.
      Βέβαια θέλω να πω ότι ο ΕΦΕΤ πραγματοποιεί ελέγχους στα τρόφιμα σε διοξίνες και έχει ένα ολόκληρο πρόγραμμα ελέγχων, το οποίο συνεχίζεται και με βάση το οποίο δεν βρέθηκαν διοξίνες. Κατά συνέπεια το να κινδυνολογούμε και να δημιουργούμε προβλήματα στο καταναλωτικό κοινό, δεν πιστεύω ότι προσφέρει στην ελληνική γεωργία.
      Θεωρώ λοιπόν, όπως είπα, ότι έχουμε εντείνει τους ελέγχους, ότι στα διατροφικά θέματα δείχνουμε πολύ μεγάλη υπευθυνότητα. Και βέβαια αυτό που είπατε για το Υπουργείο Αγροτικής Ανάπτυξης και Τροφίμων, είναι  ένα πολύ μεγάλο βήμα και προχωρούμε στην υλοποίησή του. Δεν μπορέσαμε μέχρι τώρα να προχωρήσουμε με γρήγορα βήματα, διότι υπήρχαν οι Ολυμπιακοί Αγώνες και δεν θελήσαμε να δημιουργήσουμε οποιαδήποτε αναστάτωση όσον αφορά τους ελέγχους των τροφίμων, όμως να είστε σίγουροι ότι αυτό το οποίο δεν τολμήσατε να κάνετε εσείς, δηλαδή να έρθουν τα τρόφιμα στο Υπουργείο Αγροτικής Ανάπτυξης και Τροφίμων, που αποτελούν μία συνέχεια των ελέγχων που γίνονται, σύντομα θα γίνει.
	ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, η Βουλευτής κ. Άννα Διαμαντοπούλου ζητά άδεια απουσίας μίας μέρας στο εξωτερικό. 
	Εγκρίνει η Βουλή;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε, τη ζητηθείσα άδεια.
	Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Κοινωνικής Αλληλεγγύης: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις».
     Στη χθεσινή συνεδρίαση ψηφίστηκε το Νομοσχέδιο επί της αρχής. Στη σημερινή συνεδρίαση θα συζητηθούν τα άρθρα του νομοσχεδίου. Με απόφαση του Σώματος, οι εγγεγραμμένοι στη συζήτηση επί της αρχής οι οποίοι δεν μίλησαν στη χθεσινή συνεδρίαση, θα μιλήσουν επί των άρθρων, με κάποια ανοχή, αφού προηγηθούν οι ομιλίες των εισηγητών. Στη διάρκεια της ομιλίας των εισηγητών θα γίνουν οι εγγραφές των συναδέλφων για να μιλήσουν επί των άρθρων.
     Το νομοσχέδιο έχει τριάντα ένα άρθρα, τα οποία συζητήθηκαν στη Διαρκή  Επιτροπή σε δύο ενότητες. Άρθρο 1 μέχρι 18 και άρθρο 19 μέχρι 31. Υπάρχει επίσης μία εμπρόθεσμη βουλευτική τροπολογία. Προτείνεται να γίνει η συζήτηση όλων των άρθρων σε μία ενότητα.
     Συμφωνεί το Σώμα:
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε η συζήτηση όλων των άρθρων να γίνει σε μία ενότητα.
     ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, εμείς επί της αρχής δεν θα μιλήσουμε;
     ΠΡΟΕΔΡΕΥΩΝ (Γεώργιος Σούρλας): Βεβαίως. Όσοι είστε εγγεγραμμένοι από χθες -και είστε, κύριε Οικονόμου, τρίτος στη σειρά- θα μιλήσετε, αφού όμως προηγηθούν οι ομιλίες των εισηγητών.
     Ο κύριος Υπουργός έχει το λόγο.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Πρόεδρε, έχω διανείμει στους συναδέλφους τις προτεινόμενες διορθώσεις και για όσους ήρθαν εκ των υστέρων, υπάρχουν εδώ για να τις πάρουν. Είναι τέσσερις αλλαγές, δύο από παρατηρήσεις του κ. Κοσμίδη που έγιναν αποδεκτές και δυο από τους συναδέλφους του ΠΑΣΟΚ στην επιτροπή, που έγιναν επίσης αποδεκτές. Η μία είναι λεκτική αλλαγή, η λέξη «εγκρίνει» αντικαθίσταται από τη λέξη «καταρτίζει».
     Καταθέτω τις προτεινόμενες διορθώσεις στα Πρακτικά. 
     (Στο σημείο αυτό ο Υπουργός Υγείας και Κοινωνικής Αλληλεγγύης κ. Νικήτας Κακλαμάνης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «Προτεινόμενες Διορθώσεις στο Νομοσχέδιο «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις»
      1. Το πρώτο εδάφιο του άρθρου 4 τροποποιείται ως εξής:
      «Το μετοχικό κεφάλαιο της Α.Ε.Μ.Υ. Α.Ε. ορίζεται στο ποσό των δέκα εκατομμυρίων ευρώ, το οποίο διαιρείται σε εκατό μετοχές που ανήκουν στο Ελληνικό Δημόσιο, εκπροσωπούμενο από τον Υπουργό Οικονομίας και Οικονομικών.»
      2. Στην πρώτη παράγραφο του άρθρου 8, η έκφραση «εφόσον το ζητήσουν οι μέτοχοι», αντικαθίσταται από την έκφραση «εφόσον το ζητήσει τουλάχιστον το ένα πέμπτο των μετόχων».
      2. Στο εδάφιο α΄ της πρώτης παραγράφου, του άρθρου 11, η λέξη «εγκρίνει» αντικαθίσταται από τη λέξη « καταρτίζει».
      3. Η παράγραφος 5 του άρθρου 27, ανασυντάσσεται ως εξής:
      « 5. Οι οριστικοί πίνακες κατάταξης των υποψηφίων ισχύουν για μία διετία από την κύρωσή τους από το ΑΣΕΠ και καλύπτονται από αυτούς, με βάση τη σειρά κατάταξης, οι θέσεις που κενούνται κατά τη διάρκεια της διετίας.»
      4. Το πρώτο εδάφιο της παραγράφου 1 του άρθρου 30, ανασυντάσσεται ως εξής:
      «1. Το προσωπικό που υπηρετούσε την 31η Οκτωβρίου 2004 και συνεχίζει να υπηρετεί κατά τη δημοσίευση του παρόντος νόμου στον Εθνικό Οργανισμό Φαρμάκου (Ε.Ο.Φ.) με απόσπαση από τις θυγατρικές του εταιρίες, μπορεί με αίτησή του να μεταφέρεται στον Ε.Ο.Φ. σε κενές θέσεις, με σχέση εργασίας ιδιωτικού δικαίου αορίστου χρόνου, εφόσον έχει τα ειδικά τυπικά προσόντα που προβλέπονται για τις θέσεις αυτές.»
      Ο ΥΠΟΥΡΓΟΣ ΥΓΕΙΑΣ
      ΚΑΙ ΚΟΙΝΩΝΙΚΗΣ ΑΛΛΗΛΕΓΓΥΗΣ
         ΝΙΚΗΤΑΣ ΚΑΚΛΑΜΑΝΗΣ»)
     ΠΡΟΕΔΡΕΥΩΝ (Γεώργιος Σούρλας): Ο εισηγητής της Πλειοψηφίας κ. Δημήτριος Τσαντούλας έχει το λόγο.
     ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, ελέχθη προχθές από το φίλο εισηγητή του ΠΑΣΟΚ. ότι όπου η προηγούμενη κυβέρνηση έδειξε ατολμία, άφησε κενά. Συμφωνούμε και γι’ αυτό δείχνουμε τόλμη μ’ αυτό το νομοσχέδιο κάνοντας μια πρωτοποριακή πρόταση και όχι μόνο με τόλμη, αλλά και με ρεαλισμό, με σύνεση και με διαφάνεια.
     Συμφωνώ ακόμη με τον εισηγητή του ΠΑΣΟΚ στη θέση του για την ανάγκη διαχείρισης από την πολιτεία όχι της ασθένειας, αλλά της υγείας. Σ’ αυτό δεν στοχεύει η αναφερόμενη στο νομοσχέδιο προσφορά από την Πολυκλινική υπηρεσιών προληπτικής ιατρικής;
     Κυρίες και κύριοι συνάδελφοι, συζητάμε ένα νομοσχέδιο που κύριο στόχο έχει την πιλοτική -και ας μην το ξεχνάμε αυτό- λειτουργία της Πολυκλινικής του Ολυμπιακού Χωριού, μιας υπερσύγχρονης και πολυδύναμης υγειονομικής μονάδας, αυτό δεν το αρνήθηκε κανείς ομιλητής. Η μορφή του νομικού προσώπου, για την πραγματοποίηση αυτού του στόχου, που συνιστάται στα άρθρα 1 και 2, έχει συζητηθεί εξαντλητικά χθες και προχθές και η εξασφάλιση του δημοσίου χαρακτήρα δεν αμφισβητείται ούτε από τον εισηγητή του ΠΑΣΟΚ.
     Πολύ κουβέντα έγινε για το άρθρο 3 που περιγράφει το σκοπό της εταιρείας. Κάποιοι είπαν ότι μόνο το α΄ αφορά την Πολυκλινική και ότι η αναφορά στο σκοπό θα έπρεπε να σταματήσει εκεί. Ο κ. Λεβέντης, που είναι ένας έμπειρος γιατρός και ξέρει από λειτουργίες υγειονομικών μονάδων, είπε επί λέξει ότι αυτό το «κέντρο υγείας» επεκτείνεται πάνω από το μπόι του. Το λάθος του είναι ότι βάφτισε την Πολυκλινική, κέντρο υγείας. Η Πολυκλινική δεν είναι βέβαια νοσοκομείο, ούτε καν μικρό νοσοκομείο, αλλά οπωσδήποτε με την έκταση, τα τμήματα και τον εξοπλισμό που διαθέτει, βρίσκεται αρκετά πάνω από ένα κέντρο υγείας και μπορεί να προσφέρει υπηρεσίες που επιτρέπει το μπόι της και δεν εννοώ μόνο ποσοτικά. Αυτό ενδιαφέρει τον κ. Λεβέντη, γιατί αφορά την περιοχή του, τις Αχαρνές και έχει δίκιο σ’ αυτό. Βέβαια δεν αναφέρομαι μόνο στην αναγνωρισμένη από όλους μας προσφορά υψηλών υπηρεσιών ιατρικής αποκατάστασης, που δεν ανήκει βέβαια στις συνήθεις λειτουργίες ενός κέντρου υγείας οποιουδήποτε τύπου. Επαναλαμβάνω, λοιπόν, ότι η Πολυκλινική είναι μία πολυδύναμη υγειονομική μονάδα, που σ’ ένα πιλοτικό πρόγραμμα λειτουργίας αποτελεί ιδανικό, θα έλεγα, χώρο για ποικίλες ιατρικές εφαρμογές νέων ή παλαιοτέρων μορφών προσφοράς ιατρικών υπηρεσιών.
     Θα έλεγα στο φίλο κ. Λεβέντη, παραδείγματος χάρη, ότι η τηλεϊατρική, στην οποία αναφέρθηκα και εγώ και αυτός, είναι μεν μια παλιά μορφή αλλά στη χώρα μας για περισσότερο από δέκα χρόνια εξακολουθεί να αποτελεί πιλοτικό πρόγραμμα χωρίς εικοσιτετράωρη κάλυψη και πρέπει επιτέλους κάποτε να εφαρμοστεί σωστά. Και η Πολυκλινική είναι ένας κατάλληλος υγειονομικός χώρος με αυξημένες ειδικές δυνατότητες, όπως παραδείγματος χάρη, αυτή της επεξεργασίας εικόνας στο ακτινολογικό της τμήμα, χρήσιμες για υπηρεσίες τηλεϊατρικής.
     Γενικά θέλω να πω ότι οι στόχοι και οι λειτουργίες που καθορίζονται νομοθετικά σε μια τέτοια μονάδα σαν την Πολυκλινική, δεν πρέπει να περιορίζονται στις λειτουργίες που ήδη έχουν δοκιμαστεί, αλλά πρέπει να τίθενται και άλλοι στόχοι, η επίτευξη των οποίων οφείλει να δοκιμαστεί σ’ ένα τέτοιο πολυδύναμο περιβάλλον. Στους σκοπούς, παραδείγματος χάρη, περιλαμβάνεται η εν γένει προαγωγή των επιστημών υγείας, που εμπεριέχει ακόμη και την επιστημονική έρευνα στο βαθμό που μπορεί να γίνει. Δεν θα έπρεπε να την περιλαμβάνει ακόμη και στα πλαίσια αναζήτησης και άλλων μελλοντικών στόχων, που τώρα δεν τους βλέπουμε, αλλά θα πρέπει να προβλεφθούν, κάτω από ένα γενικό όρο; 
     Κυρίες και κύριοι συνάδελφοι, οι περισσότεροι από τους ομιλητές της Αντιπολίτευσης εξέφρασαν τη δυσπιστία τους για τους πραγματικούς στόχους και σκοπούς του νομοσχεδίου. Υποστηρίχθηκε ότι η ανώνυμη εταιρεία είναι πρόσχημα, ότι οι σκοποί αναφέρονται στο όλο φάσμα της υγείας, ότι είναι ασαφείς και γι’ αυτό είναι εκ του πονηρού.
     Κυρίες και κύριοι συνάδελφοι, θα έλεγα να σταματήσουμε να βλέπουμε μόνο τις λέξεις και όχι την ουσία της πρότασης που διατυπώνεται. Ακόμη ας μην κοιτάζουμε πίσω από τις λέξεις και τις προτάσεις ψάχνοντας για κρυμμένες αλήθειες. Κάποιες λέξεις στο νομοσχέδιο ενοχλούν και άκουσα αρκετούς να αναφέρουν απαξιωτικά το «αγορά υγείας», τον «ανταγωνισμό στην υγεία», την «κερδοφορία», τον «καταναλωτή υπηρεσιών υγείας», που τάχα δεν ταιριάζουν με την ευαισθησία που πρέπει να υπάρχει στο χώρο της υγείας.
     Δεν νομίζω ότι υπάρχει σ’ αυτήν την Αίθουσα κάποιος ή κάποιο κόμμα που δεν έχει ευαισθησία σε θέματα υγείας. Πιστεύω, όμως, ότι αυτή η ευαισθησία δεν κρύβεται μέσα ή πίσω από λέξεις, αλλά εκδηλώνεται με τη λήψη εκείνων των μέτρων, που προάγουν την προσφορά υπηρεσιών υγείας και τις κάνουν προσιτές σε όλο τον πληθυσμό.
     Συνεχίζω με τα υπόλοιπα άρθρα: Για το μετοχικό κεφάλαιο της εταιρείας έχει γίνει ήδη αρκετή συζήτηση και υπάρχει μάλιστα και κάποια διόρθωση μετά από τη συζήτηση. Τα άρθρα 5 έως και 17 ορίζουν το πλαίσιο κάτω από το οποίο πρέπει να λειτουργήσει η εταιρεία, πλαίσιο που περιλαμβάνει τον κανονισμό λειτουργίας, τη διαδικασία προμηθειών, τη στελέχωση, την κατανομή αρμοδιοτήτων, το καταστατικό, όπως αυτά θα εξειδικευτούν με την έκδοση του προβλεπόμενου προεδρικού διατάγματος.
     Για το άρθρο 18 και το Συνήγορο της Υγείας έχει γίνει ήδη πολύς λόγος. Θα επαναλάβω περιληπτικά ότι το υψηλό ποσοστό των σχετικών με υγειονομικές και κοινωνικές υπηρεσίες αναφορών, που αναφέρθηκε από Βουλευτή του ΠΑΣΟΚ, αναφορών, στο Συνήγορο του Πολίτη που είναι μια πετυχημένη ανεξάρτητη αρχή που θεσπίστηκε από την προηγούμενη κυβέρνηση, δικαιολογεί την προτεινόμενη θέσπιση Συνηγόρου της Υγείας, με σύσταση τριών θέσεων ειδικών επιστημόνων.
      Ιδιαίτερα χαρακτηριστικά είναι η αμφίδρομη λειτουργία σε σχέση με το Υπουργείο Υγείας και η δυνατότητα προτάσεων οργανωτικού και νομοθετικού χαρακτήρα. Επαναλαμβάνω ότι οι ελεγκτικοί μηχανισμοί του Υπουργείου δεν παρακάμπτονται. Αντίθετα πιστεύω ότι ενισχύονται.
      Στο άρθρο 19 η επιτροπή για την έγκριση εισαγωγής, εγκατάστασης και λειτουργίας μηχανημάτων παραγωγής ιοντιζουσών ακτινοβολιών για ιατρικούς σκοπούς, γίνεται από τριμελής πενταμελής στα πλαίσια εκσυγχρονισμού, με συμμετοχή σ’ αυτήν περισσοτέρων ειδικών.
      Στο άρθρο 20 αναφέρεται η ανάγκη απασχόλησης λιγότερων γιατρών, που έχουν να κάνουν ένα πολύ σοβαρότερο έργο -όχι σε επιτροπές- στα Περιφερειακά Συμβούλια Επιλογής και Αξιολόγησης Επιμελητών Α΄ και Β΄ ιατρών ΕΣΥ Τα συμβούλια μειώνονται από οκτώ σε πέντε, πανελλήνια.
      Με το άρθρο 21, που αφορά γενικούς γιατρούς επιμελητές Γ΄, καλύπτεται ένα νομοθετικό κενό.
      Με το άρθρο 22 χορηγείται επίδομα ετοιμότητας στους εργαζομένους του ΕΚΑΒ. Είναι ένα φιλολαϊκό μέτρο.
      Με τα άρθρα 23 και 24 προστατεύονται και δεν απολύονται εργαζόμενοι.
      Το άρθρο 25 ρυθμίζει παράταση επιχορήγησης φορέων ιδιωτικού τομέα μη κερδοσκοπικού χαρακτήρα, ενώ το άρθρο 26 αφορά παραχώρηση προκατασκευασμένων μονάδων πρώτων βοηθειών -εκτός των οργανισμών Τοπικής Αυτοδιοίκησης- και στον ΟΚΑΝΑ.
      Το άρθρο 27 που αφορά πρόσληψη νοσηλευτικού προσωπικού με ταχύτατη διαδικασία -κάτι που είναι πάρα πολύ επείγον και σοβαρό- αλλά με κριτήρια ΑΣΕΠ, έχει συζητηθεί εξαντλητικά.  Θα πω κάτι τελειώνοντας.
      Με το άρθρο 28 συνιστώνται τρεις θέσεις δικηγόρων-νομικών συμβούλων, προκειμένου να καλυφθούν επαρκώς οι αυξημένες ανάγκες της ΥΠΑΔ.
      Το άρθρο 29 αφορά τη βαθμολογική αποκατάσταση μόνιμων αγροτικών γιατρών με ειδικότητα, που εντάχθηκαν ως μόνιμοι στο ΕΣΥ.
      Το άρθρο 30 προσφέρει νομική αποκατάσταση σε προσωπικό του Εθνικού Οργανισμού Φαρμάκου. Έχει γίνει και εδώ μία διόρθωση.
      Κυρίες και κύριοι συνάδελφοι, σημειώνω ότι σχεδόν όλα αυτά τα άρθρα έχουν γίνει δεκτά από την Αξιωματική Αντιπολίτευση κατά τη συζήτηση στην Επιτροπή Κοινωνικών Υποθέσεων, εκτός από αυτό που αφορά το Συνήγορο Υγείας και το άρθρο 27, που αφορά την πρόσληψη νοσηλευτικού προσωπικού. Σ’ αυτό το τελευταίο η διαφωνία εστιάζεται κυρίως στην σύνθεση της τριμελούς επιτροπής, που καταρτίζει τους προσωρινούς πίνακες κατάταξης.
      Και στα δύο αυτά άρθρα δεν βρίσκω δικαιολογημένη την άρνηση, αφού ο μεν Συνήγορος Υγείας, όπως είπα προηγουμένως, είναι συνέχεια ενός πετυχημένου θεσμού που θεσμοθέτησε η προηγούμενη κυβέρνηση, ενώ ο έλεγχος της προκήρυξης και του πίνακα κατάταξης από το ΑΣΕΠ εγγυάται την αντικειμενικότητα και την αμεροληψία της διαδικασίας. Επομένως ίσως μπορώ να περιμένω αυτά τα άρθρα να υπερψηφιστούν και από την Αντιπολίτευση. Εγώ φυσικά τα υπερψηφίζω.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑΣΟΚ κ. Αριστείδης Μουσιώνης.
	ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, κύριε Υπουργέ, απευθυνόμενος προς τον αγαπητό συνάδελφο της Πλειοψηφίας κ. Τσαντούλα, θα ήθελα να του πω πως σε καμία περίπτωση δεν αμφισβητούμε τις προθέσεις σας. Όμως, κύριε συνάδελφε, είμαστε υποχρεωμένοι να κρίνουμε τις πολιτικές σας και βέβαια το αποτέλεσμα, όπως άλλωστε κρινόμαστε και κριθήκαμε και εμείς.
      Αν σήμερα συζητούσαμε για την αξιοποίηση μέρους των ολυμπιακών υποδομών, όπως είναι η Πολυκλινική του Ολυμπιακού Χωριού, ad hoc, πιστεύω πως κανείς από εμάς δεν θα είχε αντίρρηση να συζητήσει για το θέμα αυτό. Βέβαια θα κάνω μια μικρή επισήμανση, γιατί το «Πολυκλινική» είναι ένας όρος που στα αγγλικά έχει μια τελείως διαφορετική σημασία. Επειδή, όμως, η λέξη είναι ελληνική, στην Ελλάδα παίρνει άλλη διάσταση.
      Πρόκειται, όπως διαπιστώσαμε όλοι μας, για ένα πολυϊατρείο, αυτό που επειδή για λόγους λειτουργικότητας δεν μπορούμε να το έχουμε τώρα ως κέντρο υγείας, για να λειτουργήσει άμεσα, είναι στην ουσία ένα κέντρο υγείας αστικού τύπου. Θα δεχθώ όμως και ένα πολύ θετικό -δόκιμο- θα έλεγα όρο του συναδέλφου και συμπατριώτη μου κ. Βαγιωνά, τον όρο «πολυδύναμη υγειονομική μονάδα».
      Εν πάση περιπτώσει, εφόσον υπάρχει το πρόβλημα -και αυτό είναι το ζητούμενο- της ευελιξίας, κύριε Υπουργέ, για άμεση έναρξη της λειτουργίας, ίσως είναι ευκαιρία να συζητήσουμε και να αντιμετωπίσουμε συνολικότερα το θέμα. Τι εννοώ; Υπάρχει ανάγκη θεσμοθέτησης μιας «εταιρείας» ειδικού σκοπού, όπως είπε σε ομιλία του ο συνάδελφος του Συνασπισμού κ. Δραγασάκης θα είναι μια εταιρεία δηλαδή κοινωνικού σκοπού, η οποία θα ονομάζεται «εταιρεία τάδε», για την πολυδύναμη μονάδα υγείας ή Πολυκλινική, αν θέλετε «Ολυμπιακό Χωριό», η οποία υπάρχει διεθνώς και ως θεωρία και ως πρακτική. Άλλοι το λένε επιχειρήσεις κοινωνικής οικονομίας, άλλοι το λένε επιχειρήσεις no profit - no loss, δηλαδή επιχειρήσεις που δεν επιδιώκουν το κέρδος, αλλά δεν επιτρέπουν και τη ζημιά. Διέπονται από ειδικό καθεστώς, ορίζεται ο τρόπος λειτουργίας τους, ο τρόπος διασφάλισης του κοινωνικού σκοπού τους. Υπάγονται -και είναι λογικό- σε ειδικό φορολογικό καθεστώς. Το πλεόνασμα, το οποίο αποκτούν, δεν φορολογείται όπως σε μία κερδοσκοπικού τύπου εταιρεία. Υπάρχει δηλαδή ειδικό νομικό πλαίσιο, μαζί με το καταστατικό της επιχείρησης κοινωνικού σκοπού, όπου το οργανωμένο σχήμα, το περιεχόμενο, η λειτουργία και ο σκοπός θα κατοχυρώνονται.
      Γιατί σήμερα, κυρίες και κύριοι συνάδελφοι και όλο αυτό το σχήμα θα μπορούσαμε να το δούμε σε μια λειτουργική διασύνδεση με τα νοσοκομεία, τα οποία έχουν ως περιοχή ευθύνης τους -μιλάμε για τα δευτεροβάθμια και τριτοβάθμια- τη συγκεκριμένη περιοχή και τη συγκεκριμένη μονάδα. Έτσι, όταν θα έρθει από τη μεριά της Κυβέρνησης η συνολικότερη πρόταση για την πρωτοβάθμια φροντίδα υγείας, θα ενταχθεί και αυτό ως ένα αστικού τύπου κέντρο υγείας μέσα στη νέα πρόταση της Κυβέρνησης.
      Σήμερα τι προτείνουν; Σήμερα προτείνουν μια εταιρεία, στην οποία μετέχει ταμείο, το οποίο έχει δύο ανταγωνιστικούς στόχους, του ταμείου-χρήστη που ζητάει το χαμηλό τιμολόγιο και του ταμείου-μετόχου που θέλει τα υψηλά κέρδη. Τι θα επικρατήσει; Πώς θα λυθεί ειλικρινά αυτή η αντίφαση; Κύριοι συνάδελφοι, αυτό το μοντέλο συγχρηματοδότησης -κάποιος συνάδελφος μίλησε ακόμα και για αυτοχρηματοδότηση- έχει δοκιμαστεί και έχει αποτύχει. Τα HMOs, τα Health Main Organization, έχουν δοκιμαστεί και έχουν αποτύχει. Είναι η αγορά πακέτων υπηρεσιών υγείας από τα ταμεία από τις μονάδες που παράγουν και πωλούν αυτές τις υπηρεσίες. Και το σημαντικότερο είναι ότι αντίστοιχο μοντέλο σήμερα σε χώρα-μέλος της Ευρωπαϊκής Ένωσης δεν υπάρχει.
      Απευθυνόμενος στο συνάδελφο, τον Πρόεδρο της Επιτροπής Κοινωνικών Υποθέσεων κ. Αδρακτά, ο οποίος είπε ότι εμείς στη Νέα Δημοκρατία μιλάμε με ανοιχτά χαρτιά, θα ήθελα ειλικρινά να ρωτήσω πού στο πρόγραμμα της Νέας Δημοκρατίας και στις προγραμματικές εξαγγελίες της Κυβέρνησης υπάρχει σκέψη για ανώνυμη εταιρεία μονάδων -και όχι μονάδας- υπηρεσιών υγείας. Γιατί πραγματικά πουθενά δεν υπάρχει αυτή η σκέψη. Και δεν σκεφτόμαστε ούτε κοντόφθαλμα ούτε μίζερα ούτε στενοκέφαλα. Ο χώρος της υγείας είναι ένας χώρος που έχει τη δικιά του δυναμική, πρέπει να μετεξελιχθεί και σαφώς βρήκαμε μπροστά μας πολλά.
      Είπε ο Υπουργός εχθές ότι εμείς δεν είχαμε αγωνία πριν τις εκλογές ή αμέσως μετά για τη συγκεκριμένη μονάδα. Σαφέστατα. Αυτό προέκυψε ως πρόβλημα και συγχαρητήρια στον Υπουργό Υγείας, που έρχεται πρώτος να αξιοποιήσει μία ολυμπιακή υποδομή.  Αλλά είναι άλλο αυτό, όπως προείπα, αν αναφερόταν μόνο στην Πολυκλινική και άλλο η σύσταση εταιρείας μονάδων υγείας.
     Επίσης μιλάμε για συγχρηματοδότηση. Και σας είπα λίγο πριν και για την αυτοχρηματοδότηση που ακούστηκε από συνάδελφο της Νέας Δημοκρατίας από τη Μακεδονία, που αυτό σημαίνει ότι θα γίνει με όρους ανταποδοτικότητας. Ανάλογα, δηλαδή, με το τι δίνεις, παίρνεις. Αυτό αναιρεί την ουσία του κοινωνικού κράτους, της κοινωνικής πολιτικής.
      Σε ένα άλλο σημείο λέγατε πριν τις εκλογές «όχι ταμείο και παραγωγός υπηρεσιών υγείας» και αναφερθήκατε στο ΙΚΑ. Σήμερα αυτό επί της ουσίας, κύριε Υπουργέ, αναιρείται.
      Ακούστηκαν πολλές σκέψεις και ειλικρινά θετικές και γόνιμες σχεδόν απ’ όλες τις πλευρές και εκεί που εστιάσαμε όλοι, είναι το μεγάλο πρόβλημα της χρηματοδότησης. Η χρηματοδότηση θα πρέπει να αναφέρεται στις πραγματικές ανάγκες για τη λειτουργία των μονάδων παραγωγής και προσφοράς υπηρεσιών υγείας και θα πρέπει να προσέξει την τεχνητή, προκλητή ζήτηση.
      Για το πρώτο έχουμε πρόταση και όταν θα ανοίξει το κεφάλαιο αυτό, θα τοποθετηθούμε με κάθε σοβαρότητα και τεκμηρίωση, προτείνοντας τη διασφάλιση της ποιότητας -όχι μόνο για το τελικό προϊόν που παράγει μία μονάδα, ένας οργανισμός παραγωγής υπηρεσιών υγείας- αλλά και μέσα από την ίδια τη λειτουργικότητά του, την εξοικονόμηση πόρων.
      Το δεύτερο αφορά την τεκμηρίωση ιατρικής πράξης. Είναι ένας τρόπος όπου και με δεδομένο το τεράστιο ιατρικό δημογραφικό πρόβλημα, αλλά και το ιατροβιομηχανικό σύμπλεγμα που πρέπει ως κοινωνία, ως δημοκρατικά λειτουργούσα πολιτεία να το δούμε και να το αντιμετωπίσουμε, κύριε Υπουργέ, μαζί με τις φαρμακοβιομηχανίες. Να ανοίξουμε, δηλαδή, ένα διάλογο πραγματικά μέσα κι έξω από τη Βουλή, που αφορά το πώς κάποιοι παίζουν με τις ανάγκες της κοινωνίας και του ανθρώπου για το δικαίωμα στη ζωή και την υγεία και πώς πιέζουν συνεχώς με νέες υπηρεσίες και νέα προϊόντα. Εδώ μπορεί να στήσουμε τους δικούς μας αμυντικούς μηχανισμούς και ως πολιτεία και ως κοινωνία και ως παιδεία, για να δούμε, δηλαδή, πραγματικά ποια απ’ αυτά τα προϊόντα χρειαζόμαστε και πόσο θα τα πληρώσουμε.
      Άρα σε τρία επίπεδα θα συμφωνήσουμε. Είναι θέματα που θα έρθουν, όπως δεσμευτήκατε, κύριε Υπουργέ. Το πρώτο πρέπει να είναι ως σημείο αναφοράς αυτήν τη στιγμή που μιλάμε. Χθες έπρεπε να γίνει ένα σχέδιο, μία πρόταση και τουλάχιστον από τη μεριά σας να μας ξεκαθαρίσετε πώς αντιλαμβάνεσθε το θέμα του εξορθολογισμού των πόρων, γιατί εδώ υπάρχουν και πολιτικές και ιδεολογικές διαφορές. 
      Τα νέα μοντέλα οργάνωσης διοίκησης που έχει ανάγκη το σύστημα, τα αναγνωρίσαμε, τα θεσμοθετήσαμε με το ν. 2889, αλλά εν πάση περιπτώσει πρέπει να ακούσουμε και τις προτάσεις σας για το θέμα βέβαια των προμηθειών.
      Σε ό,τι αφορά το Συνήγορο της Υγείας, θεωρούμε ότι είναι εκ περισσού και χάριν εντυπωσιασμού. Υπάρχει ο ν. 2477/1997 -το είπε ο συνάδελφος κ. Τσαντούλας- για το Συνήγορο του Πολίτη, στον οποίο υπάρχει κύκλος κοινωνικής προστασίας και το π.δ. 273/1999 που προβλέπει το Βοηθό Συνήγορο του Πολίτη. Υπηρετούσε σ’ αυτό το πόστο, σ’ αυτήν τη θέση η κ. Νιτροσύνη και τώρα υπηρετεί η κ. Παπαρρηγοπούλου.
      Η μόνη παρατήρηση που κάναμε εμείς και στην επιτροπή και στην πρωτομιλία μας, είναι ότι ενώ είναι ένας μηχανισμός προστασίας του πολίτη απέναντι στην κατάχρηση εξουσίας που ασκούν πάντοτε οι δημόσιες υπηρεσίες    -κι εδώ πρέπει να είμαστε ξεκάθαροι- ο ίδιος ο Υπουργός στη συγκεκριμένη παράγραφο παραπέμπει και ο ίδιος στο Συνήγορο της Υγείας. Εδώ πραγματικά αναιρεί, διακυβεύει την ανεξαρτησία του ίδιου του θεσμού. Εκεί ενδεχομένως θα μπορούσαμε να κάνουμε ένα βήμα -και το είπαμε και στην Επιτροπή Κοινωνικών Υποθέσεων κατά τη διάρκεια της συζήτησης επί των άρθρων- και να προτείνουμε κάτι παραπάνω, που δεν υπάρχει σήμερα στη χώρα μας, ανάλογο αυτού που υπάρχει στην Αγγλία, που προσομοιάζει με το αγγλικό μοντέλο, όπου προσθέτουμε επιπλέον ειδικούς επιστήμονες και οι οποίοι απαντούν, πέρα από διοικητικής φύσεως θέματα και προβλήματα και στα θέματα που αφορούν τις κρίσεις επιτροπών -είναι πάρα πολύ σημαντικό θέμα- και στα ιατρικά σφάλματα.
    Εν τάχει, κύριε Πρόεδρε, θα τα πω σ’ ένα λεπτό. Θα μιλήσουν και άλλοι συνάδελφοι αναφορικά στην κατ’ άρθρον συζήτηση. Επειδή είπαμε ότι αν δεν υπήρχε πραγματικά το θέμα των μονάδων υγείας, θα ήμασταν ανοιχτοί για διάλογο, για συζήτηση -έχουμε προτάσεις, κατέθεσα ήδη πρόταση- δεν ψηφίζουμε το νομοσχέδιο από το άρθρο 1 μέχρι το 17. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Στο άρθρο 18 αναφέρθηκα ήδη.
      ΠΡΟΕΔΡΕΥΩΝ (Γεώργιος Σούρλας): Να τα πείτε στη δευτερολογία σας αυτά, κύριε Μουσιώνη; 
     ΑΡΙΣΤΕΙΔΗΣ ΜΟΥΣΙΩΝΗΣ: Κλείνω, κύριε Πρόεδρε. 
     Για το Συνήγορο του Πολίτη έχω απαντήσει. Στο άρθρο 19 συμφωνούμε. Στο άρθρο 20 λέμε όχι. Ήταν θεσμικοί, τους κάνατε διορισμένους. Στο άρθρο 21 λέμε ναι, στο 22 λέμε ναι, στο άρθρο 23 λέμε ναι, όπως επίσης στο 24, στο 25 και στο 26.
     Στο άρθρο 27 λέμε «όχι προκήρυξη». Μας διανεμήθηκαν σήμερα από τη μεριά του Υπουργού οι προτεινόμενες διορθώσεις. Απλώς προσθέτουμε εμείς: Όχι προκήρυξη χωρίς προηγούμενη έγκριση του ΑΣΕΠ. Προτείνουμε οι είκοσι εργάσιμες να γίνουν τριάντα εργάσιμες και την αντικατάσταση των διορισμένων μελών της τριμελούς επιτροπής με υπηρεσιακούς παράγοντες των μονάδων υγείας και της Νομαρχιακής Αυτοδιοίκησης. Προτείνουμε, δηλαδή, να είναι ο Διευθυντής Διοικητικού, η Διευθύντρια Νοσηλευτικού και ένας υπηρεσιακός παράγοντας της Νομαρχιακής με βαθμό Α΄.
     (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
     Επίσης στο άρθρο 27, κύριε Υπουργέ, στην τρίτη προτεινόμενη διόρθωση από μέρους σας, στην παράγραφο 5 του άρθρου 27, συμφωνούμε όπως δόθηκε. Απλώς προσθέτουμε το διαρκή έλεγχο της διαδικασίας από το ΑΣΕΠ. Στο άρθρο 28 συμφωνούμε, όπως και στο άρθρο 29. Στο άρθρο 30 λέμε επίσης ναι, μετά την τροποποίηση που κάνατε. 
     ΠΡΟΕΔΡΕΥΩΝ (Γεώργιος Σούρλας): Ευτυχώς δεν υπάρχουν άλλα άρθρα. 
     ΑΡΙΣΤΕΙΔΗΣ ΜΟΥΣΙΩΝΗΣ: Κύριε Πρόεδρε, σας ευχαριστώ για την κατανόησή σας.
     Επί της αρχής, λοιπόν, διαφωνούμε. Ψηφίσαμε σε ό,τι αφορά αυτό και η θέση μας επί των άρθρων ήταν αυτή.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Παναγιώτης Κοσιώνης έχει το λόγο. 
     ΠΑΝΑΓΙΩΤΗΣ ΚΟΣΙΩΝΗΣ: Ευχαριστώ, κύριε Πρόεδρε.
     Κύριοι συνάδελφοι, τώρα συζητάμε βέβαια επί των άρθρων, αλλά δεν θα αποφύγω και εγώ τον πειρασμό να πω δύο λόγια όχι επί της αρχής -γιατί έχουμε ξεκαθαρίσει τη θέση μας- αλλά για τη συζήτηση που προηγήθηκε.
     Για να καταλάβεις το πρόβλημα του άλλου, πρέπει να προσπαθήσεις να φέρεις τον εαυτό σου στη θέση εκείνου, δηλαδή του απλού πολίτη. Τι ψυχολογία έχει δημιουργηθεί; Ότι για να πάω στο νοσοκομείο ή σε μια μονάδα υγείας, πρέπει να πληρώσω. Αυτή είναι η αλήθεια, όπως και για τους  συγγενείς.
     Έχει δημιουργηθεί δηλαδή και κοινωνικό πρόβλημα από μία πλευρά. Και αυτό έχει γίνει συνείδηση του κόσμου, γιατί είναι οι νομοθετικές ρυθμίσεις που έχουν γίνει τα τελευταία είκοσι χρόνια, οι οποίες κατά τη δική μας γνώμη διευρύνονται και επιδεινώνονται και με το υπάρχον νομοσχέδιο.
     Αν το συζητήσει κανείς, όχι σαν Βουλευτής, αλλά σαν γιατρός, συγγενής, συνάνθρωπος, ακούει ότι μπαίνεις από την πόρτα του νοσοκομείου και αλλάζει η ψυχολογία σου, η ψυχοσύνθεσή σου. Γιατί το νιώθεις από την είσοδο, στην πόρτα. Ο κύριος Υπουργός το ξέρει και έχουμε πει και άλλη φορά ότι πρέπει να συζητηθεί και αυτό. Είναι λεπτό θέμα και γι’ αυτό θέλω να το προσέξω, δηλαδή να μην παρεξηγηθώ.
     Είπε ένας συνάδελφος -νομίζω ότι ήταν της Νέας Δημοκρατίας- για το τεράστιο έργο που επιτελούν οι νοσηλευτές και το ιατρικό προσωπικό στα νοσοκομεία. Δεν το αμφισβητεί κανείς. Είναι η συντριπτική πλειοψηφία. Αλλά είναι μια πολύ μικρή μερίδα, αγαπητοί συνάδελφοι, που δημιουργεί αυτήν την ψυχολογία στον ασθενή. Αλλά αυτό είναι κάτι που έχει δημιουργηθεί.
      Γι’ αυτό που λέγεται, παραδείγματος χάρη, ότι δεν θα είναι πλήρους και αποκλειστικής, αλλά θα είναι πλήρους, θα ήθελα να πω το εξής: Αυτός ο γιατρός λοιπόν που θα λειτουργεί στο σύστημα υγείας και θα έχει και το ιδιωτικό του ιατρείο, αποκλείεται να μη συσχετίζει το ένα με το άλλο, όχι σε επιστημονικό επίπεδο, αλλά σε οικονομικό επίπεδο. Και αυτό είναι κάτι το οποίο πρέπει να μελετηθεί και να το ψάξουμε λίγο περισσότερο, αλλά να είναι μέσα στο νομοθετικό πλαίσιο που έχει δημιουργηθεί μέχρι τώρα.
      Το δεύτερο χαρακτηριστικό στη συζήτηση ήταν η σκληρότητα της πολιτικής έκφρασης. Για να μη φανεί ότι το λέω προσωπικά για κάποιους συναδέλφους, θα το πάω κάπου αλλού. Έχει φαινομενικά έμμεσο χαρακτήρα, όμως είναι το ίδιο. Λέει παραδείγματος χάρη για την Πολυκλινική, με τα κριτήρια που αναφέρει κλπ το εξής: πιλοτικό πρόγραμμα. Τι θα πει πιλοτικό πρόγραμμα; Από τον ευρύτερο δημόσιο τομέα παίρνω ένα κομμάτι του και με άλλη σκέψη πολιτική και ιδεολογική προσπαθώ να το δοκιμάσω, να δω πώς θα πάει, για να δω εάν θα το επεκτείνω. Αυτό θα πει πιλοτικό πρόγραμμα. Δεν ξέρουμε ποιες είναι οι προθέσεις. Αλλά για πενήντα χρόνια; Η ανώνυμη εταιρεία ισχύει για πενήντα χρόνια;
      Και μου θύμισε  αυτό που τώρα ήθελα να πω, κάτι για τη σκληρότητα της πολιτικής έκφρασης που φαίνεται ότι δεν έχει σχέση. Τι μου θύμισαν τα πενήντα χρόνια; Ελευθέριος Βενιζέλος, ζεύξη Ρίου-Αντιρρίου. Και το λέω αυτό γιατί στην Πάτρα και στο Νομό Αχαΐας άρχισε η επανάσταση, αγαπητοί συνάδελφοι. Τι αποικιοκρατική σύμβαση είναι αυτή που έχει τόσο υψηλά διόδια; Δηλαδή με επιφοίτηση του Αγίου Πνεύματος έγινε αυτή η σύμβαση, η οποία πραγματικά είναι αποικιοκρατικού χαρακτήρα; Λέω τώρα για την επανάσταση, για τα σκληρά λόγια τα οποία τις περισσότερες φορές χρησιμοποιούνται για να συγκαλύπτουν αδυναμίες, λάθη και συνειδητά λάθη του παρελθόντος. 
      Ας έλθουμε τώρα στα άρθρα. Βέβαια μέσα σ’ αυτό το γενικό πλαίσιο που έχει διαμορφωθεί υπάρχουν και ορισμένα νομοθετήματα, ορισμένα άρθρα για τα οποία θα μπορούσε κανείς να πει: Τι πράγματα είναι αυτά; Παραδείγματος χάρη, αυτό το άρθρο 18 για το Συνήγορο Υγείας και Κοινωνικής Αλληλεγγύης, δεν έχει καμία σχέση με τα άτομα τα οποία θα λειτουργούν μέσα σ’ αυτόν τον, ας πούμε, θεσμό. Δεν έχει καμία σημασία. Εγώ λέω ότι θα πάνε εκεί και θα θέλουν να λειτουργήσουν με καλή πρόθεση. Μέσα σε τι πλαίσιο θα λειτουργήσουν; Μέσα στο καθιερωμένο νομοθετικό πλαίσιο και στην κατάσταση η οποία έχει δημιουργηθεί. Τι θα μπορεί να κάνει δηλαδή ο Συνήγορος; Μπορεί κάποιος πολίτης να πάει να του πει: «Άκουσε να δεις. Εδώ όλοι λένε και μέσα στη Βουλή συζητώντας για δωρεάν δημόσια υγεία». Όσον αφορά την παιδεία συζητήσαμε  προχθές στην Ολομέλεια στην προ ημερησίας συζήτηση. Φυσικά δεν το έπιασε κανείς το θέμα αυτό. Του λέει λοιπόν: «Αφού, λοιπόν, λένε όλοι για δωρεάν υγεία, γιατί εγώ στα απογευματινά ιατρεία να πληρώνω;»
      Τι θα κάνει ο Συνήγορος του Πολίτη σ’ αυτήν την περίπτωση; Θα του πει: «Αυτός είναι ο νόμος». Ορισμένα επί μέρους θέματα μπορεί να τα ρυθμίζει, αλλά στην πραγματικότητα στην κοινή γνώμη, μέχρι που να αποδεχθεί ότι είναι μάταιο, θα λειτουργεί αυτό το πράγμα σαν κυματοθραύστης. Δηλαδή όχι λαϊκές αντιδράσεις με άλλον τρόπο, αλλά θα πηγαίνω να λέω τα παράπονά μου στο Συνήγορο του Πολίτη, ο οποίος δεν θα μπορεί να κάνει και τίποτα.
      Για τις λοιπές διατάξεις: Στο άρθρο 19 δεν συμφωνούμε. Είναι αρκετά επικίνδυνο. Άλλο να τα έχει ο κρατικός φορέας που και εκείνος μπορεί να κάνει παραλείψεις και άλλο να είναι ιδιωτικά εργαστήρια και μάλιστα να μετατίθεται η ευθύνη στη Νομαρχιακή Αυτοδιοίκηση που γνωρίζουμε όλοι όσοι έχουμε θητεύσει και στην Τοπική Αυτοδιοίκηση ότι είναι φοβερά αδύναμη για να βγάλει τέτοια συμπεράσματα και να δώσει άδειες. Θα δίνει; Εντάξει. Είναι ανάλογα και με το κριτήριο το οποίο χρησιμοποιεί. Διαφωνούμε, λοιπόν, με το άρθρο 19.
      Επίσης διαφωνούμε με το άρθρο 20, διότι δεν μπορεί να γίνεται σωστή επιλογή διότι, κατά τη γνώμη μας, είναι όλοι διορισμένοι και κρίνουν με τις ανάγκες που κρίνει η εκάστοτε κυβέρνηση, το εκάστοτε Υπουργείο ότι υπάρχουν, επειδή ακριβώς εκπροσωπούν αυτήν τη συγκεκριμένη κυβερνητική πολιτική.
      Στο άρθρο 21 για τους μόνιμους γιατρούς με βαθμό επιμελητή Γ’ δεν διαφωνούμε, όπως επίσης για το άρθρο 22 και άρθρο 23.
      Το άρθρο 24, κύριε Υπουργέ, που είναι για τους ελεγκτές γιατρούς μια παρατήρηση θα ήθελα να κάνω απλώς. Ήταν τρία χρόνια κάπου. Πάνε σε μια άλλη υπηρεσία άλλα τρία χρόνια. Γιατί να πάνε και τώρα σ’ αυτήν την υπηρεσία για άλλα τρία χρόνια; Ας γίνουν αορίστου χρόνου, να έχουν την αίσθηση της μονιμότητας και της ασφάλειας.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Εμπίπτουν στο προεδρικό διάταγμα.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Εντάξει. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): ‘Αρα γίνονται μόνιμοι πλέον μετά την τριετία.
      ΠΑΝΑΓΙΩΤΗΣ ΚΟΣΙΩΝΗΣ (Ε΄Αντιπρόεδρος της Βουλής): Γίνονται μόνιμοι;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Μετά την τριετία ναι.
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Αυτό δεν το ήξερα.
      Διαφωνούμε και με άρθρο 25 γιατί δεν είμαστε υπέρ της χρηματοδότησης ιδιωτικών φορέων.
      Επίσης, διαφωνούμε και με άρθρο 26.
      Ερχόμαστε στο άρθρο 27 για τον τρόπο πρόσληψης. Εδώ είναι λεπτό θέμα. Είναι μια αντικειμενική πραγματικότητα και αυτό δεν μπορεί να το αμφισβητήσει κανένας. Από την άλλη πλευρά θα έχετε διαβάσει ότι κατά διαστήματα υπήρξε διαμαρτυρία -δεν θυμάμαι τώρα αν ήταν έγγραφη ή με άλλον τρόπο- ανθρώπων που λειτουργούν μέσα στο ΑΣΕΠ και είπαν ότι δεν έχουν ούτε το χρόνο ούτε το προσωπικό ούτε το μηχανολογικό εξοπλισμό για να βγάλουν πέρα. Και αυτό τώρα λέγεται για πολλά χρόνια από τότε που καθιερώθηκε. Γιατί δεν έχει γίνει; 
      Είναι κατά τη γνώμη μας μέσα στα πλαίσια της λειτουργίας του κρατικού μηχανισμού που για λόγους συγκεκριμένους τον συμφέρει να κωλυσιεργεί τέτοιου είδους παρεμβάσεις και ενέργειες για την πρόσληψη προσωπικού.
      Γίνεται τώρα με έναν τρόπο από μια τριμελή επιτροπή, η οποία θα είναι και αυτή διορισμένη. Το πρώτο χαρακτηριστικό αυτής της επιτροπής είναι ότι θα κρίνει όχι τα άτομα, αλλά τον αριθμό των προσλήψεων, σύμφωνα με εκείνα που λέει ο κρατικός προϋπολογισμός που προβλέπεται και όχι με τις πραγματικές ανάγκες που υπάρχουν. Γιατί έχουν δημιουργηθεί τεράστια προβλήματα και δημογραφικού χαρακτήρα που έχουν γεωγραφικά χαρακτηριστικά, συγκέντρωσης δηλαδή πληθυσμών στα μεγάλα αστικά κέντρα που θα έπρεπε να έχουν πολύ περισσότερο ιατρικό και νοσηλευτικό προσωπικό.
      Δεύτερον, κύριε Υπουργέ, θα λειτουργούν με αυτά τα κριτήρια και θα κρίνουν τις υπάρχουσες απαιτήσεις σύμφωνα με τους απαρχαιωμένους οργανισμούς των νοσοκομείων που είναι δέκα-δεκαπέντε χρόνων. Οι συνθήκες έχουν αλλάξει. Η νοσηρότητα έχει αλλάξει. Η επικέντρωση σε ορισμένα θέματα έχει αλλάξει. Δεν μπορεί να λέει λοιπόν μια τριμελής επιτροπή ποιους θα πάρουμε και ότι θα είναι περιορισμένος αριθμός, όταν αυτό το πλαίσιο έχει διευρυνθεί τελείως και πρέπει με τελείως διαφορετικό σκεπτικό να το αντιμετωπίσει κανείς.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Γι’ αυτό και δεν θα το ψηφίσουμε παρά τη λογική και τα λογικοφανή κριτήρια, τα οποία χρησιμοποιούνται για παράκαμψη αυτής της υπόθεσης.
      Στα άρθρα 28 και 29 δεν έχουμε καμία αντίρρηση.
      Στο άρθρο 30 δεν θα διαφωνήσουμε, απλώς ήθελα να πω ότι κάποτε πρέπει να συζητήσουμε πώς ήταν κάποτε ο ΕΟΦ και πώς είναι τώρα. Αυτό είναι το βασικό. Βέβαια είναι βασικό και τι πρόσωπα χρησιμοποιούνται εκεί μέσα καθώς και πόσα πρόσωπα, αλλά επιπλέον είναι βασικό εάν μπορεί να ξαναγίνει -κάτω από τις υπάρχουσες συνθήκες- ο ΕΟΦ όπως ήταν τότε. Τώρα έχει γίνει ένα γραφειοκρατικό όργανο, το οποίο όχι μόνο δεν είναι στην παραγωγή φαρμάκου που κάποτε ήταν αλλά δεν μπορεί να ελέγξει και αυτά που λέμε, γιατί κάθε φορά που πάει να ελέγξει κάτι, λέει ότι επεμβαίνει η Ευρωπαϊκή Ένωση, η οποία ρυθμίζει τα πάντα στη χώρα μας, χωρίς να έχουμε εμείς προσωπική άποψη είτε σαν Βουλή είτε σαν Οργανισμοί.
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των ομιλητών Βουλευτών, όπως διαμορφώθηκε χθες και συμπληρώθηκε σήμερα. 
      Το λόγο έχει ο κ. Αναστάσιος Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, υπέθετα ότι έως σήμερα συμφωνούσαμε ότι η προσφορά υγείας είναι αναφαίρετο ανθρώπινο αγαθό και δικαίωμα. Υποθέτω επίσης ότι έως σήμερα συμφωνούσαμε ότι αυτό είναι υποχρέωση και ευθύνη μιας σύγχρονης και ευνομούμενης πολιτείας, όπως είναι η χώρα μας, όπου βέβαια όλοι οι πολίτες έχουν ισότιμη πρόσβαση σε καλές υπηρεσίες υγείας.
      Λέω «υποθέτω», διότι πράγματι το νομοσχέδιο μάς εντάσσει σε μια άλλη λογική να αποκρυπτογραφήσουμε τις ουσιαστικές προθέσεις αυτού του νομοθετήματος, προκειμένου να δούμε την πορεία και την εξέλιξη της υγείας στη χώρα μας.
    Βέβαια η εικόνα που υπάρχει στα δημόσια συστήματα υγείας στην Ευρώπη αλλά και σε όλον τον κόσμο είναι μια εικόνα η οποία συνεχώς εξελίσσεται και η οποία σχετίζεται ασφαλώς και με τις μεγάλες αλλαγές που επέρχονται στις κοινωνίες αυτές αλλά κυρίως έχουν να κάνουν με την εξέλιξη της ιατρικής επιστήμης και ιδιαίτερα της νέας ιατρικής τεχνολογίας.
    Η αντιμετώπιση συνεπώς και των αλλαγών των δημογραφικών που υπάρχουν στις κοινωνίες αυτές αλλά και η αντιμετώπιση του μεγάλου κόστους των καλών υπηρεσιών υγείας, ασφαλώς σχετίζεται με αυτό που κάνουν οι άλλες χώρες στα συστήματά τους, να αναδιαρθρώνουν, να ανασυγκροτούν, να ανανεώνουν και να μεταρρυθμίζουν συνεχώς τα δημόσια συστήματα υγείας.
    Όσον αφορά στη χώρα μας νομίζω ότι παρά το μηδενισμό που προσπάθησε να περάσει το κόμμα της Νέας Δημοκρατίας όλα αυτά τα χρόνια και παρά την, θα έλεγε κανείς, απαξίωση έως και κατασυκοφάντηση του Εθνικού Συστήματος Υγείας, είναι αντικειμενική πιστεύω η διαπίστωση ότι στη δεκαετία του ’80 υπήρξε ένα νέο ελπιδοφόρο θεσμικό πλαίσιο και ασφαλώς υπήρξε μια πρώτη προσέγγιση της βελτίωσης της ποιότητας της παρεχόμενης υγείας. Στη δεκαετία του ’90, υπήρξαν οι υλικοτεχνικές υποδομές αυτό το σημαντικό και τεράστιο έργο που αφορά όλη τη χώρα, ότι δηλαδή έχουμε σήμερα νέες νοσηλευτικές μονάδες, νέα νοσοκομεία και ασφαλώς προσεγγίζουμε το στόχο ώστε να καταστήσουμε την υποδομή υγείας της χώρας μας αντίστοιχη και σε μερικές περιπτώσεις καλύτερη των δεδομένων που υπάρχουν στις ευρωπαϊκές χώρες.
    Συνεπώς, κυρίες και κύριοι συνάδελφοι, τι υπολείπεται σήμερα να γίνει; Ασφαλώς έχουμε να δώσουμε μεγάλο αγώνα για την ποιότητα παροχής υπηρεσιών. ‘Εχουμε υποχρέωση να βελτιώσουμε τη λειτουργικότητα του συστήματος και οπωσδήποτε είναι ώριμες οι συνθήκες να αντιμετωπίσουμε την ανάπτυξη της πρωτοβάθμιας φροντίδας υγείας και περίθαλψης. Αυτή είναι όμως μια προσπάθεια που σχετίζεται με μια υπάρχουσα υποδομή. Είναι λοιπόν το Εθνικό Σύστημα Υγείας ένας κεφαλαιώδης θεσμός αλλά ασφαλώς αυτό δεν σημαίνει ότι δεν πρέπει, πάνω σε αυτό το πολύ σημαντικό εργαλείο που έχουμε για να παρέχουμε καλές υπηρεσίες υγείας στον ‘Ελληνα πολίτη, να γίνουν προσπάθειες για μεταρρυθμίσεις και αλλαγές όχι αντιγράφοντας αλλά διαπιστώνοντας εμείς οι ίδιοι ότι πράγματι πρέπει να προχωρήσουμε με τόλμη και ενδεχομένως με μεταρρυθμιστική ριζοσπαστική διάθεση σε αλλαγές στο σύστημα υγείας, να προχωρήσουμε σε αυτές.
    Άλλωστε, αυτή η απαξίωση που υπάρχει έως σήμερα από την πλευρά της Νέας Δημοκρατία λέω ότι δεν είναι αντικειμενική και αποδεικνύεται εκ του γεγονότος ότι παρά τις διαμαρτυρίες που υπάρχουν -τις δικαιολογημένες σε πρωτοβάθμιο επίπεδο παροχής υπηρεσιών κυρίως, ενώ αντίστοιχα στη δευτεροβάθμια υπάρχει η θετική αποδοχή των Ελλήνων πολιτών για τις υπηρεσίες που προσφέρονται- είναι συνεχώς αυξανόμενη η ζήτηση των υπηρεσιών του. Και αυτό είναι το κύριο αποδεικτικό στοιχείο ότι με βάση αυτό το εργαλείο πρέπει να προχωρήσουμε.
    Έτσι, λοιπόν, θα πρέπει η Κυβέρνηση η οποία φέρνει σήμερα αυτό το νομοθέτημα να καταλάβει ότι τα ζητήματα που έχουν να κάνουν με το ύψιστο αυτό κοινωνικό αγαθό, που λέγεται προσφορά υγείας, δεν είναι ζητήματα που έχουν σχέση μόνο με τη ζημία, με τη ζημιογόνο  διάσταση του όλου προβλήματος ούτε βέβαια είναι ικανή η πίεση που ασκεί η θεωρία κόστους-οφέλους να αλλοιώσει τα βασικά χαρακτηριστικά του Συστήματος Υγείας.
     Και πρέπει πράγματι να προχωρήσουμε σε αποκέντρωση, σε περιφερειακή συγκρότηση, επαγγελματική διοίκηση και να υπάρξει αυστηρότατος έλεγχος των δαπανών -εδώ πράγματι εμείς θα μπούμε μπροστά και θα στηρίξουμε τις όποιες προσπάθειές σας- όπως πρέπει επίσης να υπάρξουν τομεακές πολιτικές σε σχέση με τη συχνότητα των παθήσεων, να υπάρξει  αξιοποίηση της νέας τεχνολογίας που σήμερα υπάρχει και ασφαλώς στην κακοδαιμονία του συστήματος που είναι πελατειακές σχέσεις, πρέπει όλος ο πολιτικός κόσμος να δώσει μια σαφή απάντηση ότι στο εξής η αξιοκρατία και μόνο η αξιοκρατία θα περάσει σ’ αυτό το σύστημα.
      Αν θέλετε στο ζήτημα αυτό η όποια αυτοκριτική μας θα πρέπει να βοηθήσει στην κατεύθυνση ύπαρξης ασφαλιστικών δικλίδων και όχι με το νομοθέτημα έτσι όπως εμφανίζεται στο άρθρο 27 που ουσιαστικά επιβεβαιώνει ότι η διάτρητη αυτή διάταξη θα επιτρέψει και πάλι στις πελατειακές σχέσεις να παίξουν ένα σοβαρό ρόλο.
      Αντιστρατεύεται, αγαπητοί κύριοι συνάδελφοι, το νομοθέτημα τις αξίες του Εθνικού Συστήματος Υγείας και υπ’ αυτήν την έννοια ο τίτλος «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις» είναι ένας τίτλος ο οποίος είναι παραπλανητικός έως ψευδεπίγραφος, έως ότου πραγματικά αποκαλύψει τις προθέσεις της η Κυβέρνηση, διότι με αυτό το νομοσχέδιο για πρώτη φορά εισάγεται στη χώρα η επιχειρηματική δραστηριότητα, εισάγεται η κερδοφορία, εισάγονται δηλαδή χαρακτηριστικά ενός άλλο συστήματος. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Οι ρυθμίσεις του αφορούν ιδιωτικοποιήσεις μέσω ανωνύμου εταιρείας και με τη συμμετοχή των αποθεματικών των ταμείων.
      Δυστυχώς ο χρόνος δεν μου επιτρέπει περισσότερο να αναπτύξω αυτό το θέμα, αλλά όλοι καταλαβαίνουμε ότι το νομοσχέδιο αυτό είναι προπομπός, είναι ουσιαστικά ο πρόδρομος για την ύπαρξη παρεμβάσεων σε μία άλλη φιλοσοφία και σε μία άλλη αντίληψη όσον αφορά το σύστημα υγείας πέρα και έξω από τη φιλοσοφία που ξέραμε σήμερα ότι η πολιτεία πρέπει να παρέχει δωρεάν περίθαλψη στους πολίτες και μάλιστα ισότιμη. Είναι ένα νομοθέτημα το οποίο ασφαλώς και δεν μπορούμε να το στηρίξουμε, πιστεύοντας ακράδαντα ότι η Κυβέρνηση στην ουσία δοκιμάζει, στην ουσία κάνει ένα τεστ ευαισθησίας της αντίστασης που πρέπει να δείξουμε.  Και υπ’ αυτήν την έννοια εγώ πιστεύω, επειδή δέχομαι τις καλές προθέσεις του κυρίου Υπουργού, ότι αυτή η αντίστασή μας, αυτή η άρνησή μας ουσιαστικά ενισχύει τις όποιες ειλικρινείς προθέσεις για την ενίσχυση του Εθνικού Συστήματος Υγείας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης ήθελα να πω εν τάχει ότι μας βρίσκει αντίθετους η ρύθμιση για το ΑΣΕΠ. Ασφαλώς και δεν διασφαλίζει την αδιαφανή και αντικειμενική διαδικασία επιλογής και ασφαλώς μας βρίσκει αντίθετους η όποια ρύθμιση σχετίζεται με το προσωπικό. Εσείς λέτε ότι αυτήν τη στιγμή έχετε πρόθεση να γίνουν προσλήψεις σε επίπεδο τεσσάρων χιλιάδων προσωπικού, ενώ οι πραγματικές ανάγκες είναι είκοσι πέντε χιλιάδες. Αναγνωρίζουμε τις δυσκολίες, αλλά προσέξτε μην παρεμβαίνετε τις συλλογικές συμβάσεις εργασίας και στα δικαιώματα των εργαζομένων, γιατί αυτό λέτε στο νομοσχέδιο. Το διοικητικό συμβούλιο να παίρνει αποφάσεις για τα πάντα και αυτό να καθορίζει μισθολόγια που είναι αμφιβόλου, πιστεύω, νομιμότητας.
      Έτσι λοιπόν αντί των δοκιμών εμείς σας καλούμε, κύριε Υπουργέ, πιστεύοντας -λέω και πάλι- στις ειλικρινείς σας προθέσεις, να δώσετε μία μάχη πραγματικά να εμπνεύσετε ένα νέο όραμα και μία νέα νοοτροπία στην υγεία και καλύτερη διαχείριση και αυστηρότατους ελέγχους και αποτελεσματικότητα, αλλά σε μία κατεύθυνση πραγματικά που θα εμπνέει όλο το σύστημα να δουλέψει καλύτερα, να είναι περισσότερο αποτελεσματικό. Και σε καμία περίπτωση δεν θα σας αφήσουμε να προχωρήσετε σε μία λογική άρνησης των βασικών χαρακτηριστικών του συστήματος που είναι η δωρεάν και ισότιμη περίθαλψη για όλους τους Έλληνες πολίτες. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, οι εγγεγραμμένοι που θα μιλήσουν ακόμη είναι πάνω από δεκαπέντε και είναι και ο Κοινοβουλευτικός Εκπρόσωπος του Συνασπισμού. Επομένως εκτιμάται ότι η συζήτηση θα ολοκληρωθεί μετά την τετάρτη απογευματινή. Αυτό σημαίνει ότι στην πορεία ενδεχομένως να περιοριστεί ο χρόνος και αυτό θα είναι άδικο για τους Βουλευτές που είναι τελευταίοι στον κατάλογο.
    Το λέω αυτό για να υποβάλω ακόμα μία φορά την παράκληση -γιατί φαίνεται ότι έχετε εθιστεί στον προειδοποιητικό ήχο – κουδούνισμα- ότι πρέπει να τελειώνετε, και πρέπει να περιοριστείτε στο οκτάλεπτο. Παράκληση θερμή…
      ΒΑΣΙΛΕΙΟΣ ΟΙΚΟΝΟΜΟΥ: Εμείς έχουμε διαμαρτυρηθεί όμως.
      ΠΡΟΕΔΡΕΥΩΝ (Γεώργιος Σούρλας): Παράκληση θερμή για να μην αδικηθούν οι άλλοι συνάδελφοι που είναι στο τέλος και να μην καταπονηθεί το Σώμα.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Μας είπατε ότι θα έχετε ανοχή για μας.
      ΧΡΗΣΤΟΣ ΠΡΩΤΟΠΑΠΑΣ: Όσοι δεν έχουν μιλήσει επί της αρχής να προταχθούν.
      ΠΡΟΕΔΡΕΥΩΝ (Γεώργιος Σούρλας): Ο κ. Θαλασσινός έχει το λόγο. 
      ΘΑΛΑΣΣΙΝΟΣ ΘΑΛΑΣΣΙΝΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, βρίσκομαι στο Βήμα όχι για να καταθέσω τις απόψεις μου ως επαΐων των ζητημάτων του χώρου της υγείας, ούτε ως τεχνοκράτης, αλλά για να καταθέσω με τη λογική του απλού πολίτη μερικές σκέψεις που αφορούν τόσο το συζητούμενο νομοσχέδιο όσο και τα θέματα υγείας γενικότερα.
    Ξεκινώντας την τοποθέτησή μου, θέλω να συγχαρώ τον κύριο Υπουργό Υγείας γιατί πιστεύω ότι με το συζητούμενο σχέδιο νόμου αρχίζει να μετουσιώνεται σε πράξη ο οραματισμός της νέας διακυβέρνησης και του Πρωθυπουργού για μια καλύτερη προοπτική στον ευαίσθητο τομέα της υγείας, στοχεύοντας στην ποιοτική αναβάθμισή της, θέτοντας πραγματικά σε νέα βάση τις σχέσεις πολίτη, ασθενή, ασφαλισμένου και δημιουργώντας προοπτικές για παροχή εξειδικευμένων υπηρεσιών στο χώρο της υγείας, όπως αυτές ενδεικτικά αναφέρονται τόσο στο άρθρο 3 του συζητούμενου νομοσχεδίου όσο και στην αιτιολογική έκθεση.
      Η πρωτοβουλία αυτή του Υπουργείου Υγείας αποκτά ιδιαίτερη αξία αν αναλογισθεί κανείς ότι συνιστά την πρώτη σοβαρή προσπάθεια ύστερα από πολλά χρόνια για τον εκσυγχρονισμό του ευαίσθητου χώρου της υγείας. Η δε αξιοποίηση της υπερσύγχρονης Πολυκλινικής του Ολυμπιακού Χωριού που είναι ουσιαστικά η πρώτη αξιοποίηση ολυμπιακής εγκατάστασης μετά τους Ολυμπιακούς και τους Παραολυμπιακούς Αγώνες, καταδεικνύει -αν θέλετε- και τις προθέσεις της Κυβέρνησης της Νέας Δημοκρατίας για τη μελλοντική αξιοποίηση και των άλλων ολυμπιακών εγκαταστάσεων κατά τον προορισμό τους προς όφελος των Ελλήνων πολιτών.
      Κυρίες και κύριοι συνάδελφοι, πιστεύω ότι δεν υπάρχει κανείς σ’ αυτήν την Αίθουσα που να αντιλέξει ότι ο χώρος της υγείας στη χώρα μας εδώ και πολλά χρόνια διέρχεται βαθιά κρίση, νοσεί –για να το πω έτσι με ιατρικό όρο- και μάλιστα νοσεί από νόσο βαριά. Λίγο ως πολύ, συχνά-πυκνά γινόμαστε μάρτυρες αυτήκοοι δυσμενέστατων κριτικών για τις παρεχόμενες υπηρεσίες υγείας, για τις συνθήκες κάτω από τις οποίες αυτές παρέχονται, για τις υποδομές που τις εξυπηρετούν, για τις τεράστιες ελλείψεις σε ιατρικό, παραϊατρικό και νοσηλευτικό προσωπικό και για πολλά άλλα ζητήματα.
      Σήμερα, με το συζητούμενο σχέδιο νόμου ξαναζωντανεύει η ελπίδα στον πολίτη ότι έρχονται πραγματικά καλύτερες ημέρες στο χώρο της υγείας και εδραιώνεται η πεποίθηση ότι υπάρχει επιτέλους μία κυβέρνηση που νοιάζεται πραγματικά για την προστασία του πιο πολυτίμου αγαθού, αυτό της υγείας.
      Κυρίες και κύριοι συνάδελφοι, με το νομοσχέδιο αυτό και τις καινοτομίες που εισάγει στο χώρο της υγείας, γίνεται η ρήξη με το παρελθόν και σηματοδοτείται ο εκσυγχρονισμός και η ποιοτική αναβάθμιση του χώρου της υγείας. Διαβάζοντας τα άρθρα του νομοσχεδίου, είναι εύκολο να διαπιστώσει κανείς ότι είναι πλήρως εναρμονισμένα με τη φιλοσοφία του που σύμφωνα με την αιτιολογική έκθεση είναι: ο ασθενής ως πολίτης και ως καταναλωτής των υπηρεσιών υγείας, μπορεί να απολαμβάνει τυπικά αλλά και ουσιαστικά, τα θεμελιώδη δικαιώματά του.
      Πράγματι, η νομική μορφή του υπό σύσταση νομικού προσώπου ως ανώνυμης εταιρείας, εξασφαλίζει την ευελιξία του, αφού είναι γνωστό ότι οι πολυδαίδαλες διαδικασίες του δημόσιου λογιστικού βάζουν τροχοπέδη στην  ταχύτητα λήψης και υλοποίησης αποφάσεων που επιβάλλουν συχνά οι εξελίξεις στον ευαίσθητο αυτόν τομέα, χωρίς όμως το συνιστώμενο νομικό πρόσωπο να εκφεύγει της εποπτείας του ελληνικού δημοσίου, καθόσον το Υπουργείο Υγείας και Κοινωνικής Αλληλεγγύης διατηρεί την πλειοψηφία η οποία κατοχυρώνεται νομοθετικά με το άρθρο 4 του νομοσχεδίου, στο οποίο προβλέπεται η δυνατότητα μεταβίβασης μετοχών από το Υπουργείο Υγείας και Κοινωνικής Αλληλεγγύης σε άλλα νομικά πρόσωπα του δημόσιου τομέα, αλλά όχι σε ποσοστό μεγαλύτερο του 49%.
      Θεωρώ λοιπόν ότι αυτή η καχυποψία, η οποία διατυπώνεται από χθες σχετικά με την ιδιωτικοποίηση της υγείας, είναι αδικαιολόγητη. Το αντίθετο συμβαίνει. Είναι ξεκάθαρη η διάταξη του άρθρου 4, η οποία ορίζει το γεγονός ότι δεν μπορούν να μεταβιβαστούν οι μετοχές σε μεγαλύτερο ποσοστό του 49% και η μεταβίβαση γίνεται σε νομικά πρόσωπα του δημόσιου τομέα.
      Όμως, κυρίες και κύριοι συνάδελφοι, οι καινοτομίες του νομοσχεδίου αυτού δεν σταματούν εδώ. Η θέσπιση ενός Συνηγόρου Υγείας εντάσσεται στην ήδη υφισταμένη αρχή του Συνηγόρου του Πολίτη που δεν περιορίζεται μάλιστα στον ελεγκτικό και διαμεσολαβητικό ρόλο -και απορώ γιατί έγινε τόσος θόρυβος και τόσος αντίλογος για το Συνήγορο Υγείας, ο οποίος είναι ένας από τους βοηθούς του Συνηγόρου του Πολίτη- αλλά θα έχει τη δυνατότητα για τα μείζονος σημασίας ζητήματα υγείας να υποβάλει προτάσεις οργανωτικού και νομοθετικού χαρακτήρα, με στόχο την προστασία των δικαιωμάτων των πολιτών, την καταπολέμηση της κακοδιοίκησης και την τήρηση της νομιμότητας.
      Αυτή είναι μια ακόμα καινοτομία, με την οποία ενισχύονται ουσιαστικά οι θεσμοί και κατοχυρώνεται η διαφάνεια.
      Επίσης, με σειρά άρθρων του νομοσχεδίου αυτού στο κεφάλαιο Γ΄ εκσυγχρονίζονται οι διατάξεις που αφορούν άλλα ειδικότερα ζητήματα του χώρου της υγείας, που εξασφαλίζουν τη διαφάνεια του συστήματος, όπως κρίσεις των γιατρών του ΕΣΥ, τις προαγωγές τους, τη χορήγηση επιδόματος στους εργαζόμενους στο ΕΚΑΒ, την υπηρεσιακή κατάσταση των ελεγκτών γιατρών του Οργανισμού Περίθαλψης Ασφαλισμένων του Δημοσίου, την παραχώρηση προκατασκευασμένων μονάδων πρώτων βοηθειών και στον ΟΚΑΝΑ, ζητήματα πρόσληψης νοσηλευτικού προσωπικού και άλλα.
      Κυρίες και κύριοι συνάδελφοι, δεν υπάρχει καμία αμφιβολία ότι το συζητούμενο νομοσχέδιο έχει ξεκάθαρους στόχους, πρωτοποριακούς για τον τομέα υγείας. Ο αντίλογος ο οποίος ακούστηκε σ’ αυτήν την Αίθουσα ήταν φτωχός σε επιχειρήματα, μακράν και πέραν της πραγματικότητας, η οποία επιβάλλει σύγχρονες μεθόδους αντιμετώπισης των πολλαπλών προβλημάτων που έχουν συσσωρευτεί στο χώρο της υγείας και για τα οποία ασφαλώς, κύριοι συνάδελφοι, δεν ευθύνεται η Κυβέρνηση της Νέας Δημοκρατίας, η οποία διανύει μόλις τον ένατο μήνα της θητείας της, αλλά η έλλειψη σχεδιασμού και πολιτικών των προηγούμενων, κυβερνήσεων για την υγεία.
      Ζούμε στην εποχή της μεταφοράς της γνώσης, της ταχύτητας, στην εποχή της τεχνολογικής επανάστασης, από την οποία δεν εξαιρείται και ο χώρος της υγείας. Αυτές οι εξελίξεις επηρεάζουν όλους τους τομείς, αυξάνουν τις απαιτήσεις της σύγχρονης κοινωνίας και δημιουργούν έντονα ανταγωνιστικό περιβάλλον. Απ’ αυτές δεν μπορεί να εξαιρεθεί ο τομέας της υγείας. 
      Το νομοσχέδιο αυτό, κυρίες και κύριοι συνάδελφοι, ανοίγει το δρόμο για την ανάπτυξη εξειδικευμένων υπηρεσιών στον τομέα υγείας και με τις προτεινόμενες ρυθμίσεις του εξασφαλίζει τη συμμετοχή και του δημοσίου τομέα στο ανταγωνιστικό αύριο των νέων μορφών υπηρεσιών υγείας. 
      Ο ευαίσθητος τομέας της υγείας δεν προσφέρεται για στείρες αντιπαραθέσεις. Καθολική απαίτηση της κοινωνίας είναι η ποιοτική αναβάθμιση του ευαίσθητου αυτού χώρου, ώστε να υπάρξει έγκαιρη και αποτελεσματική προστασία του αγαθού της υγείας. 
      Το μήνυμα της κοινωνίας είναι σαφές. Εμείς έχουμε χρέος να το ενστερνιστούμε και να κάνουμε το πρώτο αποφασιστικό βήμα. Η ευκαιρία μάς δίνεται με το νομοσχέδιο αυτό.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Κυρίες και κύριοι συνάδελφοι -επιτρέψτε μου μία παρέκβαση, κύριε Υπουργέ- ως Βουλευτής νησιωτικού νομού, θέλω να επισημάνω ότι η πρωτοποριακή αυτή πρωτοβουλία του Υπουργείου Υγείας γεννά τη βεβαιότητα ότι το Υπουργείο Υγείας πολύ σύντομα θα προσεγγίσει με την ίδια ευαισθησία και τα προβλήματα υγείας των νησιωτικών περιοχών, τα οποία είναι πάρα πολλά και έχουν εκτεθεί κατ’ επανάληψη στην Εθνική Αντιπροσωπεία, η επίλυση των οποίων, ακριβώς λόγω των ιδιαιτεροτήτων της νησιωτικής χώρας, απαιτεί εξειδικευμένη πολιτική.
      Οι πολίτες της νησιωτικής Ελλάδας αγωνιούν και έχουν εναποθέσει τις ελπίδες τους στο Υπουργείο σας, κύριε Υπουργέ, και αυτήν τη φορά υπάρχει η βεβαιότητα ότι πολύ σύντομα θα μετουσιωθούν σε πράξη οι προγραμματικές δεσμεύσεις, γιατί τούτη η Κυβέρνηση αποδεικνύει καθημερινά την αντιστοιχία λόγων και έργων της, γιατί έχει την πολιτική βούληση να κάνει τις τομές που χρειάζονται για τον πραγματικό εκσυγχρονισμό του κράτους, γιατί ο κύριος Υπουργός Υγείας έχει ιδίαν αντίληψη των προβλημάτων αυτών, γιατί ξέρει και μπορεί να σχεδιάσει την επίλυση των προβλημάτων.
      Κλείνοντας την παρέμβασή μου θέλω να επισημάνω για ακόμα μια φορά ότι στους ευαίσθητους τομείς, όπως η παιδεία και η υγεία, δεν έχουμε την πολυτέλεια της στείρας αντιπαράθεσης. Χρειάζονται λύσεις που θα προκύψουν από τη σύνθεση απόψεων, λύσεις που θα αναβαθμίζουν την ποιότητα ζωής, λύσεις που θα εξασφαλίζουν προοπτικές για το μέλλον, λύσεις αποτελεσματικές με επίκεντρο τον άνθρωπο-πολίτη.
      Με αυτές τις σκέψεις τελειώνω. Δηλώνω ότι υπερψηφίζω το νομοσχέδιο και απευθυνόμενος με σεβασμό σε όλους, καλώ κι εσάς να το υπερψηφίσετε.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Τα τοπικού ενδιαφέροντος ζητήματα καλό θα είναι να τα θέτετε εισαγωγικά, για να έχετε άνεση χρόνου να τα παρουσιάζετε.
      Ο κ. Βασίλειος Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, κύριε Υπουργέ, θα μου επιτρέψετε να τοποθετηθώ περισσότερο υπό το πρίσμα του Βουλευτού Αττικής, καθώς και το νομοσχέδιο το οποίο κατατίθεται αυτές τις ημέρες, επικεντρώνεται επί το πλείστον στο θέμα της Πολυκλινικής στο Ολυμπιακό Χωριό στο Δήμο Αχαρνών, και στην ευρύτερη περιοχή.
      Υπό την έννοια αυτή θα έλεγα, σχολιάζοντας την τωρινή συζήτηση και κάνοντας ένα contrast εικόνων αλλά και των πολιτικών, ότι πολλοί συνάδελφοι, από τη Νέα Δημοκρατία, προβάλλουν το ελπιδοφόρο  οκτάμηνο της Νέας Δημοκρατίας εν αντιθέση με τη «μαύρη» γη που παρέλαβαν από το ΠΑΣΟΚ στο χώρο της υγείας. Θα ήθελα όμως να υπενθυμίσω ότι ειδικά στην Περιφέρεια Αττικής, την επαρχία των Αθηνών, αυτό που το ΠΑΣΟΚ παρέδωσε και που δεν υπήρχε και το γνωρίζετε πολύ καλά, ήταν δύο άριστα υπερσύγχρονα νοσοκομεία στη δυτική Αττική, το Θριάσιο και το Αττικό Νοσοκομείο…
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε συνάδελφε…
      ΒΑΣΙΛΕΙΟΣ ΟΙΚΟΝΟΜΟΥ: Αυτό θα το επικαλεστώ και θα σας κάνω και μία παρατήρηση για ένα σχόλιο που κάνατε χθες.
      …και βέβαια στο χώρο της ανατολικής Αττικής κέντρα υγείας, τα οποία πριν από δεκαπέντε-είκοσι χρόνια όποιος είχε την ατυχία να αρρωστήσει στα Μεσόγεια ή στη βόρεια Αττική αντιμετώπιζε το φάσμα της βιολογικής εξαφανίσεώς του. Το πιθανότερο ήταν να μην προλάβαινε να έρθει στα νοσοκομεία των Αθηνών. Επιπροσθέτως είχαμε ένα παλιό οδικό δίκτυο, το οποίο τον καθιστούσε αιχμάλωτο της τύχης του. Σήμερα έχουμε κέντρα υγείας πολλά - Καπανδριτίου, Λαυρίου, Μαρκόπουλου, Σπάτων, Κορωπίου - τα οποία στο θέμα της πρωτοβάθμιας υγείας αντιμετωπίζουν το πρώτο κύμα των ανθρώπων που έχουν ανάγκη νοσηλείας. Και βέβαια πρέπει να πούμε ότι υπάρχει το ζήτημα της έλλειψης ενός νοσοκομείου στην ανατολική Αττική, κάτι που είναι και το αίτημα της Περιφέρειας.
      Άκουσα τον καλό συνάδελφο, κ. Μπούρα, που είπε «η Πολυκλινική που ιδρύεται καλύπτει από τον Ωρωπό μέχρι το Μενίδι το χώρο της υγείας αυτού του μεγάλου γεωγραφικού τομέα και της πληθυσμιακής αυτής ενότητας». Όχι, δεν είναι έτσι. Και θα μπούμε και στην ουσία, αν δηλαδή αυτή η Πολυκλινική μπορεί να καλύψει όλα όσα το νομοσχέδιο ελπίζει να καλύψει. Γιατί άλλα λέγατε πριν από πέντε μήνες, απαντώντας σε ερώτηση μου άλλα βλέπω σήμερα. Πρέπει να κάνουμε διευκρινίσεις, κύριε Υπουργέ, που είναι απαραίτητες.
      Ο Ωρωπός και η βόρεια Αττική δεν μπορούν να καλυφθούν από αυτή την Πολυκλινική, έτσι όπως τη φτιάχνετε και η οποία φαίνεται φιλόδοξη, αλλά υπάρχουν και πολλά ερωτηματικά. Είναι ένα κέντρο υγείας, όπως μου απαντήσατε σε ερώτηση που σας κατέθεσα το Μάιο, αν ενθυμήστε. Σας είπα: «Τι θα γίνει αυτή η Πολυκλινική, το έργο που το ΠΑΣΟΚ δημιούργησε; Το Ολυμπιακό Χωριό και η Πολυκλινική παραδόθηκαν και συγχαρητήρια σε σας που πάτε να την αξιοποιήσετε. Να δούμε όμως με ποιον τρόπο». Μου απαντάτε τέλος Μαΐου του 2004 ότι αυτή η μονάδα θα λειτουργήσει ως κέντρο υγείας, αλλά και ως κέντρο φυσικής αποκατάστασης στην αστική περιοχή του Δήμου Αχαρνών για την κάλυψη των αναγκών πρωτοβάθμιας φροντίδας υγείας των κατοίκων της περιοχής.
      Άκουσα λοιπόν πριν από λίγο τον εισηγητή της Πλειοψηφίας, τον κ. Τσαντούλα, ο οποίος είπε ότι δεν είναι κέντρο υγείας, απαντώντας στον κ. Λεβέντη. Και εδώ τίθεται ένα απλό ερώτημα.
      ΔΗΜΗΤΡΙΟΣ ΤΣΑΝΤΟΥΛΑΣ: Είπα «δεν είναι μόνο κέντρο υγείας».
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): «Δεν είναι μόνο κέντρο υγείας» είπε.
      ΒΑΣΙΛΕΙΟΣ ΟΙΚΟΝΟΜΟΥ: Ακούστε να δείτε: Είναι κέντρο υγείας; Ερώτημα πρώτον. Και θα ήθελα παρακαλώ πάρα πολύ…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Το είπα και χθες, κύριε Οικονόμου, θα τα ξαναπώ και σήμερα.
      ΒΑΣΙΛΕΙΟΣ ΟΙΚΟΝΟΜΟΥ: Ωραία. 
      Έχει σημασία όμως, γιατί εμάς μας ενδιαφέρει στην περιοχή να είναι μία υγειονομική μονάδα που θα απευθύνεται πρωτίστως στους κατοίκους της περιοχής, οι οποίοι είχαν μεγάλο έλλειμμα τέτοιας κάλυψης. Αν αυτό δεν διευκρινιστεί και δεν διασαφηνιστεί, υπάρχει ένα ζήτημα μεγάλο: Ότι υπάρχει μία άριστη μονάδα, η οποία είναι για όλους τους άλλους σκοπούς, τους οποίους αναφέρετε στο άρθρο 3, εκτός από τους κατοίκους της περιοχής. Γιατί αν πρόκειται για την παράγραφο άλφα του άρθρου 3, που λέει για τους αθλητές, για υποστήριξη προγραμμάτων αθλητών, δεν είναι αυτό που μας λείπει αυτή τη στιγμή. Υπάρχει το ΟΑΚΑ, που όπως γνωρίζετε έχει μια πολύ καλή μονάδα για τους αθλητές.
      Πρέπει οι κάτοικοι των Δήμων Αχαρνών, Άνω Λιοσίων, Θρακομακεδόνων, να έχουν μία μονάδα υγείας υψηλού επιπέδου. Όλοι ελπίζαμε και πιστεύαμε ότι θα είναι αυτή η μονάδα. Και σήμερα βλέπουμε ότι πάνω σ’ αυτήν τη μονάδα πάτε να δομήσετε ένα συνολικό σύστημα για όλη τη χώρα, το οποίο είναι προβληματικό. Αν πηγαίνατε μόνο σε «Πολυκλινική Ολυμπιακού Χωριού ΑΕ» , σας διαβεβαιώνω ότι εγώ προσωπικά θα το ψήφιζα.
      Εγώ και σήμερα είμαι θετικός στην έννοια της δημιουργίας και της λειτουργίας της. Και δεν θα μπορούσα να πω όχι, γιατί θα ήμουν ασυνεπής στις απαιτήσεις και τα αιτήματα και της περιοχής, αλλά και όλων μας. 
      Όμως εδώ πρέπει να διευκρινιστεί, και εσείς έχετε σήμερα την υποχρέωση να διευκρινίσετε αν είναι κέντρο υγείας αστικού τύπου; Δηλαδή, οι κάτοικοι του Δήμου Αχαρνών και των γύρω περιοχών θα μπορούν να πάνε στα ιατρεία της Πολυκλινικής ή όταν φθάνουν στην είσοδο, θα τους λένε ότι εδώ είναι μόνο για αθλητές ή μόνο για προγράμματα τα οποία αναφέρονται στο άρθρο 3 «…η εν γένει παραγωγή επιστημών υγείας, ιατρική αποκατάσταση κλπ ή ζητήματα έρευνας» και θα σου λένε π.χ. ότι σήμερα έχουμε έρευνα και δεν μπορείς να έλθεις και να έχεις πρωτοβάθμια περίθαλψη;
      Αυτά είναι σημαντικά ερωτήματα. Σας παρακαλώ, να βάλετε στο άρθρο 3, την διευκρίνιση ότι πρόκειται για υπηρεσίες κέντρου υγείας και αστικού τύπου γιατί δεν είναι τίποτα αυτονόητο. Θα μπορούσατε να μου πείτε ότι «εννοείται», αλλά τίποτα δεν εννοείται. Τίποτα δεν είναι αυτονόητο!
      Εγώ πιστεύω, δεδομένου ότι εκτιμώ την πολιτική σας παρουσία ότι δεσμεύεστε όσον αφορά αυτό. Αύριο όμως ένας άλλος Υπουργός μπορεί να πει ότι βάσει αυτού του νομοσχεδίου, εγώ ακολουθώ έρευνες για αθλητές και για άλλα θέματα και κάνω άλλες πολιτικές στο χώρο της υγείας και δεν περισσεύει χώρος για το Μενίδι.
      Όσον αφορά τώρα την πολιτική που πάτε να εγκαινιάσετε με το ζήτημα της Α.Ε. συνολικά ως όργανο, ως εργαλείο για να γίνει μια νέα  πολιτική στην υγεία, εγώ θα σας έλεγα ότι δεν νομίζω ότι αυτό το ζήτημα μπορεί να βοηθήσει αυτή τη στιγμή τα αιτήματα που υπάρχουν για ποιοτική αναβάθμιση της υγείας.
      Κάποιοι θα πουν ότι υπάρχει πρόβλημα και υποδομών -και γι’ αυτό θέλω να σας κάνω και μια παρατήρηση για χθες- καθώς είπατε για το Αττικό Νοσοκομείο, επειδή κάποια κανάλια επικέντρωσαν σε ένα βοηθητικό κτήριο το οποίο είχε κάποια προβλήματα λόγω της πλημμύρας…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν είπα αυτό, εκτός αν θεωρείτε το ακτινοθεραπευτικό τμήμα ως βοηθητικό κτήριο. Πηγαίνετε εσείς ο ίδιος!
      ΒΑΣΙΛΕΙΟΣ ΟΙΚΟΝΟΜΟΥ: Κύριε Κακλαμάνη, αυτό εμένα μου θύμισε την πολιτική της «κατσαρίδας» που έκανε προεκλογικά ο κ. Γιαννόπουλος, ο οποίος πήγαινε σε ένα ολόκληρο νοσοκομείο και έβλεπε την κατσαρίδα. Απομόνωνε, δηλαδή, ένα θέμα. Βγήκε χθες μία συνδικαλίστρια –δεν ξέρω τι κόμμα είναι- την οποία άκουσα να καυτηριάζει γελώντας το Αττικό Νοσοκομείο. Αυτό το κόσμημα της Ευρώπης, το οποίο είναι ένα από τα καλύτερα νοσοκομεία σε υποδομές, τουλάχιστον στην Ευρώπη, δεν χρειάζεται να το ακυρώνουμε επειδή το έφτιαξε το ΠΑΣΟΚ.
      Και επαναλαμβάνω ότι χθες μια κυρία στην τηλεόραση όταν της κάνανε την ερώτηση τι θα γινόταν αν χρειαστείτε την εντατική με τα νερά αντί απάντησης γέλασε και αναρωτήθηκα τι άνθρωποι τέλος πάντων είναι αυτοί που εκπροσωπούν την υγεία! Και έρχεστε εσείς στο Βήμα της Βουλής και δίνετε λαβή να πούμε ότι ένα τέτοιο μεγάλο δημιούργημα ακυρώνεται γιατί έβαλαν νερό οι τοίχοι;
      Ειλικρινά θα σας έλεγα ότι αν, λοιπόν, δεχτούμε ότι στο χώρο της Αττικής είχαμε δύο μεγάλα επιτεύγματα, Θριάσιο Νοσοκομείο -με τα προβλήματά του- και Αττικό Νοσοκομείο, να μην τα ακυρώνουμε στη συνείδηση του λαού. Αυτές είναι πολύ μεγάλες κατακτήσεις για την Περιφέρεια Αττικής.
      Χρειάζεται ένα νομαρχιακό γενικό νοσοκομείο για την Ανατολική Αττική. Κάποιοι λένε ότι μπορεί να είναι το Νταού Πεντέλης. Κάποιοι άλλοι όμως λένε ότι μπορεί να είναι μια καινούργια μονάδα, γιατί όπως γνωρίζετε η πληθυσμιακή αύξηση της ανατολικής Αττικής είναι δυσθεώρητη. Στην απογραφή του 2001 είναι καταγεγραμμένη ως η μεγαλύτερη από όλους τους νομούς στην Ελλάδα. Έχει καινούργιο πληθυσμό.
      Πρέπει λοιπόν να υπάρχει μια καινούργια νοσοκομειακή μονάδα –αυτό το αίτημα το γνωρίζετε και το έχουμε πει πολλές φορές- μια νομαρχιακή νοσοκομειακή μονάδα και όσον αφορά το ζήτημα της Πολυκλινικής να είναι μια μονάδα η οποία να καλύπτει το Δήμο Αχαρνών, το Δήμο Θρακομακεδόνων και την περιοχή εκεί. Το ΙΚΑ ετοιμάζει την υγειονομική μονάδα στον Ωρωπό. Δεν είναι στη δική σας αρμοδιότητα. Ας την προχωρήσει, και αυτή την μονάδα η Κυβέρνηση ώστε να καλυφθεί, πραγματικά, ο Ωρωπός.
      Βέβαια θα μιλήσουμε και σε άλλα νομοσχέδια -μαθαίνω ότι φέρνετε και άλλα νομοσχέδια- για το πώς η πρωτοβάθμια περίθαλψη και η υγεία μπορεί να λειτουργήσει σε σχέση πάντα και με τα κέντρα υγείας τα οποία είναι κατακτήσεις του ΠΑΣΟΚ. Σας θυμίζω ξανά ότι πριν το ΠΑΣΟΚ όποιος είχε την ατυχία ακόμα και στην επαρχία των Αθηνών -δεν τολμώ να μιλήσω για πέρα των Αθηνών- να αρρωστήσει, έκανε το σταυρό του αυτός και οι συγγενείς του.
      Τουλάχιστον σήμερα μπορεί να πάει σε ένα κέντρο υγείας. Τα κέντρα υγείας είναι αποτέλεσμα μιας πολιτικής εικοσαετίας. Το μόνο που μας μένει είναι να κάνουμε την ποιοτική αναβάθμιση. Έχετε την ευκαιρία και τη δυνατότητα να προχωρήσετε.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Παρασκευή Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ:  Κύριε Πρόεδρε, κυρίες και κύριοι συνάδελφοι, κύριε Υπουργέ, το νομοσχέδιο για την πρωτοβάθμια υγεία δεν είναι βέβαια το πρώτο νομοσχέδιο της φθινοπωρινής Ολομέλειας, όπως μας είχατε υποσχεθεί στις 21 Μαρτίου.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Δεν σας είχα υποσχεθεί τίποτα! 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Έχω τα Πρακτικά της ομιλίας σας, κύριε Υπουργέ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Διαβάστε τα, σας παρακαλώ.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τα έχω στα έδρανα, θα τα καταθέσω στη Βουλή. 
      Συζητούμε αυτό το νομοσχέδιο και θα περίμενε κανείς από τον τίτλο του ότι αυτό το σπουδαίο έργο της Πολυκλινικής του Ολυμπιακού Χωριού, που υπάρχει μέσα σε μια πόλη αναπτυσσόμενη με ιδιαίτερα και πολλά προβλήματα και ανάγκες, όπως ο Δήμος των Αχαρνών, θα μπορούσαμε να συζητήσουμε πως με οργανωτική ευελιξία θα μπορούσε να αξιοποιηθεί αυτή η σημαντική ιατρική δομή προς όφελος πρωταρχικά των κατοίκων του Δήμου των Αχαρνών, των Θρακομακεδόνων, του Ζεφυρίου, των Άνω Λιοσίων, περιοχών που πραγματικά την έχουν ανάγκη. Στην περίπτωση λοιπόν αυτή, όπως προείπαν και άλλοι συνάδελφοί μου, θα βλέπαμε πάρα πολύ θετικά την πρωτοβουλία σας.
      Θα μπορούσαμε επίσης να συζητήσουμε μαζί σας ή, αν θέλατε, με πρότυπο τη λειτουργία αυτής της Πολυκλινικής του Ολυμπιακού Χωριού ως κέντρου υγείας αστικού τύπου πρωταρχικά και βλέποντας εάν αυτή γίνει επιτυχημένα, να τη μετεξελίξουμε ως πρότυπο για τη λειτουργία και άλλων κέντρων υγείας αστικού τύπου. Στην περίπτωση αυτή θα μας είχατε αρωγούς δίπλα σας. Όμως, κύριε Υπουργέ, μας παρουσιάσατε ένα νομοσχέδιο το οποίο δεν πληροί καν τις προϋποθέσεις για έναν επιτυχημένο διάλογο σε ένα έστω πεδίο της υγείας! Ένα νομοσχέδιο που αμφιταλαντεύεται μεταξύ ειδικών σκοπών και γενικότατων επιδιώξεων, μεταξύ ιδιωτικής πρωτοβουλίας και κοινής ωφέλειας. Το μόνο σίγουρο αποτέλεσμα είναι ότι το νομοσχέδιο αυτό δημιουργεί απεριόριστες δυνατότητες με μια οργανωτική ευελιξία στο χώρο της υγείας, που στόχο έχει την κερδοσκοπία του δημοσίου από τη δραστηριότητα της ανώνυμης εταιρείας που προβλέπεται σε αυτό, με κυριολεκτικά απροσδιόριστη μελλοντική αξιοποίηση. Άρα, λοιπόν, η λειτουργία της πολυκλινικής του Ολυμπιακού Χωριού, που κι εγώ ως Βουλευτής Αττικής τη στηρίζω ως κέντρο υγείας αστικού τύπου πρώτιστα για το λαό των Αχαρνών και των γύρω περιοχών, είναι απλώς ένα πρόσχημα, ένα περίβλημα, για να καλύψει τη δημιουργία μιας τεραστίων σκοπών ανώνυμης εταιρείας.
       Γιατί τι άλλο μας λέτε, κύριε Υπουργέ, στο άρθρο 3, στο α΄, που μιλάτε για την πιλοτική εφαρμογή της πολυκλινικής; Το είπατε και ελπίζω να το ξαναπείτε και να δεσμευθείτε και γραπτώς, βάζοντας στο άρθρο 3 α΄ ότι η ποιοτική λειτουργία της πολυκλινικής του Ολυμπιακού Χωριού ως κέντρου υγείας αστικού τύπου και ό,τι άλλο θέλετε, να είναι μέσα στο νόμο, για να είμαστε σίγουροι ότι αυτή η σημαντική ιατρική δομή θα ωφελήσει πρώτιστα την περιοχή και τους κατοίκους της.
      Όμως η ασάφεια δεν σταματά εδώ. Γιατί βεβαίως έχουμε μια πολυσχιδή δραστηριότητα. Μετανοσοκομειακή, με την κατ’ οίκον νοσηλεία, προνοσοκομειακή, με πρωτοβάθμιες υπηρεσίες υγείας, εξειδικευμένες υπηρεσίες υγείας που μπορεί να είναι και νοσοκομειακή περίθαλψη, άμεση πρόσβαση του ασθενή -όπως λέτε- σε εξειδικευμένες υπηρεσίες υγείας; Ποιες είναι αυτές; Ικανοποιητικές απαντήσεις δεν λάβαμε μέχρι σήμερα ούτε στην επιτροπή ούτε εδώ στην Ολομέλεια. 
      Μας ζητάτε λοιπόν μια εν λευκώ εξουσιοδότηση για οποιεσδήποτε μελλοντικές ενέργειες θέλετε να κάνετε μέσω αυτής της κερδοσκοπικής Α.Ε. στο χώρο της υγείας και με καμία ιεράρχηση των σκοπών. Τι θα λειτουργήσετε πρώτα και όχι μόνο στο Ολυμπιακό Χωριό, και τι μετά, με τι ταχύτητες;
      Στο άρθρο 10 μας λέτε ότι ο διευθύνων σύμβουλος  αυτής της τόσο μεγάλης και ασαφούς βέβαια με τόσα αντικείμενα εταιρείας, τον οποίον διορίζετε, αρκεί να έχει ένα πτυχίο ΑΕΙ. Προσέξτε, όσον αφορά αυτήν την πρότυπη εταιρεία την οποία τόσο πολύ διαφημίσατε, αρκεί ο διευθύνων σύμβουλος αυτής της εταιρείας να είναι  κάτοχος πτυχίου ΑΕΙ.
     Δηλαδή ένας εικοσιπενταετής αρχαιολόγος, παραδείγματος χάρη, θα σας έκανε; Είμαι σίγουρη ότι εσείς προσωπικά ως Υπουργός Υγείας, κύριε Κακλάμανη, θα κάνετε μια πολύ πιο αξιόλογη κρίση. Γιατί όμως αφήνετε στο νομοσχέδιο αυτήν την τεράστια ασάφεια ως προς τα προσόντα; Αρκεί ένα απλό πτυχίο; Τελικά τι θα αποφασίσετε στην επιλογή του; Το πνεύμα της ελεύθερης αγοράς ή του κομματικού σας μηχανισμού; Δεν μας είπατε, λοιπόν, πώς εντάσσεται αυτή η Α.Ε. στον ευρύτερο πολιτικό σχεδιασμό σας για την υγεία. Βαρύγδουπα μας προαναγγείλατε ότι αυτή η φιλελεύθερη και κοινωνική τάχα πρόταση οδηγεί πού; Στην κερδοσκοπία; Ή σε ένα ιδιότυπο Laissez - faire, κύριε Υπουργέ, όχι των δυνάμεων βέβαια της αγοράς αλλά του «αόρατου χεριού» του Υπουργού Υγείας, ο οποίος μπορεί να διαπραγματεύεται, να πουλάει πακέτα μετοχών σε ασφαλιστικά ταμεία και σε επιχειρήσεις του δημόσιου τομέα και βεβαίως μπορεί να διορίζει.
     Προαναγγέλλετε κιόλας και το λέω για την ιστορία, στην εισηγητική σας έκθεση επί λέξει ότι αυτό το νομοσχέδιο «θέτει σε νέα βάση τις σχέσεις πολίτη-ασθενή-ασφαλισμένου». Τις σχέσεις με ποιον; Δεν προσδιορίζεται. Το βιαστικό της εισαγωγής του νομοσχεδίου ελλείψει άλλων νομοσχεδίων αυτής της Κυβέρνησης που δεν κυβερνά και ελάχιστα νομοθετεί, σας οδηγεί ακόμη και σε συντακτικές ασάφειες στην εισηγητική έκθεση. Ούτε μας απαντήσατε με τι προτεραιότητες και ποιο χρονοδιάγραμμα θα ενεργοποιηθούν αυτές οι δραστηριότητες. Νομίζω, λοιπόν, ότι τα προβλεπόμενα αποτελέσματα απ’ αυτήν τη λειτουργία της ανώνυμης εταιρείας είναι τόσο θολά και συγκεχυμένα όσο είναι και αυτό το νομοσχέδιο μέχρι το άρθρο 17 που μας φέρατε.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
     Ζητώ την κατανόησή σας, κύριε Πρόεδρε, γιατί μιλάω και επί των άρθρων και επί της αρχής. Μας το είπατε από χθες. 
     Μια κουβέντα για το Συνήγορο του Πολίτη. Δεν είμαστε αντίθετοι, αν και δεν καταλαβαίνω πώς αυτοί οι τρεις νέοι επιστήμονες και δεν το προσδιορίζετε, θα συνεργαστούν και ποιος είναι ο λόγος που κάνατε αυτόν τον ιδιαίτερο Συνήγορο της Υγείας του Πολίτη. Θέλω όμως να σχολιάσω αυτό που είπε και ο εισηγητής της Πλειοψηφίας ότι θα έχει λέει δυνατότητα να παραπέμπει ο Υπουργός υποθέσεις πολιτών. Μα, βάζουμε τον Υπουργό ή την εξουσία, το Υπουργείο, τη δημόσια αρχή από την οποία πρέπει να προστατεύει τους πολίτες ο Συνήγορος ως μεσάζοντα για να παραπέμπει υποθέσεις; Δεν επηρεάζονται και δεν καταστρατηγούνται οι λειτουργίες του Συνηγόρου του Πολίτη; Σε ποια άλλη χώρα που λειτουργεί Συνήγορος του Πολίτη έχει γίνει αυτό; Απαντήστε μου.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Στη Γαλλία.
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πάρα πολύ ωραία. Και με ποιες προϋποθέσεις; Το μελετήσατε καλά σε σχέση με το δικό μας πολιτικό σύστημα, κύριε Υπουργέ; Και εάν -έρχομαι στο άρθρο 27- όπως λέτε δεν καταργήσετε το ΑΣΕΠ, γιατί και αυτό φαίνεται στο άρθρο 27 ότι θα κάνετε, δεν ξέρω αν θα μετεξελιχθεί με αυτό το πολιτικό σύστημα ως είδος διαπραγμάτευσης η πρόσβαση στο Συνήγορο της Υγείας. Σας λέω, λοιπόν, ότι αυτό ούτε πρέπει να το λέτε ούτε πρέπει να το κάνετε.
     Στο άρθρο 27 και τελειώνω, θα μπορούσατε να βρείτε κομψότερο τρόπο απαξίωσης του ΑΣΕΠ από το να πείτε ότι με την πάροδο των είκοσι ημερών τεκμαίρεται η σύμφωνη γνώμη του. Σας καλούμε, λοιπόν, για να μπορούμε να το ψηφίσουμε να βάλετε τριάντα ημέρες και να ζητάμε την έγκριση της προκήρυξης από το ΑΣΕΠ. Και αν θέλετε πραγματικά να πείσετε τον κόσμο ότι σέβεστε το ΑΣΕΠ και όχι όπως οι συνάδελφοι σας το αποκάλεσαν «καρκίνωμα», σας καλούμε να βελτιώσετε τις διατάξεις του άρθρου 27, να λάβετε υπόψη τις προτάσεις μας, αλλιώς ο ελληνικός λαός θα κρίνει ποιο ήταν το καρκίνωμα και ποιοι είναι αυτοί που θέλουν να το καταστρατηγήσουν.
     Μια τελευταία λέξη. Ως Βουλευτής Αττικής θα συνηγορούσα στα όσα είπε ο συνάδελφός μου που προηγήθηκε και θα σας έλεγα ότι εάν θέλετε να συνδέσετε το όνομά σας με πραγματικό έργο για όλη την Αττική γιατί οι κάτοικοι και ψηφοφόροι όλων των περιοχών είτε ζουν μόνιμα είτε εργάζονται είτε έχουν εξοχικό σε κάποια από τα μέρη της ανατολικής, ή της δυτικής Αττικής, το μεγάλο στοίχημα για σας είναι να δημιουργήσετε ένα νοσοκομείο στην ανατολική Αττική. Τα άλλα που κάναμε εμείς απλώς πρέπει να τα διατηρήσετε και να τα εξασφαλίσετε.
     Σας ευχαριστώ.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ο κ. Κωνσταντίνος Κιλτίδης έχει το λόγο.
     ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Υπουργέ, αγαπητοί συνάδελφοι, πιστεύω ότι έπρεπε να διεξαχθεί η συζήτηση με νηφαλιότερο τρόπο -τουλάχιστον στην Ολομέλεια- και προπάντων να αναζητηθούν οι συμπληρωματικές εκείνες διεργασίες και διαδικασίες που θα ωφελούσαν αυτό που προπάντων οι συνάδελφοι της Αξιωματικής Αντιπολιτεύσεως θέλησαν να υπερασπιστούν, το Εθνικό Σύστημα Υγείας.
     Εγώ δεν θα παρελθοντολογήσω. Δεν θα θυμίσω τις ακυρώσεις και τις αυτοαναιρέσεις εντός της Αξιωματικής Αντιπολιτεύσεως όταν ευρίσκετο σε κυβερνητική θέση, αλλά θα απευθύνω ένα απλό ερώτημα: Μήπως πιστεύει κανένας -όχι απλώς μόνο συνάδελφος με την ιδιότητα του Βουλευτού, αλλά και με την ιδιότητα του υγειονομικού- ότι έχει ολοκληρωθεί το Εθνικό Σύστημα Υγείας και δεν το έχει αντιληφθεί κανείς μέσα σε αυτήν την Αίθουσα; Και αν δεν έχει ολοκληρωθεί επί τόσα έτη -σχεδόν επί ένα τέταρτο του αιώνος- είναι δυνατόν σήμερα -μετά από ένα τέταρτο αιώνος- να μην αναζητούμε τι του έλειπε, όπως σας θύμισε ο κύριος Υπουργός;
     Τι ανεγράφετο στις δράσεις της πρωτοβάθμιας φροντίδας, των κέντρων υγείας; Τι ανεγράφετο στη δευτεροβάθμια; Τι έγινε απ’ όλα αυτά; Είδατε πουθενά να αναπτύσσονται οι δομές της προληπτικής, της κατ’ οίκον νοσηλείας; Μήπως είδατε τη μετανοσοκομειακή φροντίδα να εμφανίζεται πουθενά στην πατρίδα μας; 
     Ε, πιστεύω, αγαπητοί συνάδελφοι, ότι το Υπουργείο Υγείας και ο συγκεκριμένος Υπουργός βρήκε όχι μια «καυτή πατάτα» -γιατί δεν επρόκειτο περί «καυτής πατάτας»- αλλά έναν καρπό που λέγεται -κατ’ ευφημισμόν θα τολμήσω να πω- «Πολυκλινική». Βρήκε μια υγειονομική μονάδα η οποία έγινε για τη συγκεκριμένη αποστολή, να εξυπηρετεί την πατρίδα μας στην τέλεση των  Ολυμπιακών Αγώνων για την υγειονομική κάλυψη αυτών. Αν ο σχεδιασμός γινόταν για άλλου είδους παροχή υπηρεσιών, τότε έπρεπε αυτό να είναι αναγεγραμμένο, έπρεπε να είναι συνδεδεμένο με το Εθνικό Σύστημα Υγείας ή με τους άλλους λοιπούς ασφαλιστικούς φορείς. Εφόσον αυτά δεν συνέβησαν και εφόσον το έλλειμμα είναι δεδομένο, κάποιος έπρεπε να έρθει να καλύψει αυτές τις ανάγκες.
     ΕΚΤΟΡΑΣ ΝΑΣΙΩΚΑΣ: Πώς δεν είναι!
     ΚΩΝΣΤΑΝΤΙΝΟΣ ΚΙΛΤΙΔΗΣ: Μα, κύριε συνάδελφε, ήσασταν και Υφυπουργός Υγείας! Το ονομάσατε «Πολυκλινική».
     ΕΚΤΟΡΑΣ ΝΑΣΙΩΚΑΣ: Δεν το ονομάσαμε «Πολυκλινική».
     ΚΩΝΣΤΑΝΤΙΝΟΣ ΚΙΛΤΙΔΗΣ: Πείτε μου ποιος το ονόμασε; Μήπως το ονόμασε η Νέα Δημοκρατία ή κάποιος άλλος; Και στην επίσκεψη, βεβαίως, διαπιστώνει κανένας ότι είναι μια εκτεταμένη δράση πρωτοβάθμιας φροντίδας περισσότερο και με κέντρο αποκαταστάσεως. Είναι ξεκάθαρα τα πράγματα.
     ΕΚΤΟΡΑΣ ΝΑΣΙΩΚΑΣ: Το ονομάσαμε κέντρο υγείας αστικού τύπου. Έτσι, ήταν η συμφωνία το 2004. Υπάρχει συστατική πράξη και οργανισμός που δεν ολοκληρώθηκε. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε! Μη διακόπτετε!
     ΚΩΝΣΤΑΝΤΙΝΟΣ ΚΙΛΤΙΔΗΣ: Και αντί, συνάδελφοι της Αξιωματικής Αντιπολιτεύσεως, να έρθετε εποικοδομητικά και στην επιτροπή αλλά εν τέλει και στην Ολομέλεια και να δώσετε επιχειρηματολογία και στον Υπουργό, που πιστεύω ότι δείχνει πως θέλει να σας ακούσει και πως θέλει να συμπεριλάβει -και συμπεριέλαβε- πολλά απ’ αυτά τα οποία ισχυρίστηκαν τεκμηριωμένα κάποιοι συνάδελφοι, αντί να συμβεί αυτό και να αναζητήσουμε πράγματι ποιος είναι ο προορισμός που θα πρέπει να έχει αυτή η πολυκλινική ή το κέντρο υγείας -όποιον όρο θέλετε να χρησιμοποιήσουμε- ερχόμαστε και συνεχώς σκαλίζουμε ένα παρελθόν που δεν οδηγεί πουθενά.
     (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Είναι δεδομένο, κύριοι συνάδελφοι. Αυτή είναι η εκτίμηση η δική μου, ασχέτως και αν είμαι κυβερνητικός Βουλευτής, ότι δηλαδή ο Υπουργός Υγείας και το Υπουργείο Υγείας βρήκαν αυτήν τη δομή και αναζήτησαν να του δώσουν περιεχόμενο στην ανάπτυξή του. Πιστεύω ότι πολύ ορθώς θέτουν αυτό το περιεχόμενο και από και ύστερα, ιδού: Το πεδίο της δόξης είναι λαμπρό στην ανάπτυξή του. Αν καθ’ οδόν αυτά υλοποιηθούν, πράγματι όσοι το υλοποιήσουν – όποιο και αν είναι αυτοί μετά τον κ. Κακλαμάνη, γιατί είναι μακροπρόθεσμος ο ορίζοντας- θα τους ανήκει ο κότινος της δόξης. Αν, όμως, και αυτοί ολιγωρήσουν, όπως όλοι οι υπόλοιποι επί ένα τέταρτον αιώνος, βεβαίως, τότε θα ερχόμαστε εμείς ή κάποιοι άλλοι σε αυτήν την Αίθουσα να ομιλούμε για τα ίδια πράγματα.
     Εκτιμώ δε ότι ακυρώθηκαν κάποια πράγματα ή ελέχθησαν με ελαφρά τη καρδία. Κατ’ αρχάς, κοιτάξτε. Όσον αφορά το ντόπινγκ και αυτές τις εγκληματικές δράσεις που παρουσιάσαμε, είναι δυνατόν κανείς να μη συμπεριλάβει σ’ ένα νοσηλευτικό ίδρυμα, σε μια υγειονομική μονάδα, όταν αυτή στήθηκε μέσα στους Ολυμπιακούς Αγώνες; Και, βεβαίως, οι έλεγχοι και -αν το θέλετε- τα εξειδικευμένα κέντρα της ανάπτυξης των αθλητών που δεν είδαμε πουθενά.
      Όλοι λέμε, όταν βρισκόμαστε ενώπιον του προβλήματος, ότι δεν υπήρξε τίποτα, κανένας να κατευθύνει τους αθλητές είτε στο μαθητικό αθλητισμό είτε οπουδήποτε αλλού και προχωρήσουμε όπως πρέπει να προχωρήσουμε. Πιστεύω, επομένως, ότι το περιεχόμενο της δράσης είναι ορθότατο, αρκεί κανείς να το υποστηρίξει. Και πιστεύω ότι η σύσταση της ανωνύμου εταιρείας, με την έννοια ότι θέλει να λειτουργήσει πιο ευέλικτα, δίνει αυτήν τη δυνατότητα στο μέλλον να το πετύχει.
      Και, αγαπητοί συνάδελφοι, θέλω να σας θυμίσω ότι πολλή συζήτηση γίνεται περί των ανωνύμων εταιρειών του δημοσίου. Ξέρετε γι’ αυτήν την ιστορία ότι, και όταν ήμουν Βουλευτής της Αξιωματικής Αντιπολιτεύσεως, ήθελε η τότε κυβερνώσα παράταξη και νυν Αξιωματική Αντιπολίτευση να εμφανίσει ότι είναι κάτι το οποίο εφεύρε. Και τότε, αν θυμούμαι καλά, θύμισα ότι πριν τριάντα χρόνια κάποιοι έκαναν ανώνυμες εταιρείες και τα ΕΛΤΑ και το Ταχυδρομικό Ταμιευτήριο και δεν είναι καμία εφεύρεση πια και κάτι το ιδιαίτερο, στο οποίο πρέπει κανείς να σταματά.
      Προς τιμήν του Υπουργείου έρχεται για πρώτη φορά αυτό που ζητούσαμε τότε και ζητούσε και μια πτέρυγα της δικής σας πλευράς, να υπάρχει η εγγύηση του κοινωνικού τουλάχιστον ρόλου αυτής της ανωνύμου εταιρείας, αν δεν είναι απολύτως με την έννοια του δημοσίου. Και ο κοινωνικός ρόλος διασφαλίζεται όταν οι εταίροι είναι αποκλειστικώς μέσα στην έννοια του ευρύτερου δημοσίου, είναι οι οργανισμοί κοινωνικής ασφαλίσεως. Και δεν είναι του παρόντος να συζητούμε ποιος φορέας ασφαλιστικός θα συμμετάσχει. Έτσι, πιστεύω ότι ορθώς είναι διατυπωμένο και το περιεχόμενο και η διαδικασία, το μέσο, το εργαλείο, για να αναπτυχθούν αυτές οι υγειονομικές υπηρεσίες.
      Όσον αφορά το Συνήγορο της Υγείας, εγώ θα έλεγα, κύριοι συνάδελφοι, ότι επειδή ήταν ένα αίτημα της Νέας Δημοκρατίας επί σειρά ετών, πράγματι το Υπουργείο διεπίστωσε ότι καλύτερα να συγχωνευθεί με την υπάρχουσα δομή. Θα ήθελα ίσως να συζητήσουμε τη λίγο πιο μεγάλη έκταση αυτού του Συνηγόρου Υγείας και Κοινωνικής Αλληλεγγύης και ίσως αν όλοι υποστηρίζαμε ομόθυμα, ο Υπουργός πράγματι να έδινε με μεγαλύτερη έκταση ως δομή το Συνήγορο Υγείας και Κοινωνικής Αλληλεγγύης.
      Όσον αφορά τις προσλήψεις, αγαπητοί συνάδελφοι, ο Υπουργός προσωπικά είναι δεδομένο ότι θα δικαιωθεί. Και ορθώς έθεσε αυτά που έθεσε. Από την άλλη πλευρά εμείς, οι Βουλευτές και της Αξιωματικής Αντιπολιτεύσεως και της κυβερνώσας σήμερα, της δικής μου παρατάξεως, πρέπει να γνωρίζουμε ότι, εάν οποιοδήποτε κενό παρουσιάζεται αύριο-μεθαύριο, δεν θα έχει το δικαίωμα κανείς από εμάς εδώ μέσα να λέμε ότι ενώ γνωρίζαμε τα δύο χρόνια, εμείς δεν στηρίζαμε μια προσπάθεια ενός Υπουργού, ο οποίος ήθελε να δώσει λύση άμεση στα υγειονομικά προβλήματα περιθάλψεως.
      Και να συγχαρώ, κατεβαίνοντας από αυτό το Βήμα, τη συγκεκριμένη ηγεσία του Υπουργείου, γιατί δύο φορές προσωπικά, και ως αντιπρόεδρος της διακομματικής, κύριε Σκουλάκη, όταν ήμουνα στην Αντιπολίτευση και μετέπειτα, στα πρώτα βήματα της δικής μου κυβερνήσεως, ζήτησα οι προκάτ κατασκευές να δοθούν στον ΟΚΑΝΑ. Να πάψει πλέον αυτή η μεμψίμοιρη, η μικρόψυχη προοπτική ότι όλοι ζητούμε να αναπτυχθούν οι θεραπευτικές μονάδες, αλλά δεν βλέπουμε τον τρόπο. Ε, λοιπόν, ο Υπουργός Υγείας άκουσε και τις δίνει στον ΟΚΑΝΑ και ήδη στήνονται, αγαπητοί συνάδελφοι, και αυτό είναι προς τιμήν του. Για να κυριαρχήσει η καθολική θεραπεία επιτέλους στην πατρίδα μας για το θέμα των εξαρτημένων ανθρώπων. Και τον ευχαριστούμε ιδιαίτερα και πιστεύω ότι αυτό απηχεί και όλα τα μέλη της διακομματικής επιτροπής κατά των ναρκωτικών.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Κιλτίδη.
      Έχει ζητήσει το λόγο ο κ. Λεβέντης, ως Κοινοβουλευτικός Εκπρόσωπος του Συνασπισμού.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, αναπτύξαμε τις θέσεις μας, του Συνασπισμού της Ριζοσπαστικής Αριστεράς, στην επιτροπή και στη συζήτηση επί της αρχής και δεν θα ήθελα να σας κουράσω. Από τη διεξοδική συζήτηση που έγινε ως τώρα και από την επιχειρηματολογία του κυρίου Υπουργού Υγείας και των ομιλητών της Πλειοψηφίας δεν πειστήκαμε από τα επιχειρήματα που στηρίζουν αυτό το νομοσχέδιο.
      Απεναντίας εμπεδώθηκε η θέση μας ότι το υπό συζήτηση νομοσχέδιο είναι ο προπομπός σοβαρών αλλαγών προς την πλευρά της ιδιωτικοποίησης και της εμπορευματοποίησης της υγείας και γι’ αυτό το καταψηφίζουμε τόσο επί της αρχής όσο και όλα τα άλλα άρθρα του που αναφέρονται στην ολυμπιακή πολυκλινική και τον τρόπο λειτουργίας, περιλαμβανομένων και των άρθρων που αναφέρονται στις προσλήψεις ιατρικού και νοσηλευτικού προσωπικού.  
      Κι επειδή αναφέρθηκε προηγουμένως η Πολυκλινική, είναι κάτι που θέλω να το θίξω. Όταν λέμε «Πολυκλινική», σημαίνει ότι έχουμε πολλές κλινικές. Εδώ θα μπορούσε να χαρακτηριστεί πολυιατρείο  περισσότερο, παρά Πολυκλινική, όσο μεγάλο και να είναι.
      Από εκεί και πέρα, το νομοσχέδιο εισάγει πολλά καινά δαιμόνια, όπως καταργούνται τα ΣΚΕΙΟΠΝΙ, όσον αφορά την πρόσληψη του ιατρικού προσωπικού και υπονομεύεται το ΑΣΕΠ και τα κριτήρια του, όσον αφορά την πρόσληψη του νοσηλευτικού προσωπικού. Ασφαλώς το  ΑΣΕΠ είναι βραδυκίνητο και όλοι θέλουμε να λειτουργήσει πολύ πιο γρήγορα και πιο αποτελεσματικά αλλά γι’ αυτό δεν φταίει ο θεσμός, φταίει ο τρόπος λειτουργίας του που οφείλεται τόσο στην έλλειψη προσωπικού όσο  και στην έλλειψη στοιχειώδους εξοπλισμού. Δεν διαθέτουν καν ένα fax. Τι απαιτούμε τότε να λειτουργήσει γρήγορα; Και τι σας εμποδίζει, κύριε Υπουργέ, οκτώ μήνες σαν Κυβέρνηση να το βελτιώσετε και να το εκσυγχρονίσετε, να επιταχύνετε τις διαδικασίες; Αλλά ποιο είναι το πρόβλημα; Το ΑΣΕΠ και από το ΠΑΣΟΚ και από τη Νέα Δημοκρατία χρησιμοποιήθηκε σαν ένα  όχημα περιορισμού των προσλήψεων, αναστολής των προσλήψεων, επιβράδυνσης για οικονομικούς και μόνο λόγους. Και το είπε ένας από αυτούς που ξέρουν τα πράγματα εκ των έσω, ο κ. Σκουλάκης. Δεν φταίει το ΑΣΕΠ σαν θεσμός, φταίει η πολιτική βούληση και η έλλειψη  κονδυλίων που συνεπάγεται η έλλειψη πολιτικής βούλησης για τις προσλήψεις.  Γιατί να μη μπορεί να λειτουργήσει, παραδείγματος χάρη, όπως λειτουργεί η επιτροπή των πανελληνίων εξετάσεων για τα ΑΕΙ,  όπου μέσα σ’ ένα μήνα διεκπεραιώνεται πολλαπλάσιο έργο που αφορά πάνω από εκατόν πενήντα χιλιάδες υποψηφίους;
      Ο κύριος Υπουργός επικαλέστηκε χθες την εισήγηση της Οικονομικής και Κοινωνικής Επιτροπής, την οποία θεώρησε ότι είναι υμνητική για το έργο του. Για να μη θεωρηθεί ότι εγώ μεροληπτώ ή κάνω κάποιες άλλες παραποιήσεις, θα διαβάσω από αυτήν την εισήγηση της Οικονομικής και Κοινωνικής Επιτροπής μερικά τμήματα που μου έκαναν εντύπωση. Αναφέρεται ότι υπάρχουν δύο απόψεις: η άλφα και η βήτα.
      Τι λέει η άλφα -βέβαια δεν καθορίζεται ποιοι είναι αυτοί που έχουν την άλφα άποψη και πόσοι- άποψη: «Η δημιουργία στο πλαίσιο του δημοσίου ανώνυμης εταιρείας για την παροχή φροντίδων υγείας αποτελεί ένα πρώτο βήμα προς την κατεύθυνση της  ιδιωτικοποίησης των υπηρεσιών υγείας. Το δημιουργούμενο από το σχέδιο νόμου σχήμα χαρακτηρίζεται από την απουσία οποιουδήποτε ελέγχου από την πλευρά του  αρμόδιου Υπουργού στο κοστολόγιο των υπηρεσιών που θα παρασχεθούν, την ένταξη στην ιδιοκτησία και τη διοίκηση του φορέα των ασφαλιστικών ταμείων, με αποτέλεσμα να συνυπάρχουν σ’ ένα ενιαίο σχήμα οι παρέχοντες υπηρεσίες και καταβάλλοντες το κόστος αυτό, τη δυνατότητα μεταβίβασης μετοχών σε επιχειρήσεις του δημόσιου τομέα που μπορεί να μην έχουν καμία σχέση με το χώρο της υγείας και που τίποτε δεν διασφαλίζει ότι θα παραμείνουν και στο μέλλον στο δημόσιο τομέα, την υπαγωγή των εργασιακών σχέσεων σε σχήματα ιδιωτικής οικονομίας και οι προσλήψεις έξω από το πλαίσιο του ΑΣΕΠ».
      Πέραν αυτών, η ΟΚΕ θεωρεί συνολικά και ομόφωνα ότι θα πρέπει να αναδιατυπωθεί το άρθρο 3 που αφορά τους σκοπούς του δημιουργούμενου φορέα. «Η απλή παράθεση των σκοπών δημιουργεί μία ασάφεια στο ποιος είναι ο βασικός σκοπός του φορέα και αφήνει περιθώρια επέκτασης των δραστηριοτήτων του σε παραδοσιακές υπηρεσίες που παρέχονται στο πλαίσιο του ΕΣΥ.  Για το λόγο αυτό θα πρέπει να οριστεί ότι σκοπός του φορέα είναι η πιλοτική ανάπτυξη της Πολυκλινικής του Ολυμπιακού Χωριού για την παροχή νέων μορφών φροντίδας υγείας και κατάρτιση προγραμμάτων υποστήριξης αθλητών. Οι υπόλοιποι σκοποί που καταγράφονται στο άρθρο 3 πρέπει να αναδιατυπωθούν και να καταγραφούν ως επιμέρους δραστηριότητες στο πλαίσιο του ανωτέρω βασικού σκοπού».
      Επίσης η ΟΚΕ προτείνει ομόφωνα να απαλειφθεί η φράση στο άρθρο 2  «κατά τους κανόνες της ιδιωτικής οικονομίας», γιατί θεωρεί ότι μία γενική αναφορά στους κανόνες της ιδιωτικής οικονομίας ενέχει τον κίνδυνο να θεωρηθεί ότι εφαρμόζονται όλοι οι κανόνες, μεταξύ των οποίων και η μεγιστοποίηση του κέρδους. Αν αυτό ο κύριος Υπουργός το θεωρεί υμνητικό από την ΟΚΕ, τότε δεν μπορούμε να συνεννοούμαστε, άλλη γλώσσα μιλάμε. Αυτά τα λέει όλη η ΟΚΕ. 
    Στο άρθρο 4, ως προς τη δυνατότητα μεταβίβασης μετοχών στους ασφαλιστικούς οργανισμούς, υπήρξε διαφοροποίηση, όπως προαναφέρθηκε στην γενική αξιολόγηση, αλλά ως προς τη διάθεση των μετοχών η ΟΚΕ θεωρεί ότι δεν θα πρέπει να δοθεί αυτή η δυνατότητα σε δημόσιες επιχειρήσεις. 
    Τέλος, θα πρέπει να απαγορευθεί η δυνατότητα περαιτέρω διάθεσης των μετοχών από τα ασφαλιστικά ταμεία, παρά μόνο σε άλλα ασφαλιστικά ταμεία ή στο ελληνικό δημόσιο. Και πέραν της θεσμικής διαφωνίας, που διατυπώθηκε από μια πλευρά της ΟΚΕ, που αναφέρεται στο άρθρο 11 για το χαρακτήρα των συμβάσεων εργασίας ως ιδιωτικού δικαίου, η ΟΚΕ προτείνει ομόφωνα να προστεθεί η φράση σύμφωνα με τις διαδικασίες και τις εγγυήσεις που προβλέπονται από τον κανονισμό κατάστασης προσωπικού στο άρθρο 16 παράγραφος 1. Καταλάβατε, λοιπόν, ότι δεν συμφωνεί καθόλου η ΟΚΕ ούτε με τον τρόπο λειτουργίας ούτε πολύ περισσότερο με τον τρόπο προσλήψεων. 
    Επειδή δεν υπάρχει αρκετός χρόνος –και δεν θα ήθελα να κάνω κατάχρηση- θα έλεγα ότι εμείς καταψηφίζουμε όλα τα άρθρα από το 1 έως το 17 που αναφέρονται στην Ολυμπιακή Πολυκλινική και τον τρόπο λειτουργίας. Τα έχουμε αναλύσει επανειλημμένα.
    Το Συνήγορο του Πολίτη τον θεωρούμε εκ του περισσού μια προσθήκη. Ο Συνήγορος του Πολίτη είναι ένας επιτυχημένος θεσμός. Δεν νομίζουμε ότι χρειάζεται ένας άλλος Συνήγορος του Πολίτη. Συνήγορο Υγείας, βοηθητικό του Πολίτη, εφόσον υπάγεται στο Συνήγορο του Πολίτη, τότε σύμφωνοι, αλλά δεν βλέπουμε την σκοπιμότητα.
	Στο άρθρο 19 και 20 είπαμε ότι είμαστε κατηγορηματικά αντίθετοι και εξηγήσαμε το γιατί. Στα άλλα άρθρα, από το 21, 22, 23, 24, 25, 26, συμφωνούμε. Διαφωνούμε κατηγορηματικά με το άρθρο 27, έτσι όπως είναι διατυπωμένο, γιατί ανοίγει άλλους δρόμους με πρόφαση ότι θα προσληφθεί γρήγορα το νοσηλευτικό προσωπικό της Πολυκλινικής. Από δω και πέρα το γενικεύουμε. Όλο το νοσηλευτικό προσωπικό -έχουμε εικοσιπέντε χιλιλάδες κενές θέσεις νοσηλευτικού προσωπικού- και όλο το άλλο προσωπικό στα νοσηλευτικά ιδρύματα θα προσλαμβάνεται με αυτό τον απαράδεκτο τρόπο. 
	Δηλαδή ο ΠεΣΥάρχης, ο διοικητής του νοσοκομείου και ο διευθυντής της νοσηλευτικής υπηρεσίας, μία τριάδα, αυτοί θα καθορίζουν την επιλογή και θα τη στέλνουν στο ΑΣΕΠ. Αν δεν τους απαντήσει μέσα σε είκοσι μέρες, που είναι εκ των αδυνάτων, έτσι όπως λειτουργεί το ΑΣΕΠ, να τους απαντήσει, θα θεωρείται συναίνεση και αυτό σημαίνει ότι αυτή η τριάδα θα αποφασίζει, δηλαδή το Υπουργείο Υγείας που διορίζει αυτήν την τριάδα, θα αποφασίζει για τις προσλήψεις.
      Στο άρθρο 29 και 30 που αφορούν τον ΕΟΦ και με την τροπολογία, έτσι όπως διατυπώθηκε, συμφωνούμε και τα ψηφίζουμε. 
      Ευχαριστώ.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Καϊσερλής.
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Σας ευχαριστώ, κύριε Πρόεδρε.
      Κυρίες και κύριοι συνάδελφοι, παρακολουθούμε όλοι μας με ιδιαίτερη προσοχή τα βήματα που επιχειρεί η πολιτική ηγεσία του Υπουργείου Υγείας και αυτό γιατί η υγεία μαζί με την παιδεία αποτελούν τους δύο κυρίους τομείς των δημοσίων υπηρεσιών που απασχολούν όλους τους πολίτες, αλλά και τους επιβαρύνουν –θεωρώ υπέρμετρα- και πέραν των φορολογικών βαρών.
      Τα συμπεράσματα που προκύπτουν από έναν αντικειμενικό αναλυτή για τις δραστηριότητες του Υπουργείου Υγείας και τους τελευταίους οκτώ μήνες, συμπεριλαμβανομένης και αυτής του σημερινού σχεδίου νόμου, δεν είναι ενθαρρυντικά.
      Φοβάμαι ότι ο κύριος Υπουργός Υγείας ακολουθεί την πεπατημένη. Και ακολουθεί την πεπατημένη επειδή πιστεύει, όπως και ο κάθε άλλος Υπουργός, ότι κατέχει το αλάθητο, επειδή θεωρεί ότι στη σημερινή εποχή μπορεί να υπάρχουν σωτήρες.
      Προχωρεί σε ενέργειες μιας μονοπρόσωπης εξουσίας, αυτής που το συγκεντρωτικό σύστημα διακυβέρνησης του προσφέρει, προσπαθώντας να διαχειριστεί μόνος του ένα τεράστιο σύστημα μιας πολύπλοκης κι ευαίσθητης δημόσιας υπηρεσίας που οι απαιτήσεις των πολιτών για την ποιότητα και την αποτελεσματικότητά της καθημερινά θα αυξάνονται. Δυστυχώς, στις αυξητικές τάσεις των απαιτήσεων της σύγχρονης εποχής απαντά με βαρύγδουπες εξαγγελίες, αγνοώντας τη μαγική λέξη «οικονομία». Αγνοεί ο κύριος Υπουργός και η Κυβέρνηση ότι η δημοκρατία, που με θυσίες κατακτήσαμε και φθάσαμε στο σημερινό επίπεδο, συνδέεται πλέον άρρηκτα με την ποιότητα, την αποτελεσματικότητα και την οικονομία. Αγνοεί ο κύριος Υπουργός ότι τα δύο πρώτα, την ποιότητα και την αποτελεσματικότητα στις υπηρεσίες υγείας, θα την απαιτούν οι πολίτες –και δίκαια- κάθε μέρα που περνά και περισσότερο. Ή μάλλον αυτό το γνωρίζει πολύ καλά, αφού σ’ αυτά επένδυσε ως Αντιπολίτευση. Και ξεχνά την οικονομία, πιστεύοντας ότι ο κρατικός κορβανάς θα ανταποκριθεί ή ότι έχει τη μαγική ικανότητα να διαχειριστεί εκείνος καλύτερα τη διοίκηση και τα οικονομικά της υγείας για τη μείωση του κόστους και την αύξηση της αποτελεσματικότητας. 
      Πιστεύει η πολιτική ηγεσία του Υπουργείου ότι με ελέγχους και επιθεωρητές θα βάλει φραγμό στη σπατάλη. Πιστεύει ο κύριος Υπουργός ότι με την αλλαγή προσώπων και με διορισμούς των δικών του ανθρώπων, υποτίθεται περισσότερο ικανών από τους προηγούμενους, θα αυξήσει την αποτελεσματικότητα. Και νομίζει ότι με τη δημιουργία κρατικών ανώνυμων εταιρειών θα αυξήσει την ευελιξία του σημερινού καθεστώτος των νοσηλευτικών μονάδων. Επειδή ο ίδιος, ως Υπουργός Υγείας, είναι ανεύθυνος για τη χρηματοδότηση των προτάσεων και των προγραμμάτων του, αφού δεν εισπράττει χρήματα και δεν είναι ανταποδοτικές οι υπηρεσίες που θα ήθελε να προσφέρει -γιατί κάποιος άλλος θα τα πληρώσει, ο Υπουργός Οικονομικών- πιστεύει ότι το ίδιο θα συμβεί και με τους πολίτες που υποτίθεται ότι θα δείξουν κατανόηση απαιτώντας ποιότητα και αποτελεσματικότητα ίση με αυτήν που πληρώνουν. Χωρίς οι πολίτες να ξέρουν τι πληρώνουν και –το σπουδαιότερο- χωρίς να συμμετέχουν στη διαχείριση των υπηρεσιών που απαιτούν και που δεν πληρώνουν. Φοβάμαι, κυρίες και κύριοι συνάδελφοι, ότι αγνοείται ο βασικός κανόνας της οικονομίας των σύγχρονων δημοκρατιών που θέλουν συμμέτοχο και συνυπεύθυνο τον πολίτη στη διαχείριση των δημοσίων υποθέσεων, ώστε να πολλαπλασιαστεί το αποτέλεσμα των πόρων που διαθέτει, να μετρήσει και να σεβαστεί το χρήμα που προσφέρει και διαχειρίζεται ο ίδιος. Και είμαι πεπεισμένος πλέον από τη μέχρι σήμερα λειτουργία της Κυβέρνησης και από το σημερινό σχέδιο νόμου ότι η Νέα Δημοκρατία παραμένει βαθύτατα συντηρητική. Είμαι πεπεισμένος ότι η λεγόμενη «επανίδρυση του κράτους» αφορά μόνο τις αλλαγές προσώπων, που κατά την υποκειμενική κρίση ενός ανθρώπου, είναι περισσότερο έντιμοι και αποτελεσματικοί από τους προηγούμενους. Αφορά τη συγκρότηση ελεγκτικών μηχανισμών περισσότερο αποτελεσματικών από τους προηγούμενους μηχανισμούς, αφορά τη δημιουργία και άλλων κρατικών μορφωμάτων του τύπου της σημερινής ανώνυμης εταιρείας. 
      Κυρίες και κύριοι  συνάδελφοι, είναι διαπιστωμένο και βέβαιο ότι οι απαιτήσεις των πολιτών δικαιολογημένα θα αυξάνονται συνεχώς. Αυτό σημαίνει ότι τάχιστα -και φυσικά σταδιακά- θα πρέπει να προχωρήσουμε σε συστήματα διαχείρισης των δημοσίων υποθέσεων, μεταξύ των οποίων κι η υγεία, τέτοια που οι απαιτήσεις θα συνδέονται με το κόστος.
      Και αυτό για να γίνει θα πρέπει να προχωρήσουμε στη μεταφορά της ευθύνης διοίκησης και διαχείρισης των υπηρεσιών υγείας στους ίδιους τους πολίτες που απαιτούν την ποιότητα και την αποτελεσματικότητα, στην αλλαγή του φορολογικού συστήματος…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Αυτές είναι θέσεις του κόμματός σας; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Τις προσωπικές μου θέσεις, ως Βουλευτής, αναφέρω, κύριε Υπουργέ, και παρακαλώ να τις ακούσετε με ιδιαίτερη προσοχή…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Τις ακούω. Απλά ζήτησα  τη διευκρίνιση γιατί ήθελα να ξέρω. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: …και να με ξαναθυμηθείτε μετά από δύο, τρία χρόνια! 
    Στην αλλαγή, λοιπόν, του φορολογικού συστήματος με ευθύνη είσπραξης μέρους των πόρων για την υγεία σε τοπικό επίπεδο ανά νοσηλευτική ή αυτοτελή μονάδα. Μόνο τότε θα υπάρξει συνυπευθυνότητα, μόνο τότε η διαφάνεια και ο σεβασμός του χρήματος θα γίνουν πραγματικότητα, μόνο τότε το μυαλό των πολιτών θα λειτουργήσει πολλαπλασιάζοντας το αποτέλεσμα, ώστε να μειωθεί το κόστος που άμεσα θα επωμίζονται οι ίδιοι.
      Σε αντίθετη περίπτωση, κύριε Υπουργέ, και κάτω από την πίεση των απαιτήσεων της ποιότητας και της αμεσότητας των υπηρεσιών υγείας, θα διογκώνεται η ιδιωτική παροχή υπηρεσιών σε βάρος –και μάλιστα ανεξέλεγκτα- του οικογενειακού εισοδήματος των πολιτών.
      Κύριε Υπουργέ, προσωπικά δεν αμφισβητώ τις αγαθές προθέσεις σας. Θα προσέθετα, αγαπητοί συνάδελφοι, ότι και η πλειοψηφία του ελληνικού λαού, σύμφωνα με τις τελευταίες εκλογές, πιστεύει ότι ο Υπουργός Υγείας θα πετύχει. Είμαι βέβαιος ότι σύντομα, πολύ σύντομα ο ίδιος λαός, που πίστεψε σε σωτήρες γιατί έτσι τον μάθαμε όλοι, δεν θα ικανοποιείται με αυτά που μπορούμε να του προσφέρουμε και το αποτέλεσμα θα είναι οδυνηρό όχι για την Κυβέρνηση, αλλά για τον ίδιο το λαό!
      Γι’ αυτούς τους λόγους κύριε Πρόεδρε, δεν ψηφίζω το σχέδιο νόμου και στο σύνολο των άρθρων.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ο κ. Βεργίνης έχει το λόγο.
    ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, σήμερα καλούμαστε να συζητήσουμε και να υπερψηφίσουμε ή όχι ένα νομοσχέδιο που έφερε το Υπουργείο Υγείας και Κοινωνικής Αλληλεγγύης. Νομίζω ότι κανένας δεν μπορεί να αμφισβητήσει δύο πράγματα: Πρώτον την αναγκαιότητα αυτού του νομοσχεδίου και δεύτερον τις προθέσεις του Υπουργείου και βεβαίως της πολιτικής ηγεσίας του Υπουργείου. 
    Ως προς το πρώτο, αναμφισβήτητα, όλοι γνωρίζουμε ότι η υγεία αποτελεί κοινωνικό αγαθό και είναι συνταγματικά κατοχυρωμένο, ενώ από το άλλο μέρος γνωρίζουμε όλοι σε ποια κατάσταση βρίσκονται σήμερα οι υπηρεσίες παροχής υγείας ανά την επικράτεια. Όλοι μας συμφωνούμε ότι έχουν γίνει σημαντικά βήματα, αλλά όλοι μας συμφωνούμε ότι απομένει η ποιοτική διάσταση παροχής των υπηρεσιών υγείας. Αυτό είναι σημαντικό και θα πρέπει να συμβάλουμε όλοι ώστε να επιτευχθεί.
    Έρχεται, λοιπόν, σήμερα η πολιτική ηγεσία του Υπουργείου και ο Υπουργός κ. Νικήτας Κακλαμάνης εισάγει προς συζήτηση και προς ψήφιση το παρόν νομοσχέδιο με τον τίτλο: «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις». Ο τίτλος φανερώνει πραγματικά τρία ξεχωριστά κεφάλαια, τρεις ενότητες. Τη δημιουργία Πολυκλινικής σε μια πιλοτική μορφή, τις υπηρεσίες του Συνηγόρου Υγείας και Κοινωνικής Αλληλεγγύης κοντά στο Συνήγορο του Πολίτη –δεν τον αντικαθιστά, θα το αναλύσουμε- και επίσης, προσπαθεί να επιλύσει ορισμένα τρέχοντα θέματα με τις λοιπές διατάξεις.
    Σε αυτό το νομοσχέδιο υπάρχουν θετικές και αρνητικές τοποθετήσεις ιδιαίτερα από την Αντιπολίτευση και ειδικότερα από την Αξιωματική Αντιπολίτευση. Και ο λόγος είναι ποιος; 
        Ας πάρουμε την πρώτη ενότητα. Κατηγορείτε ότι τελικά το νομοσχέδιο παίρνει μορφή νομικού προσώπου και μάλιστα ιδιωτικού δικαίου με τη μορφή της ανωνύμου εταιρείας. 
        Κυρίες και κύριοι, εγώ δεν γνωρίζω και ως οικονομολόγος και ως γνώστης βαθύτερα της αγοράς, αλλά και με το νομικό background που έχω ότι κάτι τέτοιο πράγματι συμβαίνει. Γιατί; Διότι εδώ μιλά για νομικό πρόσωπο κοινής ωφελείας –το λέει καθαρά. Δηλαδή, λειτουργεί προς το συμφέρον του δημοσίου, αλλά έρχεται να ζητήσει το εξής: Να διοικηθεί, να λειτουργήσει, και να αποδώσει με ιδιωτικοοικονομικά κριτήρια. 
        Τι άλλο μας λέει ο κύριος Υπουργός; Αυτό που ζητούμε όλοι μας, δηλαδή να έχουμε ένα δείκτη αποτελεσματικότητας από πλευράς οικονομίας, από πλευράς τεχνικής –δηλαδή, εφαρμογή της νέας τεχνολογίας- από πλευράς διοικητικής και κυρίως από πλευράς ολικής ποιότητας. Άρα, λοιπόν, μας δίνει το αυτονόητο. Και έρχεται και το ομολογεί το νομοσχέδιο. «Έρχομαι πειραματικά». Αυτό σημαίνει «πιλοτικά». Έτσι δεν είναι, κύριε Υπουργέ; Έρχεται πειραματικά. Δηλαδή, σε όλο αυτό το χάος παροχής υπηρεσιών υγείας δίνεται η ευκαιρία –επειδή ακριβώς υπάρχει αυτό το συγκεκριμένο ίδρυμα- να εφαρμόσουμε κάτι που καλούμαστε να το κάνουμε και από τη νέα τεχνολογία, αλλά και από τις νέες τάσεις παροχής υπηρεσιών υγείας. Κυρίως καλούμαστε να εφαρμόσουμε νέα συστήματα μάνατζμεντ. 
        Θα πρότεινα στον κύριο Υπουργό –αν μου επιτρέπει- την αντικατάσταση της φράσης «ιδιωτικής οικονομίας» με τη φράση «κανόνες ανταγωνιστικής οικονομίας». Κύριε Υπουργέ, εγώ θα το έκανα αυτό και το δικαιολογώ ως εξής: Και η Δημόσια Διοίκηση είναι ανταγωνιστική. Άρα, λοιπόν, λειτουργούμε μαζί, ιδιωτική και δημόσια. Επομένως το θέμα μας είναι να είναι ανταγωνιστική η οικονομία. Αυτή είναι η διάκριση μεταξύ της μονοπωλιακής ή της ολιγοπωλιακής –αν θέλετε- μορφής κανόνων λειτουργίας της οικονομίας. 
        ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Σε ποιο άρθρο αναφέρεστε;
        ΞΕΝΟΦΩΝ ΒΕΡΓΙΝΗΣ: Είναι στο πρώτο άρθρο καθώς και σε κάποια άλλα. Θα σας τα δώσω μετά, κύριε Υπουργέ, όταν θα σας δώσω τις παρατηρήσεις μου επί των άρθρων και θα παρακαλούσα αυτό να το λάβετε υπόψη σας.
        Άρα, λοιπόν, γιατί να είναι ανώνυμη εταιρεία; Διότι ζητά απλά αυτά που λείπουν από τις άλλες μορφές που σήμερα λειτουργούν, δηλαδή ζητά την ευελιξία στην οργάνωση, στη διοίκηση και στη διαχείριση. Ζητά εφαρμογή του δημόσιου λογιστικού με έλεγχο ορκωτών λογιστών και κυρίως ζητά την ευθύνη των μελών διοίκησης και διαχείρισης. Αυτό είναι το ζητούμενο.
        Εδώ, κύριε Υπουργέ, σας συστήνω –αν μου επιτρέπετε τη φράση- να δημιουργήσετε στη μονάδα τη Διεύθυνση Εσωτερικού Ελέγχου. Λείπει από όλες τις δημόσιες επιχειρήσεις και οργανισμούς. Διεύθυνση Εσωτερικού Ελέγχου: Αυτό είναι το διακριτικό σημείο μιας επιχείρησης που λειτουργεί με ιδιωτικοοικονομικά κριτήρια, δηλαδή ανταγωνιστικής αγοράς. 
        Έρχεται η Αντιπολίτευση και μιλά περί κερδοσκοπικού χαρακτήρα. Πού το βρήκατε, κύριοι; Πρώτον, δεν υπάρχει κερδοσκοπικός χαρακτήρας, διότι το νομοσχέδιο μιλά για κοινή ωφέλεια. Δεύτερον, αναφέρει ότι όλα τα μέλη, δηλαδή όλοι οι μέτοχοι είναι δημόσιες επιχειρήσεις ή δημόσιοι οργανισμοί. Άρα, λοιπόν, το κέρδος δεν πάει στις ιδιωτικές επιχειρήσεις. Τρίτον, ακόμα και η εταιρεία να ήταν ανταγωνιστική, δεν μπορούμε να μην εισάγουμε την ανταγωνιστικότητα και στο δημόσιο τομέα. 
        Αυτό τι σημαίνει; Σημαίνει ότι αν πράγματι υπάρξει κάποιο εσωτερικό κέρδος είτε από τη σωστή διαχείριση είτε από την εφαρμογή νέων μεθόδων, αυτό επανεπενδύεται μέσα στο χώρο του. Συνεπώς πού το βρίσκετε ότι είναι κερδοσκοπικού χαρακτήρα και ότι το κέρδος πάει στον ιδιωτικό τομέα; Επιπλέον δεν θέλουμε, κυρίες και κύριοι, ένα πρότυπο λειτουργίας, ώστε να μπορέσουμε με βάση αυτό να λειτουργήσουμε όλα τα άλλα; 
        Υπάρχει, όμως, και ένα άλλο θέμα, υποστηρίζετε όσοι είστε εναντίον του Νομοσχεδίου ότι η Πολυκλινική έρχεται να καλύψει τους πάντες και τα πάντα, να καταργήσει οτιδήποτε υπάρχει από πλευράς παροχής υπηρεσιών υγείας και να επικεντρωθούμε εκεί. Για όνομα του Θεού! Πού αναφέρεται αυτό; 
        Κυρίες και κύριοι, έχουμε εδώ ένα συγκεκριμένο ίδρυμα παροχής υπηρεσιών που έχει περιορισμένες κλίμακες οικονομίας. Δεν πρόκειται περί παντός! Είναι συγκεκριμένος οργανισμός με συγκεκριμένες δυνατότητες και συνεπώς, δεν μπορεί και να θέλει να καλύψει τα πάντα. Άρα αυτό ως επιχείρημα για μένα είναι άστοχο παντελώς. 
      Πάμε στην περίπτωση του πολίτη. Και εδώ, λοιπόν, το Υπουργείο κατηγορείται ότι εισάγει νέα δαιμόνια. Έρχεται και το λέει καθαρά: Αναγνωρίζουμε το Συνήγορο του Πολίτη, αλλά ερχόμαστε και υπογραμμίζουμε τη μεγάλη σπουδαιότητα του κοινωνικού αυτού αγαθού, την υγεία και του λέμε ότι κάντε κάτι μέσα στα πλαίσια της άσκησης των καθηκόντων σας, έτσι ώστε…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε, κύριε Πρόεδρε, ένα λεπτό δεδομένου ότι και χθες μας είπατε στη συζήτηση επί της αρχής και επί των άρθρων να έχουμε λίγο περισσότερο χρόνο. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε. 
      ΞΕΝΟΦΩΝ ΒΕΡΓΙΝΗΣ: Ευχαριστώ πάρα πολύ, κύριε Πρόεδρε. 
      Άρα εδώ δεν εισάγει νέο θεσμό. Έρχεται να υπογραμμίσει την ανάγκη μεγαλύτερης προσοχής στα θέματα παροχής υπηρεσιών υγείας. Κυρίως αυτό που εισάγει με το άρθρο18 είναι η παράγραφος 5 που έρχεται και λέει στο Συνήγορο του Πολίτη; Παρακαλώ πάρα πολύ δώστε ιδιαίτερη προσοχή και βάλτε τρεις ανθρώπους εξειδικευμένους εκεί, ώστε να μπορούν να επιλύουν αναφορές, προτάσεις και οτιδήποτε άλλο προέρχεται είτε από τον εσωτερικό οργανισμό του Συνηγόρου του Πολίτη είτε από αναφορές πολιτών που οδηγούνται στο Υπουργείο και οι οποίες παραπέμπονται στο Συνήγορο του Πολίτη. 
      Από αυτήν την πλευρά σάς συγχαίρω, κύριε Υπουργέ, γιατί πραγματικά τονίζετε αυτήν την υπεροχή στα θέματα υγείας. 
      Σε ό,τι αφορά τις επιμέρους λοιπές διατάξεις δεν έχω τίποτα να προσθέσω.
      Θέλω, όμως, να πω κάτι επί των άρθρων, κύριε Υπουργέ και παρακαλώ πάρα πολύ αυτά να τα σημειώσετε. 
      Πρώτον, στο άρθρο 2 ήδη σας είπα αντί «ιδιωτικής οικονομίας» να γίνει «ανταγωνιστικής οικονομίας». Επίσης το ίδιο αναφέρεται και στο άρθρο 15. 
      Δεύτερον, στο άρθρο 4 εκεί που λέτε «εκατό μετοχές» να προστεθεί «των 100.000 ευρώ εκάστη». Πρέπει οπωσδήποτε να μπει αυτό διότι δεν αναφέρεται με βάση το μετοχικό κεφάλαιο ... 
      ΑΡΙΣΤΕΙΔΗΣ ΜΟΥΣΙΩΝΗΣ: Διορθώθηκε. 
      ΞΕΝΟΦΩΝ ΒΕΡΓΙΝΗΣ:  Αν μπήκε, έχει καλώς. 
      Επίσης στο άρθρο 4 να απαλειφθεί η τελευταία φράση. «Και σε κάθε περίπτωση σε ποσοστό μέχρι 49%,» διότι εκεί μπορεί να παρεξηγηθεί και να προστεθεί εκεί που λέει «μεταβίβαση μετοχών μέχρι το 49% μόνο στους …» και στο «ασφαλίσεως» μπαίνει τελεία. Άρα απαλείφεται η τελευταία φράση. 
      Τρίτον, στο άρθρο 10 το ανώτατο διοικητικό όργανο δεν μπορεί να είναι, όπως αναφέρεται φραστικά, το Διοικητικό Συμβούλιο. Στην ανώνυμη εταιρεία πάντα είναι η Γενική Συνέλευση και αυτό πρέπει να το κοιτάξετε. 
      Τέλος, στο άρθρο 10 –και ευχαριστώ τον κύριο Πρόεδρο, γιατί μου έδωσε αυτή την άνεση να τελειώσω- εκεί που λέτε «Η θητεία να είναι διετής» η δική μου πρόταση –προτροπή αν θέλετε, κύριε Υπουργέ- είναι η θητεία να είναι τριετής για το λόγο ότι πρέπει να δώσουμε τη δυνατότητα στα μέλη του διοικητικού συμβουλίου και να ενημερωθούν, να δράσουν και να αποδώσουν. 
      Αλλά αντιλαμβάνομαι τη δική σας σκέψη και λέω «και με δικαίωμα αντικατάστασης του 1/3 κατά του τέλος κάθε έτους». Έτσι θα έχετε τη δυνατότητα μέλη τα οποία δεν ανταποκρίνονται να τα αντικαθιστάτε και από το πρώτο έτος. Αλλά να δώσετε την ευκαιρία μιας τριετούς θητείας σε άτομα, αλλά και σε φορείς που μπορούν να αποδώσουν. 
      Κύριε Πρόεδρε, σας ευχαριστώ πολύ. 
      Κύριοι Υπουργοί και κύριοι συνάδελφοι, σας ευχαριστώ πολύ. 
      ΠΡΟΕΔΡΕΥΩΝ ( Σωτήρης Χατζηγάκης): Σας ευχαριστούμε και εμείς, κύριε Βεργίνη. 
      Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι εννέα μαθητές και μαθήτριες και επτά συνοδοί από το Γυμνάσιο Κοντοβάζαινας  Αρκαδίας. 
      Τους καλωσορίζουμε. 
      (Χειροκροτήματα από όλες τις πτέρυγες της Βουλής)
      Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, θα τοποθετηθώ επί της αρχής του νομοσχεδίου:«Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις» ξεκινώντας από μια αρχή που θεωρώ ότι διαχωρίζει τις προοδευτικές πολιτικές από τις συντηρητικές πολιτικές. Πράξεις, κατά την άποψή μου, που προστατεύουν τα συμφέροντα του πολίτη, του καταναλωτή για μένα είναι προοδευτικές πολιτικές άσχετα από τον πολιτικό φορέα που τις εισηγείται ή τις υλοποιεί.
      Όποια πολιτική προστατεύει τον πάσχοντα, το μειονεκτούντα, τα άτομα με αναπηρίες, με ειδικές ανάγκες, τους χαμηλοεισοδηματίες, τους χαμηλοσυνταξιούχους, τους χαμηλόμισθους και γενικά τις ασθενείς κοινωνικά τάξεις, για μένα είναι προοδευτική πολιτική. Κρατείστε το αυτό.
      Πριν καταθέσω, όμως, τις απόψεις μου επί της αρχής του νομοσχεδίου, θα αναφερθώ σε κάποια περιστατικά, τα οποία τα έχω βιώσει ο ίδιος και νομίζω ότι περιγράφουν ανάγλυφα την παθογένεια ή τα θετικά του συστήματος, του Εθνικού Συστήματος Υγείας, το οποίο έχουμε. 
      Πριν κάποια χρόνια, στην πρόθεσή μου να ενδιαφερθώ για έναν γνωστό μου μεγάλης ηλικίας, ο οποίος έπασχε από νεοπλασία και του είπα «να σε βοηθήσω, μήπως θέλεις κάτι», μου είπε «δεν έχω ανάγκη από τίποτα, Παναγιώτη. Με ειδοποιούν δέκα ημέρες πριν για το πότε θα πάω στο κέντρο να κάνω τη χημειοθεραπεία, η οποία γίνεται με πανάκριβα φάρμακα, με πηγαίνουν με το ταξί, με ειδοποιούν για τις ακτινοβολίες και δεν χρειάζεται να κάνεις τίποτα».
      Παλαιότερα, σ’ ένα σκληρό αυτοκινητιστικό δυστύχημα, το παιδί ενός φίλου μου σώθηκε χάρη στην έγκαιρη επέμβαση του ασθενοφόρου, των γιατρών του Νοσοκομείου Ξάνθης και της γρήγορης διακομιδής του από το ΕΚΑΒ στη Θεσσαλονίκη. Το σύστημα υγείας λειτούργησε πλήρως και αυτό δεν έχει σχέση με τις κυβερνήσεις.
      Πριν από πέντε μήνες περίπου, μουσουλμάνος συμπολίτης μου, μου περιέγραψε την περιπέτεια της γυναίκας του, η οποία είχε πέτρες στη χολή, της αφαιρέθηκε η χολή, αλλά, δυστυχώς, πέτρες έμειναν μέσα και έπρεπε να βγουν με ενδοσκόπιο πλαγίας ενόρασης, με τα παρελκόμενά του. Ήρθε η σειρά της μετά από οκτώ μήνες. Πήγε ο άνθρωπος τυπικά, κανονικά, έγινε η πρώτη επέμβαση, απέτυχε. Του λένε οι γιατροί «φύγε, θα σε ξαναφωνάξουμε». Πού να πάει ο άνθρωπος; Να ανεβεί στα χωριά του Εχίνου και να ξαναγυρίσει, αφού θα τον φωνάξουν μετά από οκτώ μήνες; Κάποιος του ψιθύρισε ότι υπάρχει και άλλος τρόπος. Πλήρωσε, έγινε την επόμενη μέρα ξανά επέμβαση και ο άνθρωπος έφυγε με τη γυναίκα του κανονικά. 
      Πριν από τις εκλογές, είχα συναντήσει ένα φίλο συνομήλικό μας –και αυτό είναι για να προσέχουμε εμείς από απόψεως υγείας- και τον είδα ότι ήταν μια χαρά. Μετά τις εκλογές, τον ξανασυνάντησα και τον ρώτησα «τι γίνεται;». Μου λέει «έχω κάνει αγγειοπλαστική, έχω stend». Του λέω «καλά, πότε έγινε αυτό; Μέσα σε τριάντα μέρες;». Μου λέει «πήγα για αγγειογραφία, μου είπαν ότι η σειρά μου είναι το 2005 και εγώ βρήκα την άκρη, έκανα την αγγειογραφία, μου βρήκαν το στένωμα, πήγα, έβαλα το stend και είμαι εντάξει, μια χαρά».
      Νομίζω ότι αυτά τα περιστατικά που σας περιέγραψα, τα οποία εγώ τα βίωσα και τα βιώνετε και εσείς καθημερινά, παρουσιάζουν ανάγλυφα τη φωτεινή και τη σκοτεινή πλευρά, αλλά και τη νοοτροπία που πολλές φορές έχουμε πάσχοντες και θεράποντες ιατροί. Άρα, εάν θέλουμε να κάνουμε μία βαθιά τομή στο σύστημα υγείας, πρέπει να προχωρήσουμε και σε άλλα θέματα. Θα πρέπει να καθορίσουμε τι είναι το άμεσο και το επείγον και τι δεν είναι.
      Όμως, θέλω να αναφέρω και κάτι άλλο. Πριν τέσσερα χρόνια, μία γνωστή μου στη Γαλλία, εάν δεν είχε την κάρτα VISA και την AMERICAN EXPRESS, θα πέθαινε, σε αντίθεση με το δικό μας Εθνικό Σύστημα Υγείας που και σε πρωτοβάθμιο και σε δευτεροβάθμιο και σε τριτοβάθμιο επίπεδο οι ασθενείς, οι οικονομικοί μετανάστες και οι οποιοιδήποτε βρίσκουν αυτόματα την υγειά τους.
        Αυτό το λέω, γιατί πράγματι πολλές φορές εμείς οι Έλληνες μένουμε στη μιζέρια μας, στην κακομοιριά μας, στην κριτική μας, αλλά όμως έχουμε και πολλά θετικά στο σύστημα υγείας. Σίγουρα, όμως, θέλει βελτιώσεις το σύστημα υγείας και σίγουρα θα πρέπει να αναζητήσουμε λύσεις που θα μειώνουν τα αρνητικά και θα αυξάνουν τα θετικά. 
        Εγώ αυτήν την αναζήτησή σας, κύριε Υπουργέ, δεν θα είχα κανένα λόγο να μη τη βοηθήσω, να μην την ψηφίσω. Όπως, όμως, διαβάζω το νομοσχέδιο, μου μένουν απορίες. Εσείς πάτε να δημιουργήσετε ένα σύστημα υγείας πάνω από το σύστημα το οποίο υπάρχει. Αυτό το θέμα δεν διευκρινίζεται μέσα στο νομοσχέδιο. 
        Κι έρχομαι στο αρχικό περί των προοδευτικών και των συντηρητικών πολιτικών. Πείτε μου, ο Έλληνας ασθενής με αυτό το οποίο δημιουργείτε, πώς θα βοηθηθεί; Θα πληρώνει ή δεν θα πληρώνει; Θα τον καλύψουν τα ταμεία ή δεν θα τον καλύψουν; Αν πληρώσει, θα πληρώσει λιγότερα από την ιδιωτική περίθαλψη την οποία μπορεί να βρει στα κέντρα τα οποία υπάρχουν, στις πολυκλινικές; Άρα, λοιπόν, είναι κάποια πράγματα τα οποία δεν διευκρινίζονται, είναι πράγματα τα οποία δεν εμφανίζονται μέσα στο νομοσχέδιο. Το αντίθετο μάλιστα. Αυτή η Πολυκλινική του Ολυμπιακού Χωριού θα λειτουργήσει σε μία περιοχή, όπου μαζεύεται κατ’ εξοχήν εργαζόμενος κόσμος, μια εργατούπολη. Σ’ αυτήν κάνετε ένα πείραμα που αν το κάνατε και το αφήνατε σ’ αυτό το επίπεδο, θα έλεγα ότι τέλος πάντων είναι ένα συγκεκριμένο πείραμα και αν πετύχει, βλέπουμε τι γίνεται. Εσείς το απλώνετε.  
        O καθένας που θα πάει εκεί θα εξετάζεται κατά προτεραιότητα; Θα μπορεί δηλαδή όποιος θέλει να εξεταστεί, να βγάλει μια ακτινογραφία, να πηγαίνει ό,τι ώρα θέλει ή θα τον βάζουν σε λίστα; Τι αλλάζει δηλαδή από το προηγούμενο σύστημα; Θα περιστείλει τις δαπάνες σε αντιδραστήρια, σε υλικά, σε υπερωρίες, σε εργαλεία, σε αναλώσιμα; Ως εκ τούτου το ερώτημα που μπαίνει είναι αν είναι καταλύτης ανάμεσα στο ιδιωτικό και στο κρατικό σύστημα υγείας. 
        Από το νομοσχέδιο δεν φαίνεται κάτι τέτοιο και μάλιστα στο άρθρο 1 λέτε «συνιστάται νομικό πρόσωπο ιδιωτικού δικαίου για τη διαχείριση μονάδων υγείας» και όχι της συγκεκριμένης μονάδος υγείας. Το απλώνετε, το αφήνετε ανοικτό. Απ’ αυτό που φαίνεται από τους σκοπούς μπορεί να κάνει όλες τις πράξεις, γιατί λέτε, ανάπτυξη πιλοτικών προγραμμάτων παροχής υπηρεσίας υγείας, εν γένει προαγωγή των επιστημών υγείας, εξασφάλιση τρόπων άμεσης πρόσβασης του Έλληνα ασθενή σε εξειδικευμένες υπηρεσίες υγείας, εκπαίδευση ιατρικού και νοσηλευτικού προσωπικού. Τα πάντα. Δηλαδή κάνετε ένα σύστημα υγείας πάνω από το σύστημα υγείας που υπάρχει.
        Επίσης, ως προς τη διαχείριση του θέματος της Πολυκλινικής, φαίνεται ότι παίρνετε κομμάτια από τον ιδιωτικό τομέα, τα οποία προσπαθείτε να τα παντρέψετε. Προσλαμβάνεται, λέει, το μάνατζερ από τον Υπουργό. Εγώ πιστεύω ότι οι προθέσεις του Υπουργού είναι να προσλάβει τον καλύτερο μάνατζερ. Αλλά αυτό γίνεται, αν ο Υπουργός είναι καλός Υπουργός. 
        ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Αυτά θα μπουν στον κανονισμό λειτουργίας, κύριε συνάδελφε.
        ΠΑΝΑΓΙΩΤΗΣ ΣΓΟΥΡΙΔΗΣ: Έρχομαι, λοιπόν, τώρα σ’ αυτό που είπαμε. Είναι δυνατόν να ψηφίζουμε ανώνυμη εταιρεία –διότι πρόκειται περί ψηφίσεως στη Βουλή ανωνύμου εταιρείας, σύμφωνα με τον ν. 2190/20- και να μην έχουμε το καταστατικό της εταιρείας αυτής; Αν είναι δυνατόν! Αυτές οι απορίες δημιουργούνται, επειδή ακριβώς υπερβαίνετε του συστήματος. 
        Όσο δε για τον άλλο νόμο, τον 2190/94, που έχει το ίδιο αριθμό με τον ν. 2190/20, αυτόν προσπαθείτε να τον υπερβείτε, χωρίς, όμως, να εξασφαλίζετε, αν θέλετε, τη δυνατότητα προσφυγών. Δηλαδή άπαξ και γίνονται οι προσλήψεις, αυτές είναι και τελείωσε. Μπορεί ο πολίτης, ο οποίος θεωρείται ότι αδικείται να προσφύγει;
      Τέλος πάντων, κύριε Υπουργέ, έρχομαι τώρα στο θέμα του Συνηγόρου του Πολίτη. Θεωρώ ότι η πολυδιάσπαση του θεσμού δεν βοηθάει. Έχουμε μια ανεξάρτητη αρχή, συνταγματικά κατοχυρωμένη και εσείς την πολυδιασπάτε. Αύριο θα πουν και ο Συνήγορος των Οπλιτών. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Η πρόταση του Συνηγόρου του Πολίτη ήταν.
      ΠΑΝΑΓΙΩΤΗΣ ΣΓΟΥΡΙΔΗΣ:  Η πρόταση του Συνηγόρου του Πολίτη θα πρέπει να ήταν ότι μέσα στην υπηρεσία «Συνήγορος του Πολίτη» να υπάρχει και αυτό.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Υπουργέ, θεωρώ ότι οι προθέσεις σας είναι καλές, δυστυχώς όμως δεν αποτυπώνονται και γι’ αυτό ακριβώς εγώ είμαι υποχρεωμένος να καταψηφίσω το νομοσχέδιο
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Οι συνάδελφοί σας με κατηγόρησαν ακριβώς γι’ αυτό.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
      Κυρίες και κύριοι συνάδελφοι, είναι άλλοι οκτώ ομιλητές. Κατά τη συμφωνία που έγινε πριν από λίγες ώρες το όριο ομιλίας είναι οκτώ λεπτά. Να το τηρήσουμε απαρέγκλιτα. 
      ΕΜΜΑΝΟΥΗΛ ΣΚΟΥΛΑΚΗΣ: Ας μην αρχίσουμε από εμένα, πάντως.
      ΠΡΟΕΔΡΕΥΩΝ (Σωτήρης Χατζηγάκης): Από εσάς αρχίζω, κύριε Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Μέχρι τώρα αφήνατι έντεκα λεπτά, κατεβείτε στα δέκα…
      ΠΡΟΕΔΡΕΥΩΝ ( Σωτήρης Χατζηγάκης): Αρχίζουμε επί των άρθρων. Ως τώρα η συζήτηση ήταν επί της αρχής.
      ΕΜΜΑΝΟΥΗΛ ΣΚΟΥΛΑΚΗΣ: Δεν δευτερολόγησα. Είχα δικαίωμα.
      ΠΡΟΕΔΡΕΥΩΝ ( Σωτήρης Χατζηγάκης): Δεν είπαμε για τη δευτερολογία.
      ΕΜΜΑΝΟΥΗΛ ΣΚΟΥΛΑΚΗΣ: Θα βρούμε την άκρη, κύριε Πρόεδρε. Συμβιβαστικά.
      ΠΡΟΕΔΡΕΥΩΝ ( Σωτήρης Χατζηγάκης): Δεν θα κάνουμε συμβιβασμούς στη διαδικασία κύριε Σκουλάκη. Σε οκτώ λεπτά θα τελειώσετε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, όπως είπα και χθές στην τοποθέτησή μου η πολιτική ηγεσία του Υπουργείου Υγείας λειτουργεί εδώ και οκτώ μήνες έχοντας διανύσει το 1/6 της θητείας της αντιπολιτευόμενη το έργο του ΠΑΣΟΚ, αλλά στην ουσία το υγειονομικό σύστημα της χώρας. Καθημερινά με τον τρόπο της αντιπολιτεύεται και προσπαθεί να απαξιώσει το υπάρχον υγειονομικό σύστημα της χώρας επιλύοντας λεκτικά μέσα από τηλεοπτικούς και ραδιοφωνικούς μονολόγους του Υπουργού κυρίως, αλλά και των Υφυπουργών, τα πάντα. Τα πάντα έχουν πει, τα πάντα έχουν λύσει, και κάπου-κάπου και κανένα σκάνδαλο δεν κάνει κακό. Ένα σκάνδαλο την ημέρα τα κακά τα κάνει πέρα και στο χώρο της υγείας –το είδαμε και χθες- το βλέπουμε κάθε τόσο. 
      Είπα και χθες ότι έφερε δύο νομοσχέδια αθώα. Στο μεν πρώτο κατάφερε να καρατομήσει όλα τα στελέχη του υγειονομικού συστήματος αναλαμβάνοντας ο ίδιος ο Υπουργός την ευθύνη της επιλογής των διοικητών, κατήργησε επιτροπές, κατήργησε διαγωνισμούς, κατήργησε προκηρύξεις, κατήργησε τη μη εντοπιότητα των διοικητών, που θα την πληρώσει το υγειονομικό σύστημα, αναλαμβάνει ο Υπουργός την ευθύνη και φέρνει και τώρα ένα αθώο νομοσχέδιο, το οποίο έχει τίτλο «Πολυκλινική Ολυμπιακού Χωριού, Συνήγορος της Υγείας και Κοινωνικής Αλληλεγγύης και λοιπές διατάξεις».
      Είπα και χθες και επαναλαμβάνω και σήμερα ότι είναι ψευδεπίγραφο. Αυτό έπρεπε να λέγεται «άλλο σύστημα υγείας –ανάπτυξη της κλινικής». 
      Κύριε Υπουργέ, έχετε διακηρύξει πάρα πολλές φορές και εμείς και εσείς προσπαθείτε να μας πείσετε ότι το εννοείτε ότι σας αρέσει η διαφάνεια, σας αρέσει ο σεβασμός των θεσμών, η συνεργασία με τα κόμματα, με τους φορείς, αλλά στην πράξη δεν κάνατε κάτι τέτοιο. Μεθοδευμένα δεν ακούστηκε η φωνή των φορέων, των κορυφαίων συνδικαλιστικών οργανώσεων ούτε της ΑΔΕΔΥ ούτε της ΓΣΕΕ, ούτε του Πανελλήνιου Ιατρικού Συλλόγου ούτε τα ασφαλιστικά ταμεία ήρθαν να πουν τις απόψεις τους. Ποιοι; Αυτοί οι φορείς που είναι άμεσα εμπλεκόμενοι. Έρχεται στη συνέχεια ένα εργαλείο της πολιτείας και λέει την άποψή του, αύριο βέβαια θα συνεδριάσει η επιτροπή της ΟΚΕ για να στείλει τη γνώμη της. Τουλάχιστον επίσημα έτσι λέει. Μας το αποκρύψατε. Στις 12 Νοεμβρίου, αύριο δηλαδή, θα συνεδριάσει η ΟΚΕ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτά πάνε στις θυρίδες όλων των Βουλευτών. Τι σας απέκρυψα; Κακώς δεν τα διαβάσατε.
      ΕΜΜΑΝΟΥΗΛ ΣΚΟΥΛΑΚΗΣ: Μισό λεπτό, κύριε Υπουργέ! Καλώς επικαλέστηκε ο Υφυπουργός σας ένα τμήμα της έκθεσης, αλλά δεν μπορείτε να επικαλείστε επιλεκτικά τμήματα της έκθεσης που βολεύουν επικοινωνιακά το θέμα και να αγνοείτε τα υπόλοιπα κομμάτια της έκθεσης. 
      Κύριε Υπουργέ, μας λέγατε δογματικούς γι’ αυτά που λέγαμε εμείς όλες αυτές τις μέρες. Αυτά που λέγαμε, όμως, εμείς τα λένε οι άνθρωποι που συμμετέχουν στη διαδικασία μελέτης του νομοσχεδίου στην ΟΚΕ. Τι λένε, λοιπόν; 
      Λένε πράγματα που εμείς, όλα τα κόμματα, σας τονίζουμε, αλλά εσείς δεν τα δέχεστε. Δεν ακούτε κανέναν! Τα ξέρετε όλα! Την πλειοψηφία έχετε, με γεια σας με χαρά σας, αλλά οι θεσμοί μάς ενδιαφέρουν, κύριε Υπουργέ! Οι Υπουργοί έρχονται και παρέρχονται. Και εγώ να δεχτώ ότι εσείς είστε καλός Υπουργός και καλών προθέσεων. Με αυτά τα όργανα, όμως, που θεσμοθετείτε, ποιος ξέρει τι θα κάνει ο επόμενος Υπουργός; 
      Τι λέει η πρώτη άποψη της ΟΚΕ, λέει ότι «η δημιουργία στο πλαίσιο του δημοσίου ανώνυμης εταιρείας για την παροχή φροντίδων υγείας, αποτελεί ένα βήμα προς την κατεύθυνση της ιδιωτικοποίησης των υπηρεσιών υγείας». Δεν τα λέει το δογματικό ΠΑΣΟΚ. Απ’ ό,τι μαθαίνω τα λένε οι κορυφαίοι συνδικαλιστικοί φορείς της χώρας. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ούτε και εσείς το διαβάσατε όλο! Αυτή είναι η άλφα άποψη. 
      ΕΜΜΑΝΟΥΗΛ ΣΚΟΥΛΑΚΗΣ: Ναι, αυτή είναι η άλφα άποψη. Εσείς διαβάσατε τη βήτα. Εγώ έρχομαι και διαβάζω την άλφα, την οποία οφείλατε να διαβάσετε εκείνη την ημέρα εάν σεβόσασταν όλους εμάς που ήμασταν από κάτω και δεν την είχαμε στα χέρια μας. 
      Λέει, λοιπόν, παρακάτω: «Η απουσία οποιουδήποτε ελέγχου από πλευράς του αρμόδιου Υπουργού στο κοστολόγιο των υπηρεσιών που θα παρασχεθούν, την ένταξη, την ιδιοκτησία και διοίκηση…» -για να μη φάω το χρόνο μου- όλες αυτές οι παρατηρήσεις ήταν πάρα πολύ σημαντικές εάν ακούγονταν την πρώτη μέρα του νομοσχεδίου. Δεν το κάνατε αυτό! Εδώ νομίζω ότι έχει λόγο η Πρόεδρος της Βουλής να πει εάν σωστά διαβάστηκε ένα τμήμα της έκθεσης της ΟΚΕ και δεν ενημερώθηκε σωστά το Κοινοβούλιο, οι Βουλευτές για να ξέρουμε τι μας γίνεται. 
      Πάμε παρακάτω. Εμείς πιστεύουμε ότι εισάγεται από το παράθυρο, με το πρόσχημα της ανάπτυξης της Πολυκλινικής του Ολυμπιακού Χωριού, ένα άλλο σύστημα υγείας. Θα μπορεί να παρεμβαίνει παντού στο υγειονομικό σύστημα  της χώρας για οποιοδήποτε θέμα μέσα από τις διαδικασίες μιας ανώνυμης εταιρείας και τίποτα άλλο. Αυτό είναι όλο! 
      Με μια επέκταση, με μία προγραμματική σύμβαση, κύριε Πρόεδρε, της ΑΕ μ’ ένα νοσοκομείο μπορεί να παρέμβει στη διαχείριση όλων των νοσοκομείων της χώρας. Θυμηθείτε το! Αυτό είναι το πρώτο βήμα και ξέρω ότι όλα τα οικονομικά θα τα ρίξετε σ’ αυτήν την ΑΕ, απαξιώνοντας ταυτοχρόνως τα νοσοκομεία. Αυτό βλέπω εγώ στην πορεία. 
      Δεν έχετε κάνει τίποτα όλο αυτό το διάστημα. Ούτε προκηρύξεις που μπορούσατε να κάνετε ούτε αποφάσεις που μπορούσατε να πάρετε για να διορθώσετε προβλήματα, τα οποία εμείς δεν προλάβαμε να τα λύσουμε και τα παραδεχόμαστε.
      Εσείς κληθήκατε από τον ελληνικό λαό, πήρατε την εντολή να συνεχίσετε, να διορθώσετε τα δικά μας λάθη, αλλά κάποια στιγμή πρέπει να κάτσουμε, κύριε Υπουργέ, και να παραδεχτούμε, και εσείς και εμείς, ότι εμείς σας παραδώσαμε αυτά τα πράγματα, αυτά τα θετικά, αυτά τα αρνητικά. Ελάτε να σας βοηθήσουμε εμείς και θα σας ελέγξουμε γι’ αυτό. Θα σας ελέγξουμε δηλαδή για τα αρνητικά εάν δεν τα επιλύσετε. Αυτή είναι μία στοιχειώδης και θεμελιώδης αρχή της δημοκρατίας. Το κράτος έχει συνέχεια, αλλά δεν αντέχω άλλο -και ειλικρινά θλίβομαι- να σας βλέπω καθημερινά να προσπαθείτε να απαξιώσετε το υπάρχον υγειονομικό σύστημα. 
      Κύριε Υπουργέ, είστε ο προστάτης του υγειονομικού συστήματος και εσείς και οι Υφυπουργοί σας. Δεν καταλαβαίνετε τη ζημιά που κάνετε όταν κάθε τόσο βγαίνετε…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εγώ δεν θέλω προστάτες!
      ΕΜΜΑΝΟΥΗΛ ΣΚΟΥΛΑΚΗΣ: Όχι, ο Υπουργός πρέπει να προστατεύει το υγειονομικό σύστημα και να προσπαθεί να το βελτιώνει καθημερινά με τη βελτίωση των παρεχόμενων υπηρεσιών υγείας στους πολίτες, αγαπητέ συνάδελφε! Δεν μπορεί αυτή η ΑΕ -δεν το αντέχω αυτό το πράγμα- να προγραμματίζει, να παρεμβαίνει χωρίς κανένα έλεγχο! Ποιος θα διορίσει τους γιατρούς; Απαντήστε μας! Ποιος θα διορίσει τους γιατρούς στην Α.Ε.; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Τρεις παρατηρήσεις που θα…
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε! 
      ΕΜΜΑΝΟΥΗΛ ΣΚΟΥΛΑΚΗΣ: Σας παρακαλώ, κύριε Πρόεδρε! O προηγούμενος ομιλητής μίλησε έντεκα λεπτά. Εγώ δεν δευτερολόγησα! Μισό λεπτό, κύριε Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, σας εξήγησα ότι τώρα μιλάμε επί των άρθρων. Είναι θέμα κανόνων.
      ΕΜΜΑΝΟΥΗΛ ΣΚΟΥΛΑΚΗΣ: Χθες δικαιούμουν δευτερολογία ναι ή όχι; 
      ΠΡΟΕΔΡΕΥΩΝ (Σωτήρης Χατζηγάκης): Κύριε Σκουλάκη, έχει συμφωνήσει η Βουλή ότι επί των άρθρων δεν θα ξεπερνά τα οκτώ λεπτά ο κάθε ομιλητής. Αυτό το συμφωνήσαμε όλοι. Εσείς επειδή είχατε μερικές διακοπές θα σας δώσω ένα λεπτό, αλλά στο ένα λεπτό παρακαλώ να τελειώσετε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, επειδή πιστεύω ότι η δεύτερη σκέψη είναι σώφρων πολιτική πράξη και πιστεύω ότι θα ακούσετε αυτά τα δύο-τρία πράγματα έστω όπως είναι, επειδή δεν αλλάζετε τα βασικά, εγώ προτείνω στο άρθρο 16 για το προσωπικό, εκεί που λέτε στην παράγραφο α΄ «όλο το προσωπικό προσλαμβάνεται με σχέση εργασίας ιδιωτικού και ως σύμφωνα με τα κριτήρια του άρθρου 18 του ν. 2190/94», να προσθέσετε σας παρακαλώ πολύ «όπως εκάστοτε ισχύει» που έχετε γράψει και στο άρθρο 27. Να είναι η ίδια διατύπωση για να αποφευχθούν παρερμηνείες. 
      Δεύτερον, δεν διορθώσατε αυτό που είχαμε πει για τις επιχειρήσεις.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Δεν έχει εκδοθεί από τη Βουλή το διορθωμένο.
      ΕΜΜΑΝΟΥΗΛ ΣΚΟΥΛΑΚΗΣ: Στο άρθρο 2 το είπε και ο προηγούμενος συνάδελφος από τη Νέα Δημοκρατία στην παράγραφο 1 «λειτουργεί για χάρη του δημοσίου συμφέροντος κατά τους κανόνες της ιδιωτικής οικονομίας» νομίζω ότι είναι περιττό αυτό και πρέπει να φύγει. Λειτουργεί για χάρη του δημοσίου συμφέροντος.
    Άλλη μια παρατήρηση, κύριε Πρόεδρε, την οποία έκανε και ο προηγούμενος συνάδελφος για τα πρόσθετα προσόντα του διευθύνοντος συμβούλου. Μη βάλετε μόνο το πτυχίο. Εδώ είναι ένα εργαλείο. Ξέρουμε πού το πάτε. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για πείτε μου πού το πάω γιατί εγώ δεν ξέρω; Πού το πάω στο διευθύνοντα σύμβουλο;
      ΕΜΜΑΝΟΥΗΛ ΣΚΟΥΛΑΚΗΣ: Όχι στο διευθύνοντα σύμβουλο. Ξέρουμε πού πάτε το εργαλείο που δημιουργείται όχι για την Πολυκλινική βέβαια, αυτό είναι ένα εργαλείο πανελλαδικό. Ας έχετε αυξημένα προσόντα γι’ αυτόν το διευθύνοντα σύμβουλο. 
    Τελειώνοντας, κύριε Πρόεδρε, θέλω να καταθέσω στη Βουλή ένα έγγραφο, μια απάντηση του Υπουργού του αρμόδιου για τις προσλήψεις. Σ΄ αυτό το παιχνίδι εγώ προσωπικά λέει ο κ. Κακλαμάνης είμαι κατά του ΑΣΕΠ για το νοσηλευτικό προσωπικό, το Υπουργείο Προεδρίας απαντά σε ερώτηση δική μας και χαίρομαι για την απάντηση ότι δεν υφίσταται ούτε δυνατότητα ούτε πρόθεση νομοθετικής παράκαμψης των αντικειμενικών και αξιοκρατικών κριτηρίων του ν. 2190/94. Μετά την απάντηση την οποία έχει πάρει και ο ίδιος ο Υπουργός εκείνος επιμένει να βγαίνει να σκιαμαχεί και εκτός Βουλής εναντίον του ΑΣΕΠ. 
      ΠΡΟΕΔΡΕΥΩΝ ( Σωτήρης Χατζηγάκης): Τελειώσατε, κύριε Σκουλάκη. 
      ΕΜΜΑΝΟΥΗΛ ΣΚΟΥΛΑΚΗΣ: Και χθες δήλωσε ότι είναι εναντίον του ΑΣΕΠ.
    Κύριε Πρόεδρε, νομίζω ότι εδώ παίζεται παιχνίδι με σκοπό να ανοίξει παράθυρο για όλο το δημόσιο για το ΑΣΕΠ. 
    Καταθέτω στα Πρακτικά την απάντηση του κυρίου Υπουργού.
    (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ ( Σωτήρης Χατζηγάκης): O κ. Καραμάριος έχει το λόγο.
    ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το νομοσχέδιο που ψηφίζουμε έχει τρεις ενότητες. Η πρώτη ενότητα είναι η σύσταση και η ίδρυση μιας ανώνυμης εταιρείας ιδιότυπης μορφής νομικής και οι κύριοι συνάδελφοι της Αντιπολίτευσης δεν έχουν αντιληφθεί, ότι η ίδρυση αυτής της εταιρείας γίνεται με νόμο. Δεν γίνεται με καταστατικό για να επισυνάπτεται το καταστατικό που ζήτησε ο κ. Σγουρίδης. Ο νόμος είναι νόμος και ιδρύεται αυτή η ιδιότυπης μορφής ανώνυμη εταιρεία η οποία διέπεται πολύ σωστά από τις διατάξεις του παρόντος νομοσχεδίου και συμπληρωματικά από το ν. 2190/94 περί ανωνύμων εταιρειών. Πρέπει να αντιληφθούν, λοιπόν, οι κύριοι συνάδελφοι, ότι ο νομοθέτης θέλει αυτή η εταιρεία αυτής της μορφής να διέπεται από τις διατάξεις αυτού του νομοσχεδίου που κάνουμε και συμπληρωματικά όπου απουσιάζουν οι διατάξεις που πρέπει να ρυθμιστούν θα ισχύουν οι διατάξεις του ν. 2190/94. Τι το περισσότερο σαφές απ’ ότι λέει το νομοσχέδιο;
     Ας μην περιπλέκουν, λοιπόν, το πρόβλημα της υγείας συνολικά, διότι εδώ έχουμε ίδρυση μίας συγκεκριμένης εταιρείας, η οποία συνεστήθη –και αυτό δεν πρέπει να το παραγνωρίζουν, οι κύριοι συνάδελφοι- εξαιτίας της κλινικής αυτής που έγινε με τους Ολυμπιακούς Αγώνες. Κάτι έπρεπε να γίνει μετά το ίδρυμα αυτό, αγαπητοί κύριοι συνάδελφοι! 
     Αυτή, λοιπόν, η κλινική έπρεπε να ανασυσταθεί με τον τρόπο τον οποίο εμείς θέλουμε σήμερα. Πρέπει να ξέρετε, αγαπητοί συνάδελφοι, ότι όλες αυτές οι διατάξεις -η σύσταση της ανώνυμης εταιρείας, η επωνυμία, ο σκοπός, η μορφή που έχει, το μετοχικό κεφάλαιο- έγιναν ακριβώς για να διέπεται απ’ αυτές αυτή η κλινική, που αύριο το πρωί πρέπει να λειτουργήσει. Γιατί, λοιπόν, σας εντυπωσιάζει αυτό αυτήν τη στιγμή και αρχίζετε να ρωτάτε με ποια μορφή θα λειτουργήσει και πώς προσλαμβάνεται το προσωπικό; 
     Πρέπει να ξέρετε ότι όλα τα συγκεκριμένα άρθρα που περιγράφονται στο πρώτο κεφάλαιο του νομοσχεδίου, αναφέρονται στον τρόπο λειτουργίας αυτής της ανώνυμης εταιρείας. Η εταιρεία αυτή θα λειτουργήσει με τον τρόπο που θέλουμε και συμπληρωματικά του ν. 2190/1920. 
     Ανεξαρτήτως του ότι έχω δώσει ένα σημείωμα, κύριε Υπουργέ, διότι πράγματι νομοτεχνικά πρέπει να γίνει μία άλλη διαρρύθμιση εις ό,τι αφορά το άρθρο 1 και 2 –σας τα έδωσα γραπτώς και είναι στη διάθεσή σας για να τα διορθώσετε- εκείνο που θέλω να συμπληρώσω είναι ότι εις ό,τι αφορά τη διάρκεια της εταιρείας. Λέμε πως η διάρκειά της θα είναι πενήντα χρόνια και αρχίζει από της δημοσιεύσεως. Το επισημαίνω, για να το διορθώσετε νομοτεχνικά. 
     Επίσης, στο μετοχικό κεφάλαιο πρέπει να μπει το ποσό των δέκα εκατομμυρίων ευρώ(10.000.000)  και αριθμητικώς. 
     Εκεί που θα σταθώ περισσότερο είναι στις παρατηρήσεις κάποιων συναδέλφων. Η εισήγηση της Επιστημονικής Επιτροπής, κατά τη γνώμη μου, κύριε Υπουργέ και κύριε Πρόεδρε, έγινε πολύ επιπόλαια. Ας το ακούσουν, γιατί δεν μπορεί να λέμε ότι πρέπει να περιγράψουμε και τις διατάξεις περί ανωνύμων εταιρειών για την εισφορά σε είδη. Θα ισχύει –το ίδιο το νομοθέτημα το λέει- όταν η εισφορά και το μετοχικό κεφάλαιο θα γίνει είτε σε χρήμα είτε σε είδος. Όταν, λοιπόν, λέει «σε είδος» και εφόσον δεν το περιγράφει, κατ’ αναλογία συμπληρωματικά θα ιδρύσει ο ν. 2190/1920 και συνεπώς καλύπτεται πλήρως. 
     Προχωρώ στο άρθρο 16. Κύριε Υπουργέ, εγώ θα έλεγα ότι δεν τολμήσατε να κάνετε αυτό που είπατε προεκλογικά. Στους κυρίους συναδέλφους -επειδή δεν προσέχουν πολύ τις διατάξεις- θα έλεγα ότι για την πρόσληψη του προσωπικού που θέλετε να κάνετε σε σχέση με το άρθρο 26 πολύ σαφώς ορίζεται ότι η προσπάθειά σας είναι να συντομευτεί ο χρόνος. Πολλοί αγνοούν ότι οι πίνακες αυτοί, οι οποίοι θα θεωρούνται έγκυροι από της κατατάξεως στο νοσοκομείο, αν το ΑΣΕΠ δεν απαντήσει μέσα σε είκοσι μέρες. Όμως, στη συνέχεια, αν ακυρωθούν αυτές οι θέσεις -διότι υπήρξε παρατυπία- απολύονται αυτοδικαίως οι υπάλληλοι. Μη σας κάνει, λοιπόν, εντύπωση ο τρόπος αυτής της πρόσληψης. Διότι πραγματικά θέλουμε να γίνει σύντομα η στελέχωση αυτού του νοσοκομείου και οποιουδήποτε άλλου νοσοκομείου. 
     Κύριε Υπουργέ, θα σας έλεγα ότι με το άρθρο 103 του Συντάγματος ευθέως μπορούσατε να κάνετε άλλες διατυπώσεις και δεν το τολμήσατε. Θα δούμε σε άλλες περιπτώσεις πώς μπορεί να γίνει. 
     Πάμε στο άρθρο 22. Εκεί, κύριε Υπουργέ, λέτε ότι στους εργαζόμενους στο ΕΚΑΒ και στους αποσπασμένους σε αυτό, εκτός του ιατρικού προσωπικού, χορηγείται μηνιαίως επίδομα. Θέλετε να πείτε εκτός των εργαζομένων ως ιατρών ή εξαιρείτε τους ιατρούς; Αφού δέχεσθε ότι υπάρχει πρόβλημα επιπλέον καταβολής, εγώ θα ρωτούσα γιατί εξαιρείτε και το νοσηλευτικό προσωπικό πάσης φύσεως; 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Γιατί οι γιατροί έχουν ειδικό μισθολόγιο. 
     ΑΝΑΣΤΑΣΙΟΣ ΚΑΡΑΜΑΡΙΟΣ: Δεν το ξέρω. 
     Πάμε στο άρθρο 26.
      «Οι ανωτέρω μονάδες» λέτε «μετά τη 10η Οκτωβρίου» –και εδώ αντικαθίσταται μια παράγραφος του άρθρου 78- «δύναται να παραχωρηθούν στους οργανισμούς» κλπ. Το νέο είναι ότι προστίθεται στην υπάρχουσα νομοθεσία και ο ΟΚΑΝΑ. Εγώ θα έλεγα, αν θέλετε να λειτουργήσουν σωστά, να απαλείψετε τη λέξη «δύναται», να βάλετε μόνο «παραχωρούνται». Με απόφασή σας, παραχωρούνται. Το «δύναται» θα πει ότι σε άλλες περιπτώσεις θα παραχωρείται και σε άλλες όχι, άρα θα καταλήξουμε να μην έχουμε ένα ενιαίο σύστημα λειτουργίας.
      Θα τελειώσω με το Συνήγορο του Πολίτη. Γιατί πάλι οι κύριοι συνάδελφοι της Αντιπολιτεύσεως μπλέκουν το θέμα; Ποιος τους είπε ότι προσθέτουμε νέες διατάξεις; Απλούστατα, στην υπάρχουσα νομοθεσία περί Συνηγόρου Πολίτη, όπου όλοι προστρέχουμε και προσβλέπουμε, προστίθεται η υποχρέωση του Συνηγόρου του Πολίτη, με προσθήκη δύο-τριών επιστημόνων ή προσωπικού, να εξετάζει και τις περιπτώσεις του νοσοκομείου αυτού εις ό,τι αφορά τυχόν παραλείψεις ή ό,τι άλλο αναφανεί.
      Το δικαίωμα που επιφυλάσσει εαυτόν ο Υπουργός να δύναται να παραπέμψει υποθέσεις δεν είναι τίποτε άλλο, παρά να επικροτήσουμε την προσπάθεια αυτή, που λέει ότι εγώ ο προϊστάμενος Υπουργός έχω κάνει μια ανώνυμη εταιρεία μ’ ένα ιδιότυπο καθεστώς και εάν προκύψουν παράπονα πολιτών και απευθύνονται σ’ εμένα, που δεν είμαι νομικός ούτε αρχή –γιατί δεν είναι πειθαρχικό παράπτωμα να διενεργηθεί έρευνα-, το παραπέμπω στο Συνήγορο του Πολίτη, με τη ρύθμιση την οποία θέλουμε να κάνουμε. Τι το κακό, δηλαδή;
      Και καταλήγω με το εξής, κύριε Πρόεδρε. Το όλο σύστημα του ΕΣΥ πάσχει και το ξέρουν και οι κύριοι συνάδελφοι. Όλοι κατακρίνουν το ΕΣΥ και όλοι ζητούν ευθύνες από μας, με Κυβέρνηση επτά-οκτώ μηνών. Δεν είμαστε εμείς υπεύθυνοι, κύριε Πρόεδρε, αν σήμερα το ΕΣΥ θέλει διορθώσεις. Αυτό που τιμά τον Υπουργό –και χθες τα είπε ξεκάθαρα- είναι ότι προσπαθούμε σε αυτό το σύστημα –που είναι υποχρέωση εκ του Συντάγματος, η υγεία, και η παιδεία για όλους τους Έλληνες- να γίνει καλύτερο. Και να μην κάνουμε σχέδια, κύριοι συνάδελφοι, όπως το «ΙΠΠΟΚΡΑΤΗΣ» των νησιών του Αιγαίου Πελάγους την μέχρι σήμερα ο «ΙΠΠΟΚΡΑΤΗΣ» βρίσκεται χαμένος στην ιστορία και η πραγματικότητα να είναι άλλη.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καραμάριε.
      Ο κ. Ρέππας έχει το λόγο.
      ΔΗΜΗΤΡΙΟΣ ΡΕΠΠΑΣ: Κύριε Πρόεδρε, κύριε Υπουργέ, κυρία και κύριοι συνάδελφοι, το παρόν νομοσχέδιο είναι αυτό που είναι. Δεν είναι αυτό που θα ήθελε ο κύριος Υπουργός – το εικάζω βάσιμα αυτό. Δεν είναι αυτό που θα έπρεπε να είναι έναντι του θέματος που καλούμαστε να συζητήσουμε. Το νομοσχέδιο αυτό είναι αποτέλεσμα της ανάγκης της Κυβέρνησης να παρουσιάσει νομοθετικό έργο, δοθέντος –και αυτό είναι μια πραγματικότητα, την οποία γνωρίζουμε όλοι- ότι η Βουλή έχει οδηγηθεί κατ’ επανάληψη σε αργία. Αργεί η Βουλή, αγαπητοί συνάδελφοι, επειδή η Κυβέρνηση δεν καταθέτει νομοσχέδια. Η Κυβέρνηση, η οποία καλλιέργησε προσδοκίες και παρουσιάστηκε πανέτοιμη να κυβερνήσει, για να δημιουργήσει μια καλύτερη ζωή για όλους τους Έλληνες πολίτες, είναι σήμερα η Κυβέρνηση, η οποία αδυνατεί να πάρει πρωτοβουλίες, αντιθέτως με τα όσα έλεγε προεκλογικώς για το έτοιμο και πλήρες πρόγραμμά της σε όλους τους τομείς.
      Είναι χαρακτηριστικό ότι αυτό το νομοσχέδιο έχει έναν αριθμό τριάντα άρθρων, για να δημιουργηθεί ο ανάλογος εντυπωσιασμός ασφαλώς, πολλά των οποίων δεν θα ήταν καν μια παράγραφος σ’ ένα άρθρο νομοσχεδίου π.χ. Άρθρο 6: «Η γενική συνέλευση της ΑΕΜΥ απαρτίζεται από τους μετόχους της εταιρείας». Αυτό είναι ένα άρθρο! Ας μας ακούσει ο ελληνικός λαός και ιδίως ο νομικός κόσμος της χώρας. Ολόκληρο κεφάλαιο του νομοσχεδίου είναι το άρθρο 18, για τη μεγάλη «καινοτομία», όπως αναφέρεται, του Συνηγόρου Υγείας και Κοινωνικής Αλληλεγγύης. Λες και ο Συνήγορος του Πολίτη, ένας πετυχημένος θεσμός, δεν είναι συνήγορος κυρίως του αδύναμου, του πάσχοντος πολίτη, του ασθενούς συμπολίτη μας.
      Κυρίες και κύριοι συνάδελφοι, η Κυβέρνηση φάνηκε να είναι πανέτοιμη όσον αφορά την οικοδόμηση ενός κομματικού κράτους. Όταν μιλούσε για κράτος δικαίου, τώρα γνωρίζουμε ότι αναφερόταν σ’ ένα άδικο κομματικό κράτος. Οι πρωτοβουλίες οι νομοθετικές που πήρε σε αυτόν τον τομέα ήταν καταιγιστικές με άμεσα αποτελέσματα και συνέπειες για όλους. Το βιώνει και ο ελληνικός λαός αυτό. Όσον αφορά, όμως, το κοινωνικό κράτος, στον πυρήνα του οποίου βρίσκονται, μεταξύ των άλλων, και οι υπηρεσίες του τομέα υγείας, η Κυβέρνηση και με αυτήν τη νομοθετική πρωτοβουλία της μετατρέπει τον πάσχοντα πολίτη, τον ασθενή σε καταναλωτή, τις υπηρεσίες υγείας σε αγορά υγείας και θέτει ως πολύ σημαντικό, θα έλεγα προτάσσει το στόχο της κερδοφορίας των μετόχων.
      Μα, υπάρχει  στο νομικό πλαίσιο της χώρας και στη λειτουργία του ΕΣΥ διάταξη η οποία αποκλείει την κερδοφορία των νοσηλευτικών ιδρυμάτων, η οποία καθιστά επιβεβλημένο το να έχουν παθητικό ισολογισμό τα νοσοκομεία; Ασφαλώς όχι.  Αλλά όταν τίθεται με αυτόν τον εμφαντικό τρόπο η κερδοφορία υπέρ των μετόχων, όσον αφορά τη λειτουργία αυτών των μονάδων, τότε μπορεί να εικάσει κάποιος ότι μπορεί να επιδιωχθεί αυτό έναντι οιουδήποτε τιμήματος δηλαδή ακόμη και σε βάρος της ποιότητας υπηρεσιών προς τον πολίτη. Κι αυτή είναι η μεγάλη διαφορά. Μιλούμε για την κερδοφορία, ή μιλούμε για τη χρησιμότητα της λειτουργίας του συγκεκριμένου ιδρύματος; Λειτουργεί για να οδηγεί σε κερδοφορία, ή  λειτουργεί να προσφέρει άριστες υπηρεσίες με κερδοφορία; Μακάρι να το πετύχει αυτό.  
      Όταν κάνατε λόγο σε πάρα πολλές περιπτώσεις για τον περιορισμό της σπατάλης που όπως λέγατε παρατηρείτο επί ημερών της διακυβέρνησης ΠΑΣΟΚ σε πολλούς τομείς, δεν φανταζόμαστε ότι είχατε αυτά τα μέτρα στο μυαλό σας, προκειμένου, δήθεν, να περιορίσετε τη σπατάλη. 
      Για την αναφορά στις διατάξεις εκείνες που αφορούν την πρόσληψη του προσωπικού, θα μου επιτρέψετε να πω ότι ουσιαστικώς ανατρέπουν ένα σύστημα, το οποίο έχει κατοχυρωθεί και στο  Σύνταγμα, και θα καλούσα κι εγώ τον αγαπητό φίλο κύριο Υπουργό να συμπληρώσει στην πρώτη περίπτωση της παραγράφου 1 του άρθρου 16, για την πρόσληψη προσωπικού με τη φράση «όπως προβλέπεται από τις εκάστοτε ισχύουσες διατάξεις», για την πληρότητα της ρύθμισης, για να αποφύγουμε οποιοδήποτε κίνδυνο να ανοίξει μία κερκόπορτα και να ανατραπεί ένα σύστημα, το οποίο έχει εμπεδωθεί, έχει γίνει αποδεκτό από την πλειοψηφία των Ελλήνων πολιτών, αφού είναι προς όφελος της αντικειμενικότητας και της διαφάνειας, όσον αφορά τη λειτουργία του δημόσιου βίου στη χώρα μας.
      Ο πυρήνας αυτού του νομοσχεδίου βρίσκεται ακριβώς στη διάταξη εκείνη με την οποία δημιουργείται η Ανώνυμη Εταιρεία Μονάδων Υγείας. Ψευδώς το νομοσχέδιο φέρει τον τίτλο «Συνήγορος Υγείας και Κοινωνικής Αλληλεγγύης»,  γιατί,  όπως σωστά ειπώθηκε από τον κ. Καραμάριο –το ισχυρίζομαι κι εγώ αυτό- τίποτα καινούργιο δεν εισάγεται, ώστε να είναι τόσο σημαντικό για να αποτελεί τίτλο νομοσχεδίου. Και βεβαίως ψευδώς αναφέρεται ότι το νομοσχέδιο αυτό αφορά τη λειτουργία της Πολυκλινικής, γιατί η σύσταση αυτής της εταιρείας έχει οκτώ σκοπούς,  μεταξύ των οποίων, μόλις ο ένας είναι ίδρυση και λειτουργία της Πολυκλινικής. 
      Εύστοχα ειπώθηκε από όλους τους συναδέλφους ότι δημιουργείται ένα νομικό πλάσμα, ένα υβρίδιο συστήματος υγείας, το οποίο, μας προκύπτει μ’ ένα τρόπο ατεκμηρίωτο, χωρίς ανάλογη επιστημονική υποστήριξη και επιχειρηματολογία, μόνο και μόνο για τις ανάγκες λειτουργίας της Βουλής από την πλευρά της Κυβέρνησης. 
      Γιατί το λέω αυτό: Είναι δυνατόν να παραλείπουμε να αναφερθούμε στην πρωτοβάθμια φροντίδας υγείας, που εντάσσεται η λειτουργία της Πολυκλινικής στην πρωτοβάθμια φροντίδα υγείας; Είναι δυνατόν να παραλείπουμε να αναφερόμαστε στον ενιαίο φορέα υγείας; Δεν γίνεται καν λόγος. Όλα αυτά πείθουν  ότι πραγματικά γίνεται μία προσπάθεια  να δημιουργηθεί ένα νέο υβριδιακού τύπου σύστημα υγείας, το οποίο, επειδή δεν είναι μελετημένο, καταλήγει  σε μία πρόταση που δεν είναι πλήρης. Ανοίγει απλά –θα μου επιτρέψετε να πω-  μία πόρτα. Η πόρτα αυτή, νομίζω, θα δημιουργήσει περισσότερα προβλήματα από όσα φιλοδοξεί το Υπουργείο να λύσει στο χώρο υγείας. Όλοι αναγνωρίζουμε ότι υπάρχουν προβλήματα. 
      Και σε τελευταία ανάλυση, έγιναν εκλογές πριν οκτώ-εννέα μήνες. Αν πράγματι εσείς πιστεύετε ότι αντί να προσπαθείτε να διαμορφώσετε το μέλλον, καλύτερο είναι να ανακατασκευάσετε το παρελθόν επισκιάζοντας το έργο του ΠΑΣΟΚ, αντί να αναδείξετε τα θετικά στοιχεία του δικού σας κυβερνητικού έργου, κάνετε τεράστιο λάθος. 
      Το Ολυμπιακό Χωριό, η Πολυκλινική για την οποία μιλάμε σήμερα είναι αποκλειστικά δικά μας έργα και αυτό το γνωρίζει ο ελληνικός λαός, γιατί  βέβαια γκρεμίζεις εύκολα και δύσκολα κτίζεις. Μία άστοχη επιλογή μέσα σε πολύ μικρό χρονικό διάστημα μηνών ή και ημερών μπορεί να δημιουργήσει τεράστια προβλήματα. Για να έχεις επιτυχία, πρέπει να εργαστείς επί μακρόν χρόνο. Αυτό δεν πρέπει να διαφεύγει σε κανέναν.
       Δημιουργείτε  μία ανώνυμη εταιρεία, η οποία εδρεύει στην Αττική  και σε αυτήν την ανώνυμη εταιρεία -αφού άλλωστε το αναφέρετε στην αιτιολογική έκθεση στο πρώτο άρθρο- «λόγω των υφιστάμενων αδυναμιών των υπαρχουσών δομών» μπορεί να ενταχθούν αύριο με πολύ απλό τρόπο, χωρίς ιδιαίτερη συζήτηση και αλλού νοσοκομεία.
    Παίρνετε το πράσινο φως ουσιαστικά από τη Βουλή -αυτό ουσιαστικά ζητάτε- και για άλλα νοσηλευτικά ιδρύματα, τα οποία λειτουργούν σήμερα στο πλαίσιο του ΕΣΥ. Γιατί η ανώνυμη αυτή εταιρεία βέβαια, αν ψηφιστεί αυτό το νομοσχέδιο, δεν θα περιορίσει τη λειτουργία της μόνο στο να εποπτεύει τη λειτουργία της Πολυκλινικής. Αυτό είναι το πιο σημαντικό, κύριε Υπουργέ. 
    Για μια τόσο φιλόδοξη τομή –γιατί εδώ ουσιαστικά πρόκειται για μια τομή, για μια αλλαγή των πραγμάτων- θα έπρεπε να προηγηθεί διάλογος, θα έπρεπε οι ενδιαφερόμενοι φορείς να έχουν συμμετοχή στη διαμόρφωση ενός νέου πλαισίου με βάση το πρόγραμμα που κατέθεσε η Νέα Δημοκρατία και να μας καλέσετε να συζητήσουμε με βάση μια συγκεκριμένη πολιτική πρόταση. 
    Εμείς θα πούμε όχι σ’ ένα «Δούρειο Ίππο», γιατί γνωρίζουμε ότι πέραν του περιβλήματος υπάρχει περιεχόμενο εμπορευματοποίησης των υπηρεσιών υγείας, πράγμα με το οποίο διαφωνούμε απολύτως. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρέππα. 
    Έχει ζητήσει το λόγο ο Υπουργός Υγείας ο κ. Κακλαμάνης. 
    Θα μιλήσετε τώρα, κύριε Υπουργέ; 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι ομιλία. Μια παρέμβαση ολιγόλεπτη θέλω να κάνω. 
    ΠΡΟΕΔΡΕΥΩΝ (Σωτήρης Χατζηγάκης): Έχετε το δικαίωμα παρέμβασης οκτώ λεπτών.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν θα τη χρησιμοποιήσω όλη. Θα μιλήσω λιγότερο. Τη χρεώνομαι αλλά δεν θα τη χρησιμοποιήσω όλη.
    ΠΡΟΕΔΡΕΥΩΝ (Σωτήρης Χατζηγάκης): Μπορείτε, κύριε Υπουργέ, να μιλήσετε. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ζήτησα το λόγο να κάνω παρέμβαση για να διευκρινίσω δύο πράγματα. Κατ’ αρχήν να υπενθυμίσω σε όλους και ιδιαίτερα στον αγαπητό συνάδελφο κ. Ρέππα, που ήταν τότε Κυβερνητικός Εκπρόσωπος –αν θυμάμαι καλά- ότι τουλάχιστον σε επίπεδο Υπουργείου Υγείας στην Κυβέρνηση του 2000, το πρώτο νομοσχέδιο ήρθε μετά από έντεκα μήνες. 
    Εγώ σας έκανα τον προγραμματισμό χθες και σας το είχε ξαναπεί και ο κ. Κωνσταντόπουλος…
    ΔΗΜΗΤΡΙΟΣ ΡΕΠΠΑΣ: Διακόπτεται η λειτουργία της Βουλής λόγω έλλειψης νομοθετικών πρωτοβουλιών. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Στους έντεκα μήνες, κύριε Ρέππα, το σημερινό Υπουργείο Υγείας θα έχει ψηφίσει πέντε νομοσχέδια. Τα συμπεράσματα, λοιπόν, ας τα βγάλει ο ελληνικός λαός, με βάση το χρονοδιάγραμμα που σας είπα. Εσείς επί έντεκα μήνες ένα νομοσχέδιο …
    ΔΗΜΗΤΡΙΟΣ ΡΕΠΠΑΣ: Δεν υπερασπίζεστε την Κυβέρνησή σας. Εγώ αυτό κατάλαβα. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κύριε Ρέππα, είστε ευπρεπής άνθρωπος. Γιατί διακόπτετε; 
    ΠΡΟΕΔΡΕΥΩΝ ( Σωτήρης Χατζηγάκης): Σας παρακαλώ, κύριε Ρέππα. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Γιατί διακόπτετε, κύριε Ρέππα; Δεν σας συμφέρει να τα ακούσετε. Όμως τώρα θα τα ακούσετε. Αυτό είναι το ένα. 
    Είπατε: «Αν είχατε μόνο επικεντρωθεί για την Πολυκλινική και τι κάνει στο Ολυμπιακό Χωριό και στη γύρω περιοχή, θα το ψηφίζαμε». Και ας ήταν και Α.Ε. Επειδή τώρα δίνεται προοπτική, το καταψηφίζουμε. Εγώ συνήθως ξέρω ότι ελέγχουμε έναν Υπουργό όταν κάνει λιγότερα, ενώ θα μπορούσε να κάνει περισσότερα. Όταν φιλοδοξεί να κάνει περισσότερα, εσείς τον ελέγχετε γιατί το γράφει. Πρώτη φορά το βλέπω αυτό. Και είναι και μια απάντηση στον πολύ αξιόλογο συνάδελφο τον κ. Οικονόμου, που μίλησε –και άλλος, όχι μόνο εκείνος- και αναφέρθηκε ειδικά για το ποιος απαξιεί τα έργα σας, κύριε Ρέππα, και τις δομές. 
    Εγώ χθες όταν μίλησα, δεν ήξερα ότι είχε επέμβει ο κ. Παπαγγελόπουλος για το Αττικόν. Σήμερα που το ξέρουμε όλοι, θα σας διαβάσω μια επιστολή, που την είχα από χθες αλλά θεώρησα ότι δεν έπρεπε να τη δημοσιοποιήσω. Απευθύνεται στο διοικητή του νοσοκομείου.
    «Κύριε Διοικητά, με μεγάλη μου λύπη διαπίστωσα από την πρώτη στιγμή που ήρθα στο Νοσοκομείο Αττικόν ότι τόσο από πλευράς εξοπλισμού όσο και από πλευράς κατασκευών και υποδομής, έχει παραβιαστεί η αρχική συμφωνία, η οποία προέβλεπε παράδοση του Νοσοκομείου Αττικόν με άρτια τεχνική κατασκευή, πλήρη και σύγχρονο εξοπλισμό τελευταίας τεχνολογίας. 
    Σήμερα με την πρώτη βροχή, ουσιαστικά ακινητοποιήθηκε το νοσοκομείο από τα νερά και ήδη πολλά από τα λίγα μηχανήματα, που βρίσκονται σε στοιχειώδη λειτουργία, πιθανότατα να έχουν καταστραφεί από τα νερά. Επειδή είχα την ευθύνη του προγραμματισμού και της θεμελιώσεως των μονάδων αυτών, την περίοδο 1994-1996 ως Υπουργός Υγείας, Πρόνοιας και Κοινωνικών Ασφαλίσεων, είμαι βέβαιος ότι τα εποπτικά όργανα από τότε μέχρι σήμερα δεν επέβλεψαν σωστά την κατασκευή του έργου και κυρίως την παραλαβή του. 
    Πιστεύω ότι υπάρχουν τεράστιες ευθύνες, οι οποίες πρέπει να αποδοθούν. Εξυπακούεται ότι είμαι πρόθυμος να καταθέσω –για αυτό και είπα το διαβάζω σήμερα- όπου χρειαστεί τις απόψεις μου αυτές, αρκεί να υπάρξει στοιχειώδης ευαισθησία. 
    Με εκτίμηση, 
    Καθηγητής Δημήτρης Κρεμαστινός».
    Δεν κάνω κανένα άλλο σχόλιο, κύριοι συνάδελφοι, για το αν κινδυνολογώ. Είπα λιγότερα, κύριε Οικονόμου, από την πραγματική κατάσταση του Αττικού Νοσοκομείου. Και ξέρετε γιατί είπα λιγότερα; Για δύο λόγους. Εσείς μπορείτε να το αμφισβητείτε. Εγώ εξακολουθώ να σας λέω ότι είμαι εραστής του δημόσιου συστήματος Υγείας και δεν «γουστάρω» να απαξιώνεται συνεχώς. Όχι ότι δείχνουν ψέματα στα τηλεοπτικά κανάλια, αλλά εν πάση περιπτώσει. Διότι εμμέσως προικοδοτούμε άλλο σύστημα. Θέλετε πιστέψτε το, θέλετε μην το πιστεύετε. 
      Όπως σας είπα και για την Πολυκλινική, δεν μπορεί να γραφτεί κέντρο υγείας μέσα. Βεβαίως θα είναι  και κέντρο υγείας, για να το ξεκαθαρίσω για πολλοστή φορά. Γιατί; Μα διότι έτσι είναι οι οργανισμοί που υπάρχουν για όλα τα κέντρα υγείας στην Ελλάδα. Ξέρετε κανένα κέντρο υγείας που να έχει μαγνήτη και αξονικό τομογράφο; 
      ΕΚΤΩΡΑΣ ΝΑΣΙΩΚΑΣ: Προβλέπεται στα αστικού τύπου.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για αστικού τύπου. Και ξέρετε πολύ καλά, κύριε Νασιώκα, αφού με προκαλείτε, ότι ούτε ο μαγνήτης ούτε ο αξονικός τομογράφος είναι περιουσιακό στοιχείο της Πολυκλινικής. Είναι του Ογκολογικού Νοσοκομείου, που παρατύπως τα κρατάω εκεί.
      ΕΚΤΩΡΑΣ ΝΑΣΙΩΚΑΣ: Τι σημαίνει αυτό;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Και πιστεύω ότι και εσείς θα το κάνατε αυτό…
      ΕΚΤΩΡΑΣ ΝΑΣΙΩΚΑΣ: Φυσικά.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): … για να αξιοποιηθούν μέχρι να φτιαχτεί εκείνο το νοσοκομείο επ’ ωφελεία ποίων; Των αθλητών, που μου αναφέρεστε συνεχώς; Μα, θα κρατούσαμε μαγνητικό τομογράφο και αξονικό τομογράφο για να κάνουμε μαγνητικές και αξονικές τομογραφίες σε αθλητές μόνον; Δεν εξυπακούεται ότι είναι για όλους τους κατοίκους, όχι μόνο του Μενιδίου; Το ξέρετε ότι σε συζήτηση που είχα με την ΑΔΕΔΥ –και έχω κάνει συζήτηση με την ΑΔΕΔΥ, κύριε Ρέππα- τους είπα: πώς την έχετε δει την συνεργασία μας; Τι θα κερδίσετε εσείς; Τι να έρθετε να πάρετε ενδεχομένως; Δεν έχουμε καταλήξει. Συζήτηση έχουμε κάνει. Και είχε μία πολύ ωραία ιδέα το προεδρείο. Μου είπε: Εμείς δεν θα απαγορεύσουμε τη συνεργασία του ΟΠΑΔ και με άλλα διαγνωστικά κέντρα, είτε του δημόσιου είτε του ιδιωτικού τομέα, αλλά όταν φτάσουμε κάποια στιγμή σε ένα σημείο που θα μπορούμε να βαθμολογούμε την ποιότητα των υπηρεσιών θα βγάλουμε έναν οδηγό με βάση την ποιότητα, όπως έχουν βγάλει τα τουριστικά γραφεία και λένε, ξενοδοχεία πέντε αστέρων, τεσσάρων αστέρων, τριών αστέρων,  θα έχουμε κάνει ιεράρχηση και θα τους λέμε, διαλέξτε ποιο διαγνωστικό κέντρο θέλετε. Είναι σίγουρο ότι αυτό το συγκεκριμένο, τουλάχιστον από άποψη «υποδομής» -εντός εισαγωγικών οι λέξεις, για να μην παρεξηγηθώ- εάν θα το πάμε με τα αστέρια είναι σίγουρο ότι θα είναι πεντάστερο σε σχέση με οποιοδήποτε άλλο κέντρο υγείας δημόσιο ή με οποιοδήποτε άλλο διαγνωστικό κέντρο ιδιωτικό. Δηλαδή όλα αυτά θέλετε να σας τα γράψουμε μέσα σ’ ένα νομοσχέδιο; 
      ΕΚΤΩΡΑΣ ΝΑΣΙΩΚΑΣ: Είναι δυνατόν ο σκοπός να μην είναι γραμμένος μέσα;
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αμφιβάλλετε για το τι έχουμε στο μυαλό μας. Τις όποιες καλές προθέσεις ενδεχομένως μπορεί να έχουμε στο μυαλό μας δεν θέλετε να τις ακούσετε. Νομίζω ήταν ο κ. Ρέππας στην επιτροπή.
      ΒΑΣΙΛΕΙΟΣ ΟΙΚΟΝΟΜΟΥ: Είπατε για κέντρο υγείας πριν πέντε μήνες.
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είναι οργανισμός ο οποίος ούτε από εσάς ούτε από εμάς υπεγράφη και από τον Υπουργό Οικονομικών και αν θέλετε στην παρούσα φάση καλύτερα. Απλά ο οργανισμός αυτός επεκτείνεται ακόμα περισσότερο. 
     ΕΚΤΩΡΑΣ ΝΑΣΙΩΚΑΣ: Ισχύει. Με ανάκληση μόνο…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Σας είπα και προχθές ότι εγώ την εγκύκλιο αυτή του κ. Νασιώκα, του κ. Ανωμερίτη, του κ. Φλωρίδη και του κ. Σπυρόπουλου σε μία εβδομάδα με καινούργιες υπογραφές –γιατί δυστυχώς πρέπει να αλλάξουν- …
     ΕΚΤΩΡΑΣ ΝΑΣΙΩΚΑΣ: Θα ανακληθεί, λοιπόν. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Πρέπει. Γιατί δε θέλω το άρθρο 1, κύριε Νασιώκα, όπως σας είπα…
     ΕΚΤΩΡΑΣ ΝΑΣΙΩΚΑΣ: Αλλάζει, εντάξει.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ναι, το άρθρο 1, τα τρία ευρώ, που,  επειδή κάποιοι φωνασκούσαν εγώ επαναλαμβάνω για λόγους συναισθηματικούς και ρομαντικούς –δεν το θεωρώ τόσο σημαντικό- εν πάση περιπτώσει θα φύγει. 
      Θα την ενεργοποιήσω. Δεν κατάλαβα γιατί θα πρέπει επί σειρά ετών το ΕΣΥ να επιδοτεί το ΙΚΑ αφού δεν έχει έρθει ο κλάδος υγείας του ΙΚΑ στο ΕΣΥ εννοώ. Δηλαδή όσοι ΙΚΑτζήδες θα πηγαίνουν να κάνουν αξονικές και μαγνητικές τομογραφίες στην Πολυκλινική όχι οι ίδιοι από την τσέπη τους –αυτό είναι ξεκάθαρο- αλλά το ΙΚΑ σαν ασφαλιστικός τους φορέας για τον οποίο πληρώνουν κλάδο υγείας, δεν θα πρέπει να αποδίδει τα εβδομήντα τρία (73) ευρώ που κάνει η αξονική τομογραφία στην Πολυκλινική; Έχετε αντίρρηση επ’ αυτού; 
     ΕΚΤΩΡΑΣ ΝΑΣΙΩΚΑΣ: Αυτό δεν είναι θέμα…
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Φυσικά όχι. Δεν λέω για εσάς, κύριε Νασιώκα. Το ξέρετε πολύ καλά. Ακούστηκαν, όμως, ακραία πράγματα. Τώρα αν είναι λόγω αγνοίας, εντάξει. Αν είναι, όμως, λόγω εντυπώσεων από παλιούς και έμπειρους συναδέλφους, ε, τότε όχι εντάξει, κύριοι συνάδελφοι.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστούμε, κύριε Υπουργέ.
     Ο κ. Βρεττός έχει το λόγο.
     ΚΩΝΣΤΑΝΤΙΝΟΣ ΒΡΕΤΤΟΣ: Δεν είμαι ειδικός στα θέματα υγείας, κύριε Πρόεδρε, και δεν θα έπαιρνα το λόγο εάν δεν υπήρχε το θέμα της Πολυκλινικής του Ολυμπιακού Χωριού που ανήκει στον Δήμο Αχαρνών.
      Βέβαια η συζήτηση μάς προκαλεί να πούμε ορισμένα γενικά πράγματα τα οποία μπορεί και ένας μη ειδικός να τα κατανοήσει. 
      Θέμα πρώτον: Η πολιτική βούληση της Κυβέρνησης, κύριε Πρόεδρε, σε σχέση με το ενδιαφέρον που δείχνει στην  υγεία είναι ο προϋπολογισμός, το τι προτείνει δηλαδή να δώσει. Φοβάμαι ότι από το σχέδιο προϋπολογισμού που είδαμε –μας κατετέθη από τον κ. Αλογοσκούφη- στην Οικονομική Επιτροπή ούτε η υγεία ούτε η παιδεία έχουν κάποια ξεχωριστή θέση. 
      Θέμα δεύτερον: Πιστεύω ότι το κρατικό σύστημα υγείας, κύριε Πρόεδρε, λειτουργεί, όταν ένα φτωχό άτομο έχει την αίσθηση ότι αν πάθει κάτι, το κράτος θα τον φροντίσει. Αυτό το απλό πράγμα μπορεί να προσδιορίσει το καλό ή το κακό σύστημα υγείας σε μια χώρα. 
      Πιστεύω ότι το ΕΣΥ έχει λειτουργήσει σ’ ένα αρκετά υψηλό βαθμό έτσι. Από μαρτυρίες πολιτών αλλά και προσωπικά παραδείγματα διαπιστώνω ότι το Εθνικό Σύστημα Υγείας λειτουργεί ικανοποιητικά. Και αυτό εκφράζεται ως γενικό αίσθημα από τους Έλληνες πολίτες. Βεβαίως, υπάρχουν και πολλά προβλήματα τα οποία ο Υπουργός, επειδή τα ξέρει, θα τα αντιμετωπίσει στο βαθμό που θα του το επιτρέψει η κυβερνητική πολιτική, όπως νομίζω ότι πολύ σωστά υπαινίχθη και ο κ. Ρέππας προηγουμένως. 
      Το μεγάλο πρόβλημα ασφαλώς είναι το φακελάκι. Εκεί πρέπει να το δείτε πάρα πολύ σοβαρά και κάποια ώρα όλοι μας να συμφωνήσουμε σ’ ένα λόγο που να μπορέσει να το περιστείλει. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Έχει σταλεί στο κόμμα σας ο κώδικας δεοντολογίας. Να τον δείτε, όταν έλθει η ώρα. 
     ΚΩΝΣΤΑΝΤΙΝΟΣ ΒΡΕΤΤΟΣ: Όλοι να κάνουμε συντονισμένες προσπάθειες να σας βοηθήσουμε σε αυτήν την υπόθεση. 
     Σχετικά με την Α.Ε. –προτείνετε κύριε Υπουργέ- υπάρχει ένα πιλοτικό πρόγραμμα το οποίο θα ξεκινήσει στην Πολυκλινική του Μενιδίου. Αυτό το πιλοτικό πρόγραμμα μπορεί, στο βαθμό που θα πετύχει, να εφαρμοστεί σε ολόκληρο το σύστημα υγείας, σε σημείο που να το υποκαταστήσει εξ ολοκλήρου. Δηλαδή, εάν κατάλαβα καλά, μπορεί να υπαχθεί και ένα νοσοκομείο στις αρμοδιότητες αυτές της Α.Ε. 
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτή ήταν πρόταση του κ. Χριστοδουλάκη προχθές εδώ στη Βουλή. Σας το λέω επειδή δεν ήσασταν εδώ, για να σας ενημερώσω. 
     ΑΘΑΝΑΣΙΟΣ ΜΠΟΥΡΑΣ: Αυτό το πρότεινε ο κ. Χριστοδουλάκης. 
     ΚΩΝΣΤΑΝΤΙΝΟΣ ΒΡΕΤΤΟΣ: Δεν ξέρω, δεν με ενδιαφέρει τι λέει ο κ. Χριστοδουλάκης. Με ενδιαφέρει τι καταλαβαίνω εγώ, κύριε Υπουργέ. 
     Εκτιμώ ότι είναι παράτολμο και δύσκολα μπορεί κανείς να δεχθεί, ότι ξεκινώντας από μια τέτοια πειραματική επιλογή μπορούμε να υποκαταστήσουμε ένα σύστημα υγείας το οποίο, όπως είπαμε και προηγουμένως, λειτουργεί και λειτουργεί καλά σε γενικές γραμμές. 
     Υπάρχει η έννοια του κέρδους, η οποία προσδιορίζεται εδώ, που δεν την πολυκαταλαβαίνω. Καταλαβαίνω ίσως τι εννοείτε, αλλά δεν ερμηνεύεται σαν πολιτική άποψη, όπως αποτυπώνεται στο νομοσχέδιο. Μα, είναι δυνατόν να μιλάμε για υγεία και να βάζουμε μέσα την έννοια του κέρδους; Ασφαλώς ότι πρέπει να υπάρξει ένας εξορθολογισμός, στις δαπάνες της υγείας ότι η Α.Ε. μπορεί να λειτουργήσει για τη μείωση του κόστους και όχι των παρεχομένων λειτουργιών και μακάρι να γίνει έτσι. Γιατί ότι ένα μεγάλο πρόβλημα του ΕΣΥ σήμερα είναι ότι ξοδεύουμε πολλά λεφτά με τα οποία θα μπορούσαμε να κάνουμε πολύ περισσότερα πράγματα. Όμως το να εισχωρήσει η έννοια του κέρδους, στο Εθνικό Σύστημα Υγείας έστω και αν δεν το εννοείτε με την έννοια που το προτείνεται είναι κάτι που το θεωρώ παρακινδυνευμένο.
     Υπάρχει το θέμα της Πολυκλινικής. Επειδή έχω ανακατευθεί από παλιά, από δήμαρχος, να γίνει το Ολυμπιακό Χωριό εκεί που έγινε σήμερα και δεν σας κρύβω ότι δούλεψα αρκετά γι’ αυτό…
     ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτό είναι γνωστό.
     ΚΩΝΣΤΑΝΤΙΝΟΣ ΒΡΕΤΤΟΣ: …μια από τις θετικές πτυχές πραγματικά είναι αυτή η Πολυκλινική. 
     Λέγαμε τότε μαζί με τους συναδέλφους όλων των κομμάτων ότι η πολυκλινική θα είναι προς όφελός μας, προς όφελος των κατοίκων μας με προτεραιότητα, επειδή είναι κοντά, να νιώθουν αυξημένη ασφάλεια για την υγεία τους.
     Τώρα χρησιμοποιώντας την Πολυκλινική σαν ένα πιλοτικό  εργαλείο, φοβάμαι ότι αυτές οι προτεραιότητες που εμείς είχαμε στο μυαλό μας πάνε στο περιθώριο. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Γιατί, κύριε συνάδελφε; Πιστεύετε ότι θα φύγει κανείς από το Φάληρο να έρθει να κάνει νοσηλεία στο Ολυμπιακό Χωριό; 
      ΚΩΝΣΤΑΝΤΙΝΟΣ ΒΡΕΤΤΟΣ: Όχι, κύριε Υπουργέ, δεν το πιστεύω. Κατ’ αρχήν πρέπει να ξέρετε ότι δεν είμαι κακόπιστος. Αλλά όταν βλέπω ότι η πρώτη προτεραιότητα είναι η πιλοτική ανάπτυξη και η κατάρτιση προγραμμάτων υποστήριξης αθλητών, με συγχωρείτε πάρα πολύ, τελείωσε η υπόθεση του αθλητισμού για το Ολυμπιακό Χωριό. Να πάει κάπου αλλού…
      ΒΑΣΙΛΕΙΟΣ ΟΙΚΟΝΟΜΟΥ:  Στο ΟΑΚΑ. 
      ΚΩΝΣΤΑΝΤΙΝΟΣ ΒΡΕΤΤΟΣ: Να πάει στο ΟΑΚΑ. Δεν τη χρειαζόμαστε εκεί πλέον. Εκεί να γίνουν κάποια άλλα πράγματα, που τα χρειάζεται ο δύσμοιρος πληθυσμός μας που έχει πολλά προβλήματα και τα ξέρετε. Δώστε εκεί προτεραιότητα.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Θα γίνει. 
      ΚΩΝΣΤΑΝΤΙΝΟΣ ΒΡΕΤΤΟΣ: Θα πρότεινα, κύριε Υπουργέ, εκεί που λέτε, στο άρθρο 3 «Σκοπός της ΑΕΜΥ ΑΕ είναι: …» να βάλετε «α) η προσφορά υπηρεσιών αντιστοίχων με αυτές ενός αστικού κέντρου υγείας και β) όλα τα άλλα». Δηλαδή να γραφτεί. Παρακαλώ πάρα πολύ. Ξέρω ότι υπάρχει καλή πρόθεση, αλλά γιατί να μην αποτυπωθεί στο νομοσχέδιο; Τι πρόβλημα έχετε; 
      Με την ευκαιρία αυτής της συζήτησης ήθελα να σας πω το εξής: Το είχα προτείνει και στον προηγούμενο Υπουργό Υγείας, αλλά δεν με άκουσε. Το ΠΑΣΟΚ εκτός από τα πολλά νοσοκομεία κατασκεύασε και άριστες οδικές προσβάσεις όπου μπορούν να δημιουργηθούν υποδομές υγείας. Τι εννοώ με αυτό; Να σας πω ένα παράδειγμα. Εγώ μένω στο Μενίδι και για να πάω στο πλησιέστερο νοσοκομείο ήθελα το λιγότερο τρία τέταρτα με μία ώρα. Τώρα πηγαίνω σε δώδεκα λεπτά από το σπίτι μου στην Ελευσίνα στο Νοσοκομείο του Θριάσιου. Έχουμε κάνει την Αττική Οδό, που μπορεί να δεχθεί όχι μόνο αυτό που υπάρχει, αλλά και άλλα νοσοκομεία. 
      Και ως προς αυτό που είπε προηγουμένως ο κύριος συνάδελφος, να κάνετε ένα νοσοκομείο στην Ανατολική Αττική, εγώ πιστεύω ότι μπορεί να γίνουν και ένα και δύο νοσοκομεία στον άξονα της Αττικής Οδού, ώστε να μπορεί πολύς κόσμος και μέσα και έξω από το κέντρο να έχει πρόσβαση στα νοσοκομεία. Υπάρχοντα νοσοκομεία που είναι στα Μελίσσια μπορούν να πάνε εκεί, με το ίδιο προσωπικό. Να μη μας κοστίσει και πολλά…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Είστε σαν κόμμα υπέρ αυτής της άποψης; 
      ΚΩΝΣΤΑΝΤΙΝΟΣ ΒΡΕΤΤΟΣ:  Εγώ σαν άτομο…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι σαν άτομο, σαν κόμμα θέλω να μου τοποθετηθείτε…
      ΚΩΝΣΤΑΝΤΙΝΟΣ ΒΡΕΤΤΟΣ: Κοιτάξτε, ξέρετε ότι δεν μπορώ να υποκαταστήσω το κόμμα. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): …για να το υλοποιήσουμε όσο το δυνατόν γρηγορότερα. Αλλά να τοποθετηθείτε ως κόμμα, όχι ως άτομο. Να ξέρω την άποψη του κόμματός σας επ’ αυτού. 
      ΚΩΝΣΤΑΝΤΙΝΟΣ ΒΡΕΤΤΟΣ: Εγώ επιμένω να σας πω…
      ΒΑΣΙΛΕΙΟΣ ΟΙΚΟΝΟΜΟΥ: Εμείς δεν έχουμε δικαίωμα γνώμης, κύριε Υπουργέ; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αξιόπιστης, αλλά εγώ θέλω την άποψη του κόμματος.
      ΠΡΟΕΔΡΕΥΩΝ (Σωτήρης Χατζηγάκης): Για να δεσμευτεί ο ίδιος θέλει την άποψη του κόμματος. Βεβαίως και έχετε το δικαίωμα να έχετε γνώμη.
      Ολοκληρώστε, κύριε Βρεττέ.
      ΚΩΝΣΤΑΝΤΙΝΟΣ ΒΡΕΤΤΟΣ:  Εσείς ως Βουλευτής απ’ ό,τι θυμάμαι …
      ΠΡΟΕΔΡΕΥΩΝ (Σωτήρης Χατζηγάκης): Στο Προεδρείο να απευθύνεστε.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Μην το επικαλείστε. 
      ΚΩΝΣΤΑΝΤΙΝΟΣ ΒΡΕΤΤΟΣ:  …είχατε τις προσωπικές σας απόψεις. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Όχι, μα δεν το μέμφομαι. Χαίρομαι που το ακούω. Απλά ήθελα να ξέρω αν είναι και άποψη του κόμματος. 
      ΚΩΝΣΤΑΝΤΙΝΟΣ ΒΡΕΤΤΟΣ: Εγώ σας προτείνω αυτό. Τότε εσείς συνεννοηθείτε με το κόμμα μου να μπω κι εγώ ως ενδιάμεσος, να κάνουμε κάτι καλό. 
      Τελειώνοντας, κύριε Πρόεδρε, εκτιμώ ότι αυτές οι πρωτοβουλίες που παίρνει ο κύριος Υπουργός, θα μπορούσαν να έχουν ευτυχή κατάληξη και από εμάς, αν ήταν λίγο περισσότερο προσεγμένες, έτσι ώστε να μην δημιουργούνται οι υπόνοιες ότι μπορεί να ανατρέψουν το σύστημα του ΕΣΥ που, επαναλαμβάνω και πάλι, είναι ένα σύστημα που είναι καταξιωμένο στη συνείδηση του ελληνικού λαού.
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      Η κ. Σοφία Βούλτεψη έχει το λόγο.
      ΣΟΦΙΑ ΒΟΥΛΤΕΨΗ: Ευχαριστώ, κύριε Πρόεδρε. 
      Παρακολούθησα σήμερα όλη τη συζήτηση και πραγματικά θεωρώ λογικό και φυσιολογικό να προσπαθούν οι συνάδελφοι του ΠΑΣΟΚ να υπερασπιστούν τη δουλειά τους στο χώρο της υγείας. Ήσαν τόσα πολλά χρόνια στην εξουσία και είχαν υποσχεθεί πάρα πολλά. Δυστυχώς, όμως, για την προπαγάνδα και ευτυχώς για την αλήθεια ο χώρος της υγείας δεν προσφέρεται για παρουσίαση εικονικής πραγματικότητας. Ο πολίτης εμφανίζεται αυτοπροσώπως σε πολύ δύσκολες στιγμές και είναι σε θέση να κρίνει ο ίδιος. 
      Οι έρευνες που δημοσιεύονταν επί πολλά χρόνια και που εγώ και λόγω επαγγέλματος τις παρακολουθούσα, απλώς αποτελούν την αντανάκλαση της ζοφερής πραγματικότητας. Δηλαδή θυμάμαι πάρα πολύ καλά εφημερίδες που δεν τάσσονταν στο πλευρό της Νέας Δημοκρατίας σε όλη τη διάρκεια του 2003 και των προηγουμένων χρόνων να μιλούν για ρεκόρ σε όλη την Ευρώπη, ότι οι Έλληνες δαπανούν 2,5 τρισεκατομμύρια δραχμές για ιδιωτική ασφάλιση και νοσηλεία. Να δημοσιεύονται ξανά και ξανά οι αυτοψίες του Σώματος Επιθεωρητών Υγείας, όπου μετά από εκατοντάδες ελέγχους καταλήγαμε ότι οι ασθενείς και πάλι εξακολουθούν να είναι στοιβαγμένοι σε χώρους αναμονής, δεν υπάρχει η μηχανοργάνωση και ότι  δεν υπάρχουν άλλες απεικονιστικές σύγχρονες μέθοδοι.
      Είχαμε τις μελέτες του Ιδρύματος Οικονομικών και Βιομηχανικών Ερευνών για το πόσο ξοδεύει κάθε νοικοκυριό για την υγεία, τη μελέτη της Εθνικής Σχολής Δημόσιας Υγείας ότι το 2002 πληρώσαμε σε ιδιωτική νοσηλεία, νοσοκομεία, φάρμακα, φακελάκια κλπ., 5,8 δισεκατομμύρια ευρώ, την έρευνα του ΟΟΣΑ η οποία επίσης επέμενε ότι τα φακελάκια βρίσκονται στα έξι δισεκατομμύρια ευρώ (6.000.000.000). 
      Βέβαια, μετά απ’ όλα αυτά, είχαμε και τα δημοσιεύματα με τίτλους «η Ελλάδα χάνει τη μάχη του καρκίνου», «η Ελλάδα είναι τελευταία μαζί με την Πορτογαλία», «η Ελλάδα δεν έχει Μονάδες Τεχνητού Νεφρού», ενώ ξοδεύτηκαν τρισεκατομμύρια σ’ αυτήν τη χώρα. Όμως, παρ’ όλα αυτά δεν μπορούσαμε να φτιάξουμε Μονάδες Τεχνητού Νεφρού των δέκα κρεβατιών έναντι ογδόντα εκατομμυρίων δραχμών (80.000.000). 
      Πράγματι, μου έκανε πολύ μεγάλη εντύπωση το γεγονός ότι υπήρξε μία αντίδραση για το ζήτημα του Συνηγόρου του Πολίτη. Υπάρχει, άκουσα να λένε οι συνάδελφοι της Αξιωματικής Αντιπολίτευσης. Αλήθεια; Μα, αυτό είναι το πρόβλημα. Προφανώς υπάρχει στα χαρτιά, γιατί θα ήθελα να ακούσω εγώ πότε έδρασε, πόσο αποτελεσματικός ήταν, τι έκανε –ας πούμε- σε μια σειρά από περιπτώσεις ο Συνήγορος του Πολίτη που υπάρχει και γι’ αυτό δεν χρειάζεται να θεσμοθετηθεί.
      Τι έκανε, για παράδειγμα, όταν τον Οκτώβριο του 2003 το πανελλήνιο σε κατάσταση σοκ πληροφορήθηκε ότι υπάρχει φονική έλλειψη κλινών στις Μονάδες Εντατικής Θεραπείας; Ότι υπάρχουν εξακόσιες κλίνες μόνο σε όλη τη χώρα, από τις οποίες οι εκατόν πενήντα είναι κλειστές, ενώ χρειάζονται τρεις χιλιάδες κλίνες όχι για να φθάσουμε στα διεθνή επίπεδα, αλλά για να καλύψουμε τις στοιχειώδεις μας ανάγκες;
      Τι έκανε, ας πούμε, ο Συνήγορος του Πολίτη –που εγώ τον φαντάζομαι και λίγο σαν εισαγγελέα- όταν υπήρξαν σωρεία δημοσιευμάτων όλα αυτά τα χρόνια; Σας λέω και πάλι ότι σε εφημερίδες που δεν πρόσκεινται στη Νέα Δημοκρατία υπάρχουν δημοσιεύματα, όπως για παράδειγμα στην εφημερίδα «ΤΑ ΝΕΑ» στις 4 Ιουνίου «Επείγοντα-χελώνες» ή «Η Οδύσσεια των ανθρώπων που πεθαίνουν». 
      Στην εφημερίδα «ΤΑ ΝΕΑ» στις 9 Ιουνίου 2003 υπάρχει τίτλος «Κολλάνε με σελοτέιπ τα ακτινολογικά μηχανήματα για να μη διαλυθούν», όπως επίσης και στις 17 Ιουνίου του 2003 στην ίδια εφημερίδα «Το ΕΣΥ αργοπεθαίνει» -αν και έχω ακούσει κριτική μέσα από τα όργανα του ΠΑΣΟΚ γύρω από αυτό το θέμα- και «Αναλογούν έξι δευτερόλεπτα σε κάθε ασθενή αφού τόσα μπορεί να διαθέσει μία νοσηλεύτρια στα μεγάλα νοσοκομεία» και «Αναλογούν δύο νοσοκόμες σε πενήντα ασθενείς» ή «Αιμορραγία εκατομμυρίων στα νοσοκομεία» .
      Η εφημερίδα το «ΒΗΜΑ» στις 9 Νοεμβρίου πάλι της ίδιας χρονιάς –από το αρχείο μου έβγαλα μόνο του έτους 2003- έχει δημοσίευμα «Το ΕΣΥ γέρασε προτού ενηλικιωθεί», «Ουδέποτε αναπτύχθηκαν τα διακόσια Κέντρα Υγείας Αστικού Τύπου», «Άλλα τόσα αγροτικά έχουν μετατραπεί σε φαντάσματα», «Κενές οι οργανικές θέσεις σε ποσοστό 40%». 
      Την ίδια περίοδο, η εφημερίδα «ΤΑ ΝΕΑ» πάλι λέει «Αποκαρδιωτική η εικόνα στα περισσότερα από τα διακόσια δώδεκα κέντρα υγείας, τα οποία σχεδιάστηκαν προ εικοσαετίας ως το καμάρι του ΕΣΥ».
      Λέω, λοιπόν, το εξής: Αυτός ο Συνήγορος του Πολίτη δεν τα έβλεπε όλα αυτά, αφού υπήρχε ο Συνήγορος του Ασθενή και να πει «τι συμβαίνει εδώ;». Πέρυσι –επειδή ο Υπουργός αναφέρθηκε στον κ. Κρεμαστινό, ο κ. Κρεμαστινός τον οποίο παρακολουθώ, επανέρχεται συνεχώς με άρθρα του- δήλωσε ότι δεν θα θέσει υποψηφιότητα επειδή δεν λύθηκαν τα προβλήματα της υγείας των πολιτών. Έγραψε άρθρο στο «ΒΗΜΑ» με τίτλο «Τα αδιέξοδα του ΕΣΥ» και είπε ότι αν η σημερινή κατάσταση συνεχιστεί, ηττημένος θα είναι ο δημόσιος τομέας. 
      Δεν μπορώ να καταλάβω, δηλαδή. Πρέπει να μιλάμε με πραγματικά περιστατικά και όχι να λέμε ότι δήθεν κάναμε έργο. Πραγματικά, μακάρι να είχε γίνει έργο και να μην υπάρχουν αυτά τα προβλήματα –ποιος στραβός δεν θέλει το φως του;- τα οποία ο πολίτης τα βλέπει δυστυχώς και έτσι προπαγανδιστικά δεν μπορεί να του επιβληθεί κάτι άλλο. 
      Κυρίες και κύριοι συνάδελφοι, ποιος Συνήγορος του Ασθενούς αντέδρασε όταν υπήρξαν σωρεία δημοσιευμάτων ότι δέκα χιλιάδες ασθενείς το χρόνο στοιβάζονται σε πενήντα οκτώ κρεβάτια στο Ογκολογικό Νοσοκομείο Άγιοι Ανάργυροι; Ποιος αντέδρασε όταν υπήρχαν δημοσιεύματα, σχετικά με το ότι δεν αποκαταστάθηκαν ποτέ οι ζημιές από το σεισμό του 1999 και έμεναν κλειστές οι κλίνες; 
    ΕΚΤΟΡΑΣ ΝΑΣΙΩΚΑΣ: Τα δημοσιεύματα θεοποιεί η κυρία συνάδελφος; 
    ΣΟΦΙΑ ΒΟΥΛΤΕΨΗ: Θέλω να πω μια γνώμη για το θέμα των προσλήψεων του ΑΣΕΠ. 
    Κύριοι συνάδελφοι, δε νομίζω ότι το ΠΑΣΟΚ έχει την έξωθεν καλή μαρτυρία για το θέμα των προσλήψεων και δεν μπορεί να μιλάει το ΠΑΣΟΚ ειδικά για κομματικό κράτος. Πιστεύω δηλαδή ότι αυτό είναι το άκρον άωτον της υποκρισίας μέσα σ’ αυτήν την Αίθουσα. 
    Εν πάση περιπτώσει –και επειδή δε θέλω να επανέλθω σε αυτή τη συζήτηση- θυμούμαι ένα άρθρο που είχε γράψει ένας συνάδελφός μου στη δημοσιογραφία, ο κ. Πρετεντέρης και μιλούσε για το ΑΣΕΠ, το οποίο τόσο πολύ υπερασπιστήκατε. ‘Εγραφε χαρακτηριστικά ότι για να προσληφθεί ένας νοσοκόμος σ’ ένα νοσοκομείο χρειάζονται τριάντα δύο μήνες μέσω της διαδικασίας του ΑΣΕΠ. Στο μεταξύ, έγραφε, αυτούς τους τριάντα δύο μήνες το νοσοκομείο είναι χωρίς νοσοκόμο και ο Μήτσος χωρίς δουλειά. 
    Ευχαριστώ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κυρία Βούλτεψη.
    Ο κ. Μπούρας έχει το λόγο.
    ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, παίρνω για δεύτερη φορά το λόγο, δηλαδή και κατά τη συζήτηση επί των άρθρων, χωρίς επί της ουσίας να έχω να προσθέσω τίποτα, αλλά ειλικρινά παρακολουθώντας με πολύ ενδιαφέρον τη συζήτηση αυτού του νομοσχεδίου. Και τόνισα το λόγο. 
    Είμαι αναγκασμένος να ξαναπώ ορισμένα πράγματα ή να απαντήσω σε όσα άκουσα από τους εκλεκτούς συναδέλφους μου από το χώρο της Αντιπολίτευσης γενικότερα, που πολιτεύονται μάλιστα στην περιφέρεια Αττικής. 
    Μάλιστα, αυτή η αγωνία τους, αν την πω αγωνία ή αυτή η κινδυνολογία, αν πω ότι είναι κινδυνολογία, πέρασε και στον κόσμο, έτσι ώστε χθες το βράδυ στο δημοτικό συμβούλιο του Δήμου Αχαρνών να γίνεται αντίστοιχη συζήτηση και να έχουν μεταφερθεί αυτοί οι κίνδυνοι. Ευτυχώς, όμως, που εγώ είχα πληροφορηθεί, όπως σας είχα πει και προχθές, ότι κάτι τέτοιο θα γινόταν και είχα στείλει εγκαίρως στο δήμαρχο όλο το πακέτο του νομοσχεδίου, με τις συζητήσεις και είχαν την ευκαιρία όλοι οι άνθρωποι, είτε δημοτικοί σύμβουλοι είτε απλοί πολίτες να διαβάσουν οι ίδιοι τα κείμενα του νομοσχεδίου, την εισηγητική έκθεση και να έχουν από πρώτο χέρι, από τον εαυτό τους την ενημέρωση. Γιατί από εκεί και πέρα, αν μιλάμε με μαντείες, εγώ δεν ξέρω αν με τις μαντείες μπορούμε να κάνουμε πολιτική.
    Και πρέπει να θυμίσω και να πω ότι ειλικρινά μου έκανε εντύπωση ο εκλεκτός συνάδελφος και φίλος μου κ. Ρέππας, που μιλάει για την κερδοφορία και τον φοβίζει η λέξη κερδοφορία. Εγώ ήθελα να ρωτήσω, αν κάποιος είναι ασφαλισμένος ιδιωτικά, δηλαδή στην INTERAMERICAN, δεν πρέπει να πληρώσει; Δηλαδή θα χαρίσει αυτή η Πολυκλινική τα χρήματα σε ασφαλισμένους που έχουν ιδιωτική ασφάλιση; Αν πάει ένας πάμπλουτος που δεν έχει ανάγκη καν να ασφαλίζεται, δεν πρέπει να πάρει χρήματα η Πολυκλινική; 
    Δηλαδή τι είναι αυτό που φοβίζει, όταν ο Υπουργός μάλιστα, με τον πιο δυνατό τρόπο και με την προσωπική του ιστορία και διαδρομή στο χώρο της υγείας, υπερασπίστηκε και υπερασπίζεται το δημόσιο χαρακτήρα της υγείας. 
    Έπρεπε τουλάχιστον ειλικρινά και οι δικοί μου συνάδελφοι να επαινέσουν αυτήν την πρωτοβουλία που περνάει μέσα απ’ αυτό το νομοσχέδιο για τρεις κυρίως λόγους.
    Πρώτον, γιατί -σας το είπα και προχθές- οι κάτοικοι εκεί επιτέλους έλυσαν το «Γόρδιο Δεσμό» και πληρώνονται τη γη τους, που έδωσαν εν μια νυκτί, χωρίς να έχουν διασφαλιστεί. Και δεν το λέω εγώ, το λέει αυτή η ομάδα των τριών χιλιάδων συνιδιοκτητών του κτήματος Δήμογλη. 
    Ανοίγω μια παρένθεση για να πω ότι το Ολυμπιακό Χωριό έγινε με χρήματα των εργαζομένων, δηλαδή του ΟΕΚ –να το θυμίζουμε αυτό- και βεβαίως με την ευθύνη, σε ένα πολύ μεγάλο βαθμό, της προηγούμενης κυβέρνησης, αλλά και την ουσιαστική συμμετοχή στην ολοκλήρωση από την τωρινή Κυβέρνηση.
      Δεύτερον, ότι με τον πιο δημοκρατικό τρόπο πριν από λίγες ημέρες αυτά τα σπίτια κληρώθηκαν στους δικαιούχους εργαζομένους και τρίτον, διότι υλοποιείται η πρώτη ενέργεια παράδοσης στη χρήση του λαού και στην κοινωνία μεταολυμπιακής χρήσεως ενός σημαντικού ολυμπιακού έργου. Και μάλιστα τόσο σημαντικού, διότι αναφέρεται όχι πουθενά αλλού αορίστως, αλλά στο πιο σημαντικό αγαθό, την υγεία. Κι έρχεται αυτό το νομοσχέδιο να δώσει λύση και μάλιστα με τον πιο λειτουργικό τρόπο. Και μη μου πείτε, εκτός αν εσείς που το κάνατε δεν το υιοθετείτε, ότι δεν λειτουργεί καλύτερα ο ΟΤΕ, η ΔΕΗ, που απέκτησαν την ευελιξία ή το Ταχυδρομικό Ταμιευτήριο. Δικό σας είναι το νομοθέτημα που το κάνει ανταγωνιστικό με τις ιδιωτικές τράπεζες. Εκτός εάν αυτά τα αρνείστε. Αν τα αρνείστε, βγείτε να τα πείτε.
      Έφυγε ο εκλεκτός συνάδελφος, ο κ. Βρεττός. Δεν ξέρω στο μυαλό του αν είχε σκέψεις. Δεν υπήρχε πουθενά σχεδιασμός τι θα γίνει μετά τους Ολυμπιακούς Αγώνες αυτή η Πολυκλινική. Πουθενά δεν ήταν γραμμένο, πουθενά δεν ήταν συζητημένο.
      ΕΚΤΟΡΑΣ ΝΑΣΙΩΚΑΣ: Δεν υπήρχε σύσταση, δεν υπήρχε οργανισμός υπογεγραμμένος από τον Υπουργό ένα χρόνο πριν παραδοθεί;
      ΠΡΟΕΔΡΕΥΩΝ (Σωτήρης Χατζηγάκης): Κύριε Νασιώκα, παρακαλώ. Έχετε το λόγο ακριβώς μετά. Αμέσως μετά το συνάδελφο θα μιλήσετε.
      ΑΘΑΝΑΣΙΟΣ ΜΠΟΥΡΑΣ: Θα τα πείτε εσείς αυτά.
      Εγώ το ξαναλέω, σε έξι μήνες –έτσι τουλάχιστον λέει ο Υπουργός- θα γίνουν τα εγκαίνια και μετά από τους έξι μήνες –εδώ είμαστε- θα βλέπουμε τα αποτελέσματα. Και δεν θα τα βλέπουμε μόνο εμείς, θα τα βλέπει ο απλός πολίτης, τον οποίον έχετε φοβίσει σήμερα. Και θα δει πόσο άδικο είχατε στην πράξη, όταν θα πηγαίνει να κάνει την πρωτοβάθμια φροντίδα υγείας του σ’ αυτό το υπερσύγχρονο κέντρο.
      Ειπώθηκαν και κάποια άλλα, ότι τάχα το κάνετε έτσι, αλλά έχετε στο μυαλό σας κάτι άλλο. Εγώ ήμουν από τους ευτυχείς διότι έτυχα μιας εμπεριστατωμένης ενημέρωσης από τους ειδικούς της Πολυκλινικής μαζί με τον εισηγητή σας και άλλους συναδέλφους μου, όπως ο κ. Παπαγεωργίου και ο κ. Τσαντούλας- για να δούμε τη λειτουργικότητά της. Δεν είμαι γιατρός, αλλά πρέπει να πω ότι, όταν υπάρχει στην Πολυκλινική ένα εργομετρικό μηχάνημα που μετράει τη μυϊκή δύναμη των αθλητών και εξειδικευμένα μηχανήματα της πτέρυγας που αναφέρονται στους αθλητές, εγώ που είμαι Βουλευτής της περιοχής το βλέπω πάρα πολύ θετικό, διότι και την περιοχή θα τονώνουν και άλλες δραστηριότητες θα ενισχύουν και πολύ καλύτερα θα αναβαθμισθεί η περιοχή. Οι συνάδελφοί μου δυστυχώς της Περιφέρειας Αττικής μιλούν έτσι γιατί δεν πάνε στο Ολυμπιακό Χωριό. Εκεί δηλαδή τι θέλουν; Μόνο σκουπίδια να έρχονται; Αυτή είναι η πολιτική τους; Εγώ προσωπικά λέω ότι είναι ένα ευρύ πεδίο δραστηριοτήτων. Αν είμαστε ικανοί, ας πιέσουμε τις κυβερνήσεις και τους Υπουργούς για να μπορέσουμε όλο αυτό το σύστημα και το σύνολο των δραστηριοτήτων να το αυξήσουμε, να το βοηθήσουμε και να το ενισχύουμε.
      Από κει και πέρα, πρέπει να πω και δυο λόγια. Υπάρχει συνέχεια και κανείς δεν μηδενίζει τίποτα. Αλλά μην οικειοποιείστε τα πάντα, γιατί προκαλείτε. Και τουλάχιστον εγώ προσωπικά προκαλούμαι. Γιατί, αλίμονο, αν οι κυβερνήσεις που διαδέχονται η μία την άλλη δεν προσέθεταν θετικά στον ελληνικό λαό. Και νομίζω κανείς δεν το αναιρεί αυτό. Αλλά μην τα οικειοποιείστε όλα. Απλά να θυμίσω ότι το Θριάσιο Νοσοκομείο ξεκίνησε πολύ πιο παλιά από το Δήμαρχο Λεβέντη τότε, αδελφό του παρόντος συναδέλφου μας, ολοκληρώθηκε όμως κατά τα 9/10 από την Κυβέρνηση της Νέας Δημοκρατίας την περίοδο 1990-1993 και στη συνέχεια βέβαια έκανε πολλά χρόνια να λειτουργήσει.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Όσον αφορά το Αττικό Νοσοκομείο, επιτρέψτε μου μια προσωπική αναφορά. Πρέπει να πω ότι η δημιουργία του νοσοκομείου ξεκίνησε -και πολλοί Βουλευτές της Β΄ Αθηνών μπορεί να το θυμούνται, μπορεί να το θυμάται και ο αξιότιμος κύριος Πρόεδρος της Βουλής κ. Κακλαμάνης- την περίοδο ’90-’93, έγιναν επίσης και τα εγκαίνια παράδοσης του χώρου των εκατόν έξι στρεμμάτων -τότε εγώ έτυχε να είμαι Νομάρχης Δυτικής Αττικής- και η δημοπράτηση του έργου έγινε με διεθνή διαγωνισμό. 
      Στη συνέχεια, άλλαξε ο διεθνής διαγωνισμός και για να προχωρήσουμε γρήγορα πήραμε τη μελέτη του Παπαγεωργίου και από εκεί και πέρα συνεχίσατε εσείς. Εμείς βέβαια επαινούμε τη συνέχεια, αλλά καταδικάζουμε και την πολύ μεγάλη καθυστέρηση που υπήρξε  για να ολοκληρωθεί αυτό το έργο. 
      Κύριε Πρόεδρε, σας ευχαριστώ πολύ για την ανοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπούρα. Το λόγο έχει ο κ. Νασιώκας. 
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, το θέμα σήμερα είναι ότι συζητάμε ένα νομοσχέδιο το οποίο είναι πολύ γενικότερο και δεν αναφερόμαστε στην Πολυκλινική. Συζητάμε τη δυνατότητα μία ΑΕ να εξελιχθεί σε ένα σύστημα υγείας με όλους τους κινδύνους που αυτό συνεπάγεται, γιατί δεν θα μπορούσε κανένας να μιλήσει αρνητικά για την αναγκαιότητα να ξεκινήσει όσο γίνεται νωρίτερα αυτό που λέμε «Πολυκλινική». 
      Θέλω να δώσω μερικές διευκρινίσεις για την Πολυκλινική, γιατί ακούστηκε να ρωτάται «Τι είναι η Πολυκλινική; Είναι Κέντρο Υγείας Αστικού Τύπου;». Ναι, είναι Κέντρο Υγείας Αστικού Τύπου και μάλιστα ένα πρότυπο Κέντρο Υγείας Αστικού Τύπου. 
      Λέγεται Πολυκλινική γιατί χτίστηκε για τις ανάγκες των Ολυμπιακών Αγώνων και όπως προγραμματίσαμε τότε σαν χώρα –εγώ δεν θέλω να μείνω στο πότε ξεκινάνε τα έργα και πότε τελειώνουν, γιατί ο ελληνικός λαός κάνει τα έργα, αυτός τα χρηματοδοτεί και τα πληρώνει- ήταν για να εξυπηρετήσει ως πρότυπο Κέντρο Υγείας Αστικού Τύπου την ευρύτερη περιοχή, όπως έγινε και το Ολυμπιακό Χωριό για να δοθεί στους ανθρώπους που δικαιούνται για να πάρουν σπίτι και όπως έγιναν άλλες δομές και υποδομές των Ολυμπιακών Αγώνων, όσες απ’ αυτές μπορούσαν να χρησιμοποιηθούν μεταολυμπιακά για χρήση κοινωνικών δράσεων. Φυσικά, έγινε η σύστασή του –το είπα- έγινε και ο οργανισμός του και δεν ολοκληρώθηκε η υπογραφή του πριν ένα χρόνο. 
      Έκτοτε, υπογράφηκε πάλι μετά τις εκλογές ο οργανισμός ως Αστικού Τύπου –η σύσταση υπάρχει- Κέντρο Υγείας και μάλιστα ενταγμένο στο Εθνικό Σύστημα Υγείας και συνδεδεμένο με το Β΄ ΠεΣΥΠ Αττικής. 
      Άκουγα από συναδέλφους ότι για τα θέματα της υγείας δεν μπορούμε να κάνουμε στείρα αντιπολίτευση. Κανένας δεν δικαιούται να κάνει αντιπολίτευση αν δεν είναι Αντιπολίτευση. Αυτή η άποψη με βρίσκει σύμφωνο και νομίζω ότι την υπηρέτησα και ολόκληρη τη ζωή μου. Αλλά θέλω να πω ότι σε τρία πολύ μεγάλα πράγματα που ζητήσαμε από τον κύριο Υπουργό να τροποποιήσει, τις θέσεις του σ’ αυτό το νομοσχέδιο, δεν το βρήκαμε καθόλου συναινετικό. 
      Είπαμε, δηλαδή, θέλετε ΑΕ για την Πολυκλινική; Μπορείτε να το κάνετε. Γιατί κάνετε ΑΕ σύστημα; Γιατί εντάσσετε ένα ολόκληρο σύστημα στη δυνατότητα ανάπτυξής του, στη λογική των κανόνων της αγοράς και του κέρδους και δεν εντάσσετε τις δυνατότητες που δίνει μια ΑΕ σε ένα σύστημα για να λύσει τα προβλήματα που έχει; Δεν το είδαμε, όπως δεν είδαμε και τον τρόπο που συγκροτούνται τα ΣΚΕΙΟΠΝΙ για αξιοκρατικές και αντικειμενικές κρίσεις γιατρών και προπαντώς δεν είδαμε στο άρθρο 27 για το ΑΣΕΠ τον τρόπο που κατοχυρώνεται η πρόσληψη, κατοχυρώνονται οι κανόνες του ΑΣΕΠ, δηλαδή, της αντικειμενικής πρόσληψης και της διαφάνειας. 
      Είναι δυνατόν, κύριε Πρόεδρε, ο πρόεδρος του ΠεΣΥΠ τον οποίο διορίζει ο Υπουργός, ο διοικητής του νοσοκομείου που τώρα διορίζει απευθείας ο Υπουργός και βεβαίως ένας υπηρεσιακός παράγων να είναι αντικειμενικοί; Γιατί δεν βάζουμε τους υπηρεσιακούς παράγοντες που πρέπει να οριστούν και οι οποίοι μπορούν να αντιμετωπίσουν αυτό το θέμα; Γιατί δεν θέλουμε την εκ των προτέρων έγκριση του ΑΣΕΠ; 
      Εγώ ξέρω ότι αν η προκήρυξη δεν είναι συμβατή με το ΑΣΕΠ, ο διαγωνισμός θα ακυρωθεί εκ των υστέρων και βέβαια θα δημιουργήσει και πολύ μεγαλύτερο πρόβλημα από αυτό που λέμε εμείς. 
      Θέλω όμως να τονίσω και κάτι το οποίο παρατήρησα στη χθεσινή ομιλία του κυρίου Υπουργού. Ο κύριος Υπουργός για αντιπερισπασμό, γιατί το συνηθίζει, μίλησε πάρα πολύ ώρα –ήταν και πρόσφατο το γεγονός του Αττικού Νοσοκομείου- για κακοτεχνίες, για παρατυπίες, για αστοχίες κλπ. και μάλιστα επετέθη με τέτοιο τρόπο και απένειμε αμέσως και πολιτικές ευθύνες. 
      Αυτή η τοποθέτησή του είναι συνέχεια παρουσιών την περασμένη εβδομάδα του κυρίου Υφυπουργού του κ. Γιαννόπουλου στον Τύπο για τις προμήθειες των νοσοκομείων, λέγοντας ότι όλα αυτά είναι οι παρατυπίες, τα οκτακόσια (800) δισεκατομμύρια που καταληστεύσαμε το λαό. 
    Άκουσα τέτοιες κουβέντες και έφριξα. 
    Ήμουν στο Υπουργείο τα τελευταία δυόμισι χρόνια  και δεν είχαν την τύχη και την τιμή να έχω στην αρμοδιότητά μου ούτε τις προμήθειες ούτε το Κοινοτικό Πλαίσιο Στήριξης ούτε τα έργα και αυτό μου δίνει τη δυνατότητα να μιλήσω πιο ελεύθερα. Να πω, λοιπόν, ότι η απονομή πολιτικών ευθυνών σε κακοτεχνίες είναι μία μεγάλη υπόθεση. 
    Άκουσα τον Πρωθυπουργό να λέει  όταν έπεσε το ΣΙΝΟΥΚ, την πρώτη μέρα, ότι δεν υπάρχουν πολιτικές ευθύνες. Εγώ ξέρω πολλές άλλες περιπτώσεις που μπορούμε να συζητήσουμε για πολιτικές ευθύνες, αλλά δεν είναι τώρα ώρα για να στραφώ προς τα πίσω. Εάν θέλετε όμως να μιλήσουμε για κακοτεχνίες, για αστοχίες και για παρατυπίες που υπάρχουν, για να ελεγχθούν και να αποδοθούν εκεί που πρέπει. 
    Σήμερα άκουσα και την επιστολή του πρώην Υπουργού, πρώην συναδέλφου, και βεβαίως συναδέλφου και στην ιατρική κ. Κρεμαστινού και εγώ λέω κάτι απλό και το γνωρίζει ο κύριος Υπουργός και η Βουλή, ότι αυτό το νοσοκομείο δεν έχει παραληφθεί ακόμα. Εάν δεν διορθωθούν οι παρατυπίες δεν θα παραληφθεί. Και βεβαίως υπάρχουν συμβάσεις, που υπογράφονται. Εάν ό,τι παρελήφθη δεν είναι σύμφωνα με τις συμβάσεις δεν μπορεί να παραληφθεί. Γιατί, λοιπόν, το κάνουμε μείζον θέμα σήμερα αυτό; Να σας πω γιατί. Έγινε ένα γιγάντιο έργο –το είπε ο κύριος Υπουργός χθες- δεκαεπτά νέα νοσοκομεία και δεκάδες νοσοκομεία που ξανακτίστηκαν σχεδόν από την αρχή. Και βεβαίως υπήρξε μία υπηρεσία με λίγους υπαλλήλους που προετοίμασε και στήριξε και ήλεγξε όλα αυτά και φυσικά δεν τα ήλεγξε παντού καλά και πρέπει να βρεθεί τι γίνεται. Αλλά απ’ αυτό μέχρι το να τα μηδενίζουμε όλα και να οδηγούμαστε προς τα πίσω και να μιλάμε μόνο για τις κακοτεχνίες και τις παρατυπίες, νομίζω ότι πάει μακριά. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Δεν είπα αυτό πάντως. 
    ΕΚΤΟΡΑΣ ΝΑΣΙΩΚΑΣ:  Δεν ξέρω αν η πληροφόρησή μου είναι σωστή. Εάν δεν είναι, να με διορθώσετε, κύριε Υπουργέ. Μιλάω για το νοσοκομείο του Πύργου. Ξέρω για τον έλεγχο που ξεκίνησε πριν ενάμιση χρόνο η επιτροπή δημοσιονομικού ελέγχου. Ξέρω το πόρισμά της. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Λάθος εγράφη στις εφημερίδες. Εγώ είπα ΕΔΕΛ και όχι ΕΔΕ. 
    ΕΚΤΟΡΑΣ ΝΑΣΙΩΚΑΣ: Συμφωνώ. Κατάλαβα. Ενημερώστε με αν η πληροφόρησή μου δεν είναι σωστή. 
    Γνωρίζω ότι υπό τη σημερινή διοίκηση η ΔΕΠΑΝΟΜ έχει κάνει ένσταση και μάλιστα η πρότασή της είναι τόσο τεκμηριωμένη που ανατρέπει πολλά στοιχεία τα οποία ήταν λανθασμένα στην έκθεσή της. 
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Δεν καταλάβατε γιατί το κάνουμε; Καταλαβαίνετε φαντάζομαι. 
    ΕΚΤΟΡΑΣ ΝΑΣΙΩΚΑΣ: Εγώ ξέρω. Αυτό που δεν καταλαβαίνω, κύριε Υπουργέ, είναι να συζητάμε πολύ γι’ αυτά. Εγώ είμαι απ’ αυτούς που λένε ότι και πρέπει να δίνονται ευθύνες και να διορθώνονται τα πράγματα, αλλά όταν συζητάμε, οδηγούμε τη συζήτηση αλλού, σε λάθος κατεύθυνση. 
    Δύο κουβέντες ακόμα για δύο άρθρα, τα οποία δεν μπορούμε να ψηφίσουμε. 
    Το ένα είναι το άρθρο 20 για τα ΣΚΕΙΟΠΝΙ. Θεωρώ ότι η αλλαγή που έγινε στον τρόπο συγκρότησης των ΣΚΕΙΟΠΝΙ στην προηγούμενη νομοθετική πρωτοβουλία του Υπουργού πριν τρεις-τέσσερις μήνες και η οποία φυσικά δεν λειτούργησε και τώρα διορθώνεται, είναι σε λαθεμένη κατεύθυνση. Μόνο θεσμική ή με κλήρωση στους διευθυντές από ένα σώμα κριτών αυτή είναι η σωστή, αντικειμενική λύση. Άρα, το καταψηφίζουμε και επί της ουσίας και επί της διαδικασίας και το ότι τώρα γίνεται ένα συγκεντρωτικό, πέντε ΣΚΕΙΟΠΝΙ δηλαδή, για όλη την Ελλάδα, για όλες τις βαθμίδες, εννοώ α΄, β΄,  και γ΄ επιμελητές. 
    Δεύτερον, όσον αφορά στο ΑΣΕΠ συμφωνούμε με τη σύντμηση των χρόνων, αλλά θέλουμε δύο δεσμεύσεις του Υπουργού που θα κρατήσουν τη διαφάνεια και την αντικειμενικότητα. Αυτή είναι η επιτροπή και αν θέλετε η προέγκριση του ΑΣΕΠ, αλλά και αν ακόμα δεν γίνεται αυτό –δηλαδή αν δεν έχει την προέγκριση του ΑΣΕΠ αφού περάσει το εικοσαήμερο εννοώ- εάν κάτι είναι παράτυπο, θα ακυρώσει το διαγωνισμό εκ των υστέρων και θα δημιουργήσει πολύ μεγαλύτερο πρόβλημα απ’ ό,τι τώρα. Δηλαδή τη προέγκριση την θέλουμε περισσότερο για να κατοχυρώσουμε το διαγωνισμό. Να γραφούν οι προβλεπόμενες σε άλλες διατάξεις πειθαρχικές και ποινικές διώξεις των υπηρεσιακών παραγόντων της επιτροπής, οι οποίοι και θα κάνουν τις προσλήψεις. 
    Κλείνοντας, θέλω να πω το εξής: Γίνονται συζητήσεις για τα εθνικά συστήματα υγείας. Είχα την τύχη να μιλήσω χθες. Θεωρώ πάντως ότι εκείνο το εθνικό σύστημα υγείας στο οποίο έχει πρόσβαση οποιοσδήποτε άνθρωπος που δεν έχει αναγνωρισιμότητα, δεν είναι γνωστός και δεν έχει και οικονομικές δυνατότητες, την ώρα που θα χρειαστεί τις υπηρεσίες του, δείχνει και το μέγεθος, το αν υπάρχει ή δεν υπάρχει εθνικό σύστημα υγείας.  Και βεβαίως δείχνει και την ποιότητα των υπηρεσιών. Και αυτό είναι ευθύνη της πολιτείας, να κάνει το σύστημα διαπίστευσης και πιστοποίησης και να κατοχυρώσει  την ποιότητα των υπηρεσιών υγείας για όλους.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Νασιώκα.
      Κυρίες και κύριοι συνάδελφοι, έχω την τιμή να σας αναφέρω πως τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, είκοσι τέσσερις μαθητές και μαθήτριες και τρεις συνοδοί από το Γυμνάσιο Βαρθολομιού Ηλείας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
     Ο τελευταίος εγγεγραμμένος, ο κ. Γείτονας έχει το λόγο. Τελευταίος και τυχερός!
      ΚΩΝΣΤΑΝΤΙΝΟΣ ΓΕΙΤΟΝΑΣ:  Κύριε Πρόεδρε και κύριοι συνάδελφοι, στην επί της αρχής ομιλία μου έκανα μία έκκληση στον κύριο Υπουργό καλοπροαίρετα και με ειλικρίνεια. Είπα ότι όταν συζητάμε για το μεγάλο θεσμό –δεν είναι ένας τυχαίος θεσμός- το ΕΣΥ είναι ο προστάτης θεσμός της υγείας, του πολυτιμότερου αγαθού που έχουν οι άνθρωποι, θα μπορούσαμε παρά τις αντιθέσεις μας, τις διαφωνίες μας τις πολιτικές, να βρούμε κοινούς παρανομαστές, για να μην πω έδαφος συναίνεσης που είναι μεγάλη κουβέντα. 
      Με βάση αυτό, κύριε Υπουργέ, είπα δυο απλά πράγματα: το ένα να προσέξετε τις ιεραρχήσεις. Έχω την αίσθηση ότι ενώ συμφωνούμε πού είναι η βάση της παθογένειας του συστήματος και των προβλημάτων αναφέρθηκα και σε εγγενείς αδυναμίες του συστήματος και σε οργανωτικές αδυναμίες, αλλά πολύ περισσότερο και στις νέες προκλήσεις που δέχεται το σύστημα και δέχονται όλα τα συστήματα ακόμη και τα πιο ώριμα της Ευρώπης και ξέρουμε ότι είναι υπό συνεχή μεταρρύθμιση αυτά τα συστήματα –και ανέφερα ως πρώτη την έλλειψη συστήματος πρωτοβάθμιας φροντίδας, εσείς  δεν ιεραρχείτε το πρόγραμμά σας. Εσείς οι ίδιοι τονίζετε το επείγον τη σημασία αυτού του θέματος και έχετε μία πρόταση στο πρόγραμμά σας στην οποία μπορεί κάποιος να συμφωνήσει σε ορισμένα σημεία ή να διαφωνήσει. Αναβάλλετε αυτό όπως και σε άλλες κρίσιμες παρεμβάσεις. Αντ’ αυτού μας φέρνετε την ανώνυμη εταιρεία με αφορμή την ανάγκη λειτουργίας της μονάδας του Ολυμπιακού Χωριού. Σας είπα ότι δεν έχω καμία αντίρρηση εάν αυτή η ανώνυμη εταιρεία περιόριζε τους σκοπούς της στη λειτουργία αυτής της ειδικής μονάδος. Είναι μια υποδομή, την πληρώσαμε να παίξει έναν άλλο ρόλο και πραγματικά θα πρέπει να την αξιοποιήσουμε για την υγεία με τον καλύτερο τρόπο και με το πιο ευέλικτο σχήμα.
      Όμως, όπως είπα και χθες απ’ όλα προκύπτει ότι η ανώνυμη αυτή εταιρεία έχει ευρύτατους σκοπούς. Ουσιαστικά μπορεί να αποτελέσει «Δούρειο Ίππο» για το Εθνικό Σύστημα Υγείας. Είδα ότι δεν κάνατε καμία αλλαγή. Νόμιζα ότι μπορεί πραγματικά να περιορίσετε το σκοπό της εταιρείας στη λειτουργία αυτής της μονάδος και τότε θα μπορούσαμε να συμφωνήσουμε. Άρα, δεν μπορούμε να συμφωνήσουμε στα άρθρα 1 έως 17 με τα οποία ουσιαστικά με αφορμή και πρόσχημα τη λειτουργία της μονάδος του Ολυμπιακού Χωριού δημιουργείται ένα υβρίδιο, μόρφωμα αντί ΕΣΥ που -θα το βρείτε και μπροστά σας. Θα βρείτε πολλά προβλήματα σε αυτού την απόπειρα,- μετάλλαξης του συστήματος. Αυτό είναι το ένα.
      Το δεύτερο -και άκουσα προηγουμένως τον κ. Νασιώκα να αναφέρεται σ’ αυτό- αφορά το θέμα των προσλήψεων που είναι μία επείγουσα ανάγκη. Ξέρουμε και όσοι έχουμε χρηματίσει Υπουργοί Υγείας τις δυσκολίες που έχουν πάντα οι Υπουργοί Υγείας σ’ αυτά τα ζητήματα.
     Είναι πάντα στη μέγκενη, όπως είστε και εσείς, των Υπουργών Εσωτερικών, Δημόσιας Διοίκησης και Αποκέντρωσης –Προεδρίας τους λέγαμε κάποτε- και κυρίως του εκάστοτε Υπουργού ή Υφυπουργού Οικονομικών. 
     Το θέμα με τις προσλήψεις είναι η κάλυψη των κενών που υπάρχουν πραγματικά, θα το έχετε διαπιστώσει και ο ίδιος. Είναι μύθος ότι δεν δουλεύει το νοσηλευτικό προσωπικό. Εγώ επί της θητείας μου, κύριε Υπουργέ -που είστε άλλωστε και γιατρός, ενώ εγώ δεν ήμουν- είχα την ευκαιρία να επισκεφθώ νοσοκομεία σε «ανύποπτους χρόνους» και μέσα στη νύχτα. Πραγματικά με είχε εντυπωσιάσει ο κόπος, η προσπάθεια, αλλά και ταυτόχρονα, η ευγένεια με την οποία δούλευε το νοσηλευτικό προσωπικό. 
     Κύριε Πρόεδρε, να θυμηθώ μια χαρακτηριστική περίπτωση, γιατί πρέπει να τα λέμε αυτά. Είχα επισκεφθεί μια συγκεκριμένη νοσηλευτική μονάδα στο «ΣΩΤΗΡΙΑ». Ήταν δύο η ώρα τη νύχτα. Μονάδα δύσκολη ένα είδος εντατικής. Μία αδελφή που προσπαθούσε να βγάλει το γάντι της για να με χαιρετίσει -ενώ εγώ της έλεγα να μην το κάνει- δεν το κατάφερε επί μισή ώρα που ήμουν εκεί. Συνεχώς χτυπούσε το κουδούνι. Οι νοσηλευτές είναι ήρωες και υπάρχει μεγάλη έλλειψη. 
     Είδα το προσχέδιο του προϋπολογισμού και είχα την ευκαιρία να απευθυνθώ στην Επιτροπή Οικονομικών Υποθέσεων στον Υπουργό Οικονομίας. Πέρα από ποσοστά μ’ αυτά τα χρήματα που διατίθενται, όπως είναι το προσχέδιο –να δούμε τι θα γίνει στην οριστικοποίηση- δεν μπορείτε να αναπτύξετε μονάδες υγείας και να καλύψετε τα κενά. Χρειάζεται να καταλάβει η Κυβέρνηση και ο Πρωθυπουργός ότι είναι ένα μείζον ζήτημα και πρώτη προτεραιότητα. 
     Δεν είναι, όμως, μόνο τα οικονομικά. Γι’ αυτό έρχομαι στο άρθρο 27. Ήταν και οι διαδικασίες. Υποφέραμε όλοι οι Υπουργοί. Εγώ θέλω να θυμίσω ότι προσλήψεις που υπέβαλα στο ΑΣΕΠ κατά την έναρξη της θητείας μας στο Υπουργείο έγιναν στην πραγματικότητα κατά την αποχώρησή μου. Έγιναν και προηγούμενες προσπάθειες μετά από μένα, για να απλοποιηθεί η διαδικασία. Υπ’ αυτήν την έννοια οποιαδήποτε απλοποίηση της διαδικασίας και επίσπευση των διαδικασιών μας βρίσκει σύμφωνους. Πού είναι η αντίρρησή μας στο άρθρο 27; Θα πρέπει να τηρήσουμε αυστηρά τις διαδικασίες διαφάνειας και αξιοκρατίας, έτσι ώστε πραγματικά αυτή η ειδική διαδικασία να πετύχει. 
     Έχουμε, λοιπόν, εδώ ένα πρόβλημα: Πρώτον, στην έγκριση της προκήρυξης από το ΑΣΕΠ. Θα πρέπει να εγκριθεί οπωσδήποτε. Αντί για τις είκοσι μέρες που βάζετε βάλτε τριάντα τουλάχιστον ή ας βρούμε άλλο τρόπο. Εάν προκηρύξετε προσλήψεις με προκήρυξη που δεν έχει εγκρίνει το ΑΣΕΠ, θα το βρείτε μπροστά σας στη συνέχεια. Δεν μπορείτε να το αποφύγετε. Άρα, θα πρέπει εκεί να ληφθούν μέτρα. Το «είκοσι» είναι λίγο. Βάλτε το «τριάντα» και να δούμε πώς θα δεσμευτεί η ανεξάρτητη αρχή να εγκρίνει την προκήρυξη. Είναι σημαντικό αυτό. 
     Το δεύτερο και κυριότερο, κύριε Υπουργέ, είναι η τριμελής επιτροπή. Αφού μάλιστα θα προβείτε σε προσωρινούς διορισμούς που ενδεχομένως να σημαίνουν και απολύσεις μερικών μετά την οριστικοποίηση των πινάκων του ΑΣΕΠ, θα πρέπει οι επιλογές να είναι πάρα πολύ διαφανείς και να είσαστε προσεκτικοί. Δεν εξασφαλίζει διαφάνεια η τριμελής επιτροπή, όπως τη συνιστάτε. Αν θυμάμαι καλά, αποτελείται από τον ΠεΣΥάρχη, από το διοικητή του νοσοκομείου και έναν υπηρεσιακό παράγοντα. Μάλιστα αν αυτό το συνδυάσω και μ’ αυτό που σας είπα προχθές -και ίσως λίγο σας πείραξε-και απαντήσατε, «θα βάλουμε τους δικούς μας» δεν θα βάλουμε τους δικούς σας; Αφού θεωρείτε λοιπόν ότι στα ΠεΣΥ και στις διοικήσεις έχουν μπει «οι δικοί σας» για άλλους λόγους, τότε η ανησυχία μας είναι ακόμη μεγαλύτερη. 
     Αντ’ αυτού θα πρότεινα τριμελή υπηρεσιακή επιτροπή, διαρκή έλεγχο από τον ΑΣΕΠ και έγκριση του προσωρινού πίνακα. Δηλαδή να τον καταρτίζει καθαρά υπηρεσιακή επιτροπή, υπό την εποπτεία ΑΣΕΠ να εγκρίνεται από το διοικητικό συμβούλιο του νοσοκομείου αυτός ο προσωρινός πίνακας. Να μπορούν να γίνουν οι διορισμοί και ας έρθει μετά το ΑΣΕΠ να τον οριστικοποιήσει. Αν το αφήσετε με επιτροπή η οποία δεν εξασφαλίζει τα εχέγγυα της αμερόληπτης κρίσης των προσώπων, πιστεύουμε πως πάλι θα έχουμε προβλήματα. Γι’ αυτό εκφράζουμε την αντίρρησή μας. 
      Άρα, ναι καθαρά στην απλοποίηση και επίσπευση. Εγώ, αν θυμάστε στην πρώτη σας ομιλία στη Βουλή, στις προγραμματικές δηλώσεις, ήμουν εκεί μπροστά στα έδρανα. Και σας είπα, όταν αναφερθήκατε στο προσωπικό, να φέρετε οποιαδήποτε ειδική διάταξη, για να πάρουμε γρήγορα νοσηλευτικό προσωπικό και θα είμαστε σύμφωνοι. Πιστεύω να θυμάστε αυτή την κουβέντα. Εξακολουθώ, λοιπόν, να είμαι σύμφωνος με την επίσπευση των διαδικασιών.
      Ακούστε μας, όμως, λίγο. Μην το χαλάτε μόνος σας. Κάντε αυτές τις μικρές τροποποιήσεις. Είπαμε και για την ανώνυμη εταιρεία. Έχετε πάρει τις αποφάσεις σας δεν το αλλάζετε. Εγώ πιστεύω ότι θα το βρείτε μπροστά σας. Τουλάχιστον σ΄ αυτό το άρθρο το 27 κάνετε και την ύστατη ώρα αυτές τις τροποποιήσεις έτσι, ώστε να έχετε την πλήρη συναίνεσή μας και να μπορείτε μετά, με ελεύθερα τα χέρια, να προχωρήσετε γρήγορα στις προσλήψεις προσωπικού, που τις έχει ανάγκη το σύστημα.
      Και επειδή πριν από λίγο άκουσα πριν από λίγο κάτι –αν και δεν ήμουνα σε όλη τη συζήτηση- για το Αττικό Νοσοκομείο, θέλω να σας πω, κύριε Υπουργέ. Κατά σύμπτωση και προχθές και χθες, για λόγους ιδιωτικούς –συγκεκριμένα η γυναίκα μου χρειάστηκε τη βοήθεια του συστήματος- έμεινα περίπου επτά ώρες συνολικά στο Αττικό Νοσοκομείο και πριν τη βροχή και μετά τη βροχή. Υπήρξαν τα φαινόμενα της πλημμύρας από κακοτεχνίες και τα σχετικά. Όμως το νοσοκομείο χθες, μετά τη βροχή, την ίδια δηλαδή μέρα, το ίδιο πρωί, δούλευε μια χαρά. Μη μηδενίζουμε, παρά τα προβλήματα…
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Εγώ τα μηδενίζω;
      ΚΩΝΣΤΑΝΤΙΝΟΣ ΓΕΙΤΟΝΑΣ: Όχι. Αλλά άκουσα περί κατάρρευσης.
      Εάν υπάρχουν ευθύνες, άκουσα να λέει και ο κ. Νασιώκας, ότι δεν έχει ακόμα παραληφθεί το έργο σε οποιουσδήποτε, ή υπεύθυνους εργολάβους, για την επίβλεψη αυτές είναι και καθήκον σας και χρέος σας, με τις διαδικασίες που προβλέπουν οι νόμοι και οι συμβατικές υποχρεώσεις να τις διερευνήσετε και να καταλογισθούν. Όχι όμως με ευκαιρία αυτό να μηδενίζουμε ένα σημαντικό έργο που έχει γίνει στις υποδομές όλα αυτά τα χρόνια.
      Και όταν ζητάτε συναίνεση, πρέπει πρώτα να προσπαθούμε να βρούμε τους κοινούς παρονομαστές. Αλλά είναι προϋπόθεση και να αναγνωρίζουμε το έργο που έχει γίνει. Και εσείς μην υποχωρείτε –δεν λέω ότι εσείς το προκαλείτε- στις εντεινόμενες προσπάθειες πολλών καλοθελητών να ελεεινολογήσουν το Εθνικό Σύστημα Υγείας, το οποίο αποτελεί αποκούμπι για την υγεία των ανθρώπων και ιδιαίτερα των φτωχών ανθρώπων.
      Ευχαριστώ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Γείτονα.
      Έχει ολοκληρωθεί ο κατάλογος των ομιλητών που ήθελαν να πρωτολογήσουν.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Κύριε Πρόεδρε, έχω να διαβάσω κάποιες παρατηρήσεις.
      ΠΡΟΕΔΡΕΥΩΝ ( Σωτήρης Χατζηγάκης): Αμέσως, κύριε Υπουργέ. Είναι όμως και μια δευτερολογία. Θέλετε να την ακούσετε και μετά να μιλήσετε;
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας  και Κοινωνικής Αλληλεγγύης): Ναι, δεν έχω πρόβλημα.
      ΠΡΟΕΔΡΕΥΩΝ ( Σωτήρης Χατζηγάκης): Καλώς.
      Το λόγο έχει ο κ. Μουσιώνης.
      ΑΡΙΣΤΕΙΔΗΣ ΜΟΥΣΙΩΝΗΣ: Δεν θα έπαιρνα το λόγο, κύριε Πρόεδρε, απλώς θα ήθελα και ως εισηγητής από τη μεριά του ΠΑΣΟΚ –και βέβαια δεν καταθέτω μόνο τις προσωπικές μου απόψεις, αλλά όλου του πολιτικού οργανισμού, τον οποίο εκπροσωπώ στο συγκεκριμένο νομοσχέδιο- επειδή ακούστηκαν πάρα πολλά σ’ αυτήν την Αίθουσα, να επαναλάβω κωδικοποιημένα και επιγραμματικά ότι σε καμία περίπτωση δεν λέμε και δεν πιέζουμε στην κατεύθυνση να μη λειτουργήσει. Κάθε άλλο. Ακριβώς το αντίθετο προσπαθήσαμε δύο μέρες τώρα να πούμε.
      Απλώς για μας –και θα πρέπει να γίνει ξεκάθαρο αυτό- ο τίτλος είναι παρελκυστικός. «Πολυκλινική Ολυμπιακού Χωριού»; Είπαμε, εάν ήταν ad hoc ένα νομοσχέδιο, πραγματικά δεν θα είχαμε καμία αντίρρηση να το στηρίξουμε. Και μάλιστα, είχαμε προτείνει –και σήμερα στην πρωτολογία μου- να συζητήσουμε για μια επιχείρηση κοινωνικού σκοπού. Αλλά να είχαμε και το καταστατικό, να ξέρουμε, δηλαδή, την αρχή και το τέλος. Δεν θα είχαμε καμία αντίρρηση. Εδώ μιλάμε για μονάδες υγείας. Μιλάμε για μονάδες υγείας. Δεν μιλάμε για την αξιοποίηση –που ορθώς αναλάβατε- μιας ολυμπιακής εγκατάστασης.
      Επίσης, επειδή ακούστηκαν αρκετές υπερβολές και χθες και σήμερα, θα πρέπει να γειώσουμε λίγο την πραγματικότητα. Αυτή η Πολυκλινική ιδρύθηκε, δημιουργήθηκε και κατασκευάστηκε –και ίσως ήταν η πρώτη φορά στην ιστορία των Ολυμπιακών Αγώνων- για να εξυπηρετήσει τους Ολυμπιακούς Αγώνες. Και όπως θα ακούσατε και χθες, κύριοι συνάδελφοι, από εκείνους που συμμετείχαν σ’ αυτή την αποστολή επίσκεψης στην Πολυκλινική, από τα επτακόσια άτομα τα οποία προσέφεραν τις υπηρεσίες τους, μόνο ένα είχε έμμισθη σχέση. Οι υπόλοιποι εξακόσιοι ενενήντα εννιά ήταν εθελοντές. Άρα, η λέξη τεχνογνωσία φεύγει. Ο Υπουργός, για το σχήμα το οποίο θα δημιουργηθεί, έχει την ευθύνη της στελέχωσής του σε μια νέα, διαφορετική βάση.
      Γιατί σήμερα δεν θα εξυπηρετεί τους Ολυμπιακούς Αγώνες, θα εξυπηρετεί μία περιοχή που τόσο έχει ανάγκη. Κύριε Υπουργέ, χθες μιλήσατε στην παρέμβασή σας για τον κίνδυνο που υπάρχει λόγω της συγχρηματοδότησης. Εμείς εγκρίνουμε και επαυξάνουμε. Εμείς δεν διαφοροποιηθήκαμε από την άποψη της μη εκμετάλλευσης, αξιοποίησης από τη μεριά σας –και καλά κάνατε- αλλά είπαμε ότι δεν μπορούμε μέσα απ’ αυτόν τον τίτλο να περάσουμε άλλου είδους πολιτικές, για τις οποίες επίσης είπαμε ποια είναι η διαφοροποίησή μας, ότι αυτά τα μοντέλα HMO (;) δηλαδή τα μοντέλα που αγοράζουν τα ταμεία, υπηρεσίες από το κράτος ή από τους οργανισμούς και του ιδιωτικού τομέα ακόμα παροχής υπηρεσιών υγείας, έχουν αποτύχει. Είπαμε επίσης ότι ανάλογο μοντέλο σήμερα δεν υπάρχει στην Ευρωπαϊκή ΄Ενωση. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Σε επτά χώρες. 
      ΑΡΙΣΤΕΙΔΗΣ ΜΟΥΣΙΩΝΗΣ: Να μου πείτε τις χώρες, να το δούμε, κύριε Υπουργέ. 
      Εμείς, βέβαια, εκθειάσαμε το πρόβλημα –και είναι ξεκάθαρο- στη χρηματοδότηση του συστήματος. Και είπαμε ότι ο φετινός προϋπολογισμός από τη μεριά της Κυβέρνησης είναι ο χαμηλότερος των τελευταίων ετών. Και λέμε επίσης ότι τουλάχιστον αν τα ταμεία είχαν, που δεν έχουν και αυτά, την ανάλογη χρηματοδότηση που χρειάζονται από τη μεριά της Κυβέρνησης στον προϋπολογισμό, θα μπορούσαμε να συζητήσουμε ενδεχομένως την αναπροσαρμογή των τιμολογίων. Αλλά δυστυχώς και αυτό δεν το βλέπουμε. Είπαμε επίσης –και θέλω να γίνουμε ξεκάθαροι- ότι σαφώς αυτό το σύστημα, όπως και κάθε σύστημα υγείας, λόγω της δυναμικής, αν θέλετε, κατάστασης στην οποία βρίσκεται, πρέπει συνεχώς να μετεξελίσσεται, συνεχώς να βρίσκει νέους τρόπους, γιατί έχουν αλλάξει τα πάντα επιδημιολογικά, δημογραφικά, οι τεχνολογίες, οι ανάγκες των πολιτών, το επίπεδο μιας κοινωνίας που συνεχώς βαίνει βελτιούμενο και η Ελλάδα δεν είναι αυτή του 1974, είναι η Ελλάδα του 2004. Και όσο τα χρόνια θα περνούν και όσο οι ανάγκες θα μεγαλώνουν, η ποιότητα των υπηρεσιών θα απαιτείται να είναι συνεχώς καλύτερη. Σας είπα το παράδειγμα της Γαλλίας, κύριε Υπουργέ, που είναι πρώτη στην παγκόσμια κατάταξη και όμως –πρέπει να το πούμε αυτό- η ικανοποίηση των χρηστών είναι σε ιδιαίτερα χαμηλά επίπεδα. Ξέρουμε –κι εσείς το ξέρετε καλύτερα, κύριε Υπουργέ- ότι η προσωπική σχέση που διαμορφώνεται στον τρόπο και στην ποιότητα παροχής υπηρεσιών υγείας είναι ένας παράγοντας που δεν μπορείς ποτέ να προβλέψεις, αλλά αυτό δεν σημαίνει βέβαια ότι εμείς έτσι θα δικαιολογήσουμε και θα καλύψουμε τα όποια κενά, τις αδυναμίες και τα λάθη που υπήρξαν και υπάρχουν. Κανείς δεν το αρνείται αυτό. Άρα, εμείς δεν βγαίνουμε ούτε απλά διαπιστωτικά να σας πούμε μερικά πράγματα ούτε στείρα καταγγελτικά. Απλώς κάναμε προτάσεις. Εκεί όπου υπάρχουν διαφοροποιήσεις στις πολιτικές σας, εμείς τις αναδείξαμε και συνεχίζουμε να τις αναδεικνύουμε όσο πιστεύουμε ότι εκτρέπεται, σύμφωνα με το Σύνταγμα και τους νόμους που μέχρι στιγμής ισχύουν, από τον κοινωνικό χαρακτήρα αυτού του αγαθού που, όπως είπαμε, επίσης πολλοί παίζουν κερδοσκοπικά σε βάρος της κοινωνίας, του ανθρώπου και των αναγκών του.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο, για να κλείσουμε τη συζήτηση.
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Κατ’ αρχήν, κύριε συνάδελφε, εισηγητά της Αντιπολίτευσης, σας λέω ότι ανάλογο μοντέλο υπάρχει σε επτά χώρες. Είναι κανόνας στην Αγγλία και στη Γαλλία. Η τελευταία που προσεχώρησε σ’ αυτό το σύστημα είναι η Πορτογαλία. 
      Το δεύτερο. Εγώ δεν είμαι θιασώτης και θαυμαστής πάρα πολύ αυτών των πακέτων που είπατε ασθενειών. Παρά ταύτα θα μου επιτρέψετε να σας πω ότι δεν απέτυχε. Στην Ελλάδα που εφαρμόστηκε σε δύο, τρία πακέτα, παραδείγματος χάρη στο καρδιοχειρουργικό όχι μόνο δεν απέτυχε, αλλά απέδωσε τα μέγιστα, περιορίζοντας την εξαγωγή τέτοιων περιστατικών στο εξωτερικό, βεβαίως με υποδομές που αναπτύχθηκαν εν τω μεταξύ και στο δημόσιο και στον ιδιωτικό τομέα στο 80%. Από εκεί, λοιπόν, βλέπει κανείς αν πέτυχε ή δεν πέτυχε, παρ’ ό,τι σας λέω ότι στη γενίκευσή του δεν είμαι ιδιαίτερα θιασώτης. Όμως δεν απέτυχε. Ίσως θα πρέπει να το δούμε με άλλο μάτι, να το επικαιροποιήσουμε και να δούμε αν πάει παντού ή σε εξειδικευμένες μορφές. Αλλά όχι ότι απέτυχε. 
      Να κάνω μερικές διορθώσεις απ’ αυτά που είπατε. 
      Στο άρθρο 2 στην παράγραφο 1, εκεί που λέει «κανόνες της ιδιωτικής οικονομίας» να γίνει «ανταγωνιστικής οικονομίας». 
      Στο άρθρο 3 –και παρ’ ότι στην εισηγητική έκθεση σαφέστατα υπάρχει και αν διαβάσετε το νόμο «περί ανωνύμων εταιρειών», στους σκοπούς μιας ανώνυμης εταιρείας, όσοι και να γραφούν είναι ενδεικτικοί- στην παράγραφο «α)» εκεί που λέει «η πιλοτική ανάπτυξη της Πολυκλινικής του Ολυμπιακού Χωριού και…» -στους σκοπούς της εταιρείας αναφέρομαι- φεύγει η λέξη «και», μπαίνει κόμμα και συνεχίζει «η κατάρτιση προγραμμάτων υποστήριξης αθλητών και η παροχή υπηρεσιών υγείας πρωτοβάθμιας φροντίδας – περίθαλψης». Αυτά, για να σας διασφαλίσω, αφού νομίζετε ότι δεν διασφαλίζεστε και ότι δεν θα ήταν κέντρο υγείας κλπ. 
      Στο άρθρο 4, εκεί που λέει: «Το οποίο διαιρείται σε εκατό μετοχές» είναι ορθή η παρατήρηση του κ. Κοσμίδη και γίνεται «σε εκατό ισόποσες μετοχές». Και βεβαίως από το πρωί σας είχα διανείμει όλες τις τροποποιήσεις που μου προτείνατε στην επιτροπή και έκανα δεκτές. 
	Κατ’ αρχήν περί ΑΣΕΠ, κύριε Γείτονα, πρέπει να σας πω ότι  στις είκοσι μέρες ήταν η πρόταση του ΑΣΕΠ. Δεν ήσασταν εχθές. Εγώ είπα και εξακολουθώ να λέω ότι το θεωρώ «αστείο» -εντός εισαγωγικών, για να μην παρεξηγηθώ- για ΠΕ και ΤΕ, που στις περισσότερες των περιπτώσεων οι υποψήφιες και οι υποψήφιοι είναι λιγότεροι των θέσεων που προκηρύσσονται, να μιλάμε περί ΑΣΕΠ.
     Παρά ταύτα, ήλθε επιστολή του κ. Βέη –προς τον κ. Παυλόπουλο, όχι προς εμένα, όπως θα έπρεπε- που έλεγε ότι αυτό είναι αντισυνταγματικό. Δεν μπορεί να γίνει και πρότεινε ρυθμίσεις σύντμησης. Οι είκοσι μέρες είναι πρόταση του ΑΣΕΠ είκοσι εργάσιμες μέρες, στην ουσία ένα μήνα. 
      Θέλετε να σας πω κάτι; Επειδή κατάλαβα καλοπροαίρετα ό,τι είπατε, ότι αν δεν πάρεις το OK μπορεί κάτι να συμβεί, δεν θα χαλάσει ο κόσμος να περιμένω και δέκα μέρες. Εκείνο όμως που πρέπει να καταλάβουμε είναι ότι θα πρέπει να πιέσουμε λίγο, όχι γιατί δεν θέλουν να δουλέψουν οι άνθρωποι. Ένα ΑΣΕΠ είναι για πόσα Υπουργεία. Βάλτε να δείτε τι γίνεται. Για τις χίλιες τριακόσιες εβδομήντα οκτώ θέσεις που προκηρύχθηκαν πρόσφατα, ενώ τις είχατε αποφασίσει εσείς ως Κυβέρνηση, ξέρετε πόσες –έμαθα σήμερα- ότι είναι οι αιτήσεις υποψηφιοτήτων, γιατί είναι βέβαια πολλές κατηγορίες; Σαράντα πέντε χιλιάδες. 
      Αντιλαμβάνεστε λοιπόν ότι, εάν θα συνεχιστεί αυτή η ιστορία, τελείωσε. Εγώ αντιλαμβάνομαι τι λέτε για την τριμελή επιτροπή. Πλην, όμως, ίσως δεν είδατε με προσοχή τα παρακάτω, ότι κανείς δεν στερεί το δικαίωμα αν εγώ νιώθω ότι μου πήρατε αδίκως εσείς τη θέση, να κάνω την ένσταση και αν δικαιωθώ θα πάω στη θέση σας. Και θα φύγετε εσείς. Και ότι αναρτώνται δημόσια, άρα ο καθένας μπορεί να δει και την τελική κατάταξη στον πίνακα, την οριστική τη δέχθηκα. Δέχθηκα την τροποποίησή σας που είπατε να είναι οριστικοί οι πίνακες και το περιέλαβα και αυτό. 
      ΕΚΤΟΡΑΣ ΝΑΣΙΩΚΑΣ: Και την επιτροπή πρέπει να δεχθείτε, κύριε Υπουργέ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Για την επιτροπή είναι η ένστασή σας. Εγώ κρίνω ότι οι άνθρωποι που ξέρουν το χώρο που διευθύνουν, αυτοί πρέπει να κρίνουν κιόλας. Μου λέτε να πάρουμε έναν από τη νομαρχία. Τι ξέρει η νομαρχία;
      ΕΚΤΟΡΑΣ ΝΑΣΙΩΚΑΣ:  Δεν είπαμε για τη νομαρχία. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης):  Έτσι είπατε στην πρότασή σας. Δεν το αποδέχομαι. 
      ΠΡΟΕΔΡΕΥΩΝ ( Σωτήρης Χατζηγάκης): Ολοκληρώστε, κύριε Υπουργέ. 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Αυτές είναι οι καινούργιες, οι σημερινές αλλαγές που μπαίνουν μέσα. Εγώ θα σας πω κάτι. Μακάρι –νομίζω ότι και εσείς το εύχεστε- να πετύχει αυτό το πείραμα. Δεν αντιλαμβάνομαι τα σκεπτικά που άκουσα και από εσάς, που στην τελική ανάλυση εσείς δεν είστε αντίθετοι με την ίδρυση ΑΕ για την Πολυκλινική, απλά φοβάστε μήπως αυτό επεκταθεί και πιο πέρα.
       Μα γνωρίζετε και εσείς, κύριε Νασιώκα, και ιδιαίτερα ο κ. Γείτονας ότι για να επεκταθεί χρειάζεται άλλο σχέδιο νόμου. Δεν μπορεί να ακούω ότι  κάτω απ’ αυτήν την ομπρέλα, παραδείγματος χάριν, θα ενταχθούν όλα τα Κέντρα Υγείας αυτού του τόπου.
	ΕΚΤΟΡΑΣ ΝΑΣΙΩΚΑΣ: Γιατί δεν βάζετε Πολυκλινική ΑΕ; 
      ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Ακόμα και ο φίλος μου ο κ. Γείτονας, που είχε κάνει μεγάλη νομοθετική προσπάθεια για την πρωτοβάθμια και είχε βάλει τα δίκτυα, ξέρει ότι ακόμα και μ’ αυτήν την έννοια –που θα μπορούσα να το πάρω ως ομπρέλα αυτό- και εκεί χρειάζεται να βγει υπουργική απόφαση, ίσως και συμπληρωματική διάταξη. Επομένως, να ευχηθούμε να πετύχει. Και αν πετύχει πιστεύω ότι κανείς δεν θα έχει αντίρρηση να επεκταθεί. Μακάρι να πετύχει. Αυτός είναι ο στόχος. 
      Ευχαριστώ πάντως όλους. Εγώ κρίνω, άσχετα αν κάποιες στιγμές ανέβηκαν οι τόνοι από κάποιους από μας, ότι ήταν καλοπροαίρετη κουβέντα από όλες τις πλευρές, από το Κομμουνιστικό Κόμμα, από το Συνασπισμό, από εσάς. Ευχαριστώ επίσης και τους συναδέλφους του κόμματός μου που ενθέρμως στήριξαν το νομοσχέδιο. 
      Ευχαριστώ πολύ. 
      (Χειροκροτήματα)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, κηρύσσεται περαιωμένη η συζήτηση  επί της ενότητας των άρθρων 1 έως 30 και θα γίνει τώρα η ψήφισή τους χωριστά. 
      Ερωτάται το Σώμα: Γίνεται δεκτό το άρθρο 1 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
      ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 1 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
      ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
      Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
      ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό, κατά πλειοψηφία. 
      Ερωτάται το Σώμα: Γίνεται δεκτό το άρθρο 5 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
      ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 5 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 6 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
      ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 6 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 7 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
      ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 7 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 8 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς το άρθρο 8 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
    Ερωτάται το Σώμα: Γίνεται δεκτό το άρθρο 9 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 9 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 10 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία. 
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 10 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 11, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 11 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
    Ερωτάται το Σώμα: Γίνεται δεκτό το άρθρο 12 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 12 έγινε δεκτό ως έχει  κατά πλειοψηφία.
    Ερωτάται το Σώμα: Γίνεται δεκτό το άρθρο 13 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 13 έγινε δεκτό ως έχει  κατά πλειοψηφία.
    Ερωτάται το Σώμα: Γίνεται δεκτό το άρθρο 14 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 14 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 15 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 15 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 16 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 16 έγινε δεκτό ως έχει  κατά πλειοψηφία.
    Ερωτάται το Σώμα: Γίνεται δεκτό το άρθρο 17 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 17 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 18 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 18 έγινε δεκτό  ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 19 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 19 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 20 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 20 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 21 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 21 έγινε δεκτό ως έχει ομόφωνα.
    Ερωτάται το Σώμα: Γίνεται δεκτό το άρθρο 22 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 22 έγινε δεκτό ως έχει ομόφωνα.
    Ερωτάται το Σώμα: Γίνεται δεκτό το άρθρο 23 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 23 έγινε δεκτό ως έχει ομόφωνα.
    Ερωτάται το Σώμα: Γίνεται δεκτό το άρθρο 24 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 24 έγινε δεκτό ως έχει ομόφωνα.
    Ερωτάται το Σώμα: Γίνεται δεκτό το άρθρο 25 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 25 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 26 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 26 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 27 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΚΤΟΡΑΣ ΝΑΣΙΩΚΑΣ: Κατά πλειοψηφία.
    ΑΘΑΝΑΣΙΟΣ ΛΕΒΕΝΤΗΣ: Κατά πλειοψηφία.
    ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κατά πλειοψηφία.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 27 έγινε δεκτό όπως τροποποιήθηκε από τον κύριο Υπουργό, κατά πλειοψηφία.
    Ερωτάται το Σώμα: Γίνεται δεκτό το άρθρο 28 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 28 έγινε δεκτό ως έχει ομόφωνα.
    Ερωτάται το Σώμα: Γίνεται δεκτό το άρθρο 29 ως έχει;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 29 έγινε δεκτό ως έχει ομόφωνα. 
    Ερωτάται το Σώμα: Γίνεται δεκτό το άρθρο 30 όπως τροποποιήθηκε από τον κύριο Υπουργό;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ ( Σωτήρης Χατζηγάκης): Συνεπώς το άρθρο 30 έγινε δεκτό όπως τροποποιήθηκε από τον κύριο Υπουργό ομόφωνα.
    Υπάρχει μια βουλευτική τροπολογία κύριε Υπουργέ. Θα την κάνετε δεκτή;
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): Την έχω συζητήσει με τον κ. Λεβέντη. Χρειάζεται έκθεση του Γενικού Λογιστηρίου του Κράτους. Συνεπάγεται δαπάνη…
    ΠΡΟΕΔΡΕΥΩΝ ( Σωτήρης Χατζηγάκης): Οπότε, δεν γίνεται δεκτή.
    ΝΙΚΗΤΑΣ ΚΑΚΛΑΜΑΝΗΣ (Υπουργός Υγείας και Κοινωνικής Αλληλεγγύης): …αλλά θα το συζητήσουμε ίσως στο επόμενο ή μεθεπόμενο νομοσχέδιο, να είναι σαν διάταξη δηλαδή.
    ΠΡΟΕΔΡΕΥΩΝ ( Σωτήρης Χατζηγάκης): Εισερχόμαστε στην ψήφιση του ακροτελεύτιου άρθρου.
    Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου;
    ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ ( Σωτήρης Χατζηγάκης): Το ακροτελεύτιο άρθρο έγινε δεκτό ομόφωνα.
    Συνεπώς το νομοσχέδιο του Υπουργείου Υγείας και Κοινωνικής Αλληλεγγύης «Πολυκλινική Ολυμπιακού Χωριού, Συνήγορος Υγείας και Κοινωνικής Αλληλεγγύης και λοιπές διατάξεις», έγινε δεκτό επί της αρχής και επί των άρθρων.
    Η ψήφισή του στο σύνολο αναβάλλεται για άλλη συνεδρίαση.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 15.50΄ λύεται η συνεδρίαση για αύριο ημέρα Παρασκευή 12 Νοεμβρίου 2004 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 19/14.10.2004 επερώτησης Βουλευτών του Πανελληνίου Σοσιαλιστικού Κινήματος προς τον Υπουργό Ανάπτυξης, σχετικά με την πετρελαϊκή κρίση.
    Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ
276


3
Συνεδρίαση 11-11-04                σελ.    

