ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΟΔΟΣ Γ΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2003
ΣΥΝΕΔΡΙΑΣΗ ΙΓ΄
Τετάρτη 23 Ιουλίου 2003
ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
Ανακοίνωση του δελτίου επικαίρων ερωτήσεων της Πέμπτης 24 Ιουλίου 2003, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Συνέχιση της συζήτησης επί των άρθρων και των τροπολογιών του σχεδίου νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις», σελ.
ΟΜΙΛΗΤΕΣ
Επί του σχεδίου νόμου του Υπουργείου Ανάπτυξης:
ΑΝΘΟΠΟΥΛΟΣ Ι., σελ.
ΓΕΙΤΟΝΑΣ Κ., σελ.
ΚΑΡΑΜΠΙΝΑΣ Κ., σελ.
ΚΕΔΙΚΟΓΛΟΥ Β., σελ.
ΚΟΥΛΟΥΡΗΣ Κ., σελ.
ΜΑΝΤΕΛΗΣ Α., σελ.
ΝΑΚΟΣ Α., σελ.
ΞΗΡΟΤΥΡΗ ? ΑΙΚΑΤΕΡΙΝΑΡΗ Α., σελ.
ΠΑΥΛΙΔΗΣ Α., σελ.
ΠΙΠΕΡΓΙΑΣ Δ., σελ.
ΣΑΛΑΓΚΟΥΔΗΣ Γ., σελ.
ΣΚΟΠΕΛΙΤΗΣ ΣΤ., σελ.
ΤΣΙΑΡΤΣΙΩΝΗΣ Ν., σελ.
ΤΣΟΧΑΤΖΟΠΟΥΛΟΣ Α., σελ.
ΧΑϊΤΙΔΗΣ Ε., σελ.
ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2003 
ΣΥΝΕΔΡΙΑΣΗ ΙΓ΄
Τετάρτη 23 Ιουλίου 2003
Αθήνα, σήμερα στις 23 Ιουλίου 2003, ημέρα Τετάρτη και ώρα 10.55΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 22/7/2003 εξουσιοδότηση του Τμήματος, επικυρώθηκαν με ευθύνη του Προεδρείου τα Πρακτικά της ΙΒ΄ συνεδριάσεώς του, της Τρίτης 22 Ιουλίου 2003 σε ό,τι αφορά στην ψήφιση στο σύνολο του σχεδίου νόμου: α) «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Βουλγαρίας περί αεροπορικών δρομολογίων μεταξύ και πέραν των αντιστοίχων εδαφών τους». 
β) «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις».)
Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Θα συνεχιστεί η συζήτηση επί των άρθρων και του συνόλου του σχεδίου νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις». 
Η συζήτηση και ψήφιση των άρθρων του νομοσχεδίου, πλην του ακροτελευτίου, έχουν ολοκληρωθεί. Σήμερα προχωρούμε στη συζήτηση των τροπολογιών. Υπάρχουν τρεις υπουργικές τροπολογίες και τέσσερις εμπρόθεσμες τροπολογίες Βουλευτών. 
Κύριοι συνάδελφοι, θα πρότεινα να συζητήσουμε τις τροπολογίες με τη σειρά κατάθεσής τους. Εσείς τι προτείνετε; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βέβαια, με τη σειρά κατάθεσής τους. 
ΙΩΑΝΝΗΣ ΑΝΘΟΠΟΥΛΟΣ: Συμφωνώ και εγώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ωραία, προχωρούμε στη συζήτηση των τροπολογιών με τη σειρά κατάθεσής τους. 
Πρώτη είναι η με αριθμό 1621/121 τροπολογία, την οποία υπογράφουν οι Υπουργοί Ανάπτυξης και Οικονομίας «Καταβολή φόρων στην Α.Ε. διαχειρισθείσα ελληνικού συστήματος μεταφοράς ηλεκτρικής ενέργειας για τη χρηματοδότηση των έργων». 
Το λόγο έχουν οι εισηγητές, της Πλειοψηφίας.
Κύριε Ανθόπουλε, έχετε το λόγο. 
ΙΩΑΝΝΗΣ ΑΝΘΟΠΟΥΛΟΣ: Συμφωνώ με την τροπολογία αυτή. Νομίζω ότι πράγματι χρειάζεται ο ΔΕΣΜΗΕ ?ο διαχειριστής του συστήματος- να αποκτήσει νόμιμα πια αυτήν τη δυνατότητα, δηλαδή χρηματοδότησής του από το πρόγραμμα δημοσίων επενδύσεων, προκειμένου να εκτελεί έργα και μελέτες με την ιδιότητα είτε τελικού δικαιούχου είτε και του αναδόχου παροχής στις δημόσιες υπηρεσίες.
Κύριε Πρόεδρε, νομίζω ότι αυτό χρειαζόταν ούτως ή άλλως. Έπρεπε να είχε γίνει και νωρίτερα. Χάθηκε χρόνος. Πιστεύω ότι έπρεπε ο ΔΕΣΜΗΕ να λάβει εδώ και καιρό την εκτέλεση τέτοιων έργων, ηλεκτρονικής και άλλης υποδομής προκειμένου να ετοιμάσουμε και το νέο περιβάλλον για την ελεύθερη αγορά ηλεκτρικής ενέργειας στη χώρα μας. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Σε ό,τι αφορά τη χρηματοδότηση του ΔΕΣΜΗΕ από το ΠΔΕ, εδώ υπάρχει μια ένσταση σε ό,τι αφορά το ότι αυτή η χρηματοδότηση του ΔΕΣΜΗΕ γίνεται για να κατασκευάσει κάποια δίκτυα, τα οποία κάποια στιγμή θα πρέπει να περάσουν στην ιδιοκτησία ΔΕΗ, καθόσον εκείνη έχει και τα υπόλοιπα. Περνώντας δε στην ιδιοκτησία ΔΕΗ όλα αυτά τα δίκτυα, προφανώς γίνεται μια επιδότηση σε μια ανώνυμη εταιρεία και είναι αντιδεοντολογικό. ?Η θα πρέπει να πούμε ότι αυτά τα δίκτυα που θα κατασκευαστούν από το ΔΕΣΜΗΕ, θα ανήκουν στην ιδιοκτησία του ΔΕΣΜΗΕ και θα πληρωθούν βέβαια και από τους χρήστες και όχι από τους φορολογούμενους, όπως προβλέπεται από το ΠΔΕ ή έτσι όπως είναι αφού δεν διευκρινίζεται, είναι πολύ πιθανόν να καταπέσει. Είναι πολύ πιθανόν να προσβληθεί ως επιδότηση, η οποία δεν είναι νόμιμη. Και βεβαίως συμφωνούμε στο πνεύμα της τροπολογίας, αλλά η ένστασή μας έγκειται σε αυτά που σας περιέγραψα πιο πριν, ότι, χρηματοδοτείται ο ΔΕΣΜΗΕ. Ο τελικός ιδιοκτήτης αυτών των δικτύων, ποιος θα είναι; Να το πούμε, να το διευκρινίσουμε. Θα είναι ο ΔΕΣΜΗΕ; Αν είναι ο ΔΕΣΜΗΕ, καλώς έχει. Αν είναι, όμως, η ΔΕΗ, έμμεσα επιδοτείται μια ανώνυμος εταιρεία από το ΠΔΕ. Είναι σαφέστατο. Από εκεί και πέρα, η γενικότερη παρατήρηση είναι ότι, αφού υπήρχαν προγράμματα για να κατασκευαστούν και να ενταχθούν αυτά τα έργα σε ευρωπαϊκά προγράμματα, η ΔΕΗ δεν προώθησε να τα εντάξει και να τα κατασκευάσει. Και ερχόμαστε σήμερα να βρούμε αυτόν τον τρόπο, αφού έχουν χαθεί κονδύλια, τα οποία θα μπορούσαν να είναι επιδοτούμενα. 
Δεν έχω άλλες παρατηρήσεις, για την τροπολογία. Εμείς είμαστε θετικοί, αλλά με αυτές τις παρατηρήσεις.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκοπελίτης, εκ μέρους του Κομμουνιστικού Κόμματος Ελλάδας, έχει το λόγο. 
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
Σχετικά με αυτήν την τροπολογία εμείς έχουμε δηλώσει τα εξής: 
Προωθείται η παραπέρα διάλυση του ενιαίου φορέα, που κατά εμάς πρέπει να ανήκει κατά 100% στο δημόσιο και να λειτουργεί με βάση τα συμφέροντα του ελληνικού λαού. 
Με βάση αυτήν την τροπολογία ο ΔΕΣΜΗΕ θα κατασκευάζει έργα υποδομής και ανάπτυξης του δικτύου μεταφοράς -γραμμές υψηλής τάσης, υποσταθμούς κλπ.- με κεφάλαιο από το δημόσιο, δηλαδή από τους φορολογούμενους, χωρίς να αναφέρεται πουθενά ότι αυτό το κεφάλαιο επένδυσης θα έχει συμμετοχή στο κόστος μεταφοράς ηλεκτρικής ενέργειας με τις αποσβέσεις που θα γίνουν κλπ. Αυτό βέβαια είναι συνέχεια της ήδη εφαρμοζόμενης πολιτικής, δεδομένου ότι έχει μεταφερθεί από τη ΔΕΗ στο ΔΕΣΜΗΕ η διαχείριση του υπάρχοντος συστήματος, χωρίς να υπάρχει καμία επιβάρυνση στο κόστος μεταφοράς από αυτή την τεράστια επενδυμένη περιουσία. 
Όλα αυτά βέβαια συμβαδίζουν με τις οδηγίες της Ευρωπαϊκής Ένωσης που δίνει κατεύθυνση, παραδείγματος χάρη, για τις διασυνοριακές συναλλαγές ηλεκτρικής ενέργειας. 
Το κόστος μεταφοράς που πραγματοποιείται με δαπάνες του δημοσίου καλύπτει μόνο το κόστος διαχείρισης και έτσι οι κεφαλαιούχοι παραγωγοί και οι μεσάζοντες έχουν τη δυνατότητα αύξησης των κερδών τους. Με απλά λόγια ο λαός πληρώνει για να κερδίζουν και να πλουτίζουν οι κεφαλαιούχοι.
Σημειώνουμε εδώ ότι το δίκτυο μεταφοράς της ΔΕΗ που μεταφέρθηκε στον ΔΕΣΜΗΕ είναι αξίας περίπου 1 τρισεκατομμυρίου δραχμών, το οποίο έχει πληρώσει ο ελληνικός λαός και σήμερα βέβαια δεν αποδίδει τίποτε. 
Τέλος, θα ήθελα να πω ότι στη δημόσια ΔΕΗ και όχι στην ανώνυμη, όπως είναι σήμερα, είχε αναπτυχθεί σημαντική τεχνογνωσία για τη μελέτη και την κατασκευή υποδομών του συστήματος μεταφοράς, με δαπάνες βέβαια που πλήρωσε ο ελληνικός λαός. Η ΔΕΗ διαθέτει χιλιάδες ειδικευμένους εργαζόμενους στις μελέτες, κατασκευές και συντήρηση των συστημάτων μεταφοράς. Όπως είναι γνωστό διαθέτει μία ολόκληρη γενική διεύθυνση. Το ερώτημα είναι: Αυτή η δραστηριότητα θα διαλυθεί ή θα μεταφερθεί στο ΔΕΣΜΗΕ και αν γίνει αυτό με τι όρους θα γίνει; 
Εμείς, με βάση τα παραπάνω και κύρια το πρώτο σημείο που λέμε ότι προωθείται η παραπέρα διάλυση του ενιαίου φορέα που πρέπει να ανήκει κατά 100% στο δημόσιο, δεν μπορούμε να ψηφίσουμε τη συγκεκριμένη τροπολογία.
ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη, εκ μέρους του Συνασπισμού της Αριστεράς των Κινημάτων και της Οικολογίας, έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, έχουμε την εντύπωση ότι με αυτήν την τροπολογία ο ΔΕΣΜΗΕ τελικά θα μπορεί να γίνει μία επιχείρηση με πολύπλοκη και μάλιστα και εμπορική δραστηριότητα. Δηλαδή πρόκειται για τη θεσμοθέτηση μίας ευρείας λειτουργίας προνομιακού χαρακτήρα, που μπορεί να καταστήσει το ΔΕΣΜΗΕ και προμηθευτή και αγοραστή κ.ο.κ. και είναι αντίθετη ?κατά τη δική μας άποψη- με το πνεύμα της κοινοτικής οδηγίας, διότι ο ΔΕΣΜΗΕ πρέπει να παραμείνει μία ανεξάρτητη αρχή, να έχει ένα διαφανή, αντικειμενικό, αδιάβλητο και αμερόληπτο τρόπο λειτουργίας και όχι να μετατραπεί σ΄ ένα είδος τεχνικής ή εμπορικής επιχείρησης. 
Παράλληλα, με αυτόν τον τρόπο, δεν καθορίζονται τα όρια, τα κριτήρια και τα χρονικά περιθώρια της λειτουργίας του ΔΕΣΜΗΕ. 
Επομένως, εμείς θα καταψηφίσουμε την τροπολογία, διότι μέσα σε αυτό το σύστημα δεν μπορεί να τα έχουμε και τα δύο, δηλαδή να φύγουμε από ένα ενιαίο δημόσιο σύστημα διαχείρισης, να πάμε σ΄ ένα ιδιωτικό, στην απελευθερωμένη αγορά και παράλληλα να έχουμε ένα ΔΕΣΜΗΕ, ο οποίος και από τη μία μεριά να λειτουργεί και ως βραχίονας του Υπουργού Ανάπτυξης να λειτουργεί.
Δεν συμφωνούμε με αυτήν την τροπολογία.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Τμήμα το δελτίο επικαίρων ερωτήσεων της Πέμπτης 24ης Ιουλίου 2003.
ΕΠΙΚΑΙΡΕΣ ΕΡΩΤΗΣΕΙΣ (?ρθρα 29 παρ. 1, 130 παρ. 8 Καν. Βουλής)
1. Η με αριθμό 55/21-7-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εξωτερικών, σχετικώς με τις προθέσεις της Κυβέρνησης για την εγκατάσταση στη χώρα μας φυγάδων του εμφυλίου κλπ..
2. Η με αριθμό 52/21-7-2003 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Ανάπτυξης, σχετικώς με τη λειτουργία του Ενιαίου Φορέα Ελέγχου Τροφίμων (ΕΦΕΤ) κλπ..
3. Η με αριθμό 54/21-7-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Γεωργίας, σχετικώς με τη λήψη μέτρων για την απορρόφηση της παραγωγής καρπουζιών σε ικανοποιητικές τιμές κλπ..
4. Η με αριθμό 53/21-7-2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ασημίνας Ξηροτύρη-Αικατερινάρη προς τους Υπουργούς Εσωτερικών, Δημόσιας Διοίκησης και Αποκέντρωσης, Υγείας και Πρόνοιας, σχετικώς με τη λήψη των αναγκαίων μέτρων για τους πνιγμούς στις παραλίες κλπ.
Κύριοι συνάδελφοι, τελείωσαν οι εισηγητές. Είναι εγγεγραμμένοι τρεις συνάδελφοι για την τροπολογία.
Κύριε Υπουργέ, θέλετε να πάρετε το λόγο;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Μάλιστα.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Ανάπτυξης κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα ήθελα να δώσω κάποιες πληροφορίες στους συναδέλφους για να γίνω σαφής, διότι φοβάμαι ότι υπάρχει κάποια παρεξήγηση. 
Η συγκεκριμένη τροπολογία δεν αφορά ούτε τα δίκτυα μεταφοράς ηλεκτρικής ενέργειας ούτε βέβαια την επιχειρηματική δραστηριότητα του ΔΕΣΜΗΕ. Είναι πάρα πολύ ξεκάθαρο ότι με την τροπολογία αυτή δίνουμε τη δυνατότητα στο ΔΕΣΜΗΕ να χρηματοδοτηθεί από το πρόγραμμα δημοσίων επενδύσεων, για να μπορέσει να αξιοποιήσει τις δυνατότητες του ΕΠΑΝ και να καλύψει ανάγκες υποδομών ένταξης πληροφορικής και ολοκλήρωσης μιας σειράς ενεργειών, που πρέπει να κάνει ο ΔΕΣΜΗΕ για να ανταποκριθεί στο ρόλο του ως διαχειριστής της απελευθερωμένης αγοράς ηλεκτρισμού και φυσικού αερίου. Έτσι θα μπορέσει πραγματικά να λειτουργήσει με επιτυχία στο ρόλο που προβλέπεται από το ν.2773/1999, αλλά και σύμφωνα με τις νέες οδηγίες, οι οποίες εκδόθηκαν. Χθες είχα τη δυνατότητα να κάνω αναφορά σ? αυτές και στον τρόπο με τον οποίο θα λειτουργεί το όλο σύστημα.
Ο ΔΕΣΜΗΕ διαχειρίζεται την ημερήσια αγορά ενέργειας, λαμβάνοντας ουσιαστικά τις προσφορές την προηγούμενη κάθε μέρας από όλες εκείνες τις μονάδες που είτε βρίσκονται στα χέρια ιδιωτών είτε στα χέρια της ΔΕΗ. Ο ΔΕΣΜΗΕ απαιτεί μια ολοκληρωμένη υποδομή για να λειτουργήσει η ημερήσια αγορά ενέργειας. 
Οι πόροι για τη χρηματοδότηση αυτής της υποδομής είναι εδώ και αναφέρονται ρητά και δεν έχει να κάνει τίποτα με οιανδήποτε επιχειρηματική δραστηριότητα είτε με το δίκτυο μεταφοράς. Το δίκτυο μεταφοράς είναι μία άλλη ιστορία. Όπως ξέρετε, υπάρχει ο ΜΑΣ, ο μεσοπρόθεσμος σχεδιασμός κατασκευής των δικτύων, δηλαδή του συστήματος μεταφοράς, τον οποίο έχω καταθέσει στη Βουλή πριν από περίπου ένα εξάμηνο και τον έχουμε συζητήσει.
Κύριε Πρόεδρε, με την ευκαιρία αυτή θα ήθελα να πω κάτι. Ίσως στην παρεξήγηση που δημιουργήθηκε να συνετέλεσε και μία φράση, η οποία παρέμεινε και πρέπει να φύγει. Λέει στην αιτιολογική έκθεση: «Αποτελεί επιτακτική ανάγκη ο ΔΕΣΜΗΕ να υλοποιεί έργα και μελέτες υπό την ιδιότητα του τελικού δικαιούχου». Εδώ σβήνουμε το: «ή και του αναδόχου παροχής δημόσιας υπηρεσίας».
Επίσης στο κείμενο διατάξεων στο άρθρο, θέλω να κάνω μία ορθή διατύπωση. Στην παράγραφο 2 του άρθρου 1 λέει: «Η σχετική χρηματοδότηση αφορά πράξεις ανάπτυξης υποδομής, εκσυγχρονισμού, ανάπτυξης συστήματος, καθώς και πράξεις υποχρεώσεων παροχής υπηρεσιών κοινής ωφέλειας προς το γενικότερο οικονομικό συμφέρον, οι οποίες μπορούν να αφορούν,». Εδώ φεύγει η λέξη «ασφάλεια» και μένει η φράση «παροχή ηλεκτρικής ενέργειας». Θα λέει, δηλαδή, αντί για «ασφάλεια»: «Να αφορούν την παροχή ηλεκτρικής ενέργειας, συμπεριλαμβανομένης της ασφάλειας εφοδιασμού». Μετά διορθώνουμε τη λέξη «τακτική». Αντί για «τακτική παροχή» θα λέει: «Τη συνεχή παροχή». Αναφέρομαι στην πρώτη παράγραφο της τροπολογίας, στο δεύτερο εδάφιο.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ. Οι υπηρεσίες τα έχουν σημειώσει. 
Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, αναρωτιέμαι ποιες είναι οι μελέτες και η ανάπτυξη των υποδομών για το διαχειριστή του συστήματος μεταφοράς ηλεκτρικής ενέργειας. Όταν μιλάμε για υποδομές διαχειρίζεται το δίκτυο και επομένως το δίκτυο είναι οι υποδομές, τις οποίες χειρίζεται ο ΔΕΣΜΗΕ. 
Στη συγκεκριμένη όμως περίπτωση υπήρχε στο επιχειρησιακό πρόγραμμα ενέργειας ένα μέτρο σύμφωνα με το οποίο θα δίνονταν επιδοτήσεις της Ευρωπαϊκής Ένωσης ακριβώς γι? αυτές τις δουλειές στη ΔΕΗ. Η ΔΕΗ όμως δεν είχε τη διάθεση να αναπτύξει δίκτυα, διότι τα δίκτυα θα υπηρετούσαν τις ανανεώσιμες πηγές ενέργειας, που εκεί υπήρχε μία σύγκρουση και δεν ήθελε την ανάπτυξή τους. Γι? αυτόν ακριβώς το λόγο δεν απορροφήθηκε το πρόγραμμα των αντίστοιχων μέτρων. Επιπλέον όμως υπήρχε και η ένσταση του Γενικού Γραμματέα Οικονομίας και Οικονομικών ο οποίος έλεγε ότι αυτό δεν θα μας το εγκρίνει η Ευρωπαϊκή Ένωση, γιατί αυτό αφορά επιδότηση επιχείρησης στην απελευθερωμένη αγορά. Δηλαδή θα συνεκρούετο με την οδηγία.
Ερχόμαστε, λοιπόν, τώρα και αντί για τη ΔΕΗ που πρέπει να αναπτύξει το δίκτυο, φέρνουμε αυτήν την τροπολογία για το ΔΕΣΜΗΕ. Η μόνη δική μας ένσταση είναι ότι κανονικά θα πρέπει οπωσδήποτε να χρηματοδοτούνται αυτές οι επεκτάσεις και οι υποδομές του διαχειριστή του συστήματος, αλλά αυτές θα πρέπει να πληρώνονται από τους καταναλωτές και από αυτούς οι οποίοι κερδίζουν από όλη αυτήν την ιστορία. Δηλαδή στη συγκεκριμένη περίπτωση από τη ΔΕΗ, διότι κάθε ανάπτυξη δικτύου είναι ιδιοκτησία της και φυσικά από τους καταναλωτές που χρησιμοποιούν αυτά τα δίκτυα, αλλά και από αυτούς που εξυπηρετούνται, δηλαδή τους παραγωγούς αντίστοιχα. 
Δεν νομίζω, λοιπόν, ότι πρέπει να επιβαρύνουμε τον Έλληνα φορολογούμενο με επιδότηση πάνω σ? αυτές τις υποδομές για την ανάπτυξη των δικτύων που υπηρετούν συγκεκριμένους παραγωγούς, αλλά και τους καταναλωτές που ενδεχομένως θα μπορούσε ένα τέλος να μπει και σε αυτούς, παρά στους Έλληνες φορολογούμενους από το Πρόγραμμα Δημοσίων Επενδύσεων που είναι τόσο πενιχρό αυτό το χρονικό διάστημα έναντι των τόσο μεγάλων αναγκών, που έχει η πατρίδα μας που δεν νομίζω ότι μπορούμε να χαρίσουμε στους παραγωγούς και στους καταναλωτές και να ρίξουμε πάλι τα βάρη στους φορολογούμενους, εκτός του γεγονότος ότι θα έχουμε και την ένσταση ενδεχόμενα ότι πρόκειται για επιδότηση απαγορευμένη ουσιαστικά από την οδηγία που πρόσφατα ψηφίστηκε στην Ευρωπαϊκή Ένωση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Έχω καλυφθεί, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Και εγώ, κύριε Πρόεδρε, έχω καλυφθεί.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριοι συνάδελφοι, πιστεύω ότι η συγκεκριμένη τροπολογία σωστά έρχεται για να ψηφιστεί γιατί τα αναγκαία έργα εκσυγχρονισμού του συστήματος μεταφοράς δεν μπορεί παρά να τα κάνει ο ΔΕΣΜΗΕ. Μπορεί τα δίκτυα να είναι στην ιδιοκτησία της ΔΕΗ, αλλά τα προγράμματα με τα οποία ο διαχειριστής θα παίξει καλύτερα το ρόλο του, είναι στη χρήση του και σε τελευταία ανάλυση βοηθούν στην εκμετάλλευσή του συστήματος. 
Από αυτήν την άποψη πιστεύω ότι πολύ σωστά έρχεται η τροπολογία προκειμένου να καλυφθούν τα αναγκαία προγράμματα για τον εκσυγχρονισμό των συστημάτων που χρησιμοποιεί ο ΔΕΣΜΗΕ για να εκπληρώσει τις υποχρεώσεις που του έχουμε αναθέσει από το νόμο. 
Επίσης θα ήθελα να πω ότι αυτές οι επενδύσεις αποσκοπούν στην σωστότερη λειτουργία της απελευθερωμένης αγοράς και είναι επωφελείς για το σύνολο των καταναλωτών. Δεν αποσκοπούν στην εξυπηρέτηση και στην επιδότηση συγκεκριμένου παραγωγού. Ο ΔΕΣΜΗΕ είναι μια επιχείρηση που εξυπηρετεί το σύνολο των παραγωγών. ?ρα δεν αντίκειται στην οδηγία της Ευρωπαϊκής Ένωσης.
Επιπρόσθετα θα ήθελα να πω ότι χρειάζονται πιο τολμηρές αποφάσεις και πιο τολμηρή προώθηση των πρωτοβουλιών για την ολοκλήρωση των δικτύων και τη δημιουργία ισχυρών διασυνδέσεων του συστήματος μεταφοράς ηλεκτρικής ενέργειας προς βορρά, προς ανατολή και προς δύση. Είμαι σύμφωνος με την τροπολογία. Θα ήθελα όμως να είναι ακόμη πιο προχωρημένες οι πρωτοβουλίες και οι προτάσεις του Υπουργείου, έτσι ώστε να πάμε με πιο γοργά βήματα στην ολοκλήρωση των υποδομών για την περιφερειακή αγορά. 
Θεωρώ ότι είναι απόλυτα σωστή η τροπολογία και την υπερψηφίζω. 
ΠΡΟΕΔΡΕΥΩΝ (Κωνσταντίνος Γείτονας): Ποιος εκ των εισηγητών θέλει να δευτερολογήσει; 
ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, μπορώ να έχω το λόγο; 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, στις διορθώσεις που πρότεινε ο κύριος Υπουργός ήθελα στην πρώτη παράγραφο της αιτιολογικής έκθεσης να μη σταματήσει η διαγραφή των λέξεων μέχρι και «δημόσιας υπηρεσίας», αλλά να προχωρήσει και στο «κατά περίπτωση», διότι το «κατά περίπτωση» δικαιολογείται, αν ισχύσει το ένα και το άλλο, για να είναι τέλεια? 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βέβαια. Φυσικά. 
Είναι σωστή η παρατήρηση, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο. Επαναλάβετε τη διατύπωση για τα Πρακτικά, για να μη γίνει λάθος.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Επαναλαμβάνω, λοιπόν, τη φράση για να μην υπάρχει καμία παρεξήγηση. 
«Αποτελεί επιτακτική ανάγκη ο ΔΕΜΗΕ να μπορεί να υλοποιεί έργα και μελέτες υπό την ιδιότητα του τελικού δικαιούχου, ?». Φεύγει εν συνεχεία το «ή/και του αναδόχου παροχής δημόσιας υπηρεσίας, κατά περίπτωση», μετά είναι κόμμα (,) «?προς εκπλήρωση του σκοπού?» και συνεχίζει το κείμενο. ?ρα, λοιπόν, αυτή η φράση φεύγει. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μιας και επανήλθατε, στο τρίτο εδάφιο της αιτιολογικής έκθεσης?
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, εδώ μένει.
ΠΡΟΕΔΡΕΥΩΝ (Κωνσταντίνος Γείτονας): ?αναφέρεται πάλι «?η χρηματοδότησή του μέσω του Προγράμματος Δημοσίων Επενδύσεων?
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτό είναι άλλο πράγμα.
ΠΡΟΕΔΡΕΥΩΝ (Κωνσταντίνος Γείτονας): ?προκειμένου να υλοποιεί έργα και μελέτες -υπό την ιδιότητα του τελικού δικαιούχου ή και του αναδόχου?». Αυτό παραμένει; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αυτό παραμένει. 
ΠΡΟΕΔΡΕΥΩΝ (Κωνσταντίνος Γείτονας): Για να μην υπάρξει σύγχυση. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως, αυτό παραμένει.
Κύριε Πρόεδρε, ήθελα να κάνω σαφές το εξής, διότι συνεχίζεται η παρεξήγηση. Όσο και αν έχουμε ενδιαφέρον να μπορούν να επιδοτηθούν οι κατασκευές του Συστήματος Μεταφοράς, εν τούτοις αυτό δεν είναι εφικτό στο πλαίσιο των προγραμμάτων της Ευρωπαϊκής Ένωσης. Πρέπει. Να γίνει σαφές. Τα προγράμματα δεν επιτρέπουν τη χρηματοδότηση ? επιδότηση των κατασκευών των έργων. Γι΄ αυτό και το σχέδιο μελέτης του Συστήματος Μεταφοράς, το ΜΑΣΜΕ, χρηματοδοτείται από το Εθνικό Πρόγραμμα. Κι εκεί βέβαια ο ΔΕΣΜΗΕ έχει την ευθύνη να το υλοποιήσει. Όχι ο ίδιος, αλλά αναθέτοντας στη ΔΕΗ ή σε διαφόρους άλλους να κατασκευάσουν αυτό το δίκτυο. Για να ξεκαθαρίζουμε τα πράγματα. 
Επομένως η τροπολογία αυτή ?και θέλω να το κάνω σαφές- δίνει τη δυνατότητα στο ΔΕΣΜΗΕ να αναπτύξει όλη εκείνη την υποδομή, η οποία θα δικαιώσει το ρόλο του ως δημόσια υπηρεσία, η οποία προωθεί το γενικό συμφέρον. 
Εξάλλου, αν δείτε, η παράγραφος 2 του άρθρου λέει: «Με κοινές αποφάσεις των Υπουργών Οικονομίας Οικονομικών και Ανάπτυξης καθορίζονται οι πράξεις που χρηματοδοτούνται, το συνολικό κόστος αυτών και το ύψος της σχετικής χρηματοδότησης, μνημονεύονται ειδικά οι λόγοι γενικού δημοσίου συμφέροντος καθώς και ο σκοπός που δικαιολογεί την καταβολή των σχετικών ποσών, καθορίζονται ο τρόπος και τα απαιτούμενα δικαιολογητικά για την καταβολή της χρηματοδότησης». 
Είναι σαφές, λοιπόν, ότι εδώ περιλαμβάνει συγκεκριμένους εξοπλισμούς, συγκεκριμένους τρόπους οργάνωσης, αγωγή πληροφορικής, πώς δηλαδή ο ΔΕΣΜΗΕ στον καινούργιο ρόλο που αναλαμβάνει στο πλαίσιο λειτουργίας αυτής της καινούργιας κοινής αγοράς ηλεκτρισμού και φυσικού αερίου θα μπορέσει να ανταποκριθεί στο ρόλο του.
Περί αυτού πρόκειται, κύριε Πρόεδρε. Ήθελα απλώς να το εξηγήσω, για να μην υπάρχει καμία παρανόηση, να ξέρουμε τι ψηφίζουμε.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Στο εδάφιο αυτό, κύριε Υπουργέ, που αναφερθήκατε τώρα, λέτε «οι λόγοι γενικού δημοσίου συμφέροντος». Δεν ξέρω πως το κρίνετε νομοτεχνικά. Ας το δείτε. «Γενικού δημόσιου συμφέροντος»; Συνήθως χρησιμοποιούμε «δημόσιο συμφέρον» ή «γενικό συμφέρον». 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το «γενικό συμφέρον» είναι ευρύτερο?
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Υπουργέ.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): «Γενικού ? δημόσιου» μπορούμε να πούμε.
ΠΡΟΕΔΡΕΥΩΝ (Κωνσταντίνος Γείτονας): Επομένως, μένει ως έχει. 
Κηρύσσεται περαιωμένη η συζήτηση επί της τροπολογίας με γενικό αριθμό 1621 και ειδικό 121, όπως τροποποιήθηκε από τον κύριο Υπουργό; 
Ερωτάται το Τμήμα: Γίνεται δεκτή η τροπολογία;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΓΕΩΡΓΙΟΣ ΣΑΛΑΓΚΟΥΔΗΣ: Κατά πλειοψηφία. 
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό αριθμό 1621 και ειδικό 121 έγινε δεκτή, όπως τροποποιήθηκε από τον κύριο Υπουργό, κατά πλειοψηφία και θα ενταχθεί στο νομοσχέδιο ως ίδιον άρθρο.
Εισερχόμαστε στη συζήτηση της τροπολογίας με γενικό αριθμό 1622 και ειδικό 122. Η τροπολογία αναφέρεται στην παράταση της θητείας των εργαζομένων που μετέχουν στο Διοικητικό Συμβούλιο της ΔΕΗ.
Το λόγο έχει ο κύριος Ανθόπουλος.
ΙΩΑΝΝΗΣ ΑΝΘΟΠΟΥΛΟΣ: Κύριε Πρόεδρε, συμφωνώ με το περιεχόμενο της τροπολογίας, γιατί πρόκειται για την παράταση της θητείας των εκπροσώπων των εργαζομένων, οι οποίοι μετέχουν στο πρώτο Διοικητικό Συμβούλιο της ΔΕΗ Α.Ε. Κατ΄ οικονομία της εκλογικής διαδικασίας, για να μην γίνουν δύο εκλογικές διαδικασίες μέσα σε σύντομο χρονικό διάστημα, νομίζω ότι πρέπει να υπάρξει αυτή η παράταση, προκειμένου όταν θα έρθει ο χρόνος ?αν δεν κάνω λάθος τον Ιανουάριο του 2004- μια και έξω να γίνει η εκλογική διαδικασία για την ανάδειξη των νέων εκπροσώπων των εργαζομένων.
Εισηγούμαι να γίνει δεκτή η τροπολογία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιαρτσιώνης έχει το λόγο.
ΝΙΚΟΛΑΟΣ ΤΣΙΑΡΤΣΙΩΝΗΣ: Θα πρέπει να διευκρινιστεί ότι στην εισηγητική έκθεση της τροπολογίας αναφέρεται ότι η λήξη της θητείας του Δ.Σ της ΔΕΗ είναι στις 5-6-2003, δηλαδή έχει ήδη λήξει. Υπάρχει, όμως, και η Έκθεση του Γενικού Λογιστηρίου, η οποία αναφέρει ότι η θητεία αυτή παρατείνεται μέχρι το Μάιο του 2005. 
Τι ακριβώς συμβαίνει; Υπάρχει λάθος; Υπάρχει ηθελημένη ασάφεια και σύγχυση; Πρέπει να ξέρουμε, για να δούμε τι θα νομοθετήσουμε, καθόσον στο κείμενο της τροπολογίας δεν αναφέρεται καταληκτική ημερομηνία.
Βεβαίως θα πρέπει να στιγματίσουμε το γεγονός ότι, ενώ έληγε η θητεία και το βλέπαμε ότι λήγει, δεν δρομολογήσαμε εκείνες τις διαδικασίες για να γίνουν εκλογές. Και ερχόμαστε σήμερα, μετά τη λήξη της θητείας, να προτείνουμε την παράτασή της με μία τροπολογία, δηλαδή με την ισχύ του νόμου.
Κατ΄αρχήν προκύπτουν θέματα δημοκρατίας. 
ΒΑΣΙΛΗΣ ΚΕΔΙΚΟΓΛΟΥ: Δηλαδή είναι αναδρομική η παράταση;
ΝΙΚΟΛΑΟΣ ΤΣΙΑΡΤΣΙΩΝΗΣ: Εφόσον οι άνθρωποι αυτοί εκλέχθηκαν για αυτό το συγκεκριμένο διάστημα, πώς εμείς θα παρατείνουμε αυτήν τη θητεία;
Παρ΄ όλα αυτά, στη δεδομένη περίπτωση που βρισκόμαστε και προ τετελεσμένων γεγονότων, δεν μπορούμε παρά να αποδεχθούμε την παράταση αυτή, με την έννοια όμως που μπαίνει στην εισηγητική έκθεση, διότι εάν είναι μέχρι το Μάιο του 2005, κανένας δεν πρόκειται να συμφωνήσει. 
Ας το διευκρινίσουμε, λοιπόν, και ας δούμε περί τίνος πρόκειται. Εάν είναι για την παράταση, αυτή που ζητείται έτσι όπως ζητείται και αφορά μια καταληκτική ημερομηνία?
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Πού το βλέπετε αυτό; Σε ποιο σημείο;
ΝΙΚΟΛΑΟΣ ΤΣΙΑΡΤΣΙΩΝΗΣ: Δεν είναι ούτε στην εισηγητική έκθεση. Είναι στην έκθεση του Λογιστηρίου. Γιατί αναφέρει Μάιο και γιατί αναφέρει το 2005;
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε συνάδελφε, και θα δώσει διευκρινίσεις ο κύριος Υπουργός.
ΝΙΚΟΛΑΟΣ ΤΣΙΑΡΤΣΙΩΝΗΣ: Συμφωνούμε, αλλά πρέπει να διευκρινιστούν όλα αυτά.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είστε έτοιμος να διευκρινίσετε;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως.
Δεν έχω αυτήν την αναφορά του Λογιστηρίου. Από ό,τι είδα, απόκειται σ΄ ένα εισαγωγικό γενικό κείμενο και δεν αφορά στη συγκεκριμένη ρύθμιση. 
Η ρύθμιση, όμως, την οποία προτείνω είναι σαφής. Η θητεία του διοικητικού συμβουλίου λήγει τον Ιανουάριο του 2001. Για τους εργαζόμενους, οι οποίοι είχαν εκλεγεί το 2000 για να συμμετέχουν ως εκπρόσωποι των εργαζομένων στο διοικητικό συμβούλιο, προβλεπόταν η θητεία τους να λήξει τον Ιούνιο του 2003. Ήδη εδώ και δύο μήνες περίπου ετοιμάσαμε σχετική τροπολογία σε συνεννόηση και με το Διοικητικό Συμβούλιο και με τους εργαζομένους, για να αποφύγουμε τις διπλές εκλογές και να παραταθεί η θητεία τους μέχρι το Γενάρη, ώστε να υπάρξει ταυτόχρονη εκλογή από τους εργαζομένους και για το συμβούλιο της ΔΕΗ και για ορισμό νέου Διοικητικού Συμβουλίου της ΔΕΗ. Αυτό είναι όλο και όλο. Τίποτα παραπάνω. Αυτή είναι η διαδικασία.
Τώρα, σχετικά με τη διατύπωση στην οποία αναφέρεσθε, ομολογώ πως δεν την έχω δει. Όπως όμως με ενημερώνουν, αυτό αναφέρεται στην έκθεση ως τίτλος και δεν είναι σωστό. Δεν προκαλεί καμία δαπάνη. Η αναφορά είναι λάθος. Σωστό είναι αυτό που έχουμε εμείς και αναφέρεται στην επίσημη τροπολογία, την οποία έχουμε καταθέσει και η οποία προσδιορίζει σαφέστατα αυτό το οποίο θέλουμε. Παρατείνεται δηλαδή μέχρι τη λήξη της θητείας του πρώτου αυτού εκλεγμένου Διοικητικού Σσυμβουλίου της ΔΕΗ ΑΕ. Αυτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δηλαδή ισχύει η διατύπωση. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Βεβαίως.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει εκ μέρους του Κομμουνιστικού Κόμματος Ελλάδος ο κ. Σκοπελίτης.
ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, εμείς σαν Κομμουνιστικό Κόμμα δεν θεωρούμε ότι είναι σωστό εκλεγμένοι αντιπρόσωποι εργαζομένων για τρία χρόνια, όπως στη συγκεκριμένη περίπτωση, να παραμένουν με νομοθετικές ρυθμίσεις σχεδόν επί πέντε χρόνια. Βέβαια ο κύριος Υπουργός είπε τώρα μέχρι το Γενάρη. Όμως, θα μπορούσε να είχε αντιμετωπιστεί και να λυθεί το πρόβλημα έγκαιρα. Ξέραμε ότι την τάδε μέρα έληγε η θητεία, άρα θα έπρεπε να είχαν γίνει και οι εκλογές και να μη δημιουργηθεί αυτό το πρόβλημα που δημιουργήθηκε. Εν πάση περιπτώσει όμως κατανοούμε μια ολιγόμηνη παράταση. Θα πρέπει όμως μέχρι το Γενάρη να γίνουν οπωσδήποτε οι εκλογές. Επαναλαμβάνω όμως ότι δεν συμφωνούμε να λύνονται τέτοια προβλήματα με νομοθετικές ρυθμίσεις. Οι αντιπρόσωποι εκλέγονται για συγκεκριμένο χρονικό διάστημα και πρέπει να λογοδοτούν γι? αυτό το συγκεκριμένο διάστημα στους εργαζόμενους και στις διοικήσεις τους. 
Μια δεύτερη παρατήρηση αφορά τους αντιπροσώπους. Από το 1985 μέχρι το 2000 οι αντιπρόσωποι των εργαζομένων στο διοικητικό συμβούλιο ήταν τρεις. Από το 2000 έγιναν δύο. Αυτή η μείωση νομίζουμε ότι εξυπηρετούσε συγκεκριμένη πολιτική σκοπιμότητα. Δηλαδή να συμμετέχουν εκπρόσωποι των δύο μεγάλων παρατάξεων και να αποκλειστεί η φωνή της τρίτης παράταξης, η οποία δεν συμφωνούσε με την πολιτική της απελευθέρωσης της αγοράς της ενέργειας. Εμείς, δεν έχουμε κανένα πρόβλημα να ψηφίσουμε τη συγκεκριμένη διάταξη με τη ρητή δέσμευση για τις εκλογές και εφόσον επαναφερθεί το καθεστώς των τριών αντιπροσώπων και όχι των δύο, όπως είναι τώρα. 
ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη έχει το λόγο εκ μέρους του Συνασπισμού της Αριστεράς και των Κινημάτων της Οικολογίας.
ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, πραγματικά και εμείς θέλουμε να επισημάνουμε ότι δεν είναι δυνατόν, εκ των υστέρων, αναδρομικά, να ερχόμαστε να τακτοποιούμε κάποιες εκκρεμότητες, ενώ θα έπρεπε από μόνη της να ξεκινήσει αυτή η διαδικασία της ανανέωσης. Έπρεπε δηλαδή αυτή η προσπάθεια να γίνει πιο νωρίς. 
Εν πάση περιπτώσει βλέπω όμως και εγώ με ανησυχία αυτήν τη διατύπωση του Γενικού Λογιστηρίου. Δηλαδή μπορεί να μείνει κανείς και με την εντύπωση ότι μέχρι το 2005 που ισχύει η θητεία του Δ.Σ., με αυτήν την παράταση του νόμου μπορεί ?
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το διαγράψαμε αυτό.
ΑΣΗΜΙΝΑ ΞΥΡΟΤΗΡΗ-ΑΙΚΑΤΕΡΙΝΑΡΗ: Λέω, κύριε Υπουργέ, να το τακτοποιήσουμε αυτό. Μπορεί δηλαδή να έχουμε την αποδοχή αυτών των δύο εκπροσώπων που είχαν εκλεγεί από τις προηγούμενες εκλογές και να μπορούμε να τους βάλουμε στη θητεία μέχρι το 2005 αν ισχύει συγχρόνως η έκθεση του Γενικού Λογιστηρίου. Επομένως έπρεπε αυτό να διευκρινιστεί. Αναγκαστικά δηλαδή τώρα λέμε «ναι» σ? αυτήν την τροπολογία, εφόσον όμως διευκρινιστεί πλήρως ότι αφορά την περίοδο μέχρι το Γενάρη του 2004.
ΠΡΟΕΔΡΕΥΩΝ (Κωνσταντίνος Γείτονας): Μα, η διατύπωση αναφέρει μέχρι τη λήξη της θητείας του πρώτου αυτού εκλεγμένου Διοικητικού Συμβουλίου της ΔΕΗ ΑΕ.
ΝΙΚΟΛΑΟΣ ΤΣΙΑΡΤΣΙΩΝΗΣ: Πότε λήγει αυτό, κύριε Πρόεδρε;
ΠΡΟΕΔΡΕΥΩΝ (Κωνσταντίνος Γείτονας): Αυτό διευκρινίζει ο Υπουργός. Η διάταξη είναι σαφής. 
Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, πράγματι εδώ η έκθεση του Γενικού Λογιστηρίου του Κράτους έχει δύο λάθη. Λέει ότι με τις διατάξεις του σχεδίου παρατείνεται μέχρι το Μάϊο του 2005 και δεύτερον, ότι έληξε το Μάη του 2003. 
Και τα δύο είναι λάθος, διότι η παράταση έληξε στις 5 Ιουνίου του 2003, όπως αναφέρω ρητά μέσα στην τροπολογία. Δεν έχει καμία σχέση με το Μάιο του 2005 που αναφέρεται σ? αυτό το έντυπο. Αναφέρεται μέχρι τη λήξη της θητείας του πρώτου Δ.Σ. και συγκεκριμένα τον Ιανουάριο του 2004. Στην εισηγητική έκθεση της τροπολογίας το λέει ρητώς, έτσι ώστε να μην υπάρχει καμία παρεξήγηση επί του γεγονότος. Δεν ψηφίζουμε την έκθεση του Λογιστηρίου. Ψηφίζουμε τροπολογία. ?ρα, λοιπόν δεν έχουμε κανένα πρόβλημα.
ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ?
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν ισχύει, κυρία συνάδελφε. Ισχύει αυτό που σας έχω πει εγώ και αναφέρεται στην τροπολογία. Δεν ψηφίζουμε την έκθεση του Λογιστηρίου. Πώς να το κάνουμε δηλαδή; Εκτός αν θέλετε να ψηφίσετε την έκθεση του Λογιστηρίου. Αυτό είναι άλλο θέμα.
Όσον αφορά τη συμμετοχή εκπροσώπων των εργαζομένων στο Δ.Σ., κύριε Σκοπελίτη, υπάρχει κείμενη νομοθεσία. Εκλέγονται δύο εκπρόσωποι δημοκρατικά. Δεν λέει ο ένας από εδώ και ο άλλος από εκεί. Αυτό το πράγμα δεν μπορούμε εμείς να το αλλάξουμε. Είναι δημοκρατική διαδικασία. Μη θέλετε τώρα να αλλάξουμε άλλο θέμα. Εμείς εδώ απλά κάνουμε την παράταση και θα γίνουν εκλογές τον Ιανουάριο, όπως και εσείς ζητήσατε, και δεν υπάρχει κανένα θέμα.
ΠΡΟΕΔΡΕΥΩΝ (Κωνσταντίνος Γείτονας): Την άποψή του είπε, να γίνουν τρεις οι εκπρόσωποι.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ναι, αλλά δεν σημαίνει ότι δεν είναι δημοκρατικό να εκλέγουμε δύο. Ποιος του είπε ότι θα είναι από εδώ και από εκεί;
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, έχω την αίσθηση ότι αυτή η Κυβέρνηση έχει αποκτήσει καθεστωτική νοοτροπία και μια απέχθεια προς την εκλογική διαδικασία. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Σωπάτε τώρα!
ΓΕΩΡΓΙΟΣ ΣΑΛΑΓΚΟΥΔΗΣ: Δηλαδή δεν αποκλείεται να μας φέρετε κανένα νομοσχέδιο και να μας πείτε να παρατείνουμε και τις εκλογές για το τέλος του 2004;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εδώ σας φέραμε εκλογικό νόμο και σας λέμε να έλθετε να συζητήσετε.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, αφήστε τον να ολοκληρώσει. Έχετε δικαίωμα να δευτερολογήσετε.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, εδώ υπάρχει συγκεκριμένη θητεία. Και όχι μόνο αυτό. Νόμος σαφώς ορίζει ότι η θητεία τους είναι τριετής και απαγορεύει την επανεκλογή των ιδίων για πολλούς λόγους. Και πολύ σωστά το λέει, διότι σε μια επιχείρηση, όπου πολλά παίζονται, πάρα πολλά μπορούν να γίνονται. Γι? αυτό ακριβώς το λόγο και θέλει την εναλλακτική εκλογή γνήσιων εργαζομένων που εκπροσωπούν με πρόσφατη λαϊκή εντολή τους εργαζόμενους. Έτσι, λοιπόν, δεν μπορούμε να μιλάμε για παρατάσεις. Είναι αβελτηρία.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): ?ρα, διαφωνείτε.
ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως διαφωνούμε για την παράταση. Δεν είναι δυνατόν να μη διαφωνήσουμε. Στην εκλογική διαδικασία τουλάχιστον και στη θητεία πρέπει να είμαστε συνεπείς. Έπρεπε οι εκλογές να γίνουν το Μάιο του 2003. Και να πω και κάτι άλλο. Τι σημασία έχει η λήξη της θητείας αυτού του διοικητικού συμβουλίου; Τα υπόλοιπα μέλη δεν εκλέγονται. Διορίζονται. Εκλέγονται δηλαδή από τους μετόχους, μέτοχος στην πλειοψηφία είναι το κράτος και τους διορίζει ουσιαστικά.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Εκλέγονται.
ΓΕΩΡΓΙΟΣ ΣΑΛΑΓΚΟΥΔΗΣ: Η τυπική διαδικασία είναι έτσι. Ουσιαστικά όμως είναι διορισμός, αφού η πλειοψηφία είναι δεδομένη και την έχει το κράτος. ?ρα στη μία περίπτωση έχουμε εκλογές με κάλπη από τους εργαζόμενους και στην άλλη περίπτωση έχουμε διορισμό από μέρους της Κυβέρνησης. Δεν μπορώ να καταλάβω, γιατί δεν έγιναν οι εκλογές, όταν έληγε η θητεία. Απ? ό,τι ξέρω η ΓΕΝΟΠ ΔΕΗ ειδοποιήθηκε γι? αυτό και έπρεπε να προβεί στις διαδικασίες για τις εκλογές. Εγώ δεν μπορώ να διανοηθώ ότι μπορεί να δοθεί παράταση σ? αυτό το διοικητικό συμβούλιο, σ? αυτούς τους εκπροσώπους των εργαζομένων, εφόσον έχει λήξει η θητεία τους, η οποία σαφώς ορίζεται ότι είναι τριετής, και μάλιστα προσδιορίζεται από το νόμο ότι απαγορεύεται η επανεκλογή τους. Τώρα τους δίνουμε παράταση;
Επιπλέον τώρα διαγράφεται την έκθεση του Γενικού Λογιστηρίου του Κράτους. Εγώ θα σας πρότεινα, για να γίνετε πειστικός, κύριε Υπουργέ, και να λυθεί η παρεξήγηση, επειδή δεν ξέρουμε πότε θα τερματίσετε τη θητεία αυτής της διοίκησης?
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Το ξέρετε σαφώς.
ΓΕΩΡΓΙΟΣ ΣΑΛΑΓΚΟΥΔΗΣ: Να προσθέσετε, για να είστε συνεπής με την τροπολογία και την εισηγητική έκθεση, στο τέλος «ΔΕΗ ΑΕ. Ιανουάριος 2004». Αν ξέρετε την ημερομηνία που λήγει η θητεία αυτού του διοικητικού συμβουλίου, να την προσθέσετε, για να γίνετε πειστικός. Σε κάθε περίπτωση όμως εμείς δεν πρόκειται να συμφωνήσουμε στην παράταση της θητείας, γιατί το θεωρούμε θέμα αρχής ότι δεν παρατείνεται η θητεία εκλεγμένων εκπροσώπων. Σε καμία περίπτωση δεν παραβαίνουμε την εκλογική διαδικασία που είναι η ανώτερη δημοκρατική αρχή και η δυνατότητα που έχουν οι εργαζόμενοι να εκλέγουν κάθε τρία χρόνια τους γνήσιους εκπροσώπους τους. Αυτό σε καμία περίπτωση δεν αφήνουμε να καταστρατηγηθεί.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Ήθελα να παρατηρήσω στα όσα είπε ο κ. Σαλαγκούδης τα εξής: Βέβαια την ανησυχία τους για εκλογικές διαδικασίες την καταλαβαίνω. Το γεγονός ότι αποφεύγουν και να συζητήσουν για τον εκλογικό νόμο, τον οποίο τους προτείνουμε και ο οποίος είναι ένας πιο δημοκρατικός, πιο αποκεντρωτικός και πιο αντιπροσωπευτικός νόμος, φαίνεται σας οδηγεί στο να φοβάστε και την πραγματοποίηση εκλογικών διαδικασιών. Όμως εδώ πέρα σας καθησυχάζω, κύριε συνάδελφε, αποφεύγουμε αυτό ακριβώς το φαινόμενο να έχουμε δύο εκλογικές αναμετρήσεις. Διότι εσείς τώρα, για λόγους καθαρά αντιπολιτευτικούς, αδιαφορείτε από το γεγονός ότι εμείς ερχόμαστε εδώ και λέμε ότι θέλουμε να κάνουμε μία διαδικασία εκσυγχρονισμού, να συμπίπτει η θητεία των μελών του ΔΣ και των εκλογών κατά τις οποίες εκλέγονται οι εκπρόσωποι των εργαζομένων για να συμμετέχουν για μία κανονική θητεία στο ΔΣ και αυτό το επιτυγχάνουμε δίνοντας μία ολιγόμηνη παράταση στο σημερινό ΔΣ, ώστε τον Ιανουάριο που σαφώς στην εισηγητική έκθεση αναφέρεται, προβλέπεται το νέο ΔΣ της ΔΕΗ να ορισθεί, στο οποίο συμμετέχουν εκλεγμένοι εκπρόσωποι, τόσο της πλειοψηφίας όσο και των εργαζομένων, να μπορέσει να γίνει ενιαία και μια φορά μόνο η εκλογική διαδικασία.
Αποφεύγουμε έτσι τον κίνδυνο, κύριε συνάδελφε, εάν όπως λέτε ή όπως είπαν και οι συνάδελφοι, πραγματοποιούσαμε τις εκλογές τον Ιούνιο, τώρα το Γενάρη με βάση αυτήν τη νέα διάταξη με ενιαία ρύθμιση, να υποχρεωνόμαστε να κάνουμε και δεύτερη εκλογή. Μέσα σε έξι μήνες δύο φορές εκλογές σ΄ ένα Σώμα, καταλαβαίνετε ότι δεν είναι ό,τι το καλύτερο. Αυτός είναι ο μόνος λόγος, κύριε Πρόεδρε, που εισηγούμαστε αυτήν τη ρύθμιση. Πιστεύω ότι έχει τη συμφωνία και την υποστήριξη της Πλειοψηφίας, για να μπορέσουμε πράγματι να ρυθμίσουμε αυτό το θέμα με έναν δημοκρατικό καθαρό τρόπο. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, να απαντήσω.
ΠΡΟΕΔΡΕΥΩΝ (Κωνσταντίνος Γείτονας): Να αφήσουμε και τους συναδέλφους να μιλήσουν. Και αν θέλετε θα σας δώσω μετά το λόγο. Να μιλήσουν τέσσερις συνάδελφοι, κύριε Σαλαγκούδη, και μετά μπορείτε να πάρετε πάλι το λόγο.
Ο κ. Νάκος έχει το λόγο.
ΑΘΑΝΑΣΙΟΣ ΝΑΚΟΣ: Δεν υπάρχει αμφιβολία, κύριε Πρόεδρε, ότι θα έπρεπε να έχουν γίνει εκλογές και από τότε μέχρι τον Ιανουάριο θα είχαν περάσει μήνες, θα μπορούσαν να δικαιολογηθούν αυτές οι εκλογές. Βέβαια εκλογές στη ΔΕΗ σημαίνει τρίμηνη διαδικασία, ταλαιπωρία και όλα αυτά. Αν δεν ληφθεί υπόψη ότι υπάρχουν και εκλογές για τον Οργανισμό Ασφάλισης Προσωπικού, δεν μπορεί μία επιχείρηση να μπει σε αυτήν τη διαδικασία των εκλογών, διότι δεν είναι εκλογές σε ένα κοινό σωματείο όπως είναι, αλλά οι εκλογές στη ΔΕΗ έχουν και άλλες διαστάσεις. 
Κατά συνέπεια εγώ είμαι υπέρ της τροπολογίας και φοβούμαι ότι αν δεν γίνουν οι διαδικασίες έγκαιρα, ούτε αυτή η προθεσμία θα φθάσει, ούτως ώστε τον Ιανουάριο να είναι η διαδικασία έτοιμη και να έχουν εκλεγεί τα νέα μέλη του ΔΣ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, όταν τη δεκαετία του 1980 κουβεντιάζαμε για τη συμμετοχή των εργαζομένων και επιχειρούσαμε να εισάγουμε το θεσμό της αιρετής εκπροσώπησης των εργαζομένων, έγινε πολύ συζήτηση για το κατά πόσο οι εκπρόσωποι θα έπρεπε να είναι ανακλητοί. Δηλαδή να είναι αιρετοί αλλά και να μπορούν να ανακληθούν ανά πάσα στιγμή.
Παρά τις προσπάθειες που καταβλήθηκαν τότε όταν καθιερώθηκε ο θεσμός των εργαζομένων, δεν παρασχέθηκε η δυνατότητα της ανάκλησης. Με βάση τα προεδρικά διατάγματα 57, 58 κλπ. που καθιερώθηκε η συμμετοχή των εργαζομένων στη ΔΕΗ, στον ΟΤΕ, στον ΟΣΕ κλπ., προβλέπονταν η εκλογή διά καθολικής ψηφοφορίας, αλλά δεν προβλέπονταν διαδικασία ανάκλησης. Πράγματι τότε οι εκπρόσωποι ήταν τρεις και ήταν στη λογική ότι θα πρέπει να εκφράζονται πλουραλιστικά οι κύριες απόψεις που υπήρχαν στο εργατικό κίνημα. Γι? αυτό κιόλας είχε επιλεγεί ο αριθμός των τριών εκπροσώπων.
Όταν τροποποιήθηκε βέβαια το προεδρικό διάταγμα 57 του 1985 και προσαρμόστηκε η ΔΕΗ στο νόμο των ανωνύμων εταιρειών με το προεδρικό διάταγμα 333 του 2000, η εργατική εκπροσώπηση μειώθηκε σε δύο μέλη του Δ.Σ.. Επίσης με το ν. 2773 πράγματι καθιερώθηκε για πρώτη φορά χρόνος θητείας των αιρετών εκπροσώπων, και απαγορεύθηκε σ΄ έναν αιρετό εκπρόσωπο να εκλεγεί και να συμμετέχει και δεύτερη φορά στο Διοικητικό Συμβούλιο της ΔΕΗ.
Πιστεύω ότι καλύτερα είναι, αντί να παίρνουμε αποφάσεις με νόμους, αντί δηλαδή να απαγορεύουμε σε κάποιον εργαζόμενο να εκλεγεί δεύτερη φορά για να αποφύγουμε άλλα πράγματα που υπαινίχθη ο κ. Σαλαγκούδης, καλό θα ήταν να θεσπίσουμε δυνατότητα ανάκλησης. Δηλαδή αν εκτιμάει ένα Σώμα π.χ. το συνέδριο της ομοσπονδίας ότι πρέπει να ανακληθεί κάποιος εκπρόσωπος, να μπορεί να τον ανακαλέσει. Πιστεύω ότι με τις διαρκείς νομοθετικές παρεμβάσεις εκφυλίζεται και αυτή καθαυτή η ουσία της εργατικής εκπροσώπησης.
Δεν θέλω να αναφερθώ σε άλλα θέματα, τα οποία πολλές φορές δημιουργούνται. Δεν θα ήθελα να επεκταθώ. Θα ήθελα να μείνω μόνο σε αυτήν καθαυτή την τροπολογία. Πιστεύω ότι χρέος των εργαζόμενων και των συνδικάτων τους ήταν να έχουν πραγματοποιήσει εκλογές. Οι εκλογές, κύριε Υπουργέ, επιβεβαιώνουν την αυτονομία των εργατικών εκπροσώπων. Οι εργατικοί εκπρόσωποι έχουν μία αυτονομία, εκφράζουν τη βούληση των εργαζόμενων, έχουν συγκεκριμένη εντολή από τους εργαζόμενους να υπερασπιστούν τα συμφέροντά των εργαζόμενων και τα συμφέροντα -σε τελευταία ανάλυση- της επιχείρησης.
Πιστεύω ότι η τροπολογία έρχεται να καλύψει μια εκ των πραγμάτων αδυναμία. Δεν έγιναν εκλογές, τι να κάνουμε; Πρέπει κάποια στιγμή οι εκλογές να γίνουν. Αλλά θα πρέπει να γίνουν πάλι σε συγκεκριμένο χρονικό ορίζοντα, αν και πιστεύω ότι καλό θα ήταν και με δική σας πρωτοβουλία να είχαν αποφευχθεί αυτές οι αδυναμίες που δημιούργησαν τετελεσμένα γεγονότα στο χώρο των εργαζόμενων της ΔΕΗ. Όχι μόνο αυτό. Δημιούργησαν και μία κακή εικόνα, όσον αφορά το θεσμό της εργατικής εκπροσώπησης.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Μαντέλης.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, βρίσκω την ευκαιρία μέσα από το Βήμα της Βουλής να απευθυνθώ περισσότερο προς τους εργαζόμενους και λιγότερο προς την Κυβέρνηση.
Όπως ξέρετε, έχω θητεύσει στους θεσμούς των κοινωνικοποιημένων επιχειρήσεων, οι οποίες συκοφαντήθηκαν σε κάποιο χρονικό διάστημα, όμως ήταν πάρα πολύ χρήσιμοι θεσμοί. Μεταξύ των ρυθμίσεων που υπήρχαν σε αυτούς τους θεσμούς υπήρχε μία ρύθμιση, η οποία προέβλεπε ότι οι συμμετέχοντες εκπρόσωποι των εργαζομένων στα όργανα της εταιρείας, όποια ήταν αυτά τα όργανα που προβλέπονταν, δεν παίρνουν άλλη αμοιβή εκτός από αυτήν που έπαιρναν ως εργαζόμενοι, το μισθό τους. Αυτό σήμερα δεν υπάρχει.
Εδώ θέλω να ευαισθητοποιήσω όλους, ιδιαίτερα τους εργαζόμενους με το να τονίσω, να εμφανίσω τη συμπεριφορά του Προέδρου της Γενικής Συνομοσπονδίας Εργατών Ελλάδας, του κ. Χρήστου Πολυζωγόπουλου, ο οποίος, όντας μέλος του Διοικητικού Συμβουλίου του ΟΤΕ, παραιτήθηκε της αμοιβής του μέλους του Διοικητικού Συμβουλίου του ΟΤΕ. Στη συνέχεια παραιτήθηκε και από μέλος του Διοικητικού Συμβουλίου του ΟΤΕ. 
Δεν θέλω να κάνω άλλες άμεσες αναφορές, αλλά θέλω να το υπενθυμίσω. Και επειδή πρέπει να επικροτούμε τέτοιες συμπεριφορές και το λέω, γιατί έχει έμμεση σχέση με αυτό που συζητάμε τώρα, θέλω να επικροτήσω ?δεν θυμάμαι ακριβώς το όνομα, αλλά γνωρίζω ότι υπάρχει- και μία συνδικαλίστρια της ΔΕΗ, η οποία έκανε το ίδιο πράγμα. Θέλω και αυτή να τη συγχαρώ και έμμεσα να υπαινιχθώ ό,τι υπαινίσσομαι για την τροπολογία.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Ευχαριστώ.
Ήταν πολύ ενδιαφέρουσες οι παρατηρήσεις και ιδιαίτερα του κ. Μαντέλη. Έχω κάποια συγκεκριμένη τοποθέτηση για το νομοσχέδιο αυτό. 
Κύριε Πρόεδρε, όταν ιδρύθηκε το ΠΑΣΟΚ, μίλησε για ανεξαρτησία και αυτονομία του συνδικαλιστικού κινήματος. Είπε ακόμη ότι αρχή του ΠΑΣΟΚ είναι ο πολίτης να συμμετέχει σε αποφάσεις που τον αφορούν. Οι αρχές αυτές ήταν η βάση πάνω στην οποία εξελίχθη και ήταν η βάση πάνω στην οποία εκφράστηκε η αλλαγή και πήραμε την εξουσία το 1981. Δεν μένει τίποτα πια από εκείνο το ΠΑΣΟΚ; Πέθανε εκείνο το ΠΑΣΟΚ; 
Ερωτώ: Αυτή είναι εντολή τίνος; Της Βουλής; Οι εκλεγέντες είναι εντολοδόχοι της Βουλής ή των εργαζομένων; Κατά ποία λογική και από ποία συνταγματική διάταξη παρεμβαίνει η Βουλή στο συνδικαλιστικό κίνημα; Και η αρχή της συμμετοχής σε αποφάσεις, που μας αφορούν;
Είπε και κάτι για αμοιβές ο κ. Μαντέλης. Εγώ δεν γνωρίζω αν είναι αυτό που λέει ο κ. Μαντέλης ή αν είναι ευτελιστική η δουλειά του διοικητικού συμβουλίου, δεν έχει απασχόληση και άρα δεν χρειάζεται αμοιβή. Αλλιώς δεν μπορώ να δικαιολογήσω γιατί να μην πάρει αμοιβή κάποιος. 
Γιατί στεναχωριέμαι; Γιατί πάλι για να περάσει τα δικά του η αυτού εξοχότης, ο εντιμότατος κύριος καθηγητής του Εμπορικού Δικαίου, που ποτέ δεν δίδαξε και πήρε σύνταξη, χρησιμοποιεί πάλι τον κ. Τσοχατζόπουλο. Γιατί; Γιατί είναι συμπαθής στο ΠΑΣΟΚ, γιατί είναι συμπαθής στους εργαζομένους, γιατί έχει κοινοβουλευτικό ήθος, γιατί έχει εν πάση περιπτώσει μια παρουσία. Και προσπαθεί ο κ. Τσοχατζόπουλος τώρα να συμβιβάσει τα ασυμβίβαστα. 
Αυτό το αίτημα να καθορίσει η Βουλή το χρόνο, να μπει η Βουλή στην εκπροσώπηση, στις αρχές αυτές, για κάποιους ανθρώπους που έχουν ζήσει το ΠΑΣΟΚ και έχουν αγωνιστεί, γι? αυτό είναι έξω πέρα για πέρα αντιφατικό και αντισυνταγματικό και οτιδήποτε άλλο θέλετε και αντικοινωνικό.
Αφού μίλησε όμως για αμοιβές ο κ. Μαντέλης να πω ότι χθες ο κ. Μάνος έκανε μία παρατήρηση, επανέλαβε τη ρήση του Ανδρέα Παπανδρέου. Δεν μίλησε για τις μηνιαίες αμοιβές, μίλησε για το συνολικό εισόδημα, για την ετήσια αμοιβή. Και ο κ. Πιπεργιάς το βεβαίωσε εμμέσως πλην σαφώς. Ο κ. Μάνος υπολογίζει και τις εξαιρέσιμες και τις αργίες και τις υπερωρίες. Οι αμοιβές κατά μέσο όρο, κατά κεφαλήν της ΔΕΗ είναι όπως τις είπε ο κ. Μάνος σε ετήσια βάση. Και αυτό ενδιαφέρει. 
Αγαπητέ κύριε Τσοχατζόπουλε, φίλτατε ?κη, μου επιτρέπει η ως τώρα γνωριμία μας, η συμπεριφορά μας και η εκτίμηση με την οποία σας περιβάλλω να σας κάνω έκκληση να μη γίνεται εσείς ο αγωγός μιας τέτοιας παραβίασης αρχών του ΠΑΣΟΚ, για το οποίο εν πάση περιπτώσει ο ίδιος ο Πρωθυπουργός έχει πει ότι είστε από εκείνους οι οποίοι προσέφεραν και είστε από εκείνους που είχατε όταν μπήκατε στο ΠΑΣΟΚ μια συγκεκριμένη παρουσία και σε ξένη χώρα μάλιστα, λίαν ? Ας μη βάλω το επίθετο, είναι αυτονόητο. 
Ευχαριστώ πολύ. 
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, είμαι και εγώ εγγεγραμμένος να μιλήσω.
ΠΡΟΕΔΡΕΥΩΝ (Κωνσταντίνος Γείτονας): Θα μιλήσετε όλοι όσοι επιθυμείται. Η συζήτηση θα διευκολύνουμε να διευρυνθεί. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κύριε Πρόεδρε, θα ακούσω όλους τους συναδέλφους και μετά θα μιλήσω.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Καραμπίνα, έχετε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Επειδή λέγονται πολλές ανακρίβειες και δημιουργούνται εντυπώσεις, θα κάνω μία παρένθεση σχετικά με τις αμοιβές του προσωπικού της ΔΕΗ. 
Δεν είναι έτσι τα πράγματα όπως λέγονται εδώ, αγαπητέ κύριε Κεδίκογλου, δεν είναι όπως τα είπε ο κ. Μάνος. Ο κ. Μάνος φυσικά μπορεί να θυμάται την περίοδο που ήταν κυβέρνηση η Νέα Δημοκρατία και πράγματι τότε υπήρχαν αμοιβές στο προσωπικό της ΔΕΗ και κάποιες συλλογικές συμβάσεις της τάξεως του 30%, του 35% και ο φίλος και συνάδελφος κ. Πιπεργιάς δεν τις υπέγραφε γιατί ήταν λίγα τα λεφτά. Τότε βγαίναμε στο δρόμο, είχαμε απεργίες κλπ. 
Σήμερα φυσικά δεν είναι οι εποχές εκείνες. Τα λεφτά που παίρνει το προσωπικό της ΔΕΗ είναι πολύ λίγα και μπορώ να σας πω ότι είναι και λιγότερα από τον υπόλοιπο δημόσιο τομέα. Πάει εκείνη η φήμη. Σήμερα η ακρίβεια, η φτώχεια, το μέσο κατώτερο προσωπικό της ΔΕΗ δεν μπορεί να ανταπεξέλθει στις ανάγκες του με διακόσιες, διακόσιες είκοσι χιλιάδες δραχμές το μήνα και να έχει δέκα και δώδεκα χρόνια υπηρεσία! Σήμερα είμαστε στην εποχή του 1% συλλογικής σύμβασης και είμαστε ικανοποιημένοι.
Κύριε Πρόεδρε, δεν μπορεί το Γενικό Λογιστήριο του Κράτους, μια δημόσια υπηρεσία η οποία έχει μία φήμη ότι τηρεί τον έλεγχο, τη νομιμότητα, να έρχεται εδώ με τέτοια λάθη. Αυτό είναι σοβαρό και δεν μπορεί να περάσει απαρατήρητο. Το επισημάναμε εμείς και διορθώθηκε. 
Όσον αφορά την ουσία της τροπολογίας. Κύριε Υπουργέ, ειλικρινά μπορεί η πρόταση, το τετελεσμένο γεγονός να δικαιολογεί την όλη κατάσταση, αλλά δεν είσαστε καθόλου πειστικός. Θα έπρεπε η Κυβέρνησή σας όλη αυτή την παρατυπία, την παρανομία, την καθυστέρηση που έχει γίνει μέχρι σήμερα, να την έχει λύσει. Είναι γνωστό πότε λήγει η θητεία των μελών του διοικητικού συμβουλίου. Θα έπρεπε να έχουν γίνει εκλογές, να υπάρχει η νομιμότητα. Βλέπουμε όμως να μη γίνεται. Καλά ρώτησε ο κ. Σαλαγκούδης μήπως τα πολλά χρόνια που έχετε στην εξουσία, έχουν δημιουργήσει στο όλο σύστημα την αντίληψη «όπου μπορούμε να αποφεύγουμε τις εκλογές, ας μην γίνονται». Αυτές οι αντιλήψεις καθεστωτικού χαρακτήρα που επισημαίνονται κάθε φορά, μήπως σας έχουν επηρεάσει;
Εν πάση περιπτώσει, επειδή μας προκαλέσατε, θα σας δώσω μία άλλη απάντηση κύριε Υπουργέ, για τον εκλογικό νόμο, μια και μιλάμε για εκλογές. Αλήθεια, ο κύριος Πρωθυπουργός ανακάλυψε, την ώρα που ξέρετε ότι θα χάσετε, τη νομιμότητα, τη διαφάνεια του πολιτικού συστήματος, την αναλογικότητα και όλα τα συναφή για να εκσυγχρονιστεί το δημοκρατικό μας πολίτευμα; Αυτό θα το κάνουμε εμείς, αφού προηγούμενα χάσετε εσείς τις εκλογές με το νόμο που κυβερνούσατε οκτώ χρόνια και ήταν νόμος με τον οποίο λειτούργησε η δημοκρατία και δόξα τω Θεώ πήγαμε καλά. Αν ήταν διαφορετικά, θα πρέπει να παραδεχθείτε ότι το σύστημα που λειτουργούσε μέχρι σήμερα, δεν ήταν δημοκρατικό και ότι ήσαστε μία αντιδημοκρατική Κυβέρνηση.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ τελειώστε και μιλήστε επί της τροπολογίας. Το Προεδρείο είπε να διευκολύνει την ευρεία συζήτηση επί της τροπολογίας, αλλά μην ομιλούμε επί παντός επιστητού. Αυτό το λέω για όλους. Μία τροπολογία έχουμε, μπροστά μας για παράταση θητείας μελών διοικητικού συμβουλίου. Μην επεκτεινόμαστε. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Επειδή οι αντιλήψεις δεν ξεριζώνονται σε λίγο διάστημα, θα έλεγα να αρχίσει η διαδικασία και όταν θα τελειώσει η θητεία, φυσικά θα γίνει και η αλλαγή των προσώπων. Να αρχίσει όμως η διαδικασία συντόμως, γιατί απαιτείται και ένας χρόνος δύο-τριών μηνών. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όπως είπε ο κ. Καραμπίνας, βεβαίως πήγαμε όλα αυτά τα χρόνια πολύ καλά, γιατί κυβέρνηση ήταν οι κυβερνήσεις του ΠΑΣΟΚ, οι οποίες διασφάλισαν την αξιοποίηση του θεσμικού πλαισίου, και έφθασε η χώρα εδώ που είναι σήμερα. Όμως αυτά δεν μας απαλλάσσουν της υποχρέωσης να προτείνουμε ένα πλαίσιο δημοκρατικό, εκλογικό που θα ισχύσει για το μέλλον. Αυτή η πρόταση που κάνουμε, δεν έχει σκοπό να χρησιμοποιηθεί τώρα, αλλά όπως ξέρετε, βάσει Συντάγματος, θα ισχύσει στη μεθεπόμενη εκλογή και δεν βλέπω λόγο ανησυχίας σας. Και πρέπει ν? αντιλαμβάνεσθε γιατί γίνεται η πρόταση, γιατί έχουμε υποχρέωση για τη δεκαετία που έρχεται, να υπάρχει ένα καθαρό, δημοκρατικό σύστημα στο οποίο να αισθάνεται ο κάθε πολίτης ότι εκφράζεται πιο δίκαια, πιο αντιπροσωπευτικά η ψήφος του.
Για να επανέλθω στη συγκεκριμένη εκλογική διαδικασία και να πω ότι έχουμε βαθύτατο σεβασμό στις εκλογικές διαδικασίες ιδιαίτερα στο κοινωνικό κίνημα αγαπητέ συνάδελφε κ. Κεδίκογλου, γιατί συνέβαλαν ακριβώς να κατοχυρωθούν οι δημοκρατικές διαδικασίες και η ελευθερία στο συνδικαλιστικό κίνημα, κάτι το οποίο νομίζω είναι κατάκτηση της δεκαετίας του 1980 για το κοινωνικό κίνημα και το οποίο νομίζω ότι και μέχρι σήμερα, οι πάντες δεν μπορούν παρά να το εκτιμούν ιδιαίτερα, αν και έχει γίνει αυτονόητο ότι εδώ υπάρχουν άψογες και διαφανείς διαδικασίες που εγγυώνται τα πάντα.
Μόνο με διάλογο ήταν δυνατόν να γίνει μια ρύθμιση σαν αυτή που προτείνω. Δεν έχει σκοπό ούτε να υπονομεύσει ούτε να υποκαταστήσει την υποχρέωση εφαρμογής της δημοκρατικής διαδικασίας εκλογής αιρετών εκπροσώπων των εργαζομένων. Έχει μόνο έναν ορθολογιστικό χαρακτήρα στην επιλογή της. Αναφερθήκατε στο χρόνο που χρειάζονται είκοσι επτά χιλιάδες εργαζόμενοι, για να πραγματοποιήσουν μια εκλογική διαδικασία σε όλη την Ελλάδα. Και δεν είναι μόνο το θέμα του κόστους. Τον Ιανουάριο λήγει η θητεία του διοικητικού συμβουλίου. Οπότε έτσι και αλλιώς θα εκλέξουμε εκ νέου εκπροσώπους. Γι΄ αυτό είπαμε να αποφύγουμε αυτήν τη διπλή εκλογή και να πάμε σε μια ενιαία ρύθμιση. 
Αυτή η ρύθμιση δεν γίνεται αποκλειστικά για να επιλυθεί κάποιο πρόβλημα, επειδή δεν προλάβαμε. Η τροπολογία αυτή έχει κατατεθεί εδώ και δυόμισι μήνες εγκαίρως. Απλώς δεν μπορέσαμε να τη συζητήσουμε. Τώρα ερχόμαστε να ρυθμίσουμε σε μόνιμη βάση το θέμα, ώστε η ίδια θητεία εκλογής εκπροσώπων για το διοικητικό συμβούλιο από τους εργαζόμενους και η συγκρότηση του διοικητικού συμβουλίου να είναι εφικτές, ως σταθερή διάσταση μελλοντικά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κατ΄ αρχήν, κύριε Πρόεδρε, αυτήν την Κυβέρνηση δεν την εμπιστευόμαστε. Γιατί δεν δέχεσθε τουλάχιστον, για να πιστέψουμε ότι η εισηγητική έκθεση λέει την αλήθεια και όχι η έκθεση του Γενικού Λογιστηρίου του Κράτους, να προσθέσετε στην τροπολογία, στο τέλος, «τον Ιανουάριο του 2004»; 
Δεύτερον, η πολιτική εντιμότητα της Κυβέρνησης κρίνεται ιδιαίτερα αυτό το χρονικό διάστημα, γιατί στις παραμονές των εκλογών φέρνετε την τροποποίηση του εκλογικού νόμου, ενώ άλλα λέγατε στις παραμονές των προηγούμενων εκλογών, όταν ο υφιστάμενος νόμος σας συνέφερε. Το θέμα είναι ότι στη συγκεκριμένη τροπολογία υπάρχει πάλι δόλος και συμπαιγνία. Δεν δέχομαι ότι είναι δυνατόν η Βουλή να στερήσει από τις περίπου τριάντα χιλιάδες εργαζόμενους το αναφαίρετο δημοκρατικό τους δικαίωμα να εκλέξουν τους εκπροσώπους τους. Και μάλιστα αυτό γίνεται με μία δόλια κίνηση, διότι τώρα ξαφνικά λένε ότι η παράταση θα είναι μέχρι τον Ιανουάριο του 2004. Όμως οι εκλογές θα έπρεπε να γίνουν. Και δεν είναι απαραίτητο να γίνουν μαζί με την εκλογή του υπόλοιπου διοικητικού συμβουλίου, διότι άλλο πράγμα είναι οι εκλογές των εργαζομένων και άλλο είναι οι εκλογές του υπόλοιπου διοικητικού συμβουλίου. Στη μία περίπτωση ψηφίζουν οι μέτοχοι και στην άλλη ψηφίζουν οι εργαζόμενοι, οι οποίοι θέλουν την υγιή εκπροσώπησή τους.
Ο κ. Μαντέλης υπαινίχθη κάτι που το καταγγέλλουν σύλλογοι και σωματεία. Για παράδειγμα, ο Σύλλογος Επιστημόνων μιλάει για αναδρομικά 27.351 ευρώ που πήραν αναδρομικά για τη συμμετοχή τους σε διοικητικά συμβούλια. Κάποιο μέλος δεν δέχθηκε να τα πάρει. Βλέπουμε ότι είναι εκ του πονηρού και ότι υπάρχει συμπαιγνία της διοίκησης και Κυβέρνησης για την παράταση αυτής της θητείας. Αν δε παρακολουθήσουμε τα τελευταία συμβούλια, θα δούμε ότι ακόμη και μεγάλες αποφάσεις είναι ομόφωνες. Γι΄ αυτό, επειδή υπάρχει αυτή η αγαστή συνεργασία, θέλετε να δώσετε αυτήν την παράταση. Ακόμη δεν σας εμπιστευόμαστε, αφού δεν βάζετε στην τροπολογία τον Ιανουάριο ότι θα διαρκέσει μέχρι τον Ιανουάριο. Είναι θέμα αρχής και γι΄ αυτό δεν μπορούμε να ψηφίσουμε αυτήν την τροπολογία. Τη θεωρούμε αντιδημοκρατική, απαράδεκτη και με δόλια σκοπιμότητα.
ΠΡΟΕΔΡΕΥΩΝ (Κωνσταντίνος Γείτονας): Για δευτερολογία έχουν ζητήσει οι κύριοι Σκοπελίτης, Πιπεργιάς, Κεδίκογλου και η κ. Ξηροτύρη. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΨΑΡΟΥΔΑ ΜΠΕΝΑΚΗ )
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Το λόγο έχει ο κ. Σκοπελίτης.
ΣΤΑΥΡΟΣ ΣΚΟΠΕΛΙΤΗΣ: Κυρία Πρόεδρε, εμείς είπαμε ότι αυτά τα προβλήματα πως δεν είναι σωστό να λύνονται με νομοθετικές προσθήκες. Μπορούσε να είχε αντιμετωπιστεί και λυθεί το ζήτημα. Υπάρχει συγκεκριμένο χρονικό περιθώριο που όμως απολογούνται. Δεν μπορούμε εμείς να παραβιάζουμε τη βούληση των εργαζομένων γιατί εκφράστηκε με την ψήφο τους. Έγινε συζήτηση για μια ολιγόμηνη παράταση όμως αυτό πρέπει να αναγραφεί μέσα στο άρθρο. Όχι γενικά με τη λήξη της θητείας του διοικητικού συμβουλίου γιατί μπορούμε να έρθουμε εδώ να κάνουμε μια άλλη προσθήκη και να πάμε το Μάιο αντί τον Ιανουάριο που λήγει η θητεία του διοικητικού συμβουλίου. Να γραφτεί συγκεκριμένα, λοιπόν, ότι οι εκλογές θα γίνουν το Γενάρη του 2004. 
Όσον αφορά το θέμα του αριθμού των αντιπροσώπων. Δεν είναι καθόλου δύσκολο γιατί εδώ παίρνουμε άλλες αποφάσεις που είναι πολύ πιο δύσκολες και τελικά τη βούληση των εργαζομένων τη γράφουμε στα παλαιότερα των υποδημάτων μας, όσον αφορά τους αντιπροσώπους. Να πούμε σαφώς ότι οι αντιπρόσωποι γίνονται από δύο, τρεις. Βούληση να υπάρχει και τίποτε άλλο. Πάντως εμείς θα καταψηφίσουμε τη συγκεκριμένη τροπολογία. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μια πολύ σύντομη εισαγωγή για το γενικότερο και πολύ χρήσιμο θέμα που συζητήθηκε για την πρόταση για τον εκλογικό νόμο κλπ.. Εγώ αισθάνομαι όπως λέει η λαϊκή παροιμία στο σπίτι του κρεμασμένου δεν μιλάνε για σκοινί. Και ο κρεμασμένος είναι τα κόμματα της Αριστεράς που περιμένουν το ουσιαστικά αναλογικότερο σύστημα και όχι αυτό το διάλογο, που άκουσα σήμερα από τις δύο μεγάλες παρατάξεις. Δυστυχώς οι ουσιαστικές αλλαγές που κάποιοι περιμένουν δεν πρόκειται να γίνουν ούτε επί διακυβέρνησης ΠΑΣΟΚ, αλλά απ? ό,τι είναι σίγουρο ότι ούτε και επί Νέας Δημοκρατίας αν κερδίσει τις εκλογές.
Όσον αφορά την τροπολογία, είναι γεγονός όλοι το είπαμε εδώ ότι έπρεπε να γίνουν οι εκλογές τότε που έληξε η θητεία των μελών του διοικητικού συμβουλίου. Εν πάση περιπτώσει επιμένω και εγώ, κύριε Υπουργέ, να το βάλετε στο άρθρο στο τέλος παρατείνεται μέχρι τη λήξη της θητείας του πρώτου αυτού εκλεγμένου Διοικητικού Συμβουλίου της ΔΕΗ μέχρι τον Ιανουάριο του 2004. έτσι να ψηφίσουμε την τροπολογία αναγκαστικά, αφού πράγματι για μια μικρή παράταση της θητείας δεν μπορούμε να αναστατώσουμε τη ΔΕΗ και με έξοδα, αλλά και με κάποιες διαδικασίες που όντως θα στοιχίσουν και θα κάνουν καθυστερήσεις στη λειτουργία του όλου συστήματος. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κυρία Πρόεδρε, νομίζω ότι από το άρθρο 10 του Προεδρικού Διατάγματος 333 είναι ολοκάθαρο ότι η θητεία του Διοικητικού Συμβουλίου της ΔΕΗ είναι τριετής. Κατά συνέπεια λήγει η θητεία το Γενάρη του 2004 και δεν υπάρχει λόγος να σκιαμαχούμε περί αυτού.
Δηλαδή είναι προφανές ότι η αναφορά που γίνεται στην έκθεση του Γενικού Λογιστηρίου του Κράτους είναι λανθασμένη. Η αναφορά θα έπρεπε να είναι μέχρι τον Ιανουάριο του 2004. 
Επίσης, θα ήθελα να σημειώσω ότι δεν υπάρχει και λόγος για την εύρυθμη λειτουργία της ΔΕΗ, διότι το ίδιο άρθρο 10 του Προεδρικού Διατάγματος 333 στην παράγραφο 3 λέει τα εξής: «Η μη εκλογή ή μη έγκαιρη συμπλήρωση, από οποιαδήποτε αιτία, εκπροσώπων των εργαζομένων ή εκπροσώπου της ΟΚΕ μέσα σε προθεσμία δύο μηνών από την ειδοποίηση των φορέων δεν παρακωλύει τη συγκρότηση και λειτουργία του διοικητικού συμβουλίου της επιχείρησης». Ουσιαστικά, δηλαδή, δεν υπάρχει και ζήτημα στη λειτουργία του διοικητικού συμβουλίου της επιχείρησης. 
Πιστεύω ότι με αυτή την πρόταση η Κυβέρνηση ουσιαστικά έρχεται να καλύψει μία παρατυπία και μία αθέτηση υποχρέωσης που έκανε το συνδικαλιστικό κίνημα και πιστεύω ότι επί της αρχής και παρά το γεγονός ότι έχουν δημιουργηθεί κάποια δεδομένα, δεν είναι σωστή. Οι εκπρόσωποι των εργαζομένων και ειδικότερα το συνδικαλιστικό κίνημα, πρέπει να έχει συνέπεια στις υποχρεώσεις που απορρέουν από τους νόμους. Από αυτή την άποψη πιστεύω ότι αυτή η διάταξη είναι «στυφή», είναι αρκετά «βαριά» για να τη «χωνέψει» ένας πρώην εργαζόμενος της ΔΕΗ. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Το λόγο έχει ο κ. Κεδίκογλου. 
ΒΑΣΙΛΗΣ ΚΕΔΙΚΟΓΛΟΥ: Ευχαριστώ πάρα πολύ, κυρία Πρόεδρε. 
Κατ? αρχήν, θα ήθελα να πω ότι ευχαριστώ και τον κύριο Υπουργό για την τιμή που μου έκανε να αναφερθεί προσωπικά σε μένα και να μου απαντήσει. 
Πριν προχωρήσω στο θέμα, θα ήθελα να πω στον κ. Καραμπίνα, ο οποίος θέλησε να διαψεύσει όσα είπε ο κ. Μάνος προχθές -αλλά ειρήσθω εν παρόδω-πως σήμερα η «ΚΑΘΗΜΕΡΙΝΗ» αναφέρει ότι στα «ΕΛΠΕ» οι ετήσιες αμοιβές των εργαζομένων κατά μέσο όρο είναι υπερδιπλάσιες αυτών του συγκροτήματος της ΠΕΤΡΟΛΑ. Ας μην αναφερθώ σε ονόματα. 
Ο κ. Καραμπίνας, λοιπόν, μπορεί με μία αίτηση κατάθεσης εγγράφων να ζητήσει όλες τις αμοιβές και τους μέσους όρους της ΔΕΗ και του δημόσιου τομέα. Μάλιστα, θα τον παρακαλούσα πολύ να το κάνει και να μας τα μοιράσει για να έχουμε και πλήρη διαφώτιση. 
ΔΗΜΗΤΡΙΟΣ ΠΙΠΕΡΓΙΑΣ: Θα μπορούσες όμως και εσύ να τα πάρεις, Βασίλη! 
ΒΑΣΙΛΗΣ ΚΕΔΙΚΟΓΛΟΥ: Φυσικά, μπορώ να τα πάρω και εγώ, αλλά εγώ δεν υποστήριξα τη συγκεκριμένη άποψη ότι ο κ. Μάνος έχει δίκιο ή άδικο. Σας είπα τι είπε ο κ. Μάνος. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Σας παρακαλώ, κύριε Πιπεργιά, μη διακόπτετε. 
ΒΑΣΙΛΗΣ ΚΕΔΙΚΟΓΛΟΥ: Εσείς δε, κύριε Πιπεργιά, εμμέσως πλην σαφώς, βεβαιώσατε όσα είπε ο κ. Μάνος και ίσως είναι και προς τιμήν σας. 
Επίσης, θα ήθελα να πω ότι χαίρομαι για όσα είπε ο κ. Τσοχατζόπουλος, αλλά είμαι υποχρεωμένος να κάνω αναφορά και στο πρόσωπό του. 
Φίλτατε και τέως σύντροφε, κύριε Τσοχατζόπουλε, είτε σας αρέσει είτε δεν σας αρέσει, είστε πρόσωπο αναφοράς. Είτε σας αρέσει είτε δεν σας αρέσει είτε θέλετε είτε δεν θέλετε, είστε ένας από τους «μέντορες» του ΠΑΣΟΚ. Εάν η Πηνελόπη κέρδισε το παιχνίδι, δεν το κέρδισε από δική της πρωτοβουλία ή από δική της μόνον διάθεση. Το κέρδισε, επειδή είχε τον Μέντορα. Και εγώ προσωπικά δεν έχω τίποτε με το ΠΑΣΟΚ ούτε αποκήρυξα κάποια από τις ιδέες μου. Απεναντίας με σθένος και συγκεκριμένες θέσεις υπερασπίζω εκείνα για τα οποία είχα αποχωρήσει και τα οποία δεν νομίζω ότι δεν μπορούν να εφαρμοστούν στην τρέχουσα περίοδο της οικονομίας της αγοράς. Έτσι, λοιπόν, δεν ωφελεί τη χώρα, την πατρίδα, να αναλώνεται ένας «μέντορας» του ΠΑΣΟΚ σε τέτοια ζητήματα. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Κύριε Κεδίκογλου, ο χρόνος σας τελείωσε και είστε στην παράταση. 
ΒΑΣΙΛΗΣ ΚΕΔΙΚΟΓΛΟΥ: Τελειώνω, κυρία Πρόεδρε. Μισό λεπτό μόνο για να τελειώσω τη φράση μου. 
Θέλετε να γίνει αυτό που λέτε εσείς, αγαπητέ κύριε Υπουργέ; Φέρτε μία διάταξη και πείτε το εξής: Μπορεί να γίνουν εκλογές -αφού πρόκειται για εκλογές ανεξάρτητες από τις άλλες- και να καλύψουν και την επόμενη περίοδο. Να είναι, δηλαδή, για τριάμισι και όχι για τρία χρόνια. 
Σε κάθε περίπτωση ?και τελειώνω, κυρία Πρόεδρε- δεν μπορεί μία κορυφαία δημοκρατική διαδικασία, οι εκλογές, να θεωρείται εμπόδιο για μία καλύτερη κοινωνική, οικονομική ή οποιαδήποτε άλλη εξέλιξη, όταν μάλιστα οι εκλογές -πανελλαδικές ή πολιτικές- απαιτούν τριάντα ημέρες. 
Ευχαριστώ, κυρία Πρόεδρε, και με συγχωρείτε που παραβίασα το χρόνο μου. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Κύριε Υπουργέ, θέλετε να προσθέσετε κάτι; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Όχι, κυρία Πρόεδρε. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Κηρύσσεται περαιωμένη η συζήτηση επί της τροπολογίας με γενικό αριθμό 1622 και ειδικό 122 και ερωτάται το Τμήμα: Γίνεται δεκτή ως έχει η τροπολογία; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΝΙΚΟΛΑΟΣ ΤΣΙΑΡΤΣΙΩΝΗΣ: Κατά πλειοψηφία. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Συνεπώς η τροπολογία με γενικό αριθμό 1622 και ειδικό 122 έγινε δεκτή ως έχει κατά πλειοψηφία και θα ενταχθεί στο νομοσχέδιο ως ίδιον άρθρο. 
Εισερχόμεθα τώρα στη συζήτηση της τροπολογίας με γενικό αριθμό 1623 και ειδικό 123: «Ρυθμίσεις για την εγκατάσταση δικτύων αερίων καυσίμων σε νέες οικοδομές και τη χρήση φυσικού αερίου.» 
Ο κ. Ανθόπουλος έχει το λόγο. 
ΙΩΑΝΝΗΣ ΑΝΘΟΠΟΥΛΟΣ: Κυρία Πρόεδρε, η φιλοσοφική στόχευση αυτής της ογκώδους και εκτενούς τροπολογίας είναι τριπλή: 
Ο πρώτος στόχος είναι η αύξηση της συμμετοχής του φυσικού αερίου στο ενεργειακό ισοζύγιο της χώρας. Ο δεύτερος στόχος είναι το φθηνότερο και καθαρότερο ενεργειακό υλικό και ο τρίτος στόχος είναι η προστασία του περιβάλλοντος και η συμμόρφωσή μας στο Πρωτόκολλο του Κιότο. 
Παρατηρούμε ότι ουσιαστικά πρόκειται για μια τροπολογία που διευρύνει, εκσυγχρονίζει και προσθέτει πολλές διατάξεις στο π.δ. 420/ 1987, που αφορά στην εγκατάσταση δικτύων αερίων καυσίμων σε νέες οικοδομές. Τα δύο-τρία πράγματα που είναι πραγματικά καινούρια σ? αυτήν την τροπολογία σε σχέση με το προεδρικό διάταγμα του 1987 είναι πρώτα απ? όλα η διεύρυνση του καταλόγου των χρηστών φυσικού αερίου. Έχουμε τους οικιακούς καταναλωτές, τον τριτογενή τομέα υπηρεσιών, τις βιομηχανίες και τις βιοτεχνίες, το δημόσιο ?όπως και πριν- αλλά τώρα και τον ευρύτερο δημόσιο τομέα. 
Επίσης, έχουμε επέκταση της χρήσης του φυσικού αερίου και σε άλλες αστικές περιοχές πέραν της Αττικής. Βλέπουμε ένα μεγάλο κατάλογο, στον οποίο θα επανέλθω, γιατί θέλω να κάνω και κάποιες ειδικές παρατηρήσεις. 
Καινοτομίες έχουμε στις διατάξεις αυτής της τροπολογίας και όσον αφορά την υποχρεωτική εγκατάσταση στις νέες οικοδομές του δικτύου χρήσης, τους τεχνικούς όρους και τις πολεοδομικές προβλέψεις. Έχουμε την προαιρετική εγκατάσταση δικτύου χρήσης φυσικού αερίου σε παλιές οικοδομές με ένα δημοκρατικό ?θα έλεγε κανείς- τρόπο, με πλειοψηφία των ιδιοκτητών της πολυκατοικίας κατά 50% συν μία ψήφο. Επίσης, στα πλαίσια αυτής της δημοκρατικής αντιμετώπισης του δικαιώματος των ιδιοκτητών μιας πολυκατοικίας, μπορούμε να κάνουμε και μια δική τους επιλογή, εφαρμόζοντας ένα αυτόνομο σύστημα θέρμανσης με χρήση φυσικού αερίου. 
Εγώ ψηφίζω αυτήν την τροπολογία, αλλά θα ήθελα να υποβάλω ένα αίτημα στον κύριο Υπουργό, βλέποντας ότι στην παράγραφο 2 του προτεινομένου άρθρου της τροπολογίας γίνεται μια συμπλήρωση-προσθήκη διαφόρων περιοχών που εντάσσονται στο δίκτυο διανομής φυσικού αερίου για χρήση. Μεταξύ αυτών είναι και ο Νομός Σερρών. 
Κατ? αρχήν, ευχαριστώ τον Υπουργό, που είναι και ο Νομός Σερρών. Θα ήθελα, όμως, να δει ότι κατά κάποιο τρόπο, συγκρινόμενος με τους άλλους νομούς, απ? όπου διέρχεται το σύστημα μεταφοράς φυσικού αερίου, έχει δύο μόνο δήμους ?κατ? ουσίαν ένα- το Δήμο Σερρών και το Δήμο Λευκώνα, ο οποίος είναι, βέβαια, ημιαστική περιοχή, αλλά φιλοξενεί τη «ΒΙΠΕ» Σερρών, τη βιομηχανική περιοχή Σερρών. Θα έπρεπε να προστεθούν τουλάχιστον δύο δήμοι, οι οποίοι βρίσκονται εγγύς του συστήματος μεταφοράς του φυσικού αερίου. Όπως έχω ενημερωθεί από τη «ΔΕΠΑ», έχουν ήδη γίνει μελέτες ολοκληρωμένες, που βρίσκονται στο όριο της εφαρμογής. 
Θα παρακαλούσα, λοιπόν, θερμά, κύριε Υπουργέ, και λόγω της πληθυσμιακής δυνατότητας του νομού και, λόγω των ενεργοβόρων αναγκών του νομού, με μια αυξημένη πραγματικά κατανάλωση ενέργειας από τις αγροτοβιομηχανίες που υπάρχουν, να προστεθούν τουλάχιστον δύο δήμοι αστικών περιοχών -του Σιδηροκάστρου και της Ηράκλειας- που έχουν αυτήν την εγγύτητα που επιτρέπει ?με βάση τις μελέτες που έχουν γίνει- τη σύνδεσή τους με το σύστημα μεταφοράς φυσικού αερίου. 
ΒΑΣΙΛΗΣ ΚΕΔΙΚΟΓΛΟΥ: Είναι γνωστόν ότι αγαπάτε τις Σέρρες. 
ΙΩΑΝΝΗΣ ΑΝΘΟΠΟΥΛΟΣ: Μα, Σερραίος είμαι. Ωστόσο, βλέπω ότι η Εύβοια έχει μια προνομιακή μεταχείριση, την οποία όμως δεν ζηλεύω.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Παρακαλώ, κύριε Ανθόπουλε, μην έχουμε κανένα εμφύλιο πόλεμο.
ΙΩΑΝΝΗΣ ΑΝΘΟΠΟΥΛΟΣ: Όχι, κυρία Πρόεδρε, ξέρετε πολύ καλά ότι σε αυτές τις περιπτώσεις παίζω το ρόλο του κυανοκράνου.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Το λόγο έχει ο κ. Τσιαρτσιώνης.
ΝΙΚΟΛΑΟΣ ΤΣΙΑΡΤΣΙΩΝΗΣ: Κυρία Πρόεδρε, δεν χωρά αμφιβολία ότι η τροπολογία αυτή είναι προς τη θετική κατεύθυνση σε ό,τι αφορά τη διάθεση του φυσικού αερίου και τη διάδοσή του στην οικιακή κατανάλωση και στην ευρύτερη αστική αντιμετώπιση όλων αυτών των δυσμενών σήμερα συνθηκών που επικρατούν είτε με τη θέρμανση είτε ακόμη-ακόμη, με την κίνηση των τροχοφόρων.
Βέβαια, ετούτη εδώ η τροπολογία αφορά στην επέκταση αυτών των δικτύων και σε ό,τι αφορά τις ρυθμίσεις στη γενικότητά τους είμαστε θετικοί. Δεν μπορούμε όμως να μην επισημάνουμε το γεγονός ότι από το π.δ. 420/87 έχουν περάσει δεκαπέντε χρόνια και είναι ακόμη και σήμερα ελάχιστη η πρόοδος των δικτύων αυτών σε ό,τι αφορά την κατασκευή τους στο αστικό περιβάλλον. Υπάρχουν ακόμη περιοχές στην Αθήνα και στον Πειραιά, οι οποίες, ενώ έχουν την εσωτερική τους εγκατάσταση, δεν έχουν φτάσει τα δίκτυα ακόμη στο κατώφλι τους.
Και βεβαίως, με αυτή την τροπολογία ζητάμε και υποχρεώνουμε στις νέες κατασκευές να εγκαθίσταται το δίκτυο του φυσικού αερίου με μια προοπτική, η οποία όμως δεν περιγράφεται. Θα έχουμε πάλι κάποιες δεκαπενταετίες, προκειμένου και σε αυτές τις πόλεις οι οποίες αναγράφονται στη σημερινή τροπολογία, να γίνουν πράξη τα δίκτυα και τελικώς το φυσικό αέριο να φτάσει στον καταναλωτή; Είναι μια ερώτηση η οποία δεν μπορεί να απαντηθεί τώρα, αλλά αν δούμε στο παρελθόν, το μόνο που διαπιστώνουμε είναι τεράστιες καθυστερήσεις.
Από τη μια μεριά λοιπόν υποχρεώνουμε κάποιους ανθρώπους να προβούν σήμερα σε κάποια έξοδα για να εγκαταστήσουν αυτόν τον εξοπλισμό του δικτύου, σε ό,τι αφορά την οικιακή διάσταση και από κει και πέρα δεν δεσμευόμαστε και δεν προβλέπουμε να συντομεύσουν αυτές οι διαδικασίες, ώστε το φυσικό αέριο να φτάσει στο κατώφλι της κάθε ιδιοκτησίας.
Γενικώς, ήθελα να κάνω αυτές τις παρατηρήσεις και να πω ότι είμαστε θετικοί σε αυτήν την τροπολογία, αλλά βεβαίως, οι διαδικασίες σύντμησης των χρονικών περιθωρίων της έλευσης του φυσικού αερίου δεν προβλέπεται και δεν προδιαγράφεται να γίνουν καλύτερες απ? ό,τι στο παρελθόν.
Ευχαριστώ.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Εμείς είμαστε υπέρ του να πάει το φυσικό αέριο για οικιακή χρήση και τη βιομηχανία και πολύ λιγότερο για την παραγωγή ηλεκτρικής ενέργειας. Συμφωνούμε όλοι μας προς αυτή την κατεύθυνση. Η σημερινή βέβαια κατάσταση είναι αντίθετη σε αυτό και αυτό είναι το αρνητικό. Το 85% περίπου πάει στην παραγωγή ηλεκτρικής ενέργειας, με αποτέλεσμα να γίνεται αυτό το πράγμα, να έχουμε ακριβή ηλεκτρική ενέργεια και να μην έχουμε εξοικονόμηση ηλεκτρικής ενέργειας, πράγμα που θα συνέβαινε αν είχαμε για οικιακή χρήση και για τη βιομηχανία το φυσικό αέριο.
Στα άλλα κράτη είναι γνωστό ότι πολύ μικρότερο ποσοστό πηγαίνει προς αυτή την κατεύθυνση. Στη Γερμανία είναι το 8%, στην Ιταλία είναι 13%. Πάντως, είναι πολύ χαμηλά τα ποσοστά του φυσικού αερίου που κατευθύνονται στη παραγωγή ηλεκτρικής ενέργειας.
Είναι σίγουρο ότι μέσα από την τροπολογία γίνεται μία προσπάθεια να στραφεί το φυσικό αέριο στην οικιακή χρήση. Με την έννοια αυτή, εμείς θα μπορούσαμε να συμφωνήσουμε με την τροπολογία. Και λέω «θα μπορούσαμε», αν όλη αυτή η δουλειά δεν γινόταν υπόθεση των «ΕΠΑ», οι οποίες είναι εταιρείες που το 49% του κεφαλαίου τους ανήκει στον ιδιωτικό τομέα και το 51% στη «ΔΕΠΑ». Η «ΔΕΠΑ» είναι σε μία πορεία ιδιωτικοποίησης, θα γίνουν καθαρά ιδιωτικές εταιρείες. Και εμείς έχοντας σαν θέση ότι η ενέργεια και το φυσικό αέριο δεν μπορούν να παραχωρηθούν στο ιδιωτικό κεφάλαιο, αλλά πρέπει να ανήκουν στο κράτος, αυτό μας οδηγεί στο να καταψηφίσουμε τη συγκεκριμένη τροπολογία. 
Θα θέλαμε να σημειώσουμε και ένα άλλο στοιχείο. Η παράδοση στις «ΕΠΑ» και η ιδιωτικοποίηση στην εκμετάλλευση του φυσικού αερίου, θα έχει επιπτώσεις στην ασφαλή χρήση. Οι εταιρείες αυτές είναι ελεγκτές και ελεγχόμενοι. Καταλαβαίνετε τι επιπτώσεις μπορεί να έχει αυτό το πράγμα σε αυτό το διττό ρόλο των εταιρειών αυτών. Η ασφάλεια και ο έλεγχός τους πρέπει να ανήκει στο δημόσιο, στο κράτος και να γίνεται πραγματικά αυτός ο έλεγχος για την ασφάλεια. 
Πέρα από αυτό, υπάρχουν αρκετά κενά στην τροπολογία, όπως εκείνο που αφορά το περιεχόμενο του κανονισμού εσωτερικής εγκατάστασης και εκείνο που έχει σχέση με την εκπαίδευση των καταναλωτών. 
Στην παράγραφο 14, που μιλά για παροχές και κίνητρα που προβλέπονται από το ν.1512/1985, δεν καθορίζονται τα κριτήρια κατανομής τους, πράγμα που επισημαίνεται και από την έκθεση του Λογιστηρίου του Κράτους που λέει: «Επί του κρατικού προϋπολογισμού η ετήσια δαπάνη ακαθόριστη από την παροχή κινήτρων για την εφαρμογή συγκεκριμένων προδιαγραφών αναφορικά με την κατασκευή οποιασδήποτε μορφής υφισταμένης ή νέας σταθερής εστίας καύσης». Αυτές είναι οι αδυναμίες. Κύρια όμως, εμείς, έχουμε άλλη θέση γύρω από τη διαχείριση του φυσικού αερίου ότι αυτή πρέπει να είναι υπόθεση του κράτους, και αυτό μας οδηγεί στο να καταψηφίσουμε τη συγκεκριμένη τροπολογία. Ευχαριστώ.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
Όπως επανειλημμένα έχω πει και στις τοποθετήσεις μου επί της αρχής του νομοσχεδίου, είναι γεγονός ότι η χώρα μας παρουσιάζει τεράστια αδράνεια απαράδεκτη και μεγάλες καθυστερήσεις στο να εξασφαλίσει σιγά-σιγά χρήση καθαρότερης ενέργειας. Και αυτό προκύπτει, όχι μόνο από τις υποχρεώσεις που έχει και βάση του Πρωτοκόλλου του Κιότο, αλλά και από τη μεγάλη ρύπανση η οποία υπάρχει στα μεγάλα αστικά κέντρα. Η κατάσταση στην Αθήνα και στη Θεσσαλονίκη έχει φθάσει εδώ και πάρα πολλά χρόνια σε απαράδεκτα επίπεδα από άποψη ρύπων που οφείλονται και στη χρήση μόνο ενέργειας από πετρέλαιο ή από λιγνίτη. 
Εν πάση περιπτώσει, είπαμε ότι η χρήση του φυσικού αερίου, που τον τελευταίο καιρό εφαρμόζεται στη χώρα μας μόνο για την παραγωγή ηλεκτρικής ενέργειας, δεν είναι λύση γι? αυτά τα προβλήματα. Η λύση είναι το φυσικό αέριο κατά κύριο λόγο -όπως συμβαίνει και στην Ευρώπη κατά 60%, ίσως και παραπάνω- που πρέπει να πάει στην οικιακή χρήση, όπως και στη χρήση για θερμική ενέργεια από τη βιομηχανία, την βιοτεχνία.
Τι έχει γίνει μέχρι τώρα: Στον πρώτο χρόνο της νέας εταιρείας παροχής αερίου στην Αττική τουλάχιστον στο δίκτυο έχουν μπει όλοι και όλοι χίλιοι πελάτες. Από την άλλη πλευρά, για να προχωρήσει η υποκατάσταση του πετρελαίου με φυσικό αέριο στους καυστήρες των πολυκατοικιών, στα λεωφορεία, να έχουμε δηλαδή τα θερμικά λεωφορεία, στη βιομηχανία και λοιπά, χρειάζονται ακόμη πάρα πολλά πράγματα. Θα μου πείτε ότι γι? αυτό το λόγο έρχεται αυτή η τροπολογία. 
Πραγματικά και εμείς βλέπουμε αυτή την τροπολογία ως πολύ θετική. Παρ΄όλα αυτά, από το 1995 έχετε την υποχρέωση, βάσει του νόμου που αναφέρεται στην τροπολογία ?του 2395, δεν θυμάμαι καλά- δηλαδή εδώ και οκτώ χρόνια να κάνετε κανονισμό. Και πάλι έρχεστε με αυτή την τροπολογία και λέτε ότι μέχρι την σύνταξη του κανονισμού θα ισχύει η τεχνική οδηγία του Τεχνικού Επιμελητηρίου που έχει πράγματι ενσωματωθεί με υπουργική απόφαση του ΥΠΕΧΩΔΕ κλπ. 
Όμως τώρα η κατάσταση είναι πολύ σύνθετη. Δηλαδή, όταν αυτή τη τροπολογία προτείνεται η διαδικασία: πρωτογενώς ο μελετητής των διαφόρων κτηρίων, ο εγκαταστάτης των εγκαταστάσεων φυσικού αερίου, να έχουν κάνει τη σχετική μελέτη αλλά και τις σχετικές βεβαιώσεις, στη συνέχεια αυτή η διαδικασία έχει μία ενδιάμεση έγκριση από την «ΕΠΑ». Από την «ΕΠΑ» ορθώς ?πρέπει άλλωστε- να πηγαίνει στην Πολεοδομία, ούτως ώστε να υπάρχει η ολοκληρωμένη διαδικασία της αδειοδότησης όλων των εγκαταστάσεων που αφορούν κάποιο κτήριο, συμπεριλαμβανομένων και των εγκαταστάσεων για το φυσικό αέριο. 
Επομένως, εδώ θα πρέπει και να ασκήσουμε κριτική: Γιατί η Κυβέρνηση σε αυτά τα οκτώ χρόνια δεν έχει κάνει τον κανονισμό, όταν είναι πολύ σοβαρό το θέμα των εγκαταστάσεων και της ασφάλειας για την οικιακή χρήση του φυσικού αερίου. Δεύτερον, θα πρέπει να μας πείτε πότε θα έρθει αυτός ο κανονισμός. Δεν είναι δυνατόν! Έχουν περάσει οκτώ χρόνια. Πάλι θα έχουμε ένα μεταβατικό στάδιο; 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Από την άλλη πλευρά, ήθελα να αναφερθώ στην παράγραφο 15, στη σελίδα είκοσι τρία. Εκεί λέτε ότι η παράγραφος 2 του άρθρου 7 αντικαθίσταται ως εξής: Στο άρθρο 7, στην παράγραφο 2 υπάρχει και μία υποπαράγραφος 2β, η οποία αναφέρεται στους ελέγχους που πρέπει να γίνονται. Αυτή παραμένει ή καταργείται; Αυτό είναι ένα ερώτημα. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Τελειώνετε, κυρία Ξηροτύρη, σας παρακαλώ. 
ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Τελειώνω, κυρία Πρόεδρε. 
Ένα δεύτερο ερώτημα αφορά το άρθρο 16. Εκεί λέτε ότι «Στις βιομηχανίες, βιοτεχνίες, τα επαγγελματικά εργαστήρια κλπ., που χρησιμοποιούν εστίες καύσης με εγκατεστημένη θερμική άνω των 300 KWh, επιβάλλεται η αντικατάσταση του χρησιμοποιούμενου υγρού αερίου εντός ενός έτους από την ημερομηνία που καθίσταται εφικτή η τροφοδότησή τους με φυσικό αέριο».
Σωστά λοιπόν μέχρι εδώ. Από εκεί και πέρα όμως αυτοί που θα πάνε να συνάψουν συμβάσεις, με δύο φορείς αυτή τη στιγμή, πώς θα κατοχυρώσουν κάποια πράγματα; Αναγκαστικά οδηγούνται σε έναν μονόδρομο, χωρίς να έχουν εξασφαλίσει κάποιους όρους στις συμβάσεις. Θα το συμπεριλάβετε παρακάτω στα θέματα των υπουργικών αποφάσεων; Δηλαδή αυτοί οι βιοτέχνες, οι βιομήχανοι και οι άλλοι πώς θα διασφαλιστούν για αυτόν το μονόδρομο, που σωστά εμείς για τις υπόλοιπες ανάγκες του περιβάλλοντος και της πολιτείας έχουμε επιλέξει να επιβάλουμε.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ευχαριστούμε, κυρία Ξηροτύρη. 
Το λόγο έχει ο Α΄ Αντιπρόεδρος της Βουλής, κ. Γείτονας. 
ΚΩΝΣΤΑΝΤΙΝΟΣ ΓΕΙΤΟΝΑΣ (Α΄ Αντιπρόεδρος της Βουλής): Ευχαριστώ, κυρία Πρόεδρε.
Κύριοι συνάδελφοι, παίρνω το λόγο για να τονίσω τη μεγάλη σημασία αυτής της ρύθμισης ή μάλλον των ρυθμίσεων που εισάγει αυτή η τροπολογία. Πραγματικά -θα περίμενα να είμαστε ομόθυμοι στην στήριξη αυτής της τροπολογίας- η οποία διευκολύνει και ενισχύει την ευρεία χρήση του φυσικού αερίου στους οικιακούς καταναλωτές, σε κτήρια που στεγάζονται υπηρεσίες του ευρύτερου δημόσιου τομέα, σε υφιστάμενα κτήρια, αλλά και στη βιοτεχνία και στην βιομηχανία σε άλλες αστικές, πέραν της Αττικής, περιοχές. 
Κατ? αρχήν υπηρετούν οι ρυθμίσεις έναν εθνικό στόχο που είναι, θα έλεγα, διπλός. Από τη μια μεριά η χρησιμοποίηση καθαρότερων μορφών ενέργειας για μείωση των εκπεμπομένων ρύπων ?έχουμε και διεθνείς υποχρεώσεις σ΄ αυτό- πέραν της υποχρέωσης από το Σύνταγμά μας στην προστασία του περιβάλλοντος. Από την άλλη υπηρετείται ο οικονομικός και ενεργειακός στόχος με τον αυξανόμενο συνεχώς ρόλο του φυσικού αερίου στον μακροχρόνιο ενεργειακό σχεδιασμό της χώρας. Και ανεξαρτήτως των επί μέρους ενστάσεων που μπορεί να εκφράζονται στις πτέρυγες της Βουλής σε σχέση με την πολιτική ή το έργο της Κυβέρνησης ?άκουσα κριτική περί βραδύτητας, καθυστερήσεων- και θα πρέπει να είναι ομόθυμες και ομόφωνες οι πτέρυγες στην προσπάθεια να προχωρήσουμε ακόμη παραπέρα, με βήματα ταχύτερα στην επέκταση χρήση φυσικού αερίου. 
Είδαμε και πρόσφατα δημοσιεύματα ?και πιστεύω ότι τα είδαν όλοι οι συνάδελφοι- που επιβεβαιώνουν ότι είναι επίκαιρη η τροπολογία. Προ ημερών είδαμε δημοσιεύματα για μετάλλαξη των κλασσικών ρύπων σε άλλου είδους και τύπους επικίνδυνους ρύπους και έχει σημασία για την αντιμετώπιση αυτών η διάδοση του φυσικού αερίου. Σήμερα ακόμη υπάρχουν σε μεγάλη εφημερίδα στοιχεία για το «αδηφάγο» του κτιριακού μας πλούτου, σε ενέργεια. Είμαστε υποχρεωμένοι, λοιπόν, να παίρνουμε συνεχώς μέτρα. Εγώ θεωρώ ότι πραγματικά αυτές οι ρυθμίσεις είναι σημαντικές και θα δώσουν ώθηση στη χρήση του φυσικού αερίου, που σημαίνει καθαρότερο και οικονομικότερο καύσιμο. 
Θέλω να σταθώ, κύριε Υπουργέ, σε δύο σημεία. Το ένα αφορά τα κίνητρα που δίνετε ?και σωστά τα δίνετε- και τις απλουστεύσεις σε σχέση με τον κτηριοδομικό κανονισμό όσον αφορά τις εγκαταστάσεις αερίου σε υφιστάμενα κτήρια. Για τα υφιστάμενα κτήρια προβλέπεται η απλούστευση για τις αποφάσεις στους κανονισμούς των πολυκατοικιών με πλειοψηφία 51%, επίσης δίνονται νέες δυνατότητες στον κτηριοδομικό κανονισμό, για να γίνουν εγκαταστάσεις του φυσικού αερίου. Σωστά ανατίθεται ο ρόλος στις «ΕΠΑΕ», για να μην υπάρξουν προβλήματα στα κτήρια και αισθητικής ακόμη. Όμως, θέλω να πω ότι στην προκειμένη περίπτωση δεν θα πρέπει οι «ΕΠΑΕ», οι οποίες ορθώς παρεμβαίνουν σύμφωνα με τις διατάξεις, να δημιουργήσουν έναν νέο ανασταλτικό παράγοντα. Έχουμε πικρή εμπειρία και αυτό είναι θέμα και των κανονιστικών αποφάσεων που θα εκδώσετε με το Υπουργείο ΠΕΧΩΔΕ. Δεν πρέπει να αποτελέσουν οι εγκρίσεις ανασταλτικό παράγοντα, στην εγκατάσταση των ειδικών απαιτουμένων πρόσθετων μικροκατασκευών (σωληνώσεις, καπνοδόχος κλπ.). Εν πάση περιπτώσει, θα πρέπει, μέσα απ? αυτήν την διαδικασία να προσέξουν οι εγκρίνοντας (ΕΠΑΕ, ΕΠΑ), ώστε να μην υπάρξουν προβλήματα, στην ειρήνη μεταξύ των γειτόνων. Να εξασφαλίσουν την «γειτονική ειρήνη». Θα υπάρχουν και διαφορετικές απόψεις μεταξύ συνιδιοκτητών, γειτόνων κλπ. Είμαστε υποχρεωμένοι, λοιπόν, να προχωρήσουμε στην εφαρμογή αυτών των διατάξεων με τον καλύτερο τρόπο και γι? αυτό θα πρέπει να προσεχθούν οι λεπτομέρειες στις κανονιστικές αποφάσεις.
Το δεύτερο θέμα ?και μ? αυτό εγώ τελειώνω- είναι ότι υπάρχει θέμα υψηλών προδιαγραφών ασφάλειας με το φυσικό αέριο. ?ρα οι κανονισμοί θα πρέπει να είναι αυστηροί και αυστηρή και η τήρηση των κανονισμών. Ο έλεγχος της τήρησης των κανονισμών θα πρέπει να είναι πλήρης και αυστηρός. Ίσως ?και μπορείτε να το δείτε σε συνεργασία με το ΥΠΕΧΩΔΕ, άλλωστε εσείς προσωπικά έχετε την εμπειρία των θεμάτων του ΥΠΕΧΩΔΕ -θα πρέπει να επαναξιολογήσετε, μαζί με τους κανονισμούς εγκαταστάσεως στους οποίους αναφέρθηκε η κ. Ξηροτύρη, τον κτηριοδομικό κανονισμό σε πολλά σημεία από την αρχή. Δηλαδή θα πρέπει να προχωρήσουμε σε εκσυγχρονισμό του κτηριοδομικού κανονισμού έτσι ώστε και να διευκολύνουμε την ασφαλή χρήση του φυσικού αερίου και να βελτιώσουμε τα κτήρια μας να γίνουν λιγότερο ενεργοβόρα. Ίσως είμαστε οι πρώτοι στην Ευρώπη σε υπερβολική κατανάλωση ενέργειας, όσον αφορά τα κτήρια. 
Κοντολογίς κύριοι συνάδελφοι ας διαφωνήσουμε σε άλλα ζητήματα, αλλά μη διαφωνούμε σε μια ρύθμιση που υπηρετεί έναν εθνικό στόχο, περιβαλλοντικό, ενεργειακό. Για να δώσουμε και μήνυμα στους πολίτες. Δηλαδή, απ? αυτή τη συζήτηση θα πρέπει να δώσουμε μήνυμα στους πολίτες ότι η πολιτεία επιθυμεί, διευκολύνει, δίνει κίνητρα, δίνει νέες δυνατότητες για την επέκταση της χρήσης του φυσικού αερίου. Θα πρέπει και οι πολίτες να συμπράξουν προς αυτή την κατεύθυνση, να το τολμήσουν.
Ευχαριστώ.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Το λόγο έχει ο κ. Νάκος.
ΑΘΑΝΑΣΙΟΣ ΝΑΚΟΣ: Δεν υπάρχει αμφιβολία ότι αυτά που ανέφερε ο Αντιπρόεδρος κ. Γείτονας είναι σωστά. Πιστεύω όμως ότι υπάρχουν μερικά πρακτικά θέματα, τα οποία δεν αντιμετωπίζονται από την τροπολογία, μια που στην πραγματικότητα δεν είναι τροπολογία αλλά σωρεία ρυθμίσεων για το φυσικό αέριο.
Όταν λέμε φυσικό αέριο ?πράγμα που επεβλήθη από το 1987 και είμαι από περιοχή που επρόκειτο να μπει το φυσικό αέριο και από το 1987 με το προεδρικό διάταγμα είχαμε υποχρέωση στις οικοδομές να βάζουμε τις εγκαταστάσεις- και εγκατάσταση σε μία οικοδομή φυσικού αερίου, θα πρέπει να δούμε τι σημαίνει. Σημαίνει δυνατότητα για το καλοριφέρ, για το καζάνι το κεντρικό και επιβάλλει για το μαγειρείο όπου αρκεί ο απορροφητήρας και μία τρύπα εξαερισμού και για το θερμοσίφωνα όπου θέλει καμινάδα εκτός από τις παροχές. Αυτό λέει το προεδρικό διάταγμα. Η πρακτική από εκείνα τα χρόνια μέχρι τώρα έχει οδηγήσει σε ορισμένα συμπεράσματα και για τις καινούργιες και για τις παλιές οικοδομές ότι στην πραγματικότητα μπαίνει ένα μπόιλερ για να αποφευχθεί η καμινάδα και για ένα άλλο λόγο, ότι η παραγωγή ζεστού νερού δεν μπορεί να είναι στα μέρη που έμπαιναν παλιότερα οι θερμοσίφωνες, δηλαδή στις τουαλέτες, διότι χρειάζεται και εξαερισμός και καμινάδα και αυτό είναι πάρα πολύ δύσκολο. ?ρα, πρέπει να μπαίνει σε ένα χώρο κουζίνας ο θερμοσίφωνας. 
Η σύγχρονη τάση, επειδή κάθε διαμέρισμα έχει περίπου δέκα χιλιάδες- δώδεκα χιλιάδες θερμίδες είναι να γίνεται ανεξάρτητη θέρμανση σε κάθε διαμέρισμα μια που ο θερμοσίφωνας, που είπα προηγουμένως, επαρκεί και για τη θέρμανση του διαμερίσματος. Αυτή η σύγχρονη τάση που υπάρχει, δεν αντιμετωπίζεται εδώ. Μπαίνει και ένα ερώτημα: Αν δεν θέλει να βάλει κάποιος φυσικό αέριο για το θερμοσίφωνα, για την παραγωγή ζεστού νερού; Αυτός θα παρανομεί και θα παρανομεί εν γνώσει του.
Υπάρχει ένα άλλο θέμα για τις εστίες καύσης και γράφεται στο άρθρο 13. Εκεί λέει ότι σε οποιασδήποτε μορφής υφιστάμενες νέες σταθερές εστίες καύσης με αποφάσεις των Υπουργών Οικονομίας και Οικονομικών θα καθορίζεται το καύσιμο και θα υπάρχει και ένα πλέγμα κινήτρων. Η διάταξη αυτή είναι πάρα πολύ ασαφής και σε καμιά περίπτωση δεν προστατεύει από αυθαιρεσίες που μπορούν να γίνουν για την επιβολή χρησιμοποίησης του φυσικού αερίου.
Παρακάτω στο άρθρο 16 λέει ότι σε βιομηχανίες και βιοτεχνίες που χρησιμοποιούν υγρά καύσιμα, πρέπει εντός ενός έτους να τα αντικαταστήσουν. Εδώ είναι συνάρτηση της τιμολογιακής πολιτικής, την οποία εμμέσως πλην σαφώς καταδίκασε και ο κύριος Υπουργός, λέγοντας ότι πρέπει να αντιμετωπιστεί το αυξημένο κόστος κατασκευής του έργου του φυσικού αερίου. 
Δεν είναι κίνητρο, κύριε Υπουργέ, η κατά 10% μικρότερη τιμή του φυσικού αερίου προκειμένου να αντικαταστήσει κάποιος το πετρέλαιο με φυσικό αέριο. Πρέπει, επιτέλους, να εκλογικευτεί η τιμή του φυσικού αερίου, ούτως ώστε να λειτουργήσει ως κίνητρο. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Με αυτή τη διάταξη χαρίζετε όμως και χρήματα στις «ΕΠΑ». Και χαρίζετε χρήματα στις επιχειρήσεις αερίου διότι οι επιχειρήσεις αερίου προκειμένου να επιτύχουν τη διείσδυση στις οικοδομές, επιδοτούσαν τμήμα της αξίας των μηχανημάτων και εγκαταστάσεων. Με αυτή τη διάταξη που βάζετε υποχρεωτική την αντικατάσταση, προφανώς θα πάψουν να επιδοτούν. ?ρα, αυτό που είχαν λάβει υπόψη οι επιχειρήσεις αερίου από τη σύμβαση ότι θα έχουν κάποια έξοδα για την επιδότηση του κόστους των εγκαταστάσεων ή των μηχανημάτων που αντικαθίστανται ?και τα οποία αντί για πετρέλαιο χρησιμοποιούν φυσικό αέριο- στην πραγματικότητα με την υποχρεωτική επιβολή και με το χρονικό όριο του ενός έτους το καταργείτε και νομίζω ότι αυτό είναι λάθος.
Μια άλλη παρατήρηση είναι η εξής: Μπαίνουν διαδικασίες για τη σύνδεση των οικοδομών με τα δίκτυα κοινής ωφέλειας και ακολουθούνται κατά βάση σωστές διαδικασίες διασφάλισης της ποιότητος και της ασφάλειας των εγκαταστάσεων του φυσικού αερίου. Είναι έτοιμες οι «ΕΠΑ» να την κάνουν αυτή τη δουλειά, κύριε Υπουργέ; Δεν είναι. Η «ΕΠΑ» Θεσσαλίας δεν είναι έτοιμη και σας μιλάω από προσωπική εμπειρία. Φοβούμαι ότι θα καταλήξουμε στο να υπάρχει μια γραφειοκρατία τεράστια και μια λίστα αναμονής προς τις «ΕΠΑ» στις οποίες δεν επιβάλλει κανείς να ελέγχουν τις εγκαταστάσεις μέσα σε κάποιο χρονικό διάστημα ούτε τις επιβάλλει να οργανωθούν προκειμένου να εξυπηρετηθούν οι καταναλωτές.
Και μία τελευταία παρατήρηση είναι η εξής: Εντάξει, επιβάλλουμε το φυσικό αέριο παντού. Υπάρχει φυσικό αέριο για όλες αυτές τις δουλειές, κύριε Υπουργέ; Σε ένα χρόνο θα έχει έρθει από την Κασπία; Αποκλείεται. Εγώ σας λέω ότι αυτό ισχύει από αύριο χωρίς παρατάσεις και γίνονται όλα αυτά τα οποία λέει ο νόμος. Υπάρχει φυσικό αέριο; Δεν υπάρχει φυσικό αέριο.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Παρακαλώ, κύριε Νάκο, ολοκληρώστε γιατί πέρασε η ώρα.
ΑΘΑΝΑΣΙΟΣ ΝΑΚΟΣ: Τελειώνω, κυρία Πρόεδρε.
Δεν υπάρχει φυσικό αέριο, γιατί αν γίνουν τα εργοστάσια ηλεκτροπαραγωγής και δείτε την παροχετευτικότητα όχι του ελληνικού αγωγού, αλλά του αγωγού που έρχεται από τη Ρωσία, θα δείτε ότι φυσικό αέριο δεν υπάρχει. Δε φτάνει. Κάντε το λογαριασμό. Εγώ επιφυλάσσομαι να άρω τις αμφισβητήσεις μου και να σας αποδείξω ότι αν αυτά γινόντουσαν ή γίνουν και τα επιβάλλετε και πείτε για προθεσμία ενός έτους στις βιομηχανίες και τις βιοτεχνίες, χωρίς καινούργιο φυσικό αέριο από την Κασπία, αυτό υπάρχει δε φτάνει.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ, κυρία Πρόεδρε.
Πιστεύω ότι η τροπολογία που συζητάμε κινείται σε απόλυτα θετική κατεύθυνση για την αύξηση της χρήσης του φυσικού αερίου πρωτογενώς στην κατανάλωση. Και αυτό είναι πολύ σωστό, διότι έχουμε συνηθίσει το φυσικό αέριο να το καίμε σε μεγάλους σταθμούς παραγωγής ηλεκτρικής ενέργειας, στη συνέχεια να το κάνουμε ρεύμα, να το μεταφέρουμε στα αστικά κέντρα και να το μετατρέπουμε στα σπίτια μας σε θερμότητα. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Στην αρχή είμαστε. Μαθαίνουμε.
ΔΗΜΗΤΡΙΟΣ ΠΙΠΕΡΓΙΑΣ: ΄Εχουμε συνηθίσει και αυτό είναι πολύ κακό κύριε Υπουργέ. Αυτός ο κύκλος δίνει βαθμό ενεργειακής απόδοσης 35%, ενώ αν πάρουμε το φυσικό αέριο και το κάψουμε πρωτογενώς στο σπίτι μας, δηλαδή αντί να καίμε τον ηλεκτρικό θερμοσίφωνα καίμε το φυσικό αέριο στο θερμοσίφωνα, τότε έχουμε βαθμό ενεργειακής απόδοσης που πλησιάζει το 90%. ΄Εχουμε λοιπόν μια τεράστια εξοικονόμηση ενεργειακών πόρων. 
Και το βασικότερο, επειδή το θέσατε χθες, είναι ότι έχουμε μια πολύ μεγάλη εξοικονόμηση ρύπων. 
Καθετί που καίγεται παράγει αέρια του θερμοκηπίου. Το φυσικό αέριο δεν είναι αθώο, γιατί κάποιοι προσπαθούν να το παρουσιάσουν ως το τέλειο, το ιδανικό. Δεν είναι έτσι, γιατί έχει ρύπους, έχει και διοξείδιο του άνθρακα και οξείδια του αζώτου, τα οποία ευθύνονται για το φαινόμενο του θερμοκηπίου. Κατά συνέπεια, πρέπει να επιδιώξουμε τη μείωση των ρύπων. Για να έχουμε μείωση των ρύπων, πρέπει να αυξήσουμε το βαθμό ενεργειακής απόδοσης. 
Πιστεύω, λοιπόν, ότι αυτή η τροπολογία κινείται προς τη σωστή κατεύθυνση. Όμως, κύριε Υπουργέ, πιστεύω ότι θα πρέπει να πάρετε και άλλες πρωτοβουλίες σ? αυτό τον τομέα. Κυρίως, πρέπει να πάρετε πρωτοβουλίες σε συνεργασία με το ΥΠΕΧΩΔΕ, διότι εκεί τα πράγματα είναι τραγικά. Δεν μπορεί, για παράδειγμα, να παλεύει η Κυβέρνηση για την ενεργειακή οικονομία, για την εξοικονόμηση της ενέργειας, να κάνει προγράμματα, να έχουμε πολλές φορές ειδικά μηνύματα που προπαγανδίζουν την εξοικονόμηση της ενέργειας και, από την άλλη μεριά, οι πολεοδομίες, με ελαφρά τη συνείδηση, βασιζόμενες στη νομοθεσία να δίνουν άδειες για κτήρια, που είναι ενεργοβόρα.
Δεν μπορεί, κύριε Υπουργέ, και να κάνουμε μία βόλτα στα βόρεια προάστια θα τα δούμε, να βλέπουμε γυάλινους πύργους που βάζουν μέσα τον ήλιο και στη συνέχεια να χρησιμοποιούν κλιματιστικά φορτία, για να τον βγάζουν έξω. Δε ζούμε σε βόρειες χώρες. Εδώ είμαστε στη Λεκάνη της Μεσογείου, έχουμε το καλοκαίρι υψηλές θερμοκρασίες, έχουμε και κλιματικές μεταβολές, οι οποίες επιβάλλουν να αναθεωρήσουμε πολλά πράγματα. Χρειάζεται, δηλαδή, στον τομέα το δικό σας και στην κατεύθυνση της ενεργειακής οικονομίας, να προχωρήσουμε στην αναθεώρηση απαράδεκτων πολεοδομικών διατάξεων.
Κυρία Πρόεδρε, πιστεύω ότι η τροπολογία κινείται σε θετική κατεύθυνση και πρέπει να υπερψηφιστεί. Πρέπει μάλιστα να περιμένουμε και άλλες τέτοιες πρωτοβουλίες από την πλευρά της Κυβέρνησης.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Το λόγο έχει ο κ. Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, ευχαριστώ πολύ.
Κυρία Πρόεδρε, αγαπητέ κύριε Υπουργέ, εκ της καταγωγής άρξασθε. Δεν μπορείτε να βάλετε το Νομό Ευβοίας και να παραλείψετε τους Δήμους Ταμυνέων και Κηρέως που μπορεί να έχουν μία θετική κατανάλωση. Δε σας κάνει κανένα κόπο να μπει και ο Δήμος Ταμυνέων και ο Δήμος Κηρέως. Ο Δήμος Κηρέως είναι το γνωστό και πολύπαθο Μαντούδι.
Σ? ό,τι αφορά γενικότερα την τροπολογία, κύριε Υπουργέ, θα ήθελα να πω ότι είναι κυρίως θετική και σας τιμά. Καταλαβαίνω και γνωρίζω πολύ καλά τη δημοκρατική σας ευαισθησία, αλλά θα σας έλεγα να καταστήσετε εντελώς υποχρεωτική τη χρήση του αερίου στο τμήμα των Αθηνών, όπου υπάρχει παλαιό δίκτυο φωταερίου. Είναι απαράδεκτο. Όλη η οδός λ.χ. Μπενάκη έχει δίκτυο φωταερίου. Πρέπει να καταστήσετε υποχρεωτική τη χρήση για τους καυστήρες. Εξάλλου, δεν είναι αντιαισθητικό, διότι σήμερα υπάρχουν πάρα πολλά μέσα, για να τοποθετήσουμε εξωτερικούς σωλήνες. Επιπλέον, οι σωλήνες του αερίου πρέπει να είναι εξωτερικοί, όπως ξέρετε, για λόγους επισκευής.
Αυτό το «επιβάλλεται να είναι έτσι» αφήνει τη δυνατότητα να το κάνουν ή να μην το κάνουν. Σας συνιστώ να αφήσετε τη δημοκρατική ευαισθησία που σας χαρακτηρίζει και να καταστήσετε υποχρεωτική τη χρήση τουλάχιστον στην Αθήνα, όπου υπάρχει το δίκτυο του φωταερίου.
Όμως, κυρία Πρόεδρε, αυτή η τροπολογία κινείται στη βάση του ότι το κόστος του αερίου είναι πάρα πολύ υψηλό, λόγω πράξεων και παραλείψεων της αλήστου μνήμης συμφωνίας του εντιμοτάτου Πρωθυπουργού και καθηγητή του Εμπορικού Δικαίου, ο οποίος ουδέποτε δίδαξε. Μερικοί συνάδελφοι παραπονέθηκαν και μου είπαν ότι οι καθηγητές μπορεί να διδάσκουν ή να κάνουν εργασίες. Ουδέποτε έγραψε μία γραμμή περί Εμπορικού Δικαίου και πήρε κανονικά σύνταξη με απόφαση του Ελεγκτικού Συνεδρίου από πάνω, αυτός που αποφασίζει για τους άλλους.
Όλη η ιστορία, κύριε Υπουργέ, είναι αυτό, δηλαδή το υψηλό κόστος του φυσικού αερίου. Πώς θα το λύσετε αυτό; Θα το λύσετε, αν χρησιμοποιηθεί σε μεγάλο βαθμό το δίκτυο των αγωγών και πέσει το κόστος απόσβεσης, αν βρείτε τρόπους μέσα από το δίκτυο των αγωγών του υπάρχοντος δικτύου της «ΔΕΠΑ» να περάσουν και άλλες επιχειρήσεις.
Προπαντός να συμφωνήσετε με τους Ρώσους -εκτός από την «RAOGASPROM»- και άλλες επιχειρήσεις να μπορούν να πουλήσουν αέριο και προς άλλες επιχειρήσεις, έστω και φθηνότερα. Εσάς να μη σας απασχολήσει η τιμή του αερίου, που θα το πάρει κάποια βιομηχανία ή οποιοσδήποτε άλλος. Να σας απασχολήσει η μεγάλη χρήση του δικτύου, για να πέσει το κόστος απόσβεσης. 
Αυτό είναι το απαγορευτικό, αυτή είναι η αλήστου μνήμης πράξη του σημερινού εντιμότατου Πρωθυπουργού, η σύμβαση που έκανε πολύ ακριβό το αέριο, ο οποίος πρέπει να φύγει για το καλό του ΠΑΣΟΚ, κύριε Πρόεδρε. ?λλοι υποστηρίζουν ως πατριωτικό καθήκον την αποπομπή του σημερινού Πρωθυπουργού από την εξουσία και αυτό για να υπηρετηθούν και για να ξανακινήσει η πάλη ιδεών, για να μπορέσουν να ξαναβρούν τη θέση τους οι αρχές και οι θέσεις για τις οποίες μια ολόκληρη γενιά παλέψαμε και τις οποίες κατά το χειρότερο τρόπο σήμερα τις κακομεταχειρίζονται. 
Βεβαίως υπάρχουν άνθρωποι οι οποίοι σέβονται και την ιστορία και άλλα ή έχουν άλλη αντίληψη, διαφορετική από εμένα, ο οποίος του τα έστειλα στα μούτρα και προσπαθούν να κρατήσουν, γιατί έτσι νομίζουν. Εύχομαι εγώ να κάνω το λάθος, αλλά όλοι βλέπουν ότι μόνο αν φύγει από την εξουσία και το ΠΑΣΟΚ γίνει Αντιπολίτευση, τότε είναι ενδεχόμενο να αποκτήσουμε ξανά μία παράταξη με τις αρχές εκείνες με τις οποίες ξεκίνησε και βλέπω και μπορώ να αποδείξω ότι πάνω απ΄ όλα ορθώς έπραξε. 
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ο κ. Μαντέλης έχει το λόγο.
ΑΝΑΣΤΑΣΙΟΣ ΜΑΝΤΕΛΗΣ: Κυρία Πρόεδρε, η τροπολογία είναι θετική, γιατί πρέπει να γίνει διείσδυση στην αστική χρήση του φυσικού αερίου. Νομίζω ότι μόνο θετικές παρατηρήσεις μπορούμε να κάνουμε πάνω σ? αυτή την τροπολογία. 
Αυτό που θέλω να προσθέσω εγώ είναι να επισημάνω και να ευαισθητοποιήσω τον κύριο Υπουργό για το πρόβλημα που μπορεί να υπάρξει με τις πολεοδομίες. Δηλαδή υπάρχει ένα πρόβλημα το οποίο είναι ότι, αν για όλες αυτές τις εργασίες θεωρηθεί ότι χρειάζεται καινούργια άδεια ή αναθεώρηση αδείας, αυτό σημαίνει μεγάλη απώλεια χρόνου. 
Θεωρώ ότι θα ήταν πολύ χρήσιμο, αν μπορούσε να υπάρξει μία διάταξη που να λέει ότι η υφιστάμενη οικοδομική άδεια μένει σε ισχύ και απλώς ενημερώνεται ο σχετικός φάκελος της Πολεοδομίας. Αυτό θα έλυνε πάρα πολλά προβλήματα από πολυπλοκότητες και γραφειοκρατίες, που μπορεί να υπάρξουν στις Πολεοδομίες. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Κυρία Πρόεδρε, αγαπητοί συνάδελφοι, θα μπορούσα να χαρακτηρίσω τη συζητούμενη τροπολογία ως ένα μετέωρο βήμα, διότι ενώ επί τόσες μέρες εκθειάζουμε -και πράγματι είναι αληθινά- τα πλεονεκτήματα χρήσης του φυσικού αερίου, τόσο στη θέρμανση κατοικιών όσο και στην κίνηση βιοτεχνιών και βιομηχανιών, εν τούτοις βλέπουμε ότι το μεγαλύτερο μέρος της Ελλάδας δεν έχει τη δυνατότητα χρήσης φυσικού αερίου. 
Βεβαίως, καταρχήν εγώ χαίρομαι, διότι με αυτή την τροπολογία ένας αριθμός δήμων και κοινοτήτων, που είχαν παραλειφθεί, συμπεριλαμβάνονται στη δυνατότητα να αποκτήσουν τη χρήση φυσικού αερίου. 
Όμως ήθελα να σας ενημερώσω, κύριε Υπουργέ, ότι αυτό το μετέωρο βήμα θα δημιουργήσει ένα τεράστιο πρόβλημα στο Νομό Σερρών. Ο Νομός Σερρών είναι ο νομός από τον οποίο διέρχεται ο κύριος αγωγός. Εκεί η Νέα Δημοκρατία στην περίοδο 1990-1993 είχε προγραμματίσει στην είσοδο στη χώρα μας, επάνω στο ακριτικό Σιδηρόκαστρο, τη δημιουργία ενός εργοστασίου παραγωγής ηλεκτρικού ρεύματος, το οποίο εν συνεχεία οι κυβερνήσεις του ΠΑΣΟΚ μετά το 1993 έχουν καταργήσει. 
Δε βλέπω με αυτή την τροπολογία, με την οποία ύστερα από πολλά χρόνια επιτέλους ένα ελάχιστο μέρος του Νομού Σερρών περιλαμβάνεται στη δυνατότητα χρήσης φυσικού αερίου, να επαναφέρετε και την πρόβλεψη κατασκευής αυτού του αναγκαίου για το Νομό Σερρών εργοστασίου παραγωγής ηλεκτρικού ρεύματος διά χρήσεως φυσικού αερίου, δεδομένου ότι φθάσαμε στο σημείο εμείς, ως χώρα της Ευρωπαϊκής ΄Ενωσης, η πολλαπλασίως ευρωστότερη οικονομικά από τη γειτονική Βουλγαρία, να αγοράζουμε ηλεκτρικό ρεύμα και μάλιστα χειρίστης ποιότητας από τη Βουλγαρία. Και λέω ότι είναι χειρίστης ποιότητας, διότι έχει μία αστάθεια στη συχνότητα του εναλλασσομένου ρεύματος με αποτέλεσμα να καταστρέφονται συνεχώς ηλεκτρογεννήτριες και κινούμενα μηχανήματα ηλεκτρικής ενέργειας μέσα στο Νομό Σερρών.
Βλέπω, λοιπόν, ότι αρχικά δεν προβλεπόταν καμία απολύτως χρήση φυσικού αερίου μέσα στο Νομό Σερρών, απ? όπου διέρχεται ο κύριος αγωγός. Καταργήσατε το εργοστάσιο παραγωγής ηλεκτρικού ρεύματος στο Σιδηρόκαστρο και τώρα, με αυτό το μετέωρο βήμα αυτής της τροπολογίας βλέπω ότι βάζετε όλους και όλους δύο δήμους, το Δήμο Σερρών και το Δήμο Νιγρίτας, και προβλέπετε την κατασκευή εργοστασίου της ΔΕΗ στο Σιδηρόκαστρο. Πληροφορούμαι ?δεν ξέρω, αν αληθεύει- ότι ύστερα από κάποιες προτάσεις -και σας παρακαλώ να μου πείτε, αν είναι αλήθεια, για να χαρώ ακόμα περισσότερο- θα περιλάβετε ακόμα δύο δήμους.
Σε αυτό το σημείο γεννάται το ερώτημα: αν πράγματι περιλάβετε ακόμη δύο δήμους, ο υπόλοιπος νομός, τα υπόλοιπα αστικά κέντρα, η περιοχή του Παγγαίου, η περιοχή της Αλιστράτης, ο υπόλοιπος Νομός Σερρών, γιατί όλες αυτές οι περιοχές θα μείνουν εκτός αυτής της δυνατότητος, αντί να αναπτυχθούν, να βοηθηθούν, ώστε να γίνουν ανταγωνιστικές, όσον αφορά τον τομέα της παραγωτής;
Κύριε Υπουργέ, καταλαβαίνετε ότι θα δημιουργηθεί ένα τεράστιο πρόβλημα μέσα στο Νομό Σερρών. Δικαιολογημένα οι υπόλοιποι Σερραίοι θα εξεγερθούν και θα διαμαρτυρηθούν. 
Θέλω να σας πω, επειδή πληροφορούμαι ότι αυτή η αποδοχή των δύο άλλων αστικών κέντρων έγινε ύστερα από πρόταση συναδέλφου, ότι θα πρέπει να εξηγήσουμε στους Σερραίους πώς εξαιρέσαμε όλο τον υπόλοιπο νομό και αφήσαμε επιλεκτικά τέσσερις δήμους να έχουν αυτό το ευεργέτημα.
Επικαλούμενος την ευαισθησία που έχετε, κύριε Υπουργέ, ως Βορειοελλαδίτης, σας παρακαλώ ειδικά για τον ακριτικό Νομό Σερρών, ο οποίος δεν πήρε ακόμη τις αποζημιώσεις που δικαιούται λόγω αυτών των διελεύσεων και των απαλλοτριώσεων, να δοθεί η δυνατότητα χρήσεως του φυσικού αερίου σε κάθε γωνιά του νομού ή τουλάχιστον στα μεγάλα αστικά, αγροτικά και παραγωγικά κέντρα, ώστε τα θερμοκήπια, οι λοιπές βιομηχανίες και βιοτεχνίες αλλά και οι οικισμοί να μπορέσουν να έχουν το ευεργέτημα της χρήσεως αυτού του φθηνότερου καυσίμου υλικού.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Κύριε Υπουργέ, έχετε το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Κυρία Πρόεδρε, κυρίες και κύριοι συνάδελφοι, ευχαριστώ θερμά για τις παρατηρήσεις, που έκαναν όλοι σχεδόν οι ομιλητές, υποστηρίζοντας την προώθηση του φυσικού αερίου για την άμεση κάλυψη των αναγκών των μεγάλων δήμων, των μεγάλων αστικών κέντρων, όπως επίσης και των βιομηχανικών περιοχών, τις οποίες προβλέπεται να τροφοδοτήσουμε με φυσικό αέριο ως βασικό ενεργειακό υλικό.
Θα ήθελα να τονίσω τα εξής: Αυτή η τροπολογία έχει έναν ευρύτερο χαρακτήρα. Ουσιαστικά έρχεται να αντιμετωπίσει αδυναμίες που διαπιστώθηκαν κατά τη διάρκεια εφαρμογής της πολιτικής χρήσης του φυσικού αερίου στις αστικές περιοχές, όπου, όπως ξέρετε, παρά το ότι προβλέπεται υποχρεωτικά η άδεια εγκατάστασης του φυσικού αερίου, εν τούτοις αυτή ξεχνιέται στο δρόμο, με συνέπεια αποπερατωμένες πολυκατοικίες, οικοδομές και κτήρια τελικά να μη διαθέτουν την απαιτούμενη και προβλεπόμενη άδεια εγκατάστασης φυσικού αερίου.
Γι? αυτό το λόγο εισάγουμε την υποχρεωτικότητα, ότι δηλαδή θα είναι υποχρεωτική, είτε σε νέα είτε σε παλαιά κτίρια, η σύνδεση με φυσικό αέριο. Είναι περιοχές στις οποίες έχει προβλεφθεί ότι θα επεκταθεί η διάθεση φυσικού αερίου. 
Κύριε συνάδελφε, πρέπει να σας πω ότι δεν υπάρχει καμία περίπλοκη διαδικασία ελέγχου της εγκατάστασης. Κατά τη διάρκεια της παραδοσιακής από την Πολεοδομία πραγματοποιούμενης έρευνας παραλαβής του κτιρίου, θα ειδοποιείται και η αντίστοιχη ΕΠΑ, η οποία θα βεβαιώνει τον άρτιο, οικονομοτεχνικό, επιστημονικό και ασφαλή τρόπο της εγκατάστασης, ώστε να εξασφαλίσουμε ασφαλή τροφοδοσία των κτιρίων με φυσικό αέριο.
Προβλέπουμε υποχρεωτικά την επέκταση χρήσης του φυσικού αερίου. Θα εγκατασταθούν παροχές φυσικού αερίου όχι μόνο στις κατοικίες και στα δημόσια κτήρια αλλά και σε όλους εκείνους τους φορείς, όπου προβλέπονται δημόσιες υπηρεσίες, καθώς και στον ευρύτερο δημόσιο τομέα.
Επιπλέον, προβλέπεται η υποκατάσταση ?πολύ κρίσιμο θέμα- του πετρελαίου και του μαζούτ από φυσικό αέριο.
Όπως ξέρετε, η χρήση του φυσικού αερίου είναι περίπου 20% φθηνότερη έναντι της χρήσης του πετρελαίου για τη θέρμανση, όπως επίσης είναι περίπου 30% με 35% στη βιοτεχνία και τη βιομηχανία, έναντι του μαζούτ, έτσι ώστε πραγματικά να έχουμε μία οικονομική ελάφρυνση από τη χρήση του φυσικού αερίου.
Το βασικότερο, όμως, είναι ότι η χρήση φυσικού αερίου σε πρωτογενή τομέα έχει μία μεγαλύτερη απόδοση -η αποδοτικότητα της ενεργειακής μας πολιτικής- έναντι της χρήσης του φυσικού αερίου για την παραγωγή ηλεκτρισμού από τα μεγάλα εργοστάσια. Επιπρόσθετα, όμως, η χρήση του φυσικού αερίου συμβάλλει καθοριστικά στη μείωση των ρύπων. Και εδώ έρχομαι σε ένα πολύ κρίσιμο θέμα, κυρίες και κύριοι συνάδελφοι. Έχουμε ψηφίσει να υλοποιήσουμε μία στρατηγική βιώσιμης ανάπτυξης για το σύνολο της Ελλάδος. Έχουμε ψηφίσει ειδικά για το λεκανοπέδιο Αττικής με το ν. 2001, που αν θυμάμαι καλά, ήταν ο πρώτος νόμος που ψήφισα ως Υπουργός Ανάπτυξης το Δεκέμβριο, βιώσιμη ανάπτυξη στην Αττική, όπου προβλέπονταν μία σειρά από παρεμβάσεις, για να εξασφαλίσουμε ανανεώσιμες πηγές ενέργειας, να ενταχθούν στην καθημερινή λειτουργία και κάλυψη αναγκών των ενεργειακών αναγκών της πόλης και προς την κατεύθυνση αυτή ερχόμαστε σήμερα με την ενδυνάμωση της δυνατότητας χρήσης, εγκατάστασης των νόμων του φυσικού αερίου και τροφοδοσίας με φυσικό αέριο σε όλες τις λειτουργίες της πόλης, να καλύψουμε αυτό το στόχο. ?ραγε, γιατί η μείωση των ρύπων; 
Κυρίες και κύριοι συνάδελφοι, όχι απλά διότι έχουμε το θέμα της συμβολής με τις υποχρεώσεις του Πρωτοκόλλου του Κιότο, αλλά διότι η συνεχώς αυξανόμενη κατανάλωση ενέργειας που είναι φαινόμενο που αφορά όλη την Ελλάδα συνοδεύεται από αύξηση των ρύπων. Η αύξηση των ρύπων σημαίνει ότι έχουμε παρέμβαση στις κλιματολογικές συνθήκες. Έχουμε το φαινόμενο της κλιματολογικής αλλαγής από το οποίο υποφέρει πλέον όλη η Ευρώπη. Βλέπετε τις καταστροφές που γίνονται σε όλους τους χώρους. Τη μία φορά πλημμύρες, την άλλη φορά ξηρασία, αυτήν την περίοδο βλέπουμε ότι όλη η Ευρώπη υποφέρει από ξηρασία. Έχουν ανέβει οι θερμοκρασίες. Είναι το φαινόμενο της διαρροής των εκπομπών ρύπων και παράλληλα φαινόμενο θερμοκηπίου που δημιουργεί αυτό το φαινόμενο με το Υπουργείο Περιβάλλοντος.
Έχουμε συμφωνήσει και δημιουργήσαμε μία κοινή επιτροπή διαχείρισης εμπορίας των ρύπων. Μία αποτελεσματική πολιτική για να αντιμετωπίσουμε το φαινόμενο, ώστε η επιβάρυνση από ρύπους μέσα από εκπομπές συνήθους κατανάλωσης ή αν θέλετε από τα φαινόμενα του θερμοκηπίου να μπορέσει να μειωθεί πραγματικά. Η χρήση του φυσικού αερίου, κυρίες και κύριοι συνάδελφοι, στην προκειμένη περίπτωση -παντού σε όλη την Ελλάδα- έρχεται να συμβάλει καθοριστικά στην επίτευξη αυτού του στόχου.
Τώρα, επειδή υπήρξαν ορισμένα ερωτήματα από συνάδέλφους, επιτρέψτε μου να πω ότι εδώ μέσα δεν είναι τυχαία η αναφορά των πόλεων, των δήμων, των πρωτευουσών που έχουν καταγραφεί. Βασικά πρώτα καταγράφηκαν οι πρωτεύουσες, αλλά και μεγάλες πόλεις εκεί που λειτουργούν ήδη οι εταιρείες διαχείρισης του φυσικού αερίου, στις τρεις μεγάλες περιοχές που είναι η κεντρική Μακεδονία, η Θεσσαλία, η ανατολική Μακεδονία και Θράκη και παράλληλα εδώ έχουν γίνει μελέτες από τη ΔΕΠΑ, σε συνεργασία με την ενίσχυση της εταιρείας, ώστε εκεί που προβλέπεται να κινηθεί η αγωγός φυσικού αερίου, να μπορέσουν να ενταχθούν όλες αυτές οι πόλεις, οι δήμοι ή οι μικρότερες πόλεις, οι οποίες αναφέρονται.
Αυτό δε σημαίνει ότι θα περιοριστούμε εδώ. Βάσει της μελέτης προβλέπεται με κοινή απόφαση ?Υπουργείο Ανάπτυξης και ΥΠΕΧΩΔΕ- η επέκταση και η σύνδεση και των υπολοίπων σε ένα λογικό χρονικό διάστημα, με τη σειρά που προχωρεί η επέκταση της χρήσης του φυσικού αερίου και η επέκταση του δικτύου, το οποίο βέβαια, όπως είπε ο κύριος συνάδελφος προηγουμένως, βεβαίως χρειάζεται να αποσβεστεί, διότι πώς θα χρησιμοποιήσουμε το φυσικό αέριο; Και αυτό δεν αναιρεί το γεγονός ότι έχουμε τη φθηνότερη τιμή φυσικού αερίου στα σύνορα και τη φθηνότερη τιμή ηλεκτρικής ενέργειας στη χώρα μας σε ολόκληρη την Ευρώπη. Αλλά η τιμή του φυσικού αερίου πραγματικά θα φθηνύνει το 2005, όπου όπως υπολογίσαμε το κόστος μεταφοράς θα είναι 8 δραχμές το κυβικό. Η τιμή του ίδιου του φυσικού στα σύνορα είναι το θέμα αγοράς. Δεν μπορούμε να το προσδιορίσουμε, αλλά πάντως έτσι θα εξασφαλίσουμε φθηνή χρήση φυσικού αερίου μελλοντικά για την κάλυψη των αναγκών μας.
Τώρα, θα έλεγα, κυρία Πρόεδρε, ότι σε σχέση και με τις προτάσεις που έχουν γίνει από τους συναδέλφους για τη συμπλήρωση του αριθμού των δήμων, από ό,τι διερεύνησα με τις υπηρεσίες, μπορώ να το κάνω αποδεκτό. Έτσι, λοιπόν, η αναφορά στο Δήμο Σερρών, μια που ενδιαφέρεστε και εσείς, κύριε συνάδελφε, και ο κ. Ανθόπουλος, δείχνει ότι επεκτείνονται πέραν του Δήμου Σερρών και του Δήμου Λευκών -που είναι βέβαια προαστικός δήμος- Σιδηρόκαστρο και Ηράκλεια, που μπορούμε να τους εντάξουμε από τώρα.
Οι υπόλοιποι θα ενταχθούν με την επέκταση του δικτύου. 
Επίσης, οι ΒΗΠΕ προβλέπεται να συνδεθούν όλες, σε όλη τη βόρεια Ελλάδα. Είναι μία δέσμευση την οποία έχουμε κάνει με τη ΔΕΠΑ, διότι όπως καταλαβαίνετε έχει μεγάλη σημασία και για τις βιομηχανικές περιοχές, για τις οποίες φέρνουμε τώρα τροπολογία, αφού ρυθμίσαμε και το νέο καθεστώς με τις οποίες θα επιδοτούνται πλέον οι επενδύσεις για τις ΒΗΠΕ, να μπορέσουν να προχωρήσουν τα έργα του επιχειρηματικού προγράμματος της ανταγωνιστικότητας, με σκοπό την ολοκλήρωση των βιομηχανικών ζωνών, εμπορικών και βιομηχανικών περιοχών, κάτι το οποίο είναι πάρα πολύ χρήσιμο για την οικονομική ανάπτυξη της χώρας. 
Επομένως, κυρία Πρόεδρε, με αυτές τις παρατηρήσεις ?και θεωρώ πολύ θετικό και ευχαριστώ για την υποστήριξη των συναδέλφων- μπορούμε να προχωρήσουμε στην ψήφιση της σχετικής τροπολογίας. 
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Κύριε Υπουργέ, δεν μπορούμε να πάμε τόσο γρήγορα στην ψήφιση, διότι υπάρχουν κάποιοι ομιλητές ακόμη. 
Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο. 
ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, πράγματι η τροπολογία αυτή θεσπίζει λεπτομερείς διατάξεις που ενθαρρύνουν την εισαγωγή του φυσικού αερίου στην αστική κατανάλωση, είτε καθιστώντας υποχρεωτική την κατασκευή εσωτερικών δικτύων φυσικού αερίου στις οικοδομές, είτε διευκολύνοντας τις αποφάσεις των γενικών συνελεύσεων των πολυκατοικιών για την εισαγωγή του φυσικού αερίου και καθιστώντας υποχρεωτική τη χρήση του φυσικού αερίου στις βιομηχανίες και βιοτεχνίες, εφόσον αυτό είναι διαθέσιμο. Βέβαια είναι σαφές ότι αυτές τις διατάξεις τις έχουν ζητήσει και οι εταιρείες παροχής αερίου. 
Υποστηρίζουμε όλα τα μέτρα που ενθαρρύνουν την εισαγωγή φυσικού αερίου στην αστική κατανάλωση για περιβαλλοντικούς λόγους, αλλά και για λόγους εξοικονόμησης ουσιαστικά ενέργειας, ωστόσο όμως πρέπει να παρατηρήσουμε ορισμένα πράγματα που ενδεχομένως θα βοηθήσουν και τους κυρίους συναδέλφους, στους οποίους θα ήθελα να πω να μη θέλουν τόσο πολύ να περάσουν, σε αυτή ιδιαίτερα την τροπολογία, τις επεκτάσεις για τις άλλες περιοχές, διότι φοβάμαι ότι δεν της κάνουν μόνο καλό, της κάνουν και κακό. 
Η μη εφαρμογή στην πράξη του π.δ. 420/1987, οφείλεται στην τεράστια καθυστέρηση υλοποίησης της εισαγωγής φυσικού αερίου στις πόλεις. Τι έλεγε το προεδρικό διάταγμα; Ότι επιβάλλεται να γίνουν εγκαταστάσεις φυσικού αερίου στις οικοδομές. Ένας ιδιοκτήτης που θα εγκαθιστούσε εσωτερικό δίκτυο τον επόμενο χρόνο, μετά την ισχύ του π.δ. 420/1987, δηλαδή το 1988, θα είχε για δεκαπέντε χρόνια, τουλάχιστον, άδειο το δίκτυο που θα είχε εγκαταστήσει στην πολυκατοικία. Αυτό σημαίνει ότι εκτός από την περιττή δαπάνη θα είχε και τη φυσική φθορά της εγκατάστασης.
Ακόμη και σήμερα ελάχιστα χιλιόμετρα δικτύων διανομής έχουν κατασκευαστεί. Μεγάλες περιοχές, ιδίως στην Αθήνα και τον Πειραιά, στερούνται της δυνατότητας τροφοδότησής τους με αέριο, ακόμη και αν έχουν τα σπίτια εσωτερικό δίκτυο. Σε πολλές συνοικίες της Αττικής δεν έχει καθοριστεί ακόμα ούτε το έτος που θα έχουν αέριο. 
Σε κάθε περίπτωση, η εξάπλωση των δικτύων διανομής σε όλους τους δρόμους μιας μεγάλης πόλης, χρειάζεται χρόνο, ίσως και μία δεκαετία. 
Για το λόγο αυτό πιστεύουμε ότι για τα καινούργια κτήρια και ιδιαίτερα για τα κτήρια αυτών των περιοχών που δεν έχουν και τόσο οικονομική ευμάρεια, πρέπει να θεσπιστεί η υποχρέωση εγκατάστασης δικτύου φυσικού αερίου μόνο στα οικοδομικά τετράγωνα που είναι διαθέσιμο το φυσικό αέριο ή που θα είναι διαθέσιμο εντός ορισμένου χρονικού διαστήματος τριών, τεσσάρων, έστω πέντε ετών, οπότε και δεν απαξιώνεται η εγκατάσταση του φυσικού αερίου που γίνεται σε αυτές και να υπάρχει ποινή αποζημίωσης προς τους ιδιοκτήτες εάν τυχόν καθυστερήσει. Δηλαδή να υπάρχει αποζημίωση για τη δαπάνη, σύμφωνα με χάρτες που θα αποστέλλουν οι εταιρείες παροχής αερίου, οι οποίες στον προγραμματισμό τους θα λένε ότι σε αυτά τα οικοδομικά τετράγωνα πρόκειται σε αυτό το χρονικό διάστημα ?ας είναι έστω και πέντε χρόνια- να δώσουν φυσικό αέριο. 
Εκτός, όμως, από τις διατάξεις που περιέχει η τροπολογία, που ενθαρρύνουν τη διάδοση του φυσικού αερίου, θα πρέπει να θεσπίσουμε, κύριε Υπουργέ, και υποχρεώσεις των εταιρειών παροχής αερίου σε θέματα ασφάλειας και καλαισθησίας των πόλεων. 
Πρέπει να σημειώσουμε ότι οι ΕΠΑ έχουν ιδιωτικό μάνατζμεντ και λειτουργούν με κριτήρια ελαχιστοποίησης του κόστους. Πολύ καλά κάνουν, αλλά πρέπει να εφαρμόζουν κανόνες για την ασφάλεια και για την καλαισθησία και πρέπει να υπάρχει ένας μηχανισμός ελέγχου από την Κυβέρνηση που να παρακολουθεί αυτούς τους κανόνες. 
Κυρία Πρόεδρε, επειδή αυτά είναι τεχνοκρατικά θέματα, θα διαβάσω πέντε συγκεκριμένες παρατηρήσεις, για να γραφούν στα Πρακτικά, πιστεύοντας ότι ο κύριος Υπουργός θα τις προσέξει.
Πρώτη παρατήρηση: Πρέπει να τοποθετούνται στο δίκτυο των 4 μπαρ διατάξεις αποκοπής της ροής σε περίπτωση διαρροής αερίου. Αυτή είναι μία απαραίτητη συνθήκη ασφάλειας που δεν εφαρμόζουν μέχρι στιγμής και δεν υποχρεούνται να εφαρμόζουν οι εταιρείες παροχής αερίου. Πρέπει να επιβληθεί, ώστε να την εφαρμόσουν.
Δεύτερον: Οι μειωτές πίεσης τεσσάρων μπαρ προς τα 23 μικρομπάρ, να τοποθετούνται σε ειδικό χώρο που θα διαμορφώνεται από τους ιδιοκτήτες στην περίφραξη της οικοδομής σε περίπτωση νέων οικοδομών ή σε φρεάτιο εντός του πεζοδρομίου. Επίσης να τοποθετούνται στους μειωτές υποχρεωτικά διατάξεις αποκοπής της ροής σε περίπτωση ισχυρού σεισμού. Οι τεχνικές λεπτομέρειες μπορούν να καθοριστούν με αντίστοιχη υπουργική απόφαση.
Τρίτον, οι μετρητές αερίου να τοποθετούνται σε ειδικό χώρο που θα διαμορφώνεται από τους ιδιοκτήτες στην περίφραξη ή στην πρόσοψη της οικοδομής σε περίπτωση νέων οικοδομών ή σε υπαίθριο ή ημιυπαίθριο χώρο της οικοδομής ή, επί απουσία τέτοιας δυνατότητας, σε αεριζόμενο διάδρομο εντός της οικοδομής.
Τέταρτον, οι ΕΠΑ να είναι υπεύθυνες για την εγκατάσταση του δικτύου μέχρι και το μειωτή των 4 μπαρ προς 23 μικρομπάρ και για την προμήθεια και εγκατάσταση του μετρητή. Με τη λήξη της άδειας διανομής των επιχειρήσεων παροχής αερίου, η κυριότητα των μετρητών θα περιέρχεται αυτόματα στους ιδιοκτήτες των οικοδομών, προκειμένου να λειτουργήσει μετά η απελευθέρωση της αγοράς σύμφωνα με τη νέα οδηγία για την εσωτερική αγορά φυσικού αερίου.
Πέμπτον, οι εταιρείες παροχής αερίου υποχρεούνται να αποκαθιστούν πλήρως το περιβάλλον μετά την ολοκλήρωση των εργασιών εγκατάστασης των δικτύων διανομής. Ο έλεγχος αυτός θα διενεργείται από τις υπηρεσίες που είναι υπεύθυνες και για τη συντήρηση των αντίστοιχων χώρων, δρόμων, πλατειών κλπ, γιατί πραγματικά οι εταιρείες παροχής αερίου, για να κάνουν γρήγορα τη δουλειά τους, απηλλάχθησαν από οποιαδήποτε αδειοδότηση και παρακολούθηση εκ μέρους των δήμων. Επομένως θα πρέπει πάνω σ? αυτό να παρακολουθούνται και τουλάχιστον να αποκαθιστούν εκείνη την περιοχή που έχουν καταστρέψει για να εγκαταστήσουν το δίκτυο.
Σας ευχαριστώ πολύ.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Κύριοι συνάδελφοι, εισερχόμεθα στις δευτερολογίες.
Ο κ. Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ: Ευχαριστώ, κυρία Πρόεδρε.
Θα ήθελα κατ? αρχάς να ευχαριστήσω τον κύριο Υπουργό για την κατανόηση που έδειξε στο αίτημα που υπέβαλα, το οποίο δεν υπεβλήθη ούτε τυχαία ούτε πρόχειρα. Τα βασικά κριτήρια του αιτήματός μου ήταν δύο, πρώτον ότι έχουμε ώριμες μελέτες οριακής εφαρμογής από τη ΔΕΠΑ, προκειμένου να διευρυνθεί ο κατάλογος του δικτύου χρήσης φυσικού αερίου και με τους δύο δήμους, Σιδηροκάστρου και Ηράκλειας, που είναι αστικές περιοχές και όχι αγροτικές.
Δεύτερο κριτήριο ήταν η εγγύτητα προς τον αγωγό, δηλαδή το σύστημα μεταφοράς φυσικού αερίου, όπως αποτυπώνεται σε ένα χάρτη ενός κειμένου που μας έχει διανείμει το Υπουργείο Ανάπτυξης σχετικά με την ανάπτυξη της Ελλάδας σε κόμβο μεταφοράς φυσικού αερίου στη Νοτιοανατολική Ευρώπη.
Τρίτον: Σ? αυτή τη φάση μόνο αυτοί οι δύο δήμοι μπορούν να προστεθούν. Οι επόμενες φάσεις δεν αποκλείουν την επέκταση του δικτύου και σε άλλες περιοχές, όπως, για παράδειγμα, στην αστική περιοχή της Νιγρίτας Σερρών ή στην αστική περιοχή της Νέας Ζίχνης Σερρών. Αυτό θα γίνει σε επόμενες φάσεις.
Κλείνω με μία παρατήρηση, ότι δηλαδή δεν μπορούμε τώρα να επιβαρύνουμε αγροτικές περιοχές ?το είπε και ο κ. Σαλαγκούδης- με προετοιμασία εγκατάστασης δικτύου χρήσης φυσικού αερίου από τώρα, διότι, αν το κάνουμε αυτό, ενεργούμε αντιοικονομικά, δεδομένου ότι το κόστος προετοιμασίας με αυτήν την εγκατάσταση θα είναι πολύ μεγαλύτερο του κόστους χρήσης πετρελαίου που ήδη κάνει ο αγρότης για τη θέρμανσή του.
Σας ευχαριστώ.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ο κ. Χαϊτίδης έχει το λόγο.
ΕΥΓΕΝΙΟΣ ΧΑΪΤΙΔΗΣ: Κύριε Υπουργέ, κάνατε μερικώς αποδεκτή την πρόταση. Και ήταν επόμενο και φυσιολογικό να γίνει δεκτή η πρόταση για το Σιδηρόκαστρο και για την Ηράκλεια, δεδομένου ότι μέσα από το κέντρο του Δήμου Σιδηροκάστρου περνά ο φυσικός αγωγός. Από εκεί και πέρα, όμως, επειδή ο φυσικός αγωγός περνά και από την περιοχή του Παγγαίου για να πάει προς Δράμα και Καβάλα, η παράκλησή μου υποβάλλεται και πάλι να γίνει διανομή και στην περιοχή την πάμπτωχη, τη φθίνουσα, του Παγγαίου. Διότι δεν είναι δυνατόν να δώσουμε κίνητρα ανταγωνιστικότητας σε ορισμένες περιοχές αν μεταξύ των άλλων δεν εξασφαλίσουμε κατά κύριο λόγο μια ανταγωνιστική καύσιμο ύλη για την όποια παραγωγική ανάπτυξη αυτής της περιοχής.
Θα ήθελα επίσης να ρωτήσω και το εξής: Στην παράγραφο 3, κύριε Υπουργέ, όπως είναι διατυπωμένη, προβλέπεται υποχρεωτική εγκατάσταση δικτύου αερίου καυσίμων σε όλους τους δήμους των νομών μεταξύ των οποίων και του Νομού Σερρών.
Σας ερωτώ, λοιπόν, κύριε Υπουργέ, έτσι ακριβώς είναι η πρόβλεψη, ενώ δηλαδή συνολικά θα πάρουν τέσσερις δήμοι φυσικό αέριο θα είναι υποχρεωτική η εγκατάσταση δικτύου σε όλες τις νέες οικοδομές; 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Αφορά μόνο σε αυτά που αναφέρονται μέσα ?
ΕΥΓΕΝΙΟΣ ΧΑΪΤΙΔΗΣ: Παρακαλώ, κάνετε τη σχετική διευκρίνιση. Γιατί όπως είναι διατυπωμένο τα πολεοδομικά γραφεία θα εφαρμόσουν τη διάταξη και φοβάμαι πως θα έχουμε πρόβλημα.
Επίσης, κύριε Υπουργέ, θα ήθελα να σας παρακαλέσω να δεχθείτε να εγκατασταθεί δίκτυο διανομής και στην περιοχή του Παγγαίου με προοπτική να επεκταθεί σταδιακά σε όλον το Νομό Σερρών, από τον οποίο διέρχεται ο κύριος αγωγός φυσικού αερίου.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ο κύριος Υπουργός έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Είναι σαφές ότι η αναφορά των ρυθμίσεων σχετίζεται με τον κατάλογο των συγκεκριμένων δήμων για τις οποίες υπάρχει επιλογή και γι? αυτό αναφέρονται αναλυτικά εδώ μέσα και μόνο γι? αυτούς ισχύει. Επομένως δεν υπάρχει πρόβλημα για δήμους που δεν αναφέρονται μέσα, ούτε για περιοχές που πάλι δεν αναφέρονται.
ΕΥΓΕΝΙΟΣ ΧΑΪΤΙΔΗΣ: ?λλα λέει μέσα. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Ανάπτυξης): Δεν λέει τίποτα άλλο. Λέει αυτά που σας είπα.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Υπουργέ, πιστεύω ότι θα πρέπει να καταβληθεί μία μεγαλύτερη προσπάθεια στο να υπάρχει χωροθέτηση των χώρων ανάπτυξης παραγωγικών δραστηριοτήτων. Γιατί πολύ σωστά αναφέρεται η υποχρέωση για τα κτίρια που φτιάχνονται για βιοτεχνική και βιομηχανική χρήση να μπουν εγκαταστάσεις φυσικού αερίου. Μάλιστα αναφέρεστε και στους καποδιστριακούς δήμους που είναι εκτεταμένοι σε έκταση.
Πλην, όμως, στην Εύβοια, κύριε Υπουργέ, υπάρχει ένα τεράστιο ζήτημα, γιατί δεν έχουν καθοριστεί οι ζώνες ανάπτυξης παραγωγικών δραστηριοτήτων. Κατά συνέπεια δεν μπορεί να είναι συγκεκριμένη η τοποθέτηση των κτιρίων αυτών. Και βέβαια θα είναι τραγικό να πούμε ότι σε ένα κτίριο που φτιάχνεται π.χ. στον Παγώντα επιβάλλεται να φτιαχτεί εγκατάσταση φυσικού αερίου, τη στιγμή που δεν προβλέπεται να πάει ποτέ το φυσικό αέριο επάνω στο βουνό στον Παγώντα.
Χρειάζεται, λοιπόν, να είμαστε πολύ πιο συγκεκριμένοι και να καθοριστούν και οι περιοχές ανάδειξης παραγωγικών δραστηριοτήτων, διότι εδώ υπάρχει ένα μεγάλο ζήτημα. Καμία καινούργια παραγωγική δραστηριότητα δεν εγκρίνεται, επειδή υπάρχει απόφαση του Σ.τ.Ε. που λέει ότι είναι άκυρη οποιαδήποτε πράξη της διοίκησης, που δίνει άδεια παραγωγικής δραστηριότητας σε περιοχή που δεν έχει χαρακτηριστεί σαν χώρος ανάπτυξης παραγωγικών δραστηριοτήτων. 
Επίσης, κύριε Υπουργέ, θα ήθελα να πω ότι καλό θα είναι να επεκταθεί η υποχρέωση που προβλέπεται με αυτές τις διατάξεις, ιδιαίτερα για το Νομό της Εύβοιας και προς την περιοχή του Δήμου Ταμιναίων, καταλαμβάνοντας και τους Δήμους Ερέτριας, Αμαρυνθίων και αντίστοιχα στο Δήμο Κηρέως. Ευχαριστώ.
ΠΡΟΕΔΡΕΥΟΥΣΑ (?ννα Μπενάκη-Ψαρούδα): Η κ. Ασημίνα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Πρόεδρε, επειδή είναι η δευτερολογία μου, θα ήθελα να αναφερθώ και πάλι στο κύριο σημείο της κριτικής μου, που έκανα γι΄ αυτήν την τροπολογία, την οποία θεωρώ πολύ θετική και που αφορά τα θέματα του Κανονισμού.
Όπως αναφέρεται στην παράγραφο 5, οι τεχνικές προδιαγραφές των υλικών που θα χρησιμοποιούνται στην εγκατάσταση κλπ. και οι οποίες εκπονούνται σύμφωνα με τις διατάξεις της παραγράφου 8 του άρθρου 7 του ν.2364/95, μέχρι να γίνει ο καινούργιος κανονισμός, θα ισχύει η οδηγία του ΤΕΕ. Αυτή όμως η οδηγία του ΤΕΕ όσο σωστή και να είναι, έγινε το 1986. Δεν μπορείτε, επομένως, φέρνοντας μια τροπολογία με την οποία θέλετε να ενσωματώσετε την καινούργια τεχνολογία και να δημιουργήσετε μια αίσθηση ασφάλειας, αλλά και μια κινητήριο δύναμη για τη χρήση του φυσικού αερίου, αλλά και άλλων καθαρών πηγών ενέργειας στα κτίρια, παράλληλα να κωλυσιεργείτε στα θέματα του κανονισμού και να αναφέρεσθε σε τεχνικές οδηγίες του 1986! Θεωρώ ότι αυτό το σημείο είναι απαράδεκτο.
Θέλω δε να συμπληρώσω, ακούγοντας παράλληλα και τον Πρόεδρο κ. Γείτονα, ότι εδώ και πάρα πολύ καιρό, ακόμα και με το ν. 2364/95, αλλά και με τον περιβόητο ενεργειακό σχεδιασμό του 2001, που έχει κάνει το ΥΠΕΧΩΔΕ σε συνεργασία με τον Κ.Α.Π.Ε., ακούμε συνεχώς για ένα συνολικό σχέδιο πολιτικής και δράσης, έτσι ώστε να έχουμε μια βελτίωση και στα θέματα της εκπομπής των ρύπων αλλά και βελτίωση της ενεργειακής απόδοσης των κτιρίων. Σε αυτόν όμως το σχεδιασμό και σε αυτές τις διατάξεις δεν έχει γίνει απολύτως τίποτα και πολύ φοβάμαι ότι και με τις καινούργιες ρυθμίσεις θα διαιωνίζεται το θέμα της ασφάλειας και της απόδοσης στα κτίρια της χρήσης του φυσικού αερίου, όπως και των άλλων χρήσεων που θα συζητήσουμε σε λίγο με τις τροπολογίες που έχει καταθέσει ο κ. Μαντέλης.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Εάν δεν προχωρήσει στην αντικατάσταση του οργανισμού θερμομόνωσης των κτιρίων το ΥΠΕΧΩΔΕ με ένα σύγχρονο κανονισμό, ο οποίος θα αναφέρεται στην ορθολογική χρήση και εξοικονόμηση ενέργειας των κτιρίων, εάν δεν προχωρήσει τούτος ο κανονισμός για τα θέματα φυσικού αερίου, τότε κάθε φορά εδώ θα κάνουμε κάποιες ρυθμίσεις, αλλά τελικά ουσιαστικό έργο για την ορθολογική διαχείριση των ανανεώσιμων πηγών ενέργειας, των νέων πηγών ενέργειας για έναν άλλο ενεργειακό σχεδιασμό στα κτίρια, που θα έχει και την εξοικονόμηση και της ηλιακής ενέργειας και άλλων πηγών ενέργειας -που θα τα πούμε, όπως λέω παρακάτω- δεν πρόκειται να προωθήσουμε ποτέ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν υπάρχει άλλος να ομιλήσει περί της τροπολογίας. Ο κύριος Υπουργός δεν θέλει να πει κάτι.
Κηρύσσεται περαιωμένη η συζήτηση επί της τροπολογίας με γενικό αριθμό 1623 και ειδικό 123. 
Ερωτάται το Τμήμα: Γίνεται δεκτή η τροπολογία, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1623 και ειδικό 123 γίνεται δεκτή κατά πλειοψηφία, όπως τροποποιήθηκε από τον κύριο Υπουργό, και εντάσσεται στο νομοσχέδιο ως ίδιον άρθρον.
Κύριοι συνάδελφοι, υπάρχουν τέσσερις εμπρόθεσμες τροπολογίες Βουλευτών. Η μία είναι του κ. Γερανίδη και οι άλλες τρεις του κ. Μαντέλη. Ερωτώ τους κυρίους Υπουργούς αν πρόκειται να γίνει δεκτή κάποια από τις τροπολογίες.
ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Λυπάμαι που στην πρώτη εμφάνισή μου από αυτό το Βήμα δεν θα γίνει καμία αποδεκτή.
ΠΡΟΕΔΡΕΥΩΝ (Παναγιώτης Σγουρίδης): Επειδή είθισται οι τροπολογίες να συζητούνται επ? ολίγον, θα δώσω το λόγο για λίγο στους κυρίους συναδέλφους που έχουν καταθέσει τις τροπολογίες αυτές, για να τις αναπτύξουν, αλλά δεν θα τις θέσω σε ψηφοφορία, γιατί, όπως καταλαβαίνετε, σύμφωνα με το Σύνταγμα, αφού δεν έχουν και την έκθεση του Γενικού Λογιστηρίου του Κράτους, δεν τίθενται σε ψηφοφορία.
Ο κ. Γερανίδης έχει καταθέσει την τροπολογία με γενικό αριθμό 1615 και ειδικό 117. Ορίστε, κύριε Γερανίδη, έχετε το λόγο.
ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, μετά την αρνητική τοποθέτηση της Κυβέρνησης δεν κρίνω ότι πρέπει να επιχειρηματολογήσω για την τροπολογία μου. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Υπάρχουν τρεις τροπολογίες του κ. Μαντέλη. Είναι η τροπολογία με γενικό αριθμό 1617 και ειδικό 118, η με γενικό αριθμό 1618 και ειδικό 119 και η με γενικό αριθμό 1619 και ειδικό 120.
Κύριε Μαντέλη, έχετε τέσσερα λεπτά, για να τις αναπτύξετε και τις τέσσερις.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, εγώ θα επιχειρηματολογήσω, γιατί είμαι βέβαιος όχι μόνο για την ορθότητα αλλά και για την αναγκαιότητα των τροπολογιών που έχω καταθέσει. Μάλιστα θα έλεγα ότι θα ήταν μια ευκαιρία να επανεξετάσει η Κυβέρνηση τη στάση της σ? αυτές τις τρεις τροπολογίες, διότι αργά ή γρήγορα εκφράζω τη βεβαιότητα, όπως έγινε και με τα υβριδικά και άλλες ρυθμίσεις, ότι η Κυβέρνηση θα πρέπει να φέρει αντίστοιχες διατάξεις, για να καλύψει τα κενά. 
Η πρώτη τροπολογία μου, κύριε Πρόεδρε, αναφέρεται στη συμπαραγωγή. Η συμπαραγωγή είναι μια πολύ σημαντική τεχνική για την εξοικονόμηση ενέργειας. Φανταστείτε ότι, όταν παράγεται ηλεκτρική ενέργεια, μεγάλα αποθέματα ενέργειας που έχουν πλέον τη μορφή θερμότητας χάνονται, ενώ είναι πολύτιμα για την οικονομία, για εκείνον που επενδύει και για τον καταναλωτή. Σκεφθείτε ότι τα περισσότερα νοσοκομεία της Αθήνας θα μπορούσαν να έχουν δωρεάν ή με πολύ χαμηλό κόστος θερμό νερό και θερμότητα στις εγκαταστάσεις τους, αν γινόταν η χρήση της συμπαραγωγής και μάλιστα σε συνδυασμό με ηλεκτρική ενέργεια που θα μπορούσε να χρησιμοποιηθεί στο μετρό και θερμότητα που θα μπορούσε να χρησιμοποιηθεί στα νοσοκομεία και χίλιες δυο άλλες εφαρμογές.
Παρ΄όλο που η συμπαραγωγή έχει προχωρήσει εντυπωσιακά σε όλη την Ευρώπη, στην Ελλάδα δεν έχει προχωρήσει, όχι γιατί υπάρχει κάποια απέχθεια για τη συμπαραγωγή, αλλά γιατί υπάρχουν κάποια τεχνικά ή θεσμικά εμπόδια. Επισημαίνω τρία τέσσερα απ΄ αυτά τα εμπόδια.
Το πρώτο είναι ότι περιορίζουμε τη συμπαραγωγή στη συμπαραγωγή ηλεκτρικής ενέργειας και αποκλείουμε την ενέργεια που μπορεί να προέρχεται από τη μηχανική ενέργεια. Για ποιο λόγο γίνεται αυτός ο αποκλεισμός;
Το δεύτερο είναι ότι λέμε ότι μπορεί να προχωρήσει η συμπαραγωγή θερμότητας και ηλεκτρισμού δημιουργώντας μια σχέση δυναμικότητας μεταξύ ηλεκτρισμού και θερμότητας, την οποία καθορίζουμε στο 75%. Αυτό να το κάνουμε αποδεκτό για οποιαδήποτε άλλη χρήση. Όταν όμως έχουμε τηλεθέρμανση και τηλεψύξη, όπου ένα μεγάλο μέρος της θερμότητας χάνεται στο δρόμο και χάνεται τόσο μεγαλύτερο όσο μεγαλύτερη είναι η εφαρμογή της τηλεθέρμανσης και της τηλεψύξης, όσο μεγαλύτερες επενδύσεις έχουμε κάνει για μεγαλύτερα δίκτυα, αυτό σημαίνει ότι καθιστούμε την επένδυση μη αποδοτική λόγω αυτού του τεχνικού εμποδίου, του 75%, ενώ θα μπορούσαμε πολύ απλά να συνυπολογίζουμε τη θερμότητα που χάνεται στη διαδρομή της τηλεθέρμανσης του δικτύου στη σχέση δυναμικότητας μεταξύ ηλεκτρισμού και θερμότητας.
Θεωρούμε ότι τα τιμολόγια πρέπει να τα υπολογίζουμε και στο τιμολόγιο της υψηλής τάσης. Μα, αυτό είναι εντελώς ασύμφορο. Όπως ασύμφορο ακόμα είναι ?και θα πρέπει να το τονίσω- το τιμολόγιο που καθορίζεται στο 70% στη χρέωση ενέργειας και στο 50% στη χρέωση ισχύος, όταν θα πρέπει να είναι τουλάχιστον 85% ή 75% αντίστοιχα, προτάσεις οι οποίες έχουν γίνει από την ίδια τη ΔΕΠΑ για να προχωρήσουμε.
Επομένως θεωρώ αναγκαία τη ρύθμιση για τη συμπαραγωγή για να προχωρήσει η συμπαραγωγή.
Η δεύτερη τροπολογία μου, κύριε Πρόεδρε, αναφέρεται στα φωτοβολταϊκά. Η ηλιακή ενέργεια είναι η πλέον σημαντική από τις ανανεώσιμες πηγές ενέργειας. Είναι εκείνη η οποία έχει τις τεράστιες δυνατότητες για να λύσει τα προβλήματα της ανθρωπότητας. Το πρόβλημα που υπάρχει είναι ότι τα φωτοβολταϊκά έχουν υψηλό κόστος εγκατάστασης, επειδή δεν έχουν μαζική παραγωγή. Πρέπει να ενισχυθεί η μαζική εγκατάσταση φωτοβολταϊκών για να πέσει το κόστος εγκατάστασης. 
Το μοντέλο που έχει χρησιμοποιηθεί στις περισσότερες χώρες της Ευρωπαϊκής Ένωσης και ιδιαίτερα στη Γερμανία, με το οποίο έχει προχωρήσει, είναι η ειδική επιδότηση της παραγόμενης ενέργειας από φωτοβολταϊκά όσο είναι το σχέδιο ανάπτυξης. Ούτε μία κιλοβατώρα παραπάνω. 
Εμείς στην Ελλάδα έχουμε καθορίσει ένα σχέδιο ανάπτυξης που λέμε ότι θα πρέπει μέσα στα επόμενα δέκα χρόνια, μέχρι το 2010, να έχουμε εγκαταστήσει μόλις 15MW. Αυτά τα 15MW πρέπει να τα πριμοδοτήσουμε. Δεν επιβαρύνουν καθόλου τον καταναλωτή αν σκεφτούμε ότι έχουμε χιλιάδες MW σε παραγωγή. Δεκαπέντε (15) MW. Πρέπει να δώσουμε τη δυνατότητα ηυξημένου τιμολογίου στον παραγωγό ηλεκτρικής ενέργειας για να μπορέσουμε να έχουμε μαζική παραγωγή φωτοβολταϊκών.
Η τρίτη τροπολογία μου, κύριε Πρόεδρε, είναι εκείνη την οποία όταν συζητούσαμε τη γεωθερμία, ήδη την ανέφερα. Επαναλαμβάνω και πάλι ότι δεν μπορεί η γεωθερμία, που έχει πολλαπλή προστιθέμενη αξία από το ίδιο το πετρέλαιο, να μένει αδρανής. Και δεν μπορούμε να δώσουμε μία άδεια για να αξιοποιήσει κανείς τη γεωθερμία -να έχει δικαίωμα να την αξιοποιήσει- και να την αφήσουμε παραπάνω από πέντε χρόνια αδρανή. Είναι αδιανόητο. Δεν μπορεί να νοηθεί ότι είκοσι πέντε χρόνια θα μένει μία άδεια χωρίς αξιοποίηση. Πολύ περισσότερο η περίπτωση της ΔΕΗ ?και την επαναλαμβάνω- που έχει εδώ και σαράντα χρόνια την υψηλή γεωθερμία, την υψηλή ενθαλπία στη χώρα μας στα χέρια της και όχι μόνο δεν έχει κάνει τίποτα, αλλά έχει δημιουργήσει και αρνητικές επιπτώσεις στην εντύπωση που έχει ο κόσμος για τη γεωθερμία.
Επαναλαμβάνω και πάλι ότι είναι απαραίτητο να μπει διάταξη στο σχέδιο νόμου που έχουμε ήδη ψηφίσει με την οποία κανείς απολύτως μισθωτής δικαιωμάτων γεωθερμίας -και πρώτα από όλα βέβαια ο κρατικός μισθωτής, η ΔΕΗ- δεν έχει δικαίωμα παραπάνω από πέντε χρόνια να κρατάει σε αδράνεια αυτήν την υψηλή πηγή ενέργειας και υψηλή πηγή πλούτου για τη χώρα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, έθεσε θέματα ουσίας ο συνάδελφος κ. Μαντέλης με την τροπολογία την οποία υπεστήριξε ?την τροπολογία του- την οποία και εγώ υποστηρίζω καθ? όλη την έκτασή της. 
Θέλω μόνο να πω εδώ στο Τμήμα ότι φωτοβολταϊκά τόξα κατά καιρούς πειραματικά έχουν εγκατασταθεί στα νησιά. Απεδείχθη ότι αποτελούν λύση ουσίας. Μας απαλλάσσουν από την εφαρμογή κάθε άλλης μεθόδου και με περιορισμένες δαπάνες. Αρκεί να επιτηρείται η λειτουργία τους. Τίποτα περισσότερο.
Πάμε τώρα στη γεωθερμία. Κατά τη συζήτηση επί του κυρίου σώματος του νομοσχεδίου ετέθη θέμα παρόμοιο προς αυτό που θέτει ο κ. Μαντέλης, καθόσον αφορά στο δικαίωμα εκμεταλλεύσεως, αξιοποιήσεως, διαχειρίσεως ?πείτε το όπως θέλετε- που έχει παραχωρηθεί στη ΔΕΗ για τα συγκεκριμένα γεωθερμικά πεδία που στη χώρα μας έχουν επισημανθεί, μετά βεβαιότητος, στη Νίσυρο και στη Μήλο.
Στο άρθρο 13, μεταβατικές διατάξεις, προβλέπεται ότι συνεχίζουν να είναι σε ισχύ οι συμβάσεις που έχουν υπογραφεί με τη ΔΕΗ και οι οποίες, όπως είπε ο κ. Μαντέλης, της παραχωρούν το δικαίωμα να κρατά σφραγισμένες αυτές τις πηγές, τα πεδία αυτά, επί τριάντα χρόνια.
Εάν η Δημόσια Επιχείρηση Ηλεκτρισμού αποδεικνύεται ανίκανη να πείσει τους κατοίκους ότι η αξιοποίηση δεν θα έχει αρνητικές συνέπειες για το περιβάλλον και τη ζωή τους, τότε σημαίνει πως δεν πιστεύει στην τεχνολογία την οποία πλασάρει. Εάν έχει τη δυνατότητα να εφαρμόσει την τεχνολογία, ας πείσει πρώτα τους κατοίκους. Τονίζω ότι μεταξύ των αμφισβητούντων τα θετικά της αξιοποίησης είναι και ο ομιλών, ο οποίος επιμένει να φωνάζει πως πρέπει να βρεθεί ένας τρόπος να διαλυθούν οι ανησυχίες. Μέχρι στιγμής δεν έχει βρεθεί. Το παράδειγμα της Μήλου μάς έχει αποθαρρύνει όλους. Χρειάζεται λοιπόν συγκροτημένη κίνηση ενημέρωσης, διαφώτισης για να διαλυθούν οι ανησυχίες και παράλληλα κατάργηση της ισχύος της συμβάσεως. 
Τα πέντε χρόνια, κύριε Μαντέλη, έχουν περάσει εδώ και καιρό. Αποδείχθηκε ότι η ΔΕΗ δεν είναι ικανή. Ας απελευθερώσουμε, λοιπόν, την αγορά. Όποιος έχει τη δυνατότητα που συνδέεται και με το χρηματοδοτικό, το οποίο δεν είναι ευκαταφρόνητο, ας προχωρήσει υπό τη βασική προϋπόθεση ότι θα πείσει τους Νισήριους και τους κατοίκους της Μήλου. Χωρίς να τους πείσει δεν γίνεται τίποτε. Αυτή είναι η πραγματικότητα, μας αρέσει δεν μας αρέσει.
Φρονώ ότι η τροπολογία του συναδέλφου κ. Μαντέλη δίνει τη δυνατότητα να ανοίξουμε πράγματι νέους ορίζοντες, οι οποίοι δεν έχουν υψηλές δαπάνες σε σύγκριση με ό,τι συμβαίνει σε άλλες περιπτώσεις. ΄Εχω την αίσθηση ότι η Κυβέρνηση δεν πρέπει να την απορρίψει.
ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, και σήμερα κάναμε έναν ουσιαστικό διάλογο επ? ευκαιρία και της τροπολογίας για το φυσικό αέριο, αλλά και στις προηγούμενες συνεδριάσεις, όπου συζητήσαμε πώς πρέπει να αξιοποιήσει η χώρα μας το γεωθερμικό της δυναμικό και γενικότερα τις ανανεώσιμες πηγές ενέργειας. Εδώ ακούστηκε κατά κόρον η αναγκαιότητα να προχωρήσουμε στην εξοικονόμηση ενέργειας, να προχωρήσουμε στη μείωση των ρύπων, να υιοθετήσουμε και να έχουμε έναν ορατό ορίζοντα εφαρμογής των απαιτήσεων του Πρωτοκόλλου του Κιότο, αλλά και του μεγάλου κινδύνου των ρύπων που έχει κτυπήσει προ καιρού το καμπανάκι και στην Αττική και στην πόλη μου τη Θεσσαλονίκη και στα άλλα μεγάλα κέντρα. 
Μετά λοιπόν από όλη αυτήν τη συζήτηση εγώ περίμενα τουλάχιστον να διατεθεί σημαντικός χρόνος για να συζητήσουμε τις πολύ ουσιαστικές τροπολογίες που έχει καταθέσει ο συνάδελφος κ. Μαντέλης. Θα περίμενα η Κυβέρνηση να διαθέσει χρόνο και να αιτιολογήσει γιατί τις απορρίπτει ή εάν τις απορρίπτει τώρα επειδή υπάρχουν κάποια προβλήματα, εάν έχει σκοπό να τις υιοθετήσει στο μέλλον ή να ξεκινήσει αυτήν τη διαδικασία.
Όπως είπα και πριν, δεν είναι δυνατόν κάθε φορά να συζητάμε το πρόβλημα ότι η χώρα μας δεν κάνει όπως πρέπει εξοικονόμηση ενέργειας, ότι η χώρα μας δεν ενδιαφέρεται για τη μεγάλη μόλυνση του περιβάλλοντος η οποία υπάρχει και να μας έρχονται κάθε φορά τα σχέδια του ΥΠΕΧΩΔΕ του ενεργειακού σχεδιασμού του 2001, λέγοντας ότι μέχρι το 2010 θα έχουμε εξασφαλίσει 23% μείωση των ρύπων κλπ. Ούτε βέβαια είναι δυνατόν να έρχονται τα διάφορα σχέδια της απελευθέρωσης της αγοράς ενέργειας ή άλλων απελευθερώσεων. Όλα αυτά τα πράγματα πάνε μαζί με την αξιοποίηση της σύγχρονης τεχνολογίας για να γίνει η ζωή μας καλύτερη και για να διαφυλάξουμε τον πλανήτη μας, να τον παραδώσουμε στις επόμενες γενιές καλύτερο.
Επομένως το θέμα της συμπαραγωγής ηλεκτρισμού, θερμότητας και ψύξης είναι πολύ ουσιαστικό. Στην Ευρώπη έχει μεγάλες εφαρμογές, τις οποίες τις έχουμε δει πάρα πολλές φορές. ΄Εχουμε πάει μάλιστα ΄Ελληνες Βουλευτές σε άλλες χώρες για να δούμε αυτά τα συστήματα και εμείς δεν μπορούμε να κάνουμε δύο λεπτά συζήτηση στο Κοινοβούλιο; Αν είναι δυνατόν! Συζητήσαμε για τη γεωθερμία και δεν θέλουμε να βάλουμε μια ασφαλιστική δικλίδα αυτήν τη στιγμή, όταν ξέρουμε ότι η έρευνα και η αξιοποίηση αυτών των πηγών είχε κολλήσει επί σειρά ετών -ξέρουμε πολύ καλά τα προβλήματα- όταν η χώρα μας δεν έχει ούτε ένα πιλοτικό πρόγραμμα αξιοποίησης αυτών των πηγών να επιδείξει, είτε ως κράτος είτε σε συνεργασία με την τοπική αυτοδιοίκηση.
Όσον αφορά τα θέματα της ηλιακής ενέργειας, είναι δυνατόν; Πώς θα προχωρήσουμε σε αυτόν τον κανονισμό που σας έλεγα για τον ενεργειακό σχεδιασμό των κτιρίων, για να έχει το κτίριο την ταυτότητά του για την ενέργεια που καταναλίσκει; Στη Σουηδία υπάρχει σύστημα το οποίο ελέγχει τους κατοίκους γιατί καίνε τόσες ώρες το κλιματιστικό και από εκεί και πέρα επιβάλλονται πρόστιμα. Εμείς στη χώρα μας που μπορούμε να αξιοποιήσουμε την ηλιακή ενέργεια την αφήνουμε να επιβαρύνει το περιβάλλον. Λυπάμαι πραγματικά πάρα πολύ γιατί δεν γίνεται συζήτηση και υποβαθμίζεται το θέμα.
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Το λόγο έχει ο κ. Σαλαγκούδης.
ΓΕΩΡΓΙΟΣ ΣΑΛΑΓΚΟΥΔΗΣ: Παίρνω το λόγο γιατί θέλω και εγώ να πω ότι εμείς στηρίζουμε αυτές τις τροπολογίες που έχει καταθέσει ο κ. Μαντέλης, αλλά για άλλη μία φορά η Κυβέρνηση αποδεικνύει ότι είναι υποκριτική όταν για επικοινωνιακούς κυρίως λόγους εξαγγέλλει την πρόθεσή της να στηρίξει τις ανανεώσιμες πηγές ενέργειας και να τις αναπτύξει, όταν μάλιστα αυτό επιβάλλεται και από την Ευρωπαϊκή Ένωση για να φθάσουμε μέχρι το 2010 στο ποσοστό 20%, και δεν δέχεται τροπολογίες, όπως αυτήν που πρότεινε ο κ. Μαντέλης, για την ανάπτυξη των φωτοβολταϊκών και για τη μεγαλύτερη κινητροδότησή της μέσα στο σχεδιασμό που έχουμε κάνει και επίσης όταν δεν δέχεται και την τροπολογία μου για τη συμπαραγωγή και όταν με το νομοσχέδιο, το οποίο ψηφίσαμε, βάζει φραγμούς στην ανάπτυξη υβριδικών συστημάτων παραγωγής ηλεκτρισμού από ανανεώσιμες πηγές ενέργειας και όταν πράγματι δεν τολμά να προχωρήσει ακόμα και στην κατασκευή των δικτύων, ώστε να μπορέσουν να γίνουν περισσότερες ανανεώσιμες πηγές ενέργειας έστω και από αιολικά πάρκα.
Νομίζω ότι αυτά σήμερα τα αποδεικνύει όταν ένας δικός της Βουλευτής κάνει προτάσεις με τις οποίες συμφωνούμε απόλυτα και είναι σωστές, αλλά αντιλαμβάνομαι ότι έχει μία δημόσια επιχείρηση η οποία είναι αρνητική προς την κατεύθυνση της ανάπτυξης των ανανεώσιμων πηγών ενέργειας. Έπειτα, από εκεί και πέρα μπορεί να γίνει μία καλύτερη ρύθμιση, ούτως ώστε να συμμετέχει και το κράτος στις δαπάνες αυτές για τις ανανεώσιμες πηγές ενέργειας, που οπωσδήποτε επιβαρύνουν το τιμολόγιο, αλλά είναι κάτι απαραίτητο, γιατί αυτός ο πλανήτης στον οποίο ζούμε είναι δανεικός και πρέπει να τον παραδώσουμε στις επόμενες γενιές με όσο μπορούμε λιγότερες βλάβες που θα προκαλέσει έτσι και αλλιώς το δικό μας πέρασμα από αυτόν. 
Ιδού στίβος, λοιπόν. Θα έπρεπε η Κυβέρνηση άμεσα να αποδεχθεί αυτές τις τοπολογίες με τις οποίες εμείς συμφωνούμε. 
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός.
ΚΙΜΩΝ ΚΟΥΛΟΥΡΗΣ (Υφυπουργός Ανάπτυξης): Πρέπει να σας ομολογήσω ότι με πολύ μεγάλη προσοχή και ευαισθησία, λόγω της φύσεως του θέματος που έχει να κάνει με το περιβάλλον, άκουσα την επιχειρηματολογία και του κ. Μαντέλη και του εκπροσώπου της Νέας Δημοκρατίας του κ. Σαλαγκούδη αλλά και του κ. Παυλίδη και της κ. Ξηροτύρη. 
Θα έλεγα ότι μας αδικείτε για το πρώτο και μεγάλο ζήτημα που θέσατε πως δεν έχουμε κάνει τίποτα για τις ανανεώσιμες πηγές ενέργειας. Ίσως αγνοείτε ότι όλα αυτά τα θέματα έχουν αντιμετωπισθεί, πρώτον με το νέο θεσμικό πλαίσιο που έχουμε ήδη ψηφίσει, δεύτερον με τις νέες κοινές υπουργικές αποφάσεις που περιορίζουν τις άδειες από σαράντα εννιά που ήταν σε μόλις εννιά και επίσης έχουμε διαθέσει πάνω από 330 δισεκατομμύρια ?ας το πω με το παλιό νόμισμα- δραχμές σε έργα για το περιβάλλον.
Τιμώ την προσπάθεια του κ. Μαντέλη και ακούω με πάρα πολλή προσοχή τις αγωνίες και ανησυχίες των συναδέλφων. Θα πάω στην τροπολογία για την οποία μιλάτε. Στην παράγραφο 6 του άρθρου 2 στο εδάφιο β΄ λέτε: «Συμπαραγωγή είναι η παραγωγή ηλεκτρικής ή μηχανικής ενέργειας που γίνεται».
Φοβάμαι αλλά οι υπηρεσίες του Υπουργείου Ανάπτυξης προσπάθησαν να βρουν στη βιβλιογραφία τον όρο «μηχανική ενέργεια» και δεν τον βρήκαν. Είμαστε στη διάθεσή σας να το συζητήσουμε και αν χρειαστεί να το υιοθετήσουμε. 
Έρχομαι τώρα στο κεντρικό ζήτημα για το οποίο μίλησαν οι συνάδελφοι. Επειδή είπα ότι δεν θα γίνει αποδεκτή η τροπολογία, θέλω υπεύθυνα και συγκεκριμένα να επιχειρηματολογήσω.
Αυτό το νομοσχέδιο έχει ήδη αντιμετωπίσει και έχουν ήδη ψηφιστεί ζητήματα που αφορούν τη γεωθερμία, την απαλλοτρίωση για δίκτυα, την απελευθέρωση της αγοράς ηλεκτρικής ενέργειας και τη διείσδυση φυσικού αερίου. Μ΄ αυτήν τη διάταξη που αναφέραμε, αντιμετωπίζει και τις συμβάσεις που θα υπάρξουν από εδώ και πέρα. Εσείς λέτε να αντιμετωπίσει και συμβάσεις προηγούμενης πενταετίας. Αυτό θα ήταν λάθος και επικίνδυνο, αλλά θα ήταν και άδικο. Και αυτό γιατί αν κάποιος επενδυτής και στην προκειμένη περίπτωση η ΔΕΗ, δεν προχώρησε, ήταν όχι γιατί δεν το ήθελε αλλά γιατί δεν υπήρχε το νομικό πλαίσιο μέσα στο οποίο θα λειτουργούσε. Και τι ζητάμε; Να τους αφαιρεθεί αυτή η άδεια. Θα ήταν επικίνδυνο και άδικο. Γι? αυτό πιστεύω ότι πρέπει αυτήν την ώρα να μην προχωρήσουμε σ? αυτό. Έτσι σας αιτιολογώ, κύριε Μαντέλη, γιατί δεν έγινε αποδεκτή η δική σας τροπολογία. 
Είμαστε στη διάθεσή σας σε μία επόμενη συζήτηση γύρω από αυτά τα ζητήματα ενέργειας και περιβάλλοντος, να συζητήσουμε σοβαρά. 
Σας ευχαριστώ. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση επί των τροπολογιών.
Εισερχόμαστε στην ψήφιση του ακροτελεύτιου άρθρου.
Ερωτάται το Τμήμα: Γίνεται δεκτό το ακροτελεύτιο άρθρο; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία.
Συνεπώς το νομοσχέδιο του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις» έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 13.45΄, λύεται η συνεδρίαση για αύριο ημέρα Πέμπτη 24 Ιουλίου 2003 και ώρα 10.30΄, με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης: «Μερική απασχόληση και υπηρεσίες κοινωνικού χαρακτήρα.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΤΜΗΜΑΤΟΣ 23-7-2003 ΣΕΛ. -2-



