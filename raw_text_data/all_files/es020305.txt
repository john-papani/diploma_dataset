ΣΥΝΕΔΡΙΑΣΗ Θ΄
Τρίτη 5 Μαρτίου 2002
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Άδεια απουσίας του Βουλευτή Σ. Ταλιαδούρου, 
3. Ανακοινώνεται ότι τη συνεδρίαση παρακολουθούν μαθητές από το 4ο Εσπερινό Λύκειο Αθηνών, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 25 Φεβρουαρίου 2002, 
4. Συζήτηση αναφορών και ερωτήσεων: 
α) Προς τον Υπουργό Υγείας και Πρόνοιας, i) σχετικά με την ίδρυση μονάδας κάθαρσης τεχνητού νεφρού στο Κέντρο Υγείας Μοιρών Νομού Ηρακλείου, 
ii) σχετικά με δημοσιεύματα του Τύπου για ενοποίηση των στρατιωτικών νοσοκομείων και την υπαγωγή τους στο Εθνικό Σύστημα Υγείας (Ε.Σ.Υ.), 
β) Προς τον Υπουργό Γεωργίας, σχετικά με την τροποποίηση του άρθρου 42 του ν. 2912/2001 για τις οφειλές των αγροτών προς την Αγροτική Τράπεζα τη διαγραφή των πανωτοκίων κλπ., 
γ) Προς τον Υπουργό Δικαιοσύνης, σχετικά με τη συγκρότηση επιτροπής για την εκπόνηση πανελλαδικού σχεδίου χωροταξικής κατανομής των δικαστηρίων κλπ., 
δ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τα κριτήρια επιλογής των μελών της Εθνικής Αντιπροσωπείας, στην Επιτροπή των Περιφερειών της Ευρωπαϊκής Ένωσης, 
5) Συζήτηση επερώτησης προς τον Υπουργό Πολιτισμού σχετικά με την προετοιμασία της χώρας για τους Ολυμπιακούς Αγώνες, 
ΟΜΙΛΗΤΕΣ
Α. Επί των αναφορών και ερωτήσεων:
ΒΑΡΒΙΤΣΙΩΤΗΣ Ι., 
ΔΡΥΣ Γ., 
ΚΑΧΡΙΜΑΚΗΣ Μ., 
ΝΑΣΙΩΚΑΣ Ε., 
ΠΑΝΑΓΙΩΤΟΠΟΥΛΟΣ Γ., 
ΠΑΠΑΔΗΜΑΣ Λ., 
ΠΕΤΣΑΛΝΙΚΟΣ Φ., 
ΣΙΟΥΦΑΣ Δ., 
ΣΤΡΑΤΑΚΗΣ Ε., 
Β. Επί της επερώτησης:
ΑΛΕΥΡΑΣ Α., 
ΒΕΝΙΖΕΛΟΣ Ε., 
ΓΚΑΤΖΗΣ Ν., 
ΔΑΪΛΑΚΗΣ Σ., 
ΟΡΦΑΝΟΣ Γ., 
ΚΕΦΑΛΟΓΙΑΝΝΗΣ Ε., 
ΜΗΤΣΟΤΑΚΗΣ Κ., 
ΞΗΡΟΤΥΡΗ ΑΙΚ., 
ΠΕΤΡΑΛΙΑ - ΠΑΛΛΗ Φ., 
ΣΑΛΜΑΣ Μ., 
ΤΣΙΤΟΥΡΙΔΗΣ Σ., 


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ Θ΄
Τρίτη 5 Μαρτίου 2002


Αθήνα, σήμερα στις 5 Μαρτίου 2002, ημέρα Τρίτη και ώρα 18.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση. 
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Νεοδιόριστοι καθηγητές τεχνικών ειδικοτήτων Νομών Πέλλας, Φλώρινας και Κοζάνης ζητούν να τους δοθεί η δυνατότητα υποβολής δικαιολογητικών για μετάθεση.
2) Οι Βουλευτές κύριοι ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ και ΕΥΑΓΓΕΛΟΣ ΠΟΛΥΖΟΣ κατέθεσαν αναφορά με την οποία ο Εμπορικός Σύλλογος Κατερίνης ζητεί τη διευθέτηση φορολογικών εκκρεμοτήτων των μικρομεσαίων επιχειρήσεων.
3) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Εκπολιτιστικός Σύλλογος Ηλίων "ΑΓΙΟΣ ΓΕΩΡΓΙΟΣ" ζητεί να απομακρυνθούν τα μπάζα από το δρόμο Ηλίων - Λ. Αιδηψού Εύβοιας.
4) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Εργαζομένων Τσιμέντων Χαλκίδας ζητεί τη λήψη μέτρων προστασίας του περιβάλλοντος και της υγείας των εργαζομένων από τη μεταφορά της τέφρας.
5) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Δ. Πατεράκης, κάτοικος Σκύρου, ζητεί να επιτραπούν σε θαλάσσιες περιοχές πέριξ της Σκύρου οι υποβρύχιες καταδύσεις με αναπνευστικές συσκευές για εκπαιδευτικούς και ψυχαγωγικούς σκοπούς.
6) Ο Βουλευτής Αττικής κ. ΓΕΩΡΓΙΟΣ ΑΜΠΑΤΖΟΓΛΟΥ κατέθεσε αναφορά με την οποία το Εργατοϋπαλληλικό Κέντρο Ελευσίνας ζητεί τη διαμόρφωση ομαλών συνθηκών λειτουργίας του "Θριάσιου" Νοσοκομείου προκειμένου να επιτευχθεί ο ρόλος του για υψηλού και πρότυπου επιπέδου υπηρεσίες υγείας.
7) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών ζητεί να μην αυξηθούν οι εισφορές προς τα ασφαλιστικά ταμεία.
8) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Πανελλήνιος Σύνδεσμος Ναυτικών Πρακτόρων ζητεί τη στήριξη του εκσυγχρονισμού των επιχειρήσεων που ασχολούνται με τη ναυτική πρακτορεία.
9) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Αναπτυξιακός Σύνδεσμος και ο Δήμος Τροιζηνίας καθώς και οι Δήμοι Πόρου και Μεθάνων ζητούν τη συμμετοχή εκπροσώπων τους στο χωροταξικό σχεδιασμό της περιοχής τους.
10) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Πανελλήνιος Σύλλογος Εισπρακτόρων (ΔΕ 15) Ελεγκτών ΟΤΑ ζητεί τη μετάταξη μελών του στο Υπ. Οικονομικών.
11) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος απολυθέντων συμβασιούχων ταμείου εθνικής οδοποιίας ζητεί την ενιαία και ισότιμη εργασιακή αποκατάσταση των μελών του.
12) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Λιδορικίου Φωκίδας ζητεί την κατασκευή αντιπλημμυρικού έργου για τη διευθέτηση υδάτων του ρέματος "Ξηρόρεμα".
13) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Επιμελητήριο Φωκίδας ζητεί να ισχύσουν τα κίνητρα επιχορήγησης και επιδότησης για ίδρυση ή επέκταση ξενοδοχειακών εγκαταστάσεων και για το Δημοτικό Διαμέρισμα Δελφών Φωκίδας.

14) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η 'Ενωση Τελωνειακών Υπαλλήλων ζητεί τη συνέχιση της λειτουργίας και ταυτόχρονα την αναβάθμιση της 5ης τελωνειακής περιφέρειας.
15) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Σύλλογος Διδασκόντων του 5ου Γυμνασίου Βόλου Μαγνησίας ζητεί να μεταστεγασθούν τα ΤΕΕ Βόλου από το Καρτάλειο Διδακτήριο ώστε αυτό να παραμείνει στην αποκλειστική χρήση των μαθητών του 5ου Γυμνασίου.
16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία 'Αννα Κολανίδου, κάτοικος Δράμας, ζητεί η σύνταξή της από τον ΟΓΑ να της αποστέλλεται στο ταχυδρομείο της Δράμας.
17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Σοφία Ηλιάδη, κάτοικος Ποταμών Δράμας, ζητεί την επίλυση προβλήματός της με τον ΟΓΑ.
18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δήμαρχος Δράμας ζητεί την ίδρυση και λειτουργία Σχολών εκπαίδευσης δημοτικής αστυνομίας στη Δράμα.
19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Παύλος Σαββίδης, ζητεί να προαχθεί σε διευθυντή στην ιχθυόσκαλα Καβάλας.
20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος απολυθέντων συμβασιούχων ταμείου εθνικής οδοποιίας ζητεί την εργασιακή αποκατάσταση των μελών του.
21) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος απολυθέντων συμβασιούχων ταμείου εθνικής οδοποιίας ζητεί την εργασιακή αποκατάσταση των μελών του.
22) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Σωματείο Εργαζομένων ΛΑΡΚΟ ζητεί τη λήψη μέτρων για τη στήριξη της εταιρείας και των εργαζομένων σ' αυτήν.
23) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Συντονιστική Επιτροπή Δήμου Μαλεσίνας Φθιώτιδας ζητεί να μην επιτραπεί η εγκατάσταση κεραιών κινητής τηλεφωνίας στην περιοχή της.
24) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμαρχος Λαμιέων ζητεί η πόλη της Λαμίας να αποτελέσει κόμβο διανομής του φυσικού αερίου.
25) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο κ. Θεόφραστος Λιούμης, τ. υπάλληλος Υπ. Γεωργίας κάτοικος Αμαρουσίου Αττικής, διαμαρτύρεται για την αύξηση των ασφαλίστρων των αυτοκινήτων.
26) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο κ. Γεώργιος Τελησελής, κάτοικος Βούλας, ζητεί τη χορήγηση δελτίου μετακίνησης με μειωμένο εισιτήριο κατά 50% στα ΑμΕΑ ανεξαρτήτου ηλικίας.
27) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Εξωραϊστικός Σύλλογος Λυγιά Ναυπάκτου "Ο 'Αγιος Νικόλαος" ζητεί χρηματοδότηση για την ολοκλήρωση της παράκαμψης Ναυπάκτου.
28) Ο Βουλευτής Αχαϊας κ. ΑΝΔΡΕΑΣ ΦΟΥΡΑΣ κατέθεσε αναφορά με την οποία το Γεωλογικό Τμήμα του Πανεπιστημίου Πατρών ζητεί να συνεχισθεί η λειτουργία του εργαστηρίου σεισμολογίας του Πανεπιστημίου Πατρών με την πρόσληψη του αναγκαίου προσωπικού.
29) Ο Βουλευτής Αχαϊας κ. ΑΝΔΡΕΑΣ ΦΟΥΡΑΣ κατέθεσε αναφορά με την οποία ο Πανελλήνιος Σύλλογος Παραπληγικών Παράρτημα Αχαϊας ζητεί να διευθετηθούν τα θέματα όπως ασφάλισης, υγειονομικής περίθαλψης, αθλοπαιδείας κλπ. των μελών του.
30) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Δήμος Λαμιέων Φθιώτιδας ζητεί η Λαμία να αποτελέσει κόμβο διανομής φυσικού αερίου.
31) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Εργατικό Κέντρο Λουτρακίου Περαχώρας, ζητεί την ακύρωση των απολύσεων των μελών της Διοίκησης του Σωματείου Τεχνικών Επιτραπέζιων Τυχερών Παιγνίων.
32) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Ρεντίνης Καρδίτσας ζητεί την ένταξη του διανομαρχιακού δρόμου Ρεντίνας - Ι.Μ. Ρεντίνας - Φθιώτιδας σε πρόγραμμα οδοποιίας.
33) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων και Κηδεμόνων ΤΕΕ Ιστιαίας Εύβοιας ζητεί την ανέγερση κτιρίου για την αντιμετώπιση του στεγαστικού προβλήματος του ΤΕΕ Ιστιαίας.
34) Ο Βουλευτής Ευβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία Βασιλική Γαλανά, κάτοικος Μαντουδίου Εύβοιας ζητεί τη ρύθμιση των χρεών των γεωργών της περιοχής της προς την ΕΤΕ λόγω της ζημιάς που υπέστει το θερμοκήπιό τους από την πρόσφατη κακοκαιρία.
35) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αργιθέας Καρδίτσας ζητεί τη χρηματοδότηση οδικών έργων στην περιοχή του δημοτικού διαμερίσματος Καρυάς.
36) O Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αχελώου Καρδίτσας ζητεί την εγκατάσταση επιτραπέζιων καρτοτηλεφώνων στην περιοχή του.
37) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο κ. Γ. Παγκαρλιώτας ζητεί την εισαγγελική έρευνα της ΜΑΒΕ για να αποκαλυφθούν οι μεθοδεύσεις των υπευθύνων, που οδήγησαν σε κατάρρευση της ΜΑΒΕ.
38) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Δήμος Δεσκάτης Γρεβενών ζητεί την αναστολή της λειτουργίας του πεδίου βολής Κρανέας στην περιοχή του.
39) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Σύλλογος Πολυτέκνων Γονέων του Νομού Τρικάλων ζητεί τη μονιμοποίηση σε οργανικές θέσεις των αναπληρωτών παιδαγωγών, τέκνων πολυτέκνων, εφόσον έχουν τριετή προϋπηρεσία.
40) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία η 'Ενωση Τελωνειακών Υπαλλήλων της 5ης Τελωνειακής Περιφέρειας ζητεί να μην καταργηθεί η 5η Τελωνειακή Περιφέρεια.
41) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά με την οποία ο Μορφωτικός και Εκπολιτιστικός Σύλλογος Γενεσίου Τρικάλων ζητεί τη χορήγηση οικονομικής ενίσχυση για τη διοργάνωση χορευτικών παραστάσεων των μελών του.
42) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας για τις διαμαρτυρίες των υπαλλήλων ΟΤΕ Αγρινίου σχετικά με την απόφαση της διοίκησης του Ομίλου ΟΤΕ ΑΕ για την πώληση του παραδοσιακού κτιρίου στο Αγρίνιο.
43) Ο Βουλευτής Πρέβεζας κ. ΓΕΩΡΓΙΟΣ ΤΡΥΦΩΝΙΔΗΣ κατέθεσε αναφορά με την οποία ο Σύλλογος Ελευθέρων Αλιέων Νομού Πρέβεζας διαμαρτύρεται για την εγκληματική δραστηριότητα της αλιείας με το παράνομο αλιευτικό εργαλείο ΤΡΑΤΑ στον Αμβρακικό Κόλπο.
44) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε δημοσίευμα εφημερίδας στο οποίο ζητείται η καταβολή δεδουλευμένων στους συμβασιούχους καθηγητές της πανεπιστημιακής σχολής Αγρινίου.
45) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος απολυθέντων συμβασιούχων ταμείου εθνικής οδοποιίας ζητεί την εργασιακή αποκατάσταση όλων ανεξαίρετα των μελών της.
46) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ, ΛΙΑΝΑ ΚΑΝΕΛΛΗ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία οι Ομοσπονδίες Συνταξιούχων ΙΚΑ - ΤΕΒΕ - ΤΣΑ - ΝΑΤ- ΕΛΤΑ - ΤΑΕ και Δημοσίου ζητούν την αύξηση των συντάξεων.
47) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Νομαρχιακή Αυτοδιοίκηση Σάμου, η Τοπική Αυτοδιοίκηση Ικαρίας, Κρητικά Σωματεία, η Ομοσπονδία Δωδεκανησιακών Σωματείων, η 'Ενωση Απανταχού Πατμίων, Ικαριακά Σωματεία, Σωματεία της Ομογένειας, η 'Ενωση Πτυχιούχων Τεχνικών Αεροπλάνων Ο.Α. και η Αερολέσχη Αθηνών διαμαρτύρονται για την παραποίηση του μύθου του Ικάρου με τη συναίνεση και χρηματοδότηση του Ελληνικού Δημοσίου.
48) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Πανελλήνιος Σύλλογος Διοικητικού Προσωπικού Λεωφορείων διαμαρτύρεται για παραβάσεις της ασφαλιστικής νομοθεσίας από το ΚΤΕΛ Νομού Λάρισας.
49) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων διαμαρτύρεται για την άρνηση του Υπουργού Γεωργίας να ικανοποιήσει οικονομικά και εργασιακά αιτήματά τους.
50) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η 'Ενωση Δικαστών και Εισαγγελέων ζητεί να μην ψηφιστεί διάταξη που να απαγορεύει την ανάθεση στους δικαστικούς λειτουργούς καθηκόντων δικαστικών αντιπροσώπων στις εκλογές των συνδικαλιστικών οργανώσεων.
51) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία η 'Ενωση Δικαστών και Εισαγγελέων ζητεί να μην ψηφισθεί διάταξη που θα περιορίζει το δικαίωμα προσφυγής των δικαστικών στην ολομέλεια του ανώτατου δικαστηρίου σε περίπτωση δυσμενούς υπηρεσιακής τους κρίσης.
52) Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία η Συντονιστική Επιτροπή Ιατρών, υποψηφίων ΔΙΚΑΤΣΑ, υποβάλλει προτάσεις της σχετικά με τις εξετάσεις από το ΔΙΚΑΤΣΑ.
53) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Συντονιστική Επιτροπή Πολιτών Δήμου Μαλεσίνας ζητεί να μην επιτραπεί η εγκατάσταση κεραιών κινητής τηλεφωνίας στην περιοχή της.
54) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Ομοσπονδία Εμπορικών Συλλόγων Βορειοδυτικής Ελλάδας και Νήσων ζητεί τη λήψη μέτρων στήριξης των μικρομεσαίων επιχειρήσεων.
55) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε δημοσίευμα εφημερίδας στο οποίο ζητείται η διάσωση και αναπαλαίωση του διατηρητέου οικήματος "Σωχωρίτη" στο Αγρίνιο.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 684/24-7-01 ερώτηση δόθηκε με το υπ' αριθμ. 69/27-9-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 684/24.7.2001 που κατέθεσε στη Βουλή, ο Βουλευτής κ. Βασίλης Κορκολόπουλος, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Μελετών Έργων Οδοποιίας του ΥΠΕΧΩΔΕ, της ΕΥΔΕ/ΠΑΘΕ και των Περιφερειακών Δυτικής Ελλάδας και Πελοποννήσου τα εξής:
1. Ο Οδικός Άξονας Βυτίνα - Λαγκάδια- Αρχαία Ολυμπία έχει συνολικό μήκος 82 χλμ. Το τμήμα Βυτίνα - Λαγκάδια (μήκους 20 χλμ) έχει βελτιωθεί σημαντικά με εργολαβίες της τελευταίας δεκαετίας. Το υπόλοιπο τμήμα (Λαγκάδια - Αρχ. Ολυμπία) βελτιώνεται κατά τμήματα με βάσει την πρόοδο των εκπονουμένων αναγκαίων μελετών και τις διαθέσιμες πιστώσεις κατασκευών.
Ειδικότερα και μετά την ολοκλήρωση των σχετικών μελετών:
α) Δημοπρατήθηκε και κατασκευάζεται το τμήμα Σταυροδρόμι- Κόμβος Ηραίας μήκους 11 χλμ. περίπου.
β) Δημοπρατήθηκε και κατασκευάζεται το τμήμα Λούβρου - Λιναριά μήκους 5χλμ.
Για την προώθηση των μελετών των υπολοίπων τμημάτων του παραπάνω δρόμου υπεγράφη σύμβαση 170 εκατομμύρια δρχ. τον Οκτώβριο του 1996 για την ολοκλήρωση των μελετών των κατωτέρω οδικών τμημάτων:
α) Για το τμήμα Λούβρο - Τριποταμιά- Κόμβος Ηραίας (μήκους 18 χλμ. περίπου) έχει υποβληθεί η προμελέτη οδού και στις 27.2.2001 υπεγράφη Συμπληρωματική Σύμβαση προκειμένου να εκπονηθεί η Μελέτη Περιβαλλοντικών Επιπτώσεων του. Εγκρίθηκε Συγκριτικός Πίνακας ύψους 300 εκατομμυρίων δρχ. με το οποίο προβλέπεται να καλυφθεί το μεγαλύτερο μέρος των απαιτουμένων μελετών.
β) Το τμήμα Λαγκάδια - Σταυροδρόμι (μήκους 17 χλμ. περίπου) περιλαμβάνει και την παράκαμψη του οικισμού Λαγκαδίων, η οποία παρουσιάζει ιδιαίτερες δυσκολίες λόγω προβλημάτων περιβαλλοντικών, γεωλογικών και κοινωνικής αποδοχής.
2. Το έργο της "Παράκαμψης Αρχαίας Ολυμπίας" του εν λόγω Οδικού ΄Αξονα έχει ήδη δημοπρατηθεί με κλειστή διαδικασία (προεπιλογή) και έχει σταλεί για δημοσίευση η σχετική προκήρυξη για την προεπιλογή, με ημερομηνία υποβολής των αιτήσεων εκδήλωσης ενδιαφέροντος την 17η Σεπτεμβρίου του 2001.
Η Α΄ φάση (επιλογή των Εταιρειών που θα λάβουν μέρος στην επόμενη Β΄ φάση ) του υπόψη διαγωνισμού (επιλογή αναδόχου μεταξύ των προεπιλεγέντων) προβλέπεται να ολοκληρωθέι πριν το τέλος του 2001. Παράλληλα και μέχρι τέλος του 2001 ολοκληρώνεται το σύνολο των απαιτουμένων μελετών για την κατασκευή του έργου, ενώ μέχρι σήμερα έχουν ολοκληρωθεί οι μελέτες που απαιτούνται για την δημοπράτηση του έργου με την κλειστή διαδικασία.
Η ολοκλήρωση της Β΄ φάσης του διαγωνισμού με την κατάθεση οικονομικών προσφορών και την ανάδειξη αναδόχου καθώς και η έναρξη εργασιών κατασκευής προβλέπεται να γίνει εντός του πρώτου εξαμήνου του 2002.
3. Η Περιφέρεια Δυτικής Ελλάδας είναι αρμόδια για την κατασκευή του οδικού άξονα Αρχαία Ολυμπία- Λαγκάδια - Βυτίνα.
Στο τμήμα της παραπάνω οδού από την Αρχαία Ολυμπία μέχρι τα όρια των Νομών Ηλείας - Αρκαδίας εκτελείται σήμερα το τμήμα Λιναριά - Λούβρο μήκους 5 χλμ. περίπου. Το έργο αυτό έχει ενταχθεί στο Γ΄ ΚΠΣ και δεδομένου ότι δεν υφίσταται πρόβλημα χρηματοδότησης προβλέπεται να ολοκληρωθεί πριν το 2004.
4. Στον οδικό άξονα "Βυτίνα - Αρχ. Ολυμπία" και συγκεκριμένα από θέση Μούσγα (0+000) έως διασταύρωση προς Λουτρά Ηραίας (10+800) ολοκληρώθηκαν οι εργασίες σύμφωνα με τις εγκεκριμένες μελέτες από δύο εργολαβίες:
α) "Βελτίωση κατά τμήματα της Ε.Ο. Βυτίνας - Αρχ. Ολυμπίας τμήμα Σταυροδρόμι - κόμβος Ηραίας" προϋπολογισμού 2.000.000.000 δρχ. η οποία ολοκλήρωσε τις εργασίες από χ.θ. 0+000 έως χ.θ 2+450 και από χ.θ 6+000 έως χθ. 10+800. Το συνολικό κόστος ανέρχεται στο ποσό των 1.380.000.000 δρχ.
Β) "Βελτίωση κατά τμήματα Ε.Ο Βυτίνα Αρχ. Ολυμπίας τμήμα Σταυροδρόμι-κόμβος Ηραίας": από χθ 2+400 έως χθ. 4+550 και Είσοδος Σταυροδρομίου -Έξοδος Σταυροδρομίου, η οποία ολοκλήρωσε τις εργασίες του τμήματος από χθ. 2+400 έως χθ. 4+550 και την κατασκευή της γέφυρας του Λάδωνα ανοίγματος 210 μ., στην εν λόγω εργολαβία συμπεριλαμβανόταν και η βελτίωση και ολοκλήρωση τμήματος της οδού Καρκαλού-Δημητσάνα επί μήκους 5,0 χλμ. περίπου, οι εργασίες της οποίας έχουν ολοκληρωθεί.
Το συνολικό κόστος ανήλθε σε 1.314.010.000 δρχ.
Ο Υπουργός
Κ. ΛΑΛΙΩΤΗΣ"
2. Στην με αριθμό 685/24.7.01 ερώτηση δόθηκε με το υπ' αριθμ. 70/27.9.01 έγγαφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 685/24-7-01 που κατέθεσε στη Βουλή ο Βουλευτής κ. Β. Κορκολόπουλος, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Μελετών Έργων Οδοποίας του ΥΠΕΧΩΔΕ, της ΕΥΔΕ/ΠΑΘΕ και της Περιφέρειας Δυτικής Ελλάδας τα εξής:
1.Με την αρ. πρωτ. ΔΜΕΟ/ε/0/1101/25.9.2000 απόφαση του Υπουργού ΠΕΧΩΔΕ ανατέθηκε και εκπονείται στα πλαίσια της από 12.4.2001 υπογραφείσας σύμβασης η μελέτη "Αναβάθμιση του συστήματος σήμανσης και βελτίωσης των συνθηκών οδικής ασφάλειας στον υπεραστικό οδικό άξονα Πάτρας-Πύργου"
2. Ο οδικός άξονας Πάτρας-Πύργος-Τσακώνα (Νότιο τμήμα της Ιόνιας οδού) περιλαμβάνεται στα έργα, η κατασκευή των οποίων προβλέπεται να γίνει με το σύστημα Παραχώρησης (Συνδυασμός Παραχώρησης ΙΙ, Αθήνα-Κόρινθος-Πάτρα και Νότιος Δυτικός Άξονας) για τα οποία ήδη εξελίσσεται η 1η Φάση του διαγωνισμού (διαδικασία Προεπιλογής).
Ο Νότιος Δυτικός Αξονας (Πάτρα-Πύργος-Καλαμάτα) προβλέπεται να είναι κλειστός αυτοκινητόδρομος. Μετά την κατασκευή του παραπάνω άξονα, η υφισταμένη οδός με τις απαιτούμενες βελτιώσεις της θα εξυπηρετεί κυρίως την τοπική κυκλοφορία.
3. Κατά τα τελευταία έτη, η Δ/νση Ελέγχου Συντήρησης Έργων της Περιφέρειας Δυτικής Ελλάδας έχει κατασκευάσει αντιολισθηρούς τάπητες μήκους 17,6 χλμ. στη ΝΕΟ Πατρών - Πύργου και 15,7 χλμ. στην Ε.Ο. Πύργου - Κυπαρισσίας.
Η προαναφερόμενη Υπηρεσία με ενέργειες των συνεργείων της επεμβαίνει άμεσα ή με εγκατεστημένες εργολαβίες της και συντηρεί συνεχώς το φωτισμό των οδών αυτών και κατά την τελευταία διετία έχει συμβάλλει αποφασιστικά στη βελτίωση και την ασφάλεια των οδών αυτών με βελτιώσεις και κατασκευές κόμβων, ηλεκτροφωτισμούς, έργα συντήρησης κ.λπ.
(Οι σχετικοί πίνακες υπάρχουν στο τεύχος των Πρακτικών της Βουλής)
Επίσης η Δ/νση Ελέγχου Συντήρησης Έργων της Περιφέρειας Δυτικής Ελλάδας έχει προβεί σε μετρήσεις στον κόμβο Κουρούτας, τις οποίες απέστειλε προς το ΥΠΕΧΩΔΕ για σύνταξη σχετικής μελέτης ώστε να τοποθετηθούν σηματοδότες σε αυτόν για την αποφυγή τροχαίων ατυχημάτων.
Ο Υπουργός
Κ. ΛΑΛΙΩΤΗΣ"
3. Στην με αριθμό 688/24-7-01 ερώτηση δόθηκε με το υπ' αριθμ. 72/27-9-01 έγγραφο από τον Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 688/24-7-2001 που κατέθεσε στη Βουλή ο Βουλευτής κ. Νίκος Νικολόπουλος, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Οδικών Έργων του ΥΠΕΧΩΔΕ τα εξής:
Στα πλαίσια του προγράμματος "ΕΛΛΑΔΑ 2004" έχει προταθεί από το ΥΠΕΧΩΔΕ το έργο της αρτηρίας εισόδου Πατρών με κάλυψη Διακονιάρη για χρηματοδότηση.
Το εν λόγω έργο θα συνδέσει το Εθνικό Στάδιο και το νέο κλειστό Κολυμβητήριο με την Μεγάλη Περιμετρική της Πάτρας μέσω του κόμβου Κ4 και με την Εθνική οδό Πατρών-Πύργου. Επίσης θα εξυπηρετήσει το νέο Λιμάνι Πατρών συνδέοντάς το με την Μεγάλη Περιμετρική. 

Η μελέτη του παραπάνω έργου βρίσκεται στο στάδιο της αξιολόγησης από την Επιτροπή που συνεστήθη με την με αρ. πρωτ. 1535/31-5-2001 Απόφαση του Γενικού Γραμματέα της Γενικής Γραμματείας Δημοσίων Έργων του ΥΠΕΧΩΔΕ και αναμένεται το πόρισμά της μέσα στις προσεχείς ημέρες. Στη συνέχεια το ΥΠΕΧΩΔΕ μετά από την μελέτη του παραπάνω πορίσματος και τη διαμόρφωση του γενικού σχεδιασμού του έργου θα αποστείλει τις σχετικές προτάσεις προς το Υπουργείο Πολιτισμού.
Ο Υπουργός
Κ. ΛΑΛΙΩΤΗΣ"
4. Στην με αριθμό 689/24-7-01 ερώτηση / ΑΚΕ 75 δόθηκε με το υπ' αριθμ. 73/27-9-01 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση / ΑΚΕ 689/75/24-7-2001 που κατέθεσε στη Βουλή, ο Βουλευτής κ. Νίκος Νικολόπουλος, παρακαλούμε να πληροφορήσετε τον κύριο Βουλευτή σε θέματα της αρμοδιότητας μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ ότι το ύψος των προς καταβολή δωρεάν κρατικών αρωγών, στους σεισμόπληκτους του Αιγίου ανέρχεται στο ποσό των 740 εκατομμύρια δρχ. Η καταβολή του ποσού αυτού γίνεται τμηματικά, και ανάλογα με τον ρυθμό που διατίθενται, από το ΥΠΕΘΟ, οι απαιτούμενες, για το σκοπό αυτό, πιστώσεις.
Στο ΤΑΣ Αιγίου εκκρεμούν πάνω από 1.000 αιτήσεις σεισμοπλήκτων σχετικά με την χορήγηση στεγαστικής συνδρομής, επειδή, είναι ελλιπή τα δικαιολογητικά που προσκόμισαν οι σεισμόπληκτοι. Ο ΤΑΣ ειδοποιεί τους ενδιαφερομένους για την συμπλήρωση των δικαιολογητικών και εφόσον αυτοί τα συμπληρώσουν προχωρά στο συντομότερο δυνατό χρόνο στη χορήγηση της στεγαστικής συνδρομής για την επισκευή ή την ανακατασκευή των σεισμοπλήκτων κτισμάτων τους.
Ο Υφυπουργός
ΝΑΣΟΣ ΑΛΕΥΡΑΣ"
5. Στην με αριθμό 692/24-7-01 ερώτηση / ΑΚΕ 77 δόθηκε με το υπ' αριθμ. 11402/6-8-01 έγγραφο από τον Υπουργό Περιβάλλοντος, Χωροταξίας και Δημοσίων Έργων ακόλουθη απάντηση:
"Απαντώντας στην ερώτηση και αίτηση κατάθεσης εγγράφων με αριθμό 692/77 που κατατέθηκε στις 24-7-01 από το Βουλευτή κ. Νίκο Νικολόπουλο, καταθέτουμε για πληρέστερη ενημέρωσή σας το υπ' αριθμ. 10992/Β/2313/25-5-01 έγγραφο της Δ/νσης Περιβαλλοντικού Σχεδιασμού του ΥΠΕΧΩΔΕ καθώς και το υπ' αριθμ. 417 Γ.Γ./31-5-01 έγγραφο του Γενικού Γραμματέα Περιφέρειας Δυτικής Ελλάδας. Συμπληρωματικά επισυνάπτουμε και το υπ' αριθμ. 11402Β/3473/3-8-01 έγγραφο της αρμόδιας Δ/νσης Περιβαλλοντικού Σχεδιασμού του ΥΠΕΧΩΔΕ.
Ο Υπουργός
Κ. ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
6. Στην με αριθμό 692/24.7.01 ερώτηση ΑΚΕ77 δόθηκε με το υπ' αριθ.30882/16.8.01 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σχετικά με την ερώτηση/ΑΚΕ 692/77/2472001 και σύμφωνα με σχετικό έγγραφο της Περιφέρειας Δ. Ελλάδας, σας γνωρίζουμε ότι, 
1. Η περιοχή της λίμνης Ρακίτα έχει αεροφωτογραφηθεί στο παρελθόν και συγκεκριμένα κατά τα έτη 1945, 1960 και 1987.
Οι αεροφωτογραφίες βρίσκονται στο αρχείο του Δασαρχείου Πατρών.
2. Η λίμνη Ρακίτα περιλαμβάνεται στην προτεινόμενη για ένταξη στο δίκτυο NATURA 2000 περιοχή "Ζουμπάτα-Αγιος Χαράλαμπος-Μπαρμπάς-Κλωκός" που συνορεύει με την αντίστοιχη "Όρος Παναχαϊκό" (NATURA 2000 GR 2320007)
3. Στα πλαίσια της Ειδικής Περιβαλλοντικής Μελέτης (ΕΠΜ) όρους Παναχαϊκού, που έχει ανατεθεί από τον Δήμο Πατρέων ζητήθηκε εξ αρχής από τον Μελετητή συμπλήρωση ερωτηματολογίου από τους ΟΤΑ, που περιλαμβάνονται στα όρια της περιοχής Μελέτης, καθώς και κατάθεση προτάσεων, χωρίς όμως ανταπόκριση από πλευράς της κοινότητας Λεοντίου, στα διοικητικά όρια της οποία υπάγεται η λίμνη Ρακίτα.
4. Στην Γ΄ φάση της ΕΠΜ θα προταθεί σχέδιο προστασίας και αναβάθμισης της λίμνης καθώς και φορέας διαχείρισης της περιοχής Μελέτης.
Όσον αφορά τα λοιπά θιγόμενα στην ερώτηση θέματα, καθώς και πρόσθετες πληροφορίες για θέματα διαχειρισης προστατευόμενων περιοχών και διαδικασιών σύνταξης Ειδικών Περιβαλλοντικών Μελετών, αρμόδια είναι τα συνερωτώμενα Υπουργεία ΠΕΧΩΔΕ, Γεωργίας Οικονομικών και Δικαιοσύνης.
Ο Υφυπουργός
Κ. ΚΑΙΣΕΡΛΗΣ").

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι ο συνάδελφος Βουλευτής Καρδίτσας κ. Σπύρος Ταλιαδούρος, ζητεί ολιγοήμερη άδεια απουσίας στο εξωτερικό. Η Βουλή εγκρίνει; 
Η Βουλή ενέκρινε. 
Επίσης, κυρία και κύριοι συνάδελφοι, έχω την τιμή να ανακοινώσω στο Σώμα ότι μου επεδόθη σήμερα από τη Συντονιστική Επιτροπή Αγροτών, ψήφισμα με τα αιτήματα και τις διεκδικήσεις των αγροτών. Είναι στη διάθεση των κυρίων συναδέλφων. 
ΔΗΜΗΤΡΙΟΣ ΣΙΟΥΦΑΣ: Οι συνάδελφοι θα το λάβουν υπόψη τους, αλλά να το λάβει και η Κυβέρνηση. 
ΠΡΟΕΔΡΕΥΩΝ (Κωνσταντίνος Γείτονας): Κύριε Σιούφα, εδώ σταματάει η ανακοίνωση του Προέδρου. Δεν προβλέπεται διάλογος. 
ΔΗΜΗΤΡΙΟΣ ΣΙΟΥΦΑΣ: Σιωπηλά το ….
ΠΡΟΕΔΡΕΥΩΝ (Κωνσταντίνος Γείτονας): Όλοι έχουμε τις απόψεις μας.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στην συζήτηση των
(ΑΝΑΦΟΡΩΝ ΚΑΙ ΕΡΩΤΗΣΕΩΝ)
Α. Αναφορές- Ερωτήσεις πρώτου κύκλου:
Πρώτη είναι η με αριθμό 4924 της 31-1-2002 του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη, προς τον Υπουργό Υγείας και Πρόνοιας σχετικώς με την ίδρυση μονάδας κάθαρσης τεχνητού νεφρού στο Κέντρο Υγείας Μοιρών Νομού Ηρακλείου. 
Η ερώτηση του κ. Στρατάκη έχει ως εξής: "Είναι γνωστόν ότι στην Κρήτη υπήρχε έντονο πρόβλημα με τους νεφροπαθείς, οι οποίοι ήταν υποχρεωμένοι προκειμένου να κάνουν αιμοκάθαρση να μετακινούνται στην Αθήνα και να υφίστανται αφ' ενός μεγάλη ταλαιπωρία και αφ' ετέρου να επιβαρύνονται οικονομικά τα ταμεία τους. 
Σήμερα η κατάσταση φαίνεται να έχει βελτιωθεί, όμως σε ορισμένες περιπτώσεις η ταλαιπωρία συνεχίζεται και οι μετακινήσεις εντός Κρήτης εξακολουθούν να είναι ένα πρόβλημα, ιδιαίτερα για τη θεραπεία τους που πρέπει να γίνει και πιο κοντά στον τόπο διαμονής.

Στην περιοχή της Μεσσαράς ο αριθμός των νεφροπαθών υπερβαίνει τους σαράντα (40) και όλοι αυτοί οι συμπολίτες μας ταλαιπωρούνται, ενώ η αιμοκάθαρση θα μπορούσε να γίνει με μεγάλη άνεση αν εγκατασταθεί η σχετική μονάδα στο Κέντρο Υγείας Μοιρών.
Στο παρελθόν περίπου προ τετραετίας σχετική έρευνα από τον υπεύθυνο των μονάδων αιμοκάθαρσης του ΠΕΠΑΓΝΗ έδειξε ότι όχι μόνο υπάρχει η δυνατότητα, αλλά και το προσωπικό συναινεί με ορισμένες προϋποθέσεις και κυρίως με την αύξηση του νοσηλευτικού προσωπικού, το οποίο έτσι κι αλλιώς έχει ανάγκη ένα αναβαθμισμένο κέντρο υγείας, που εξυπηρετεί περίπου 40.000 κατοίκους της περιοχής.
Ερωτάται ο κύριος Υπουργός:
Αν προτίθεται, αξιοποιώντας τις δυνατότητες που υπάρχουν, να ιδρύσει μονάδα κάθαρσης τεχνητού νεφρού στις Μοίρες για να εξυπηρετηθούν οι νεφροπαθείς της Μεσσαράς, οι οποίοι εξακολουθούν να ταλαιπωρούνται πραγματοποιώντας συνεχείς μετακινήσεις".
Ο Υφυπουργός Υγείας και Πρόνοιας κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Κύριε συνάδελφε, έχετε δίκιο. 'Έτσι είναι το πρόβλημα, όπως ακριβώς το τοποθετείτε στην ερώτησή σας και υπάρχουν, όπως κι εσείς τονίζετε, οι δυνατότητες να αναπτυχθεί μονάδα τεχνητού νεφρού στο Κέντρο Υγείας Μοιρών και να εξυπηρετήσει τους πολλούς πάσχοντες από χρόνια νεφρική ανεπάρκεια, μια πάθηση που δυστυχώς αυξάνεται και εξαπλώνεται και στην πατρίδα μας. 'Έτσι το διοικητικό συμβούλιο του Περιφερειακού Συστήματος Υγείας της Κρήτης σε συνεργασία με το Πανεπιστημιακό Νοσοκομείο Ηρακλείου και βεβαίως το Κέντρο Υγείας Μοιρών εξέτασε όλα τα δεδομένα και βρίσκεται στο τελικό στάδιο της οριστικής απόφασης για το πότε και πώς θα λειτουργήσει η μονάδα τεχνητού νεφρού στο Κέντρο Υγείας Μοιρών. Θα λειτουργήσει με ευθύνη του πανεπιστημιακού νοσοκομείου. Μέχρι την Παρασκευή ίσως μια επιτροπή που αποτελείται από τον διευθυντή της νεφρολογικής κλινικής του Πανεπιστημιακού Νοσοκομείου Ηρακλείου και όλους τους άλλους διευθυντές μονάδων τεχνητών νεφρών όλης της Κρήτης, η οποία συνεδριάζει κάθε εβδομάδα για να αντιμετωπίσει συνολικά το πρόβλημα της αιμοκάθαρσης, θα μας δώσει την τελική της πρόταση, πρόταση για το ποιο θα είναι το προσωπικό, πώς θα εκπαιδευτεί και σε πόσο διάστημα, ενώ η τεχνική υπηρεσία του Πανεπιστημιακού Νοσοκομείου Κρήτης θα μας δώσει τις τεχνικές προδιαγραφές για το απιονισμένο νερό ή ό,τι άλλες εγκαταστάσεις πρέπει να γίνουν στο Κέντρο Υγείας και ελπίζουμε ότι σύντομα θα είμαστε σε θέση να ανακοινώσουμε την ακριβή ημερομηνία, που θα αρχίσει να λειτουργεί.
Η κατάσταση έχει, όπως την περιγράφετε κι εσείς. Σήμερα στην Κρήτη κάνουν αιμοκάθαρση όλοι οι νεφροπαθείς της Κρήτης, ενώ πριν λίγο καιρό είχαμε έναν ικανό αριθμό που έρχονταν στην Αθήνα και ελπίζουμε ότι σύντομα θα έχουν τη δυνατότητα να κάνουν αιμοκάθαρση όλοι πολύ κοντά στο σπίτι τους, γιατί πραγματικά είναι βασανιστικό και δύσκολο τρεις φορές την εβδομάδα να μετακινούνται σε μεγάλες αποστάσεις και να ταλαιπωρούνται συνάνθρωποί μας ασθενείς.
Ευχαριστώ πολύ και νομίζω ότι σύντομα θα έχουμε οριστική απάντηση με ημερομηνία. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Στρατάκης έχει το λόγο.
ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
Ξεκινώντας θα ήθελα να ευχαριστήσω τον κύριο Υφυπουργό για την θετική απάντηση σε αυτό το πραγματικά μείζον πρόβλημα που υπάρχει για την περιοχή, έστω και αν δεν απασχολεί το σύνολο του πληθυσμού. Και λέω ότι είναι μείζον γιατί οι άνθρωποι αυτοί που πάσχουν από την ανεπάρκεια αυτή είναι υποχρεωμένοι πράγματι να μετακινούνται δύο και τρεις φορές την εβδομάδα, με κόστος από τη μία πλευρά, αλλά και προβλήματα ιδιαίτερα για την υγεία τους από την άλλη.
Με την ευκαιρία της θετικής απάντησης από τον κύριο Υφυπουργό θέλω να πω ότι πέρα από τις ευχαριστίες που θα τύχει αυτή η απόφαση από τους πάσχοντες, αλλά και από τον λαό της Μεσσαράς, πράγματι σε αυτήν την περιοχή που είναι μια, θα μπορούσε να πει κανείς, αποκομμένη περιοχή λόγω της έλλειψης και του δρόμου που έπρεπε να υπάρχει, η αναβάθμιση των υπηρεσιών υγείας είναι υποχρέωση της πολιτείας, είναι υποχρέωση του Υπουργείου και πρέπει να συντελεστεί με όσο γίνεται πιο γρήγορους ρυθμούς, γιατί οι ανάγκες είναι επιτακτικές. Στις συχνές επισκέψεις μας στην περιοχή το πρώτο σε προτεραιότητα πρόβλημα είναι το θέμα της υγείας. Και είναι κρίμα μια περιοχή που έχει Κέντρο Υγείας που ενδεχόμενα πρέπει να αναβαθμιστεί ή πιθανόν, αν οι ανάγκες το επιβάλλουν, να γίνει και δεύτερο να στερείται ενός κοινωνικού αγαθού, όπως είναι η υγεία. Και βέβαια σ' αυτόν τον τομέα θεωρώ ότι η απάντηση της Κυβέρνησης στην ερώτησή μου είναι θετική και εκείνο που κι εγώ από την πλευρά μου θέλω να τονίσω είναι ότι πρέπει αυτή η θετική απόφαση να υλοποιηθεί όσο γίνεται πιο γρήγορα. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Θα προσθέσετε κάτι, κύριε Υπουργέ;
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δύο κουβέντες μόνον.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Είναι ζήτημα λίγου χρόνου για να υλοποιηθεί αυτή η απόφαση. Όπως ξέρετε η επιστημονική στήριξη μιας μονάδας τεχνητού νεφρού είναι μια ευαίσθητη και δύσκολη ιατρικώς πράξη. Είναι θετικό το γεγονός ότι τα κέντρα υγείας σε συνεργασία βεβαίως με τις νεφρολογικές κλινικές και τα πανεπιστημιακά νοσοκομεία μπορούν να κάνουν και τέτοιες κλινικές πράξεις. Σύντομα αυτό θα το εφαρμόσουμε στις Μοίρες του Νομού Ηρακλείου και ίσως και σε άλλα κέντρα υγείας -όπου μπορούμε- στην Ελλάδα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 4604/22-1-2002 ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Υγείας και Πρόνοιας, σχετικώς με δημοσιεύματα του Τύπου για ενοποίηση των στρατιωτικών νοσοκομείων και την υπαγωγή τους στο Εθνικό Σύστημα Υγείας (Ε.Σ.Υ.).
Η ερώτηση του κ. Σιούφα έχει ως εξής:
"Από Υπομνήματα των Ενώσεων των Αποστράτων Αξιωματικών Στρατού - Ναυτικού - Αεροπορίας, αλλά και από δημοσιεύματα του Αθηναϊκού Τύπου, προκύπτει ότι τα Υπουργεία Εθνικής Άμυνας και Υγείας και Πρόνοιας, υλοποιούν σταδιακά την απόφαση ενοποιήσεων των Στρατιωτικών Νοσοκομείων (πλην ενός για τους εν ενεργεία Αξιωματικούς) και υπαγωγής των στο Εθνικό Σύστημα Υγείας.
Τούτο θα έχει ως συνέπεια τη δημιουργία θλιβερών καταστάσεων εις βάρος των Αποστράτων παλαιμάχων, οι οποίοι στο σύνολό σχεδόν ευρίσκονται στη δύση του βίου τους. Επίσης έγινε γνωστό ότι μετακόμισε από το Υπουργείο Υγείας στο ΕΠΥΕΘΑ Ειδικός Σύμβουλος με ειδική αποστολή να ελέγξει τα οικονομικά των Στρατιωτικών Νοσοκομείων.
Ερωτώνται οι κύριοι Υπουργοί:
1. Ποιες είναι οι προθέσεις και αποφάσεις τους, για την τύχη των Στρατιωτικών Νοσοκομείων;
2. Η μετακόμιση του Ειδικού Συμβούλου του Υπουργείου Πρόνοιας στο ΕΠΥΕΘΑ για έλεγχο των οικονομικών των Στρατιωτικών Νοσοκομείων ποιο σκοπό εξυπηρετεί, δεδομένου ότι οι Αρχηγοί των Γενικών Επιτελείων είναι οι μόνοι αρμόδιοι για τον πάσης φύσεως έλεγχο, των υπό αυτούς Μονάδων;"
Θα απαντήσει ο Υφυπουργός Υγείας και Πρόνοιας, ο κ. Νασιώκας.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, έχω καταθέσει ερώτηση ακριβώς με το ίδιο θέμα.
ΠΡΟΕΔΡΕΥΩΝ (Κωνσταντίνος Γείτονας): Έχω ήδη δώσει το λόγο. Αλλά, ορίστε, μπορείτε να πείτε την άποψή σας.
ΙΩΑΝΝΗΣ ΒΑΡΒΙΤΣΙΩΤΗΣ: Δεν πρόλαβα, κύριε Πρόεδρε, να πω το θέμα της ερώτησής μου. Είστε "πολυβόλο".
ΠΡΟΕΔΡΕΥΩΝ (Κωνσταντίνος Γείτονας): Επειδή μιλάμε για στρατιωτικά νοσοκομεία, τώρα θα με παρομοιάσετε και με όπλο;
ΙΩΑΝΝΗΣ ΒΑΡΒΙΤΣΙΩΤΗΣ: Εννοούσα "πολυβόλο" ως προς τη γλώσσα.
ΠΡΟΕΔΡΕΥΩΝ (Κωνσταντίνος Γείτονας): Μάλιστα, ορολογία πρώην Υπουργού Εθνικής Άμυνας . 
Συγγνώμη για τη διακοπή, κύριε Υπουργέ. Ο κ. Βαρβιτσιώτης θέλει να πει κάτι.
ΙΩΑΝΝΗΣ ΒΑΡΒΙΤΣΙΩΤΗΣ: Έχω καταθέσει προς τον Υπουργό Εθνικής Αμύνης παρόμοια ερώτηση, η οποία δεν έχει γραφεί στην ημερήσια διάταξη. Μήπως θα ήταν σκόπιμο να συζητηθεί μαζί με την παρούσα ερώτηση;
ΠΡΟΕΔΡΕΥΩΝ (Κωνσταντίνος Γείτονας): Δεν προβλέπεται από τη διαδικασία. Σήμερα απαντώνται μη απαντηθείσες γραπτώς ερωτήσεις.
ΙΩΑΝΝΗΣ ΒΑΡΒΙΤΣΙΩΤΗΣ: Βεβαίως, το ξέρω, κύριε Πρόεδρε. Έλεγα μήπως για την οικονομία της συζητήσεως θα μπορούσε να μου δοθεί ο λόγος για ένα λεπτό.
ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, αφού δεν υπάρχει η ερώτηση στην ημερήσια διάταξη, δεν μπορώ να σας δώσω το λόγο. 
Ορίστε, κύριε Υπουργέ.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Γίνεται πολύς λόγος και καλώς συζητείται στη Βουλή -γιατί γράφτηκε στις εφημερίδες και κυκλοφόρησαν και σχετικά υπομνήματα- αυτό το θέμα. Η θέση της Κυβέρνησης είναι σαφέστατη: Δεν τίθεται τέτοιο θέμα. Το Υπουργείο Υγείας ποτέ δεν έθεσε ούτε σκέφτεται να υποβάλει καμία πρόταση που να αφορά υπαγωγή των στρατιωτικών νοσοκομείων...
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Υπουργέ. 
Κύριε Βαρβιτσιώτη, μπορείτε τουλάχιστον -αφού ήταν ταυτόσημη η ερώτησή σας- να ακούσετε την απάντηση του κυρίου Υπουργού. Να μην σας απασχολεί η κα Πετραλιά, ελάτε στο έδρανό σας να ακούσετε, παρακαλώ.
ΙΩΑΝΝΗΣ ΒΑΡΒΙΤΣΙΩΤΗΣ: Έχετε δίκιο, κύριε Πρόεδρε. Αλλά φαντάζομαι ότι ξέρω την απάντηση.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Λόγω της συζητήσεως που έχει δημιουργηθεί, επικοινωνήσαμε και με το άλλο Υπουργείο, για να δούμε τι σκέψεις έχει. Εμείς δεν είχαμε ποτέ ούτε και έχουμε τέτοιες σκέψεις. Μας απάντησαν, λοιπόν, γραπτώς ότι ουδεμία πρόταση έχει υποβληθεί μέχρι σήμερα και ούτε σκέπτονται να υπαχθούν τα στρατιωτικά νοσοκομεία στο Ε.Σ.Υ., ενώ προτάσεις σχετικά με ενοποιήσεις στρατιωτικών νοσοκομείων αφορούσαν κυρίως τις διοικητικές υπηρεσίες αυτών και απέβλεπαν στην καλύτερη δυνατή εκμετάλλευση και εξοικονόμηση του προσωπικού για τη βελτίωση κυρίως του νοσηλευτικού έργου.
Οι υπάρχουσες και οι διαμορφούμενες προτάσεις δεν περιλαμβάνουν την ενοποίηση ούτε διοικητικών υπηρεσιών, αλλά αναφέρονται μόνο σε διακλαδική στελέχωση και λειτουργία ειδικών κλινικών και τμημάτων σε περιπτώσεις, όπου το αντικείμενο και το εύρος των περιστατικών σε σχέση με τον αριθμό των ειδικών στρατιωτικών γιατρών δεν δικαιολογούν την αποδοτική λειτουργία ανεξαρτήτων κατά κλάδου κλινικών. Αυτή είναι η απάντηση και δεν τίθεται κανένα απολύτως θέμα ένταξης των στρατιωτικών νοσοκομείων στο Εθνικό Σύστημα Υγείας.
Όσον αφορά το δεύτερο σκέλος της ερώτησης για τη μετακόμιση κάποιου ειδικού συμβούλου του Υπουργείου Υγείας στο Υπουργείο Άμυνας, αυτό δεν συμβαίνει, εκτός αν αναφέρονται σε κάποιον σύμβουλο που προσελήφθη τώρα στο Υπουργείο Εθνικής Άμυνας σαν σύμβουλος του Υπουργού, ο οποίος παλαιότερα ήταν σύμβουλος ή διευθυντής του γραφείου της κυρίας Υφυπουργού Υγείας.
Αυτό, όμως, δεν έχει καμία σχέση με το Υπουργείο Υγείας ούτε με έλεγχο οικονομικών που λέτε στην ερώτησή σας, κύριε Σιούφα,. Όπως και να' χει, δεν έχει καμία σχέση με ένταξη, σχέση ή συσχέτιση των στρατιωτικών νοσοκομείων με τα νοσοκομεία του Εθνικού Συστήματος Υγείας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δικαιολογημένα τα στελέχη των Ενόπλων Δυνάμεων, αλλά και οι απόστρατοι, είχαν έγνοια και ανησυχία ότι κάτι συμβαίνει γύρω από το σύστημα της υγειονομικής τους περίθαλψης. 
Κύριε Υπουργέ, αυτό το ξέρετε καλύτερα από εμένα, διότι οι παρεμβάσεις στον τρόπο θεώρησης των βιβλιαρίων για εξέταση των λοιπών δικαιολογητικών τους -ένα σύστημα που τους εξυπηρετούσε σταθερά και αποτελεσματικά και που ανετράπη ύστερα από πολλές δεκαετίες -με την παρουσία ελεγκτών από το Υπουργείο Υγείας, προκάλεσε πραγματική αναστάτωση και φοβερή ταλαιπωρία, η οποία εξακολουθεί να υπάρχει. Αυτό ήταν εκείνο το οποίο ξεκίνησε την ανησυχία των στρατιωτικών, ότι δηλαδή ο "εκσυγχρονισμός" τείνει να εισβάλει και στο υγειονομικό σύστημα των Ενόπλων Δυνάμεων. 
Βεβαίως, με την τοποθέτηση που κάνατε εσείς σήμερα, αλλά και ο Υπουργός Εθνικής Αμύνης, είστε κατηγορηματικοί ότι δεν πρόκειται να παρέμβετε στο σημείο αυτό.
ΙΩΑΝΝΗΣ ΒΑΡΒΙΤΣΙΩΤΗΣ: Ευτυχώς!
ΔΗΜΗΤΡΙΟΣ ΣΙΟΥΦΑΣ: Το υγειονομικό σύστημα των Ενόπλων Δυνάμεων είναι από τα καλύτερα!
Μακάρι και ο χώρος του δημόσιου τομέα να έμοιαζε στον τρόπο λειτουργίας, εξυπηρέτησης και αποτελεσματικότητας που έχει το υγειονομικό σύστημα των Ενόπλων Δυνάμεων και ιδιαίτερα τα νοσοκομεία τους!
Αφήστε, τα λοιπόν! Οι Ένοπλες Δυνάμεις έχουν τόσα άλλα προβλήματα με τις κυβερνητικές παρεμβάσεις, που δεν μπορούν να έχουν και τη ανησυχία για το πώς θα αντιμετωπίζονται τα προβλήματα υγείας τους.
Κύριε Υπουργέ, θα ήθελα επίσης θερμά να σας παρακαλέσω, αφού είναι σε εκκρεμότητα το πρώτο από τα δύο ζητήματα τα οποία έβαλα, να τοποθετήσετε πάλι τους στρατιωτικούς ελεγκτές, γιατί έκαναν τη δουλειά τους καλά και αποτελεσματικά, προκειμένου να μπορούν να εξυπηρετούνται οι στρατιωτικοί - οι εν ενεργεία και οι συνταξιούχοι- όπως εξυπηρετούνταν στο παρελθόν. 
Δυστυχώς, τώρα με την υπερσυγκέντρωση που έχετε εφαρμόσει, δεν κάνετε τίποτα άλλο παρά να αυξάνετε και τη δοκιμασία των ίδιων, αλλά και τη δική τους αποδοκιμασία, διότι η παρουσία στρατιωτικών γιατρών -που σωστά έκαναν τον έλεγχο- και ιδιαίτερα το σύστημα, έτσι όπως είναι δομημένο στις Ένοπλες Δυνάμεις, ήταν και εξακολουθεί να είναι υγιές. 
Μην το πειράζετε λοιπόν και μη δημιουργείτε περαιτέρω προβλήματα εκεί που δεν θα έπρεπε να έχετε ούτε εσείς ούτε η κοινωνία των Ενόπλων Δυνάμεων ούτε ο ελληνικός λαός!
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε συνάδελφε, σας εξήγησα και στην πρωτολογία μου ότι δεν τίθεται τέτοιο θέμα. Άρα, δημιουργήσατε ένα θέμα που δεν υπάρχει!
Θα ήθελα, όμως, να σας πω ότι πράγματι τα στρατιωτικά μας νοσοκομεία, όπως και το νοσοκομεία του Εθνικού Συστήματος Υγείας, παρέχουν υψηλού επιπέδου περίθαλψη σε όλους τους Έλληνες πολίτες. Βεβαίως, υπάρχουν προβλήματα και όλοι μαζί αγωνιζόμαστε, προκειμένου να επιλύσουμε αυτά τα προβλήματα.
Άλλωστε, η ιατρική επιστήμη εξελίσσεται με τέτοιο τρόπο και οι ανάγκες της καθημερινότητας πολλαπλασιάζονται με τέτοιο ρυθμό, που χρειάζεται να είμαστε όλοι σε εγρήγορση ανά πάσα στιγμή.
Όσον αφορά το δεύτερο θέμα, τον έλεγχο των βιβλιαρίων, γνωρίζετε και εσείς πολύ καλά ότι αυτό είναι αποκλειστικής ευθύνης της Νομαρχιακής Αυτοδιοίκησης. Η Νομάρχης πήρε αυτήν την απόφαση -εμείς βοηθήσαμε με το να δώσουμε περισσότερους ελεγκτές- εφαρμόζοντας τους νόμους που ίσχυαν και ισχύουν. 
Εμείς ζητήσαμε από την κυρία Νομάρχη -εγώ επικοινώνησα και προσωπικά- να τοποθετήσει περισσότερους ελεγκτές. Η ίδια έκρινε ότι έπρεπε να είναι μόνο ελεγκτές του δημοσίου -άλλωστε το όλο νομοθετικό πλαίσιο κατά παρέκκλιση έδινε τη δυνατότητα ελέγχου βιβλιαρίων του δημοσίου και σε μη μόνιμους υπαλλήλους ελεγκτές του δημοσίου, δηλαδή υπαλλήλους της Νομαρχίας- κι έτσι να εξυπηρετήσει καλύτερα τους ασφαλισμένους στρατιωτικούς και τις οικογένειες των στρατιωτικών.
Θέλω να κλείσω σχετικά με την αιχμή για παρεμβάσεις. Σαν Κυβέρνηση -και προσωπικά το λέω σαν νέος Βουλευτής και Υφυπουργός- οι Ένοπλες Δυνάμεις έχουν να επιτελέσουν ένα σημαντικό ρόλο και γι' αυτό το ρόλο αγωνιζόμαστε όλοι στα πλαίσια του Συντάγματος και των νόμων. Δεν χρειάζονται τέτοιες παρεμβάσεις που να μη βοηθούν σε αυτόν τον ρόλο, τον οποίο η Κυβέρνηση -νομίζω- τον τηρεί απολύτως. 
ΠΡΟΕΔΡΕΥΩΝ (Κωνσταντίνος Γείτονας): Έπρεπε να σας διακόψω, πριν κύριε Σιούφα, για να διακόψω τώρα και τον κύριο Υφυπουργό. Μια κουβέντα σας έδωσε λαβή σε μικρή "Εκτροπή" της συζήτησης. 
Αναφορές - ερωτήσεις δεύτερου κύκλου.
Η με αριθμό 4740/25-1-2002 ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας σχετικώς με την επίλυση των προβλημάτων που αντιμετωπίζει το Κέντρο Υγείας στο Δήμο Ινάχου Αιτωλοακαρνανίας, δεν θα συζητηθεί διότι απαντήθηκε στο μεταξύ και ικανοποιήθηκε ο κύριος συνάδελφος.
Εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου. 
Η με αριθμό 414/25-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Οικονομίας και Οικονομικών, σχετικώς με την άρνηση της Δημόσιας Οικονομικής Υπηρεσίας (Δ.Ο.Υ) Κυθήρων, να θεωρεί φορολογικά στοιχεία και τιμολόγια των επαγγελματιών της επαρχίας κλπ., λόγω κωλύματος του κυρίου Υπουργού δεν θα συζητηθεί και διαγράφεται.
Προχωρούμε στη δεύτερη επίκαιρη ερώτηση με αριθμό 433/26-2-2002 του Βουλευτή της Νέας Δημοκρατίας κ. Γεωργίου Παναγιωτόπουλου προς τον Υπουργό Γεωργίας, σχετικώς με την τροποποίηση του άρθρου 42 του ν.2912/2001 για τις οφειλές των αγροτών προς την Αγροτική Τράπεζα τη διαγραφή των πανωτοκίων κλπ. 
Η επίκαιρη ερώτηση του κ. Παναγιωτόπουλου έχει ως εξής:
"Η Αγροτική Τράπεζα επικαλούμενη το άρθρο 42 του νόμου 2912/2001 εξαναγκάζει τους γεωργοκτηνοτρόφους να πληρώνουν υπέρογκα ποσά με "τοκογλυφικούς τόκους", που οι γεωργοκτηνοτρόφοι, δεν έπρεπε να πληρώνουν τόσο για τα εφόδια που αγοράζουν από τους αγροτικούς συνεταιρισμούς όσο και για τις περιπτώσεις δανειοδοτήσεώς τους χωρίς συμφωνία ανατοκισμού. 
Στα υπέρογκα και παράνομα πανωτόκια καταλογίζει η ΑΤΕ τις επιδοτήσεις που αποστέλλει η Ευρωπαϊκή Ένωση με αποτέλεσμα να χάνονται τα χρήματα των επιδοτήσεων εφόσον τα υπέρογκα και παράνομα πανωτόκια ουδέποτε εξοφλούνται. 
Από τον Ιούλιο του 1993 απαγόρευσε η Ευρωπαϊκή Ένωση την παρακράτηση των επιδοτήσεων και είναι υποχρεωτική η καταβολή τους στους δικαιούχους γεωργοκτηνοτρόφους. 
Το Νομικό Συμβούλιο του Κράτους γνωμοδότησε ότι οι επιδοτήσεις ούτε κατάσχονται ούτε συμψηφίζονται με χρέη. Θα πρέπει συνεπώς να επιστραφούν από την ΑΤΕ στους δικαιούχους γεωργοκτηνοτρόφους από τον Ιούλιο του 1993 και μετά. 
Θα πρέπει να διαγραφούν όλα τα βάρη (προσημειώσεις και υποθήκες) που έγραψε η ΑΤΕ για τα παράνομα πανωτόκια στηριζόμενη στον πεπαλαιωμένο νόμο 4332/1929 δυνάμει του οποίου είναι η μόνη Τράπεζα που εγγράφει υποθήκες χωρίς απόφαση δικαστική, χωρίς να έχει καλέσει -προειδοποιήσει τον οφειλέτη και χωρίς να έχει γνωστοποιήσει σ' αυτόν το ότι έχει εγγράψει τέτοιο βάρος. 
Εν όψει και της ιδιωτικοποιήσεως της ΑΤΕ, ερωτάσθε: 
1. Θα τροποποιηθεί η διάταξη του άρθρου 42 του ν. 2912/2001 ως προς το αντισυνταγματικό της μέρος,που αφορά τους οφειλέτες στην ΑΤΕ, οι οποίοι δεν είχαν αποδεχθεί την πληρωμή τόκων επί των τόκων - "πανωτοκίων"; 
2. Θα διαταχθεί η ΑΤΕ να αποδώσει τις επιδοτήσεις των γεωργοκτηνοτρόφων που τις έχει παρακρατημένες από τον Ιούλιο του 1993 που ισχύει ο Κανονισμός της ΕΟΚ 2082/1993; 
3. Θα τροποποιηθεί ο νόμος 4332/1929 ως προς τον τρόπο εγγραφής των υποθηκών και ως προς τη διαγραφή των εγγραφεισών υποθηκών για ανύπαρκτα χρέη;".
Θα απαντήσει ο Υπουργός Γεωργίας κ. Δρυς.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριοι συνάδελφοι, η ίδρυση της Αγροτικής Τράπεζας με τα εξειδικευμένα καθήκοντα που της ανατέθηκαν, που ήταν απόρροια των ιδιομορφιών του αγροτικού τομέα, συνοδεύτηκε με τη θέσπιση ειδικών διατάξεων του νόμου 4323/1929 που αναφέρονται αποκλειστικά και μόνο στην εξυπηρέτηση και την ωφέλεια των ίδιων των δανειοδοτούμενων αγροτών. 
Με το άρθρο 30 του νόμου 2789/2000 και με το άρθρο 42 του νόμου 2912/2001 ρυθμίστηκε νομοθετικά το θέμα των οφειλών από τόκους σε καθυστέρηση, από συμβάσεις δανείων ή πιστώσεων που έχουν χορηγηθεί από πιστωτικά ιδρύματα. Ειδικά για τους κατά κύριο επάγγελμα αγρότες στις περιπτώσεις δανείων που υπήρχαν ανατοκισμοί, αυτοί ελάμβαναν χώρα ανά εξάμηνο. 
Σε κάθε περίπτωση όμως, κατά τον υπολογισμό της οφειλής που ρυθμίζεται σε εφαρμογή του άρθρου 42 του ν. 2912/2001, δεν περιλαμβάνονται τόκοι εξ ανατοκισμού. 
Όσον αφορά το δεύτερο σκέλος της ερώτησης του κ. Παναγιωτόπουλου, σύμφωνα με την κείμενη νομοθεσία, το ανά δικαιούχο ποσό επιδότησης της ενίσχυσης καταβάλλεται, κύριε συνάδελφε, στο ακέραιο, χωρίς καμία κράτηση, σε ατομικό τραπεζικό λογαριασμό του αγρότη. 
Έτσι μέχρι τις 12.2.2001, στα πλαίσια του έτους FEOGA, το οποίο αρχίζει στις 16 Οκτωβρίου κάθε έτους και περατούται την 15η Οκτωβρίου του επομένου έτους, δηλαδή σε διάστημα πέντε μηνών, έχουν καταβληθεί στους αγρότες μας από το Υπουργείο Γεωργίας μέσω του Οργανισμού Πληρωμών 635 δισεκατομμύρια δραχμές. Η ενδεχόμενη πληρωμή υποχρεώσεων των δικαιούχων προς την Α.Τ.Ε. γίνεται μόνο με γραπτή, το τονίζω, συγκατάθεση - εντολή του δανειολήπτη ή βάσει συμβατικής ρήτρας, έτσι ώστε να εξοφλούνται δάνεια που έχουν χορηγηθεί. 
Σας ενημερώνω ακόμη, κύριοι συνάδελφοι, ότι ως προς το επιτρεπτό ή μη του συμψηφισμού των επιδοτήσεων με προγενέστερες οφειλές του δικαιούχου, το Νομικό Συμβούλιο του Κράτους με την υπ' αριθμόν 465/1998 γνωμοδότηση της Ολομέλειάς του αποφάνθηκε ότι είναι επιτρεπτή και δεν προσκρούει στην κοινοτική έννομη τάξη η κατάσχεση, ο συμψηφισμός ή η εκχώρηση επιδότησης ή άλλης χρηματικής ενίσχυσης από κονδύλια της Ευρωπαϊκής Ένωσης, που καταβάλλονται στα πλαίσια κάποιου κοινοτικού προγράμματος. Επομένως είναι σαφές ότι δεν υπάρχει παράβαση της κοινοτικής αυτής διάταξης. 
Με τη μετατροπή της Αγροτικής Τράπεζας σε ανώνυμη εταιρεία το 1991 εξακολουθούν να συντρέχουν οι ιδιαιτερότητες βάσει των οποίων θεσπίστηκαν οι ειδικές διατάξεις του ν. 4323/1929. Για το λόγο αυτό η πολιτεία με τη διάταξη του άρθρου 26 του ν. 1914/1990 διατήρησε σε ισχύ τις ειδικές αυτές ρυθμίσεις. 
Επομένως το Υπουργείο Γεωργίας δεν αντιμετωπίζει θέμα τροποποίησης του ν. 4323/1999. Εξάλλου η Αγροτική Τράπεζα ουδέποτε ενέγραψε υποθήκες για ανύπαρκτα χρέη, ενώ πάντοτε επέδειξε και επιδεικνύει ιδιαίτερη ευαισθησία στα θέματα λήψης αναγκαστικών μέτρων κατά αγροτών οφειλετών της. 
ΠΡΟΕΔΡΕΥΩΝ (Κωνσταντίνος Γείτονας): Κύριε Παναγιωτόπουλε, θα σας αφαιρέσω μερικά δευτερόλεπτα, γιατί το κείμενο της ερώτησης ήταν μεγάλο. 
Έχετε το λόγο, κύριε συνάδελφε.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κατ΄ αρχάς οφείλω να πω ότι ο υπεύθυνος για τις ερωτήσεις δις με πίεσε άνευ επιτυχίας να συντάμω λίγο την ερώτησή μου, αλλά ήμουν απησχολημένος. 
ΠΡΟΕΔΡΕΥΩΝ (Κωνσταντίνος Γείτονας): Είστε πάντα ευγενής και αναλαμβάνετε τις ευθύνες σας. 
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Άρα ο μόνος που δεν φταίει είναι ο υπεύθυνος επί του θέματος. 
ΠΡΟΕΔΡΕΥΩΝ (Κωνσταντίνος Γείτονας): Έχετε το λόγο, κύριε Παναγιωτόπουλε και θα μετρήσω ολόκληρο το χρόνο σας από την αρχή.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ήθελα να πω στον κύριο Υπουργό τα εξής: Πρώτον, έχετε επιτύχει να φέρετε τους αγρότες μέχρι το Καλλιμάρμαρο. Υποθέτω ότι η επόμενη εξόρμησή τους θα είναι στον Παρθενώνα. Επί τη ευκαιρία της σημερινής ημέρας, θα πρέπει να σας πω ότι μεθοδεύσατε και κάτι που θυμίζει άλλες εποχές. Τους άφηναν τα λεωφορεία με την παρέμβαση της Αστυνομίας σε απόσταση πέντε και έξι χιλιομέτρων και έπρεπε να διανύσουν μία απόσταση πέντε και έξι χιλιομέτρων, για να φτάσουν στον τόπο της συγκεντρώσεως. Το σημειώνουμε αυτό. Αυτό το λέω επί τη ευκαιρία της σημερινής ημέρας.
ΠΡΟΕΔΡΕΥΩΝ (Κωνσταντίνος Γείτονας): Επί της ερωτήσεως σας παρακαλώ, κύριε Παναγιωτόπουλε.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Πέραν αυτού, κύριε Υπουργέ, αναφερόμενος στην ερώτηση, θα ήθελα να πω ότι πρώτον, όπως γνωρίζετε, έχετε κάνει τρεις νόμους για τα πανωτόκια εντός ενός έτους. Το γεγονός αυτό και μόνο αποδεικνύει την αποτυχία σας. Δεν υπήρχε λόγος να επανέρχεστε συνεχώς μετά από τρεις μήνες, εάν με τον προηγούμενο νόμο είχατε λύσει το πρόβλημα. Συνεχώς επανέρχεστε, γιατί βλέπετε ότι οι νόμοι σας είναι ατελείς. Πιέζουμε, διαπιστώνετε, επανέρχεστε, δεν το λύνετε πάλι, επερωτούμε, κάνουμε επίκαιρες ερωτήσεις, κάνουμε προτάσεις νόμων και το θέμα παραμένει άλυτο μέχρι σήμερα. 
Δεν μπορεί, λοιπόν, κύριε Υπουργέ, το θέμα των πανωτοκίων που δεν έχει λυθεί για κανέναν Έλληνα, να έχει λυθεί για τους αγρότες. Δεν μπορεί οι επιβαρύνσεις να μην είναι δυσβάσταχτες και δεν μπορεί να μην αντιλαμβάνεσθε εσείς, όπως δεν αντιλαμβάνονται και οι τράπεζες ότι ουκ αν λάβοις παρά του μη έχοντος. Επομένως μειώνοντας την οφειλή, έχουν περισσότερες πιθανότητες να εισπράξουν αυτό που πρέπει. 
Πώς μεθοδεύσατε το συμψηφισμό; Αυτό που είπατε σχετικά με την έγγραφη δήλωση του δανειολήπτη είναι το πονηρότερο όλων, διότι βάζετε τις ενώσεις συνεταιρισμών να αποσπάσουν υπογραφές των οφειλετών στην Αγροτική, σχετικά με το ότι συμφωνούν οι επιδοτήσεις να συμψηφίζονται με τα χρέη. Αυτό ενέχει μορφή σχεδόν ποινικού αδικήματος, όπως γνωρίζετε καλύτερον εμού, διότι εγώ έχω εμπιστοσύνη στην ευαισθησία σας.
Δ εν είναι δυνατόν, λοιπόν, να αποσπάτε τις συναινέσεις των οφειλετών, προκειμένου να συμψηφίζετε τις επιδοτήσεις, όταν υπάρχει εγκύκλιος της Ευρωπαϊκής Ένωσης, που αναφέρει ότι δεν συμψηφίζονται οι επιδοτήσεις με τα χρέη προς την Αγροτική Τράπεζα.
Επομένως παρανόμως έχετε λειτουργήσει. Πέραν αυτού δεν δώσατε τις οφειλόμενες επιδοτήσεις, αλλά δώσατε ένα ποσοστό από αυτές σε ορισμένους από τους έχοντες λαμβάνειν. Οι επιδοτήσεις δεν έχουν δοθεί εις το ακέραιο. Αποσπάσατε τις υπογραφές τους, για να συμψηφίζονται. Έχετε αυτόν τον αρχαίο νόμο του 1929, που αυτομάτως εγγράφει υποθήκη ή προσημείωση. 
Εγώ δεν λέω ότι δεν πρέπει να εγγραφεί η προσημείωση ή η υποθήκη για οφειλέτη, αλλά λέω ότι πρέπει να γνωρίζει ο οφειλέτης ότι ενεγράφη η προσημείωση ή η υποθήκη. Πρέπει να ειδοποιείται. Εδώ με αυτόν το νόμο του 1929 δεν χρειάζεται να ειδοποιείτε τον αγρότη.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Παναγιωτόπουλε.
ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Ο αγρότης δεν ξέρει ότι έχει βάρος. Μπορεί να θέλει να το δώσει αυτό προίκα στην κόρη του ή να επιχειρήσει να το πουλήσει και να το διαπραγματευτεί, μη γνωρίζοντας ότι υπάρχει βάρος.
Επομένως είστε εκτός νόμου σε πάρα πολλά θέματα, όσον αφορά τη συμπεριφορά σας προς τους αγρότες. Αυτά τα θέματα αφορούν τον συμψηφισμό των επιδοτήσεων, για την άμεση εγγραφή υποθήκης και την απόσπαση, της συναινέσεως διαμέσου των ενώσεων, προκειμένου να συμψηφίζετε τις επιδοτήσεις με τα χρέη τους.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, θα ήθελα να απαντήσω στον επί πολλά χρόνια συνάδελφο κ. Παναγιωτόπουλο ότι διαπίστωσα εσφαλμένη πληροφόρηση, όσον αφορά τα θέματα της ερώτησης.
Θέλω, λοιπόν, να σας ενημερώσω για δεύτερη φορά τα εξής: Ουδεμία απόσπαση συναίνεσης έλαβε χώραν μεταξύ Ενώσεων Αγροτικών Συνεταιρισμών και αγροτών. Οι Έλληνες αγρότες δεν συγκατατίθενται χωρίς τη δική των βούληση. Ούτε γίνεται συμψηφισμός των επιδοτήσεων με τα χρέη, τα οποία μπορεί να έχουν οι αγρότες είτε προς τις Ενώσεις Συνεταιρισμών από την αγορά δικτύων, αγροτικών εφοδίων ή δανείων προς την Αγροτική Τράπεζα.
Η Κυβέρνηση δεν είναι δυνατόν να παρέμβει, κύριε Παναγιωτόπουλε, σε μία ιδιωτική συμφωνία, σε μία διμερή συμφωνία μεταξύ ενός αγρότη και της Ενώσεως Αγροτικών Συνεταιρισμών, όταν ο αγρότης την εξουσιοδοτεί με υπεύθυνη δήλωση να εξοφλήσει ένα χρέος του προς την Ένωση Αγροτικών Συνεταιρισμών.
Θέλω να τονίσω για πολλοστή φορά -και πιστεύω να γίνει κατανοητό από όλους και από τον κ. Παναγιωτόπουλο ότι οι επιδοτήσεις καταβάλλονται σε προσωπικό, τραπεζικό λογαριασμό, που επιλέγει ο ίδιος ο αγρότης εις το ακέραιο, χωρίς να γίνεται ουδεμία παρακράτηση των επιδοτήσεων.
ΠΡΟΕΔΡΕΥΩΝ (Κωνσταντίνος Γείτονας): Η με αριθμό 430/26-2-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εργασίας και Κοινωνικών Ασφαλίσεων, σχετικώς με την εφαρμογή του νόμου για τη διαδοχική ασφάλιση των αγροτών, δεν θα συζητηθεί λόγω κωλύματος του Υπουργού και διαγράφεται.
Επίκαιρες Ερωτήσεις δεύτερου κύκλου
Πρώτη είναι η με αριθμό 419/25-2-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Δικαιοσύνης, σχετικώς με τη συγκρότηση επιτροπής για την εκπόνηση πανελλαδικού σχεδίου χωροταξικής κατανομής των δικαστηρίων κλπ.
Η επίκαιρη ερώτηση του κ. Καρχιμάκη έχει ως εξής : 
"Σε ερώτηση που κατέθεσα στη Βουλή στις 30-1-2002 σχετικά με την εξουσιοδότηση που σας έδωσε η Κυβερνητική επιτροπή, για να συγκροτήσετε επιτροπή για την εκπόνηση πανελλαδικού σχεδίου χωροταξικής κατανομής δικαστηρίων κάθε βαθμού κλπ., εζήτησα να μου προσδιορίσετε πότε χρονικά πρόκειται να συσταθεί η επιτροπή αυτή, αλλά και ποιο θα είναι το χρονοδιάγραμμα υλοποίησης των εργασιών της.
Στην απάντηση, όμως, που έλαβα, θεωρώ ότι δεν δίδονται απαντήσεις στα ερωτήματα που έθεσα, αλλά απλώς γίνεται επανάληψη της ανακοίνωσης της Κυβερνητικής επιτροπής.
Θα παρακαλούσα, λοιπόν, κύριε Υπουργέ να με ενημερώσετε :
Πότε θα συσταθεί η εξαγγελθείσα επιτροπή και ποιο θα είναι το χρονοδιάγραμμα υλοποίησης των εργασιών της.
Θα απαντήσει ο Υπουργός Δικαιοσύνης κ. Πετσάλνικος.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε.
Πριν από μερικές ημέρες είχα δώσει γραπτή απάντηση στην ερώτηση, που είχε καταθέσει ο κ. Καρχιμάκης. Θα επαναλάβω εν πολλοίς αυτά, που και γραπτώς τότε στην απάντησή μου είχα συμπεριλάβει.
Είναι γνωστό ότι πριν από δύο μήνες περίπου, στις αρχές Ιανουαρίου η Κυβερνητική Επιτροπή είχε ασχοληθεί με το θέμα των εδρών εφετείων με αφορμή τη μεγάλη ένταση που είχε δημιουργηθεί στην Κρήτη, αλλά και σε ορισμένες άλλες περιοχές της χώρας μας ως προς τα αιτήματα που είχαν διατυπωθεί για τη δημιουργία μεταβατικών εδρών εφετείων ή για τη δημιουργία και αυτοτελών εφετείων. Και είναι γνωστό ότι αυτό το πρόβλημα είχε ταλαιπωρήσει επί μακρόν επί πάρα πολλούς μήνες και το δικηγορικό κόσμο, και όχι μόνο στην Κρήτη. Γι' αυτό και η Κυβερνητική Επιτροπή αφιέρωσε μια ολόκληρη συνεδρίαση στο θέμα αυτό και τελικώς αποφασίσαμε ομοφώνως να συγκροτηθεί επιτροπή από ανωτάτους δικαστικούς, από καθηγητές νομικών σχολών πανεπιστημίων, από εκπροσώπους των δικηγορικών συλλόγων, καθώς και από εκπροσώπους των Υπουργείων Δικαιοσύνης και Εσωτερικών, Δημόσιας Διοίκησης και Αποκέντρωσης, η οποία θα πρέπει να εξετάσει όλα τα αιτήματα, που έχουν υποβληθεί για την εκπόνηση ενός πανελλαδικού σχεδίου χωροταξικής κατανομής δικαστηρίων παντός βαθμού, διότι δεν είναι βέβαια μόνο το θέμα των μεταβατικών εδρών εφετείων, αλλά υπάρχει πληθώρα προτάσεων και αιτημάτων, κάθε μια με τη δική της επιχειρηματολογία και τεκμηρίωση και για πολιτικά και για ποινικά, αλλά και για διοικητικά δικαστήρια σε όλη την Ελλάδα. Και βέβαια η επιτροπή αυτή θα πρέπει να αξιολογήσει όλα αυτά τα αιτήματα και να προχωρήσει στην επεξεργασία μιας συνολικής πρότασης για ένα πανελλαδικό σχέδιο χωροταξικής κατανομής με κύρια κριτήρια βέβαια τη διαφύλαξη του κύρους της δικαιοσύνης, την εύρυθμη λειτουργία της και την εξυπηρέτηση των πολιτών. 
Επίσης είχαμε αποφασίσει στην κυβερνητική επιτροπή, για κάθε μεταβολή στην οργάνωση των δικαστηρίων, να ζητείται η γνώμη της ολομέλειας του Αρείου Πάγου ή του Συμβουλίου της Επικρατείας κατά περίπτωση, αν πρόκειται για πολιτικά ή διοικητικά δικαστήρια, γιατί το θέμα και της χωροταξικής κατανομής και εν γένει του τρόπου της οργάνωσης και λειτουργίας των δικαστηρίων είναι ένα θέμα που πρωτίστως αφορά τον ίδιο το χώρο της δικαιοσύνης. Επομένως θα πρέπει να έχουμε και τη δική τους άποψη.
Επειδή όμως εν τω μεταξύ ήταν σε εξέλιξη η διαδικασία για τις εκλογές των οργάνων των δικηγορικών συλλόγων, περίμενα και περιμένω να ολοκληρωθούν αυτές οι διαδικασίες, γιατί, όπως ανέφερα προηγούμενα, στην απόφαση προβλέπεται η συμμετοχή και εκπροσώπων δικηγορικών συλλόγων. Να ολοκληρωθούν, λοιπόν, όλες αυτές οι διαδικασίες, να συγκροτηθούν και τα νεοεκλεγέντα όργανα σε σώμα και να προχωρήσουμε μετά στη συγκρότηση αυτής της επιτροπής. Η επιτροπή αυτή βέβαια θα έχει τη δυνατότητα, με βάση την πληθώρα των αιτημάτων, να κάνει κατ' αρχήν έναν αυτοπροσδιορισμό του χρόνου που απαιτείται, που η ίδια θα κρίνει ότι είναι αναγκαίος για την εξέταση όλων αυτών και την εκπόνηση και υποβολή προς την πλευρά της Κυβέρνησης, μετά και τη γνώμη και της ολομέλειας του Αρείου Πάγου ή του Συμβουλίου της Επικρατείας, της πρότασης για το συνολικό πανελλαδικό σχέδιο χωροταξικής κατανομής των δικαστηρίων. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο.
ΜΙΧΑΗΛ ΚΑΡΧΙΜΑΚΗΣ: Κύριε Υπουργέ, είναι γνωστό σε σας το πρόβλημα που δημιουργήθηκε στην Κρήτη σχετικά με τη μεταβατική έδρα που ζητούσαμε προκειμένου να μεταφερθεί στην ανατολική Κρήτη ακριβώς γιατί υπήρχε και υπάρχει ένα τεράστιο ζήτημα εξυπηρέτησης των πολιτών της ανατολικής Κρήτης, των Νομών Λασιθίου και Ηρακλείου, ένα πρόβλημα που έχει να κάνει με μεγάλες αποστάσεις. Ειδικά από το Νομό Λασιθίου, το πιο απόμακρο μέρος, μέχρι τα Χανιά, χρειάζεται κανείς τεσσεράμισι με πέντε ώρες για να πάει στο Εφετείο Χανίων για να εκδικαστεί η υπόθεσή του. Καταλαβαίνετε, λοιπόν, ότι υπάρχει ένα μείζον θέμα στην Κρήτη, το οποίο δεν έχει λήξει, παρά το ότι εσείς ανακοινώσατε στις 3 του Γενάρη ότι θα συσταθεί ειδική επιτροπή, η οποία θα συζητήσει το θέμα. Το θέμα παραμένει. Και θα ήθελα να σας παρακαλέσω, επειδή υπάρχει η εντύπωση ότι η καθυστέρηση αυτής της συγκρότησης δημιουργεί τις προϋποθέσεις παραπομπής στις καλένδες αυτού του χωροταξικού σχεδιασμού και της χωροθέτησης των δικαστηρίων της χώρας, θα ήθελα να είμαστε, αν μπορούμε, πιο ακριβείς, πότε περίπου θα συσταθεί επιτροπή. Και βεβαίως δικό σας θέμα είναι να προσδιορίσουμε περίπου και πότε θα ολοκληρώσει τις εργασίες της γιατί, κύριε Υπουργέ, δεν μας πιστεύει κανείς όταν λέμε ότι έχουμε κάνει τη σύσταση αυτής της επιτροπής, χωρίς όμως να προσδιορίζουμε πότε θα ολοκληρώσει τις εργασίες της. Θεωρούμε όμως ότι υπάρχει καθυστέρηση και αυτή η καθυστέρηση θα πρέπει να αποφευχθεί προκειμένου να μην ξεχαστεί αυτό το θέμα, διότι πρόκειται για υπαρκτά ζητήματα που συνεχίζουν να υπάρχουν.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο για να δευτερολογήσει.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε. Θα πω δυο λόγια μόνο.
Όπως είπα, μετά την ολοκλήρωση των διαδικασιών των εκλογών και της συγκρότησης σε Σώμα, θα μπορούμε να ζητήσουμε και τους εκπροσώπους των δικηγόρων, όπως ανέφερα ήδη. Άρα, η συγκρότηση της επιτροπής δεν θα βραδύνει. Και η επιτροπή, επαναλαμβάνω, θα εκτιμήσει και η ίδια το χρόνο που χρειάζεται, αλλά σαφώς και από την πλευρά μας θα δοθεί μία κατεύθυνση για να μην υπάρχει η παραμικρή αμφιβολία ότι εννοούμε πολύ σοβαρά αυτό που αποφασίσαμε, ότι δηλαδή θα πρέπει να υπάρξει μία πράγματι τεκμηριωμένη εκτίμηση και σοβαρή αξιολόγηση όλων των προτάσεων, και των προτάσεων που έχουν υποβληθεί στην Κρήτη. Και η τελική απόφαση της Κυβέρνησης θα πρέπει να είναι μία απόφαση πάντα που θα εδράζεται ακριβώς σ' αυτήν την εκτίμηση. Εγώ δεν ήμουν και δεν είμαι της άποψης, ο εκάστοτε Υπουργός Δικαιοσύνης να αποφασίζει "εική και ως έτυχε" για τη δημιουργία ή μη δημιουργία ενός νέου δικαστηρίου διότι αυτά δημιουργούν προβλήματα. Και είναι γνωστό και γνωρίζετε και εσείς, κύριε Καχριμάκη, ότι κατέβαλα έντονες προσωπικώς προσπάθειες ώστε να πέσουν οι τόνοι γιατί είχαν φθάσει σε ένα σημείο μεγάλης έντασης. Επί δέκα μήνες, όταν πήγα εγώ στο Υπουργείο ήταν όχι απλά σε πλήρη εξέλιξη το πρόβλημα, ήταν δυστυχώς η αντίθεση και η οξύτητα στα ύψη. Υπήρχε ο κίνδυνος δηλαδή ενός διχασμού του νησιού. Με πολύ σοβαρά επιχειρήματα το Ηράκλειο, με τα δικά τους σοβαρά επιχειρήματα, αν θέλετε, τα Χανιά. Αλλά υπήρχε κίνδυνος πράγματι αυτού του διχασμού με αρνητικές επιπτώσεις. Γι' αυτό λοιπόν θεωρώ ότι αντί μιας απόφασης που θα πρέπει να λαμβάνει κατά το δοκούν ο Υπουργός, θα πρέπει να υπάρξει όλη αυτή η τεκμηριωμένη επεξεργασία και η πρόταση, γιατί τότε η πρόταση αυτή θα γίνεται αποδεκτή και περισσότερο κατανοητή από τους ίδιους τους ενδιαφερομένους. Γιατί η επιτροπή, όπως περιέγραψα, θα είναι επιτροπή υψηλοτάτου, ας μου επιτραπεί η έκφραση, κύρους, εμπειρίας και γνώσης. Αυτή πιστεύω ότι είναι η καλύτερη μέθοδος για να μην υπάρξουν προβλήματα και τέτοιου είδους εντάσεις, όπως αυτές που ζήσαμε, και στο μέλλον. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία, παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 180 χρόνια από την Ελληνική Επανάσταση, μαθητές και μαθήτριες καθώς και συνοδοί-καθηγητές από το 4ο Εσπερινό Λύκειο Αθηνών.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ενημερώνω τους μαθητές ότι παρακολουθούν συζήτηση κοινοβουλευτικού ελέγχου. Ερωτούν οι Βουλευτές την Κυβέρνηση, τον κάθε φορά αρμόδιο για τα θέματα Υπουργό και απαντάει ο Υπουργός. Στη συζήτηση αυτή μετέχει μόνο ο ερωτών Βουλευτής και ο Υπουργός, γι' αυτό δεν είναι εδώ όλοι οι συνάδελφοι.
Προχωρούμε στη συζήτηση της με αριθμό 428/26.2.2002 επίκαιρης ερώτησης του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τα κριτήρια επιλογής των μελών της Εθνικής Αντιπροσωπείας, στην Επιτροπή των Περιφερειών της Ευρωπαϊκής Ένωσης. 
Η επίκαιρη ερώτηση του κ. Βαρβιτσιώτη, έχει ως εξής:
"Η Επιτροπή των Περιφερειών της Ευρωπαϊκής Ένωσης, απαρτίζεται από δώδεκα τακτικά μέλη από την Ελλάδα, προερχόμενα από την πρωτοβάθμια και δευτεροβάθμια Τοπική Αυτοδιοίκηση, τα οποία προτείνονται από την Κυβέρνηση.
Για την πρώτη θητεία της Επιτροπής η Κυβέρνηση του ΠΑΣΟΚ όρισε 4 Δημάρχους προσκείμενους στη Νέα Δημοκρατία, και 8 στο ΠΑΣΟΚ, το Κ.Κ.Ε. και το Συνασπισμό, ενώ σήμερα υπάρχει μόνο ένα μέλος που πρόσκειται στη Ν.Δ.
Η τακτική που εφαρμόζει η Κυβέρνηση συνιστά ακραίο παράδειγμα έλλειψης σεβασμού και περιφρόνησης στις αρχές της λαϊκής κυριαρχίας και του κράτους δικαίου και αποτελεί κραυγαλέο δείγμα καθεστωτικής νοοτροπίας από την οποία κυριαρχείται το ΠΑΣΟΚ.
Ερωτάται ο κύριος Υπουργός Εσωτερικών, με ποια κριτήρια επελέγησαν τα μέλη της Εθνικής Αντιπροσωπίας της εν λόγω Επιτροπής; Πώς είναι δυνατόν να συμμετέχουν σε Ευρωπαϊκό Όργανο Τ.Α., για τρίτη θητεία, πρόσωπα που "αποδοκιμάστηκαν" από τον Ελληνικό Λαό στις τελευταίες Δημοτικές - Νομαρχιακές Εκλογές;"
Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ο αξιότιμος κύριος συνάδελφος ρωτάει για την πρόσφατη ανανέωση της θητείας των μελών της επιτροπής.
Θα ήθελα να του απαντήσω ότι στην ουσία δεν είναι υποχρεωμένη η Κυβέρνηση από κανένα θεσμικό πλαίσιο να κανονίζει πώς θα αναδεικνύονται αυτά τα μέλη που εκπροσωπούν τη χώρα μας. 
Ήμουν ο ίδιος πριν από τέσσερα χρόνια όταν όρισα την εθνική αντιπροσωπεία και υπήρξε εκπροσώπηση απ΄ όλα τα κόμματα. Είχα συνεργασία με όλα τα κόμματα, τα ίδια όρισαν ποια θα είναι και τα τακτικά μέλη που θα πάνε έξω και ποια τα αναπληρωματικά μέλη και ορίσαμε μάλιστα ότι ηγέτης της αντιπροσωπείας για δύο χρόνια θα είναι ο δήμαρχος Αθηναίων και για άλλα δύο χρόνια θα είναι ο τότε υπερνομάρχης ο κ. Κουλουμπής.
Στην πορεία -αυτό έγινε στις εκλογές του 1998, πολλά από αυτά τα μέλη δεν αναδείχθηκαν στο αξίωμα, το οποίο κατείχαν πριν. Όμως ο διορισμός ήταν τετραετής. Παρέμεινε όλη η αντιπροσωπεία. Φτάσαμε πάλι φέτος αρχές του χρόνου να ορίζουμε την καινούρια αντιπροσωπεία. Είχαμε δύο επιλογές: Ή να ορίσουμε απαρχής μια αντιπροσωπεία που πιθανότατα τον ερχόμενο Οκτώβριο δεν θα εκπροσωπούσε ουσιαστικά την αυτοδιοίκηση και τη λαϊκή έκφραση -πιθανότατα να ήταν δήμαρχοι και νομάρχες που δεν θα εκλεγούν ξανά- ή να δίναμε μία παράταση θητείας μέχρι τότε σ' αυτά τα μέλη, αφού εξασφαλίσουμε εκ των προτέρων την παραίτησή τους, την οποίαν έχουμε στη διάθεσή μας. 
Επομένως θέλω να θεωρήσετε ότι αυτή η τοποθέτηση είναι προσωρινή μέχρι τις ερχόμενες δημοτικές εκλογές. Η θητεία της επιτροπής θα είναι άλλα τρία χρόνια και θέλουμε στα υπόλοιπα τρία χρόνια πραγματικά να εκπροσωπηθεί η χώρα μας με μέλη, τα οποία θα έχουν αναδειχθεί και θα έχουν πρόσφατη τη λαϊκή εντολή και θα μπορούν να εκπροσωπούν το σύνολο του πολιτικού φάσματος.
Κλείνοντας θα ήθελα να πω ότι η πρώτη τοποθέτηση έγινε προ τετραετίας. Δεν πρέπει κανείς να λησμονεί ότι τότε υπήρχε υπεροχή του κυβερνώντος κόμματος και στο χώρο της πρωτοβάθμιας και στο χώρο της δευτεροβάθμιας αυτοδιοίκησης. Γι' αυτό ήταν ελαφρώς περισσότερα τα μέλη που είχαν στηριχθεί από το ΠΑΣΟΚ από τα μέλη που είχαν στηριχθεί από τη Νέα Δημοκρατία, το Συνασπισμό ή το Κομμουνιστικό Κόμμα Ελλάδας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Ευχαριστώ, κύριε Πρόεδρε.
Λυπάμαι που ο κύριος Υφυπουργός αναίρεσε τον εαυτό του. Διότι τι μας είπε; Είπε ότι το 1998 διορίστηκαν περισσότερα μέλη από το ΠΑΣΟΚ, διότι τότε υπήρχε πλειοψηφία του κυβερνώντος κόμματος στην Τοπική Αυτοδιοίκηση. Τώρα που δεν υπάρχει, πώς είναι δυνατόν, κύριε Πρόεδρε, επί δώδεκα μελών ένα μόνον να ανήκει στη Νέα Δημοκρατία; Αυτό είναι το γεγονός, το οποίο δεν επιδέχεται ούτε διάψευση ούτε διαφορετική ερμηνεία. Είναι δείγμα υψίστου ετσιθελισμού και άκρατης αλαζονείας. Η Κυβέρνηση μας έχει συνηθίσει σε τέτοιες ενέργειες, αλλά όχι μέχρις αυτού του σημείου, δηλαδή επί δώδεκα μελών, κύριε Πρόεδρε, στην Επιτροπή Περιφερειών της Ευρωπαϊκής Ένωσης, μιας επιτροπής που έχει ουσιαστική και μεγάλη σημασία, να ένας να ανήκει στη Νέα Δημοκρατία.
Αφήστε δε το άλλο: Ότι η αιτιολογία του ότι "κρατήσαμε στη σύνθεση της επιτροπής και μέλη που αποδοκιμάστηκαν από το λαό, διότι φοβούμεθα ότι το ίδιο τώρα, προ των προσεχών εκλογών" θα συμβεί αν κάναμε ανανέωση της επιτροπής, είναι τουλάχιστον αστεία. 
Είπε όμως ο κύριος Υπουργός ότι κατά τη Συνθήκη του Μάαστριχτ ο Υπουργός κάθε χώρας κατά την κρίση του προτείνει τους εθνικούς εκπροσώπους. Εσκεμμένα αγνοεί ότι στο προοίμιο της Συνθήκης ρητώς καθιερώνεται η υποχρέωση κάθε κράτος-μέλος να σέβεται και να τηρεί τη δημοκρατική αρχή. Ποια δημοκρατική αρχή εν προκειμένω σεβάστηκε ο Υπουργός Εσωτερικών; Πώς είναι σύμφωνη η δημοκρατική αρχή με αυτές τις αλαζονικές και μονοκομματικές νοοτροπίες;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, μία λέξη και τελειώνω. Το "αιδώς Αργείοι" ωχριά μπροστά στη συγκεκριμένη πράξη της Κυβερνήσεως.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Παρ' ότι, κύριε Πρόεδρε, ήμουν σαφής στην πρωτολογία μου, πιστεύω ότι ίσως ο συνάδελφος δεν κατάλαβε καλά την απάντησή μου.
ΙΩΑΝΝΗΣ ΒΑΡΒΙΤΣΙΩΤΗΣ: Την κατάλαβα πάρα πολύ καλά.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η θητεία, όπως ξέρετε, είναι τετραετής. Επομένως αυτά τα μέλη που ορίστηκαν το Γενάρη του 1998 θα έμεναν και μετά τις εκλογές του 1998 μέχρι το 2002.
ΙΩΑΝΝΗΣ ΒΑΡΒΙΤΣΙΩΤΗΣ: Άρα φάσκετε και αντιφάσκετε, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, ήρεμα, να απαντήσει ο κύριος Υπουργός.
ΙΩΑΝΝΗΣ ΒΑΡΒΙΤΣΙΩΤΗΣ: Μα, να απαντήσει ήρεμα, αλλά όχι να πλήττεται θανάσιμα η λογική μας.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Βαρβιτσιώτη, γιατί δεν θέλετε να το καταλάβετε; Δεν αντιφάσκω. Σας λέω ακριβώς πώς έχουν τα πράγματα. Ο διορισμός της αντιπροσωπείας το 1998 σήμαινε την παραμονή της μέχρι το 2002. 
Το 2002 πρέπει να αλλάξουμε την αντιπροσωπεία. Έχουμε δύο επιλογές: Ή να καθήσουμε στην ουσία να αλλάξουμε την αντιπροσωπεία σήμερα ή να αλλάξουμε ουσιαστικά την αντιπροσωπεία μετά τις εκλογές. Προτιμούμε να κάνουμε το δεύτερο. 
Όσον αφορά σε αυτό που λέτε, δηλαδή ότι σήμερα τα μέλη είναι δύο …
ΙΩΑΝΝΗΣ ΒΑΡΒΙΤΣΙΩΤΗΣ: Ένα είναι.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι ένα, είναι δύο, εκτός εάν τον κ. Αβραμόπουλο, που στηρίχθηκε από τη Νέα Δημοκρατία λέτε εσείς ότι τον έβγαλε το ΠΑΣΟΚ. Πώς να το κάνουμε;
ΙΩΑΝΝΗΣ ΒΑΡΒΙΤΣΙΩΤΗΣ: Μα, με συγχωρείτε, ο κ. Αβραμόπουλος δεν έχει αυτονομηθεί;
ΠΡΟΕΔΡΕΥΩΝ (Κωνσταντίνος Γείτονας): Περί "προσκείμενων" δημάρχων μιλάτε εκατέρωθεν. Κατά τα άλλα κοπτόμαστε όλοι για ακομμάτιστη Τοπική Αυτοδιοίκηση. Περί "προσκείμενων" ρωτάτε και εσείς, κύριε Βαρβιτσιώτη περί προσκείμενων πήρατε απάντηση από τον Υπουργό. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ο κ. Αβραμόπουλος χρεώθηκε ότι βγήκε με την στήριξη της Νέας Δημοκρατίας. Δεν βγήκε με τη στήριξη άλλου κόμματος. Το ΠΑΣΟΚ άλλον είχε προτείνει τότε για υποψήφιο .
ΙΩΑΝΝΗΣ ΒΑΡΒΙΤΣΙΩΤΗΣ: Δηλαδή είστε ικανοποιημένος δέκα το ΠΑΣΟΚ, έστω δύο η Νέα Δημοκρατία;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχει δέκα. Κάνετε λάθος. Εάν θέλετε, να σας διαβάσω την αντιπροσωπεία. Ο Συνασπισμός έχει δύο μέλη, το Κ.Κ.Ε. έχει ένα μέλος, έχει δύο μέλη η Νέα Δημοκρατία και παραιτήθηκε από την ιδιότητά του άλλο μέλος της Νέας Δημοκρατίας. 
Επομένως σήμερα θέλω να θεωρήσετε ότι γι' αυτό το οκτάμηνο τα μέλη τα οποία έχουν τοποθετηθεί θα έχουν προσωρινή παραμονή. Έχουν ένα σοβαρότατο ρόλο βάση της εμπειρίας που έχουν και αυτός είναι να προετοιμάσουν τη δική μας προεδρία. Στα θέματα της αυτοδιοίκησης θα υπάρχουν πολλά και καυτά ζητήματα για την αυτοδιοίκηση. Αμέσως μετά τις εκλογές θα υπάρξει ο ορισμός των νέων μελών της Αντιπροσωπείας. 
ΙΩΑΝΝΗΣ ΒΑΡΒΙΤΣΙΩΤΗΣ: Η οποία κατά πλειοψηφία και κατά τη λογική σας πρέπει να ανήκει στη Νέα Δημοκρατία.
ΠΡΟΕΔΡΕΥΩΝ (Κωνσταντίνος Γείτονας): Δεν έχουμε άλλο χρόνο για την ερώτηση, κύριε Βαρβιτσιώτη.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Βαρβιτσιώτη, αυτό θα συμβεί, εάν πιστεύετε ότι θα κερδίσετε τις εκλογές. Εγώ πιστεύω ότι θα κερδίσουμε εμείς. 
ΙΩΑΝΝΗΣ ΒΑΡΒΙΤΣΙΩΤΗΣ: Καλά, θα το δούμε αυτό μετά.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα εξαρτηθεί από το αποτέλεσμα των εκλογών.
ΠΡΟΕΔΡΕΥΩΝ (Κωνσταντίνος Γείτονας): Έχετε την εντύπωση ότι θα συνεχίσετε το διάλογο έτσι; Δεν μπορείτε. Πώς να το κάνουμε; Υπάρχει Κανονισμός. 
Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 30/3-12-2001 επερώτηση των Βουλευτών της Νέας Δημοκρατίας κυρίων Φάνης Πάλλη-Πετραλιά, Μάριου Σαλμά, Σάββα Τσιτουρίδη, Γεωργίου Ορφανού, Σταύρου Δαϊλάκη, Γεωργίου Τρυφωνίδη, Γεωργίου Βλάχου, Γεωργίου Δεικτάκη, Αθανασίου Κατσιγιάννη, Βασίλειου Κορκολόπουλου, Αντωνίου Μπέζα, Μιχάλη Παπαδόπουλου, Σπυρίδωνος Ταλιαδούρου και Εμμανουήλ Κεφαλογιάννη, προς τους Υπουργούς Πολιτισμού, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, Οικονομίας και Οικονομικών, Μεταφορών και Επικοινωνιών και Υφυπουργό Αθλητισμού, σχετικά με την προετοιμασία της χώρας για τους Ολυμπιακούς Αγώνες.
Για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Ηρακλείου κ. Μανώλης Κεφαλογιάνννης. Από το Κομμουνιστικό Κόμμα Ελλάδος ορίζεται ως Κοινοβουλευτικός Εκπρόσωπος ο Βουλευτής κ. Νικόλαος Γκατζής. Από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος η Βουλευτής κα Ασημίνα Ξηροτύρη-Αικατερινάρη.
Το λόγο έχει η πρώτη εκ των επερωτώντων κα Φάνη Πετραλιά-Πάλλη.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, κύριοι συνάδελφοι, έχω μπροστά μου το λεγόμενο πλήρες κυβερνητικό σχέδιο δράσης και οργανωτικό σχήμα για τους Ολυμπιακούς Αγώνες του 2004, το οποίο ενέκρινε η Επιτροπή Θεσμών και δημοσίευσε κατά αποκλειστικότητα το "ΒΗΜΑ" στις 19-10-1997. Το έχω μπροστά μου και θα το καταθέσω για τα Πρακτικά.
Την εισήγηση είχε κάνει τότε ο Υφυπουργός και νυν Υπουργός Μεταφορών κ. Βερελής. Μέλη αυτού του κυβερνητικού οργάνου ήταν οι κ. Βενιζέλος, Παπαντωνίου, Χριστοδουλάκης, Παπαδόπουλος και Φούρας και πρόεδρος ο τότε και σήμερα Πρωθυπουργός κ. Σημίτης.
Από αυτό το πρώτο πλήρες κυβερνητικό σχέδιο δράσης ούτε ένα από τα όργανα που προέβλεπε δεν λειτούργησε ποτέ. Ούτε ένα από τα χρονοδιαγράμματα που προέβλεπε δεν τηρήθηκε. 
Έχω μπροστά μου ένα δημοσίευμα της 11ης Φεβρουαρίου του 1999, δύο χρόνια μετά την κατάρτιση του πλήρους σχεδίου, και το καταθέτω στα Πρακτικά. Υπάρχει μια οργίλη δήλωση του κ. Βενιζέλου, του νυν Υπουργού Πολιτισμού, που διαψεύδει ότι υπάρχουν καθυστερήσεις και αυξήσεις στα κόστη. Ο προϋπολογισμός των έργων της Γενικής Γραμματείας Αθλητισμού λέει ο κ. Βενιζέλος, είναι εξαιρετικά μικρός και η επίμονη συζήτηση για δήθεν καθυστερήσεις και διαφάνεια τροφοδοτείται από ορισμένους που ενοχλούνται από τη διαπίστωση πως δεν γίνεται δεκτή η λογική της εν πανικώ προώθησης των έργων. Ας είναι ήρεμοι, βρισκόμαστε απολύτως μέσα στο χρονοδιάγραμμα, έλεγε τότε ο κ. Βενιζέλος. 
Σήμερα, δύο παρατηρήσεις. Πρώτον, τα έργα της Γενικής Γραμματείας Αθλητισμού από συνολικό ύψος 142,9 δισεκατομμύρια δραχμές σήμερα τρέχουν με κόστος 407,3 δισεκατομμυρίων δραχμών, δηλαδή με αύξηση 185%. 
Δεύτερον, όλα τα έργα έχουν παραβιάσει το τότε χρονοδιάγραμμα από τρεις έως τριάντα δύο μήνες. Έχω μπροστά μου ένα ολοσέλιδο δημοσίευμα από το "ΒΗΜΑ" της 26ης Σεπτεμβρίου του 1999 με τίτλο "Οργή Σημίτη για το χάος στην Ολυμπιάδα", όπου ο τότε και νυν Πρωθυπουργός φαίνεται να έχει πειστεί ότι: "Σε δύο χρόνια έχει πραγματοποιηθεί έργο έξι μηνών". 
Έχω μπροστά μου δημοσίευμα της "ΕΛΕΥΘΕΡΟΤΥΠΙΑΣ" της 15ης Φεβρουαρίου του 1998, όπου αναφέρεται ότι οι Ολυμπιακοί Αγώνες θα στοιχίσουν 1,5 τρισεκατομμύριο δραχμές. Και έχω μια οργίλη διάψευση την επομένη.
Έχω και καταθέτω επίσης ένα δημοσίευμα της "ΕΛΕΥΘΕΡΟΤΥΠΙΑΣ" της 19ης Μαΐου του 2000, όπου η Κυβέρνηση, μέσω του κ. Πάχτα, ομολογεί κόστος 1,5 τρισεκατομμύριο δραχμές. Και υπάρχει και η δήλωση του Πρωθυπουργού ότι ο Προϋπολογισμός του 2004 κλειδώνει στο 1,5 τρισεκατομμύρια. 
Έχω και άλλο ένα δημοσίευμα της "ΚΑΘΗΜΕΡΙΝΗΣ" πριν δύο μήνες, την 20η Ιανουαρίου του 2002, που με αδιαμφισβήτητα στοιχεία αποδεικνύει ότι το κόστος της Ολυμπιάδας αυτήν τη στιγμή τρέχει με ρυθμό 3,68 τρισεκατομμυρίων δραχμών. 
Πριν λίγο καιρό, στην Επιτροπή Μορφωτικών Υποθέσεων, σε μία δική μου παρατήρηση ο Υπουργός, ο κ. Βενιζέλος, όταν ρωτούσα, αν υπάρχει περίπτωση σύναψης ολυμπιακού δανείου, είχε πει ότι δεν υπάρχει τέτοια περίπτωση, ει μη μόνον ένα δάνειο το οποίο ελήφθη για ένα τμήμα του προαστιακού σιδηροδρόμου. 
Έχω το δημοσίευμα του "ΒΗΜΑΤΟΣ" της 16ης Φεβρουαρίου του 2002, όπου παρουσιάζεται ο νυν Υπουργός Εθνικής Οικονομίας και Οικονομικών να διαπραγματεύεται με το νυν Πρόεδρο της Εθνικής Τράπεζας Επενδύσεων, τον κ. Μέινστατ, τη σύναψη ενός τεράστιου ολυμπιακού δανείου, που να καλύπτει το μισό των δαπανών της Ολυμπιάδας.
Κύριε Πρόεδρε, κυρία και κύριοι συνάδελφοι, αναγκάστηκα να αναπτύξω την επερώτηση ανασύροντας από το αρχείο διάφορα διαχρονικά στοιχεία για ένα και μόνο λόγο. Ο κύριος Υπουργός, όπως οι αρχαίοι ομόλογοί του, οι σοφιστές, κάνοντας τον ήσσονα λόγο κρείττονα, είμαι σίγουρη ότι θα μας αποδείξει, όπως τον ακούσαμε βέβαια και το πρωί στο συνέδριο να λέει ότι όλα βαίνουν καλώς, ότι όλα εξελίσσονται όπως ακριβώς τα είχε σχεδιάσει η Κυβέρνηση με ελαφρές ελεγχόμενες αποκλίσεις, που οφείλονται σε αντικειμενικούς λόγους. Όμως, τα πράγματα μιλούν πλέον μόνα τους στην Ολυμπιάδα. Θα έλεγα ότι δεν μιλούν απλώς μόνα τους, κραυγάζουν. 
Σήμερα το πρωί ο κ. Όσβαλντ, ο Πρόεδρος της Συντονιστικής Επιτροπής, στην ομιλία του νομίζω ότι πολύ καθαρά -και κομψά βεβαίως- είπε ό,τι είχε πει και στην προχθεσινή συνέντευξή του στο "ΕΘΝΟΣ": "Ναι, θα είστε έτοιμοι για τους Ολυμπιακούς Αγώνες, αλλά θα είστε έτοιμοι το 2005".
Σήμερα ο κ. Όσβαλντ επεσήμανε τις μεγάλες καθυστερήσεις και είπε το εξής: "Πριν από επτά χρόνια είχατε πάρα πολύ χρόνο για να τα κάνετε αυτά. Επτά χρόνια είναι πολύς ο χρόνος, είναι αρκετός ο χρόνος για να κάνετε όλα τα έργα, για να μπορέσετε να προχωρήσετε στις όποιες επεμβάσεις ήταν απαραίτητες για να επωφεληθεί αυτή η χώρα για είκοσι και τριάντα χρόνια". 
Σήμερα αυτά τα έργα υποδομής, που ουσιαστικά θα ήταν η προίκα της Αθήνας από την Ολυμπιάδα, αυτά που αφορούν στο περιβάλλον, στο κυκλοφοριακό, στα οικιστικά, τροποποιούνται, εξουδετερώνονται, καταργούνται.
Εγκαταλείφθηκαν, και το ακούμε καθημερινά από αρμόδια χείλη, οι κόμβοι στην Κηφισίας και στην παραλιακή, η βύθιση της Αλεξάνδρας, η επέκταση του μετρό στο ΟΑΚΑ, η συνέχεια της Κύμης, η σύνδεση Εθνικής με Φιλαδέλφεια, ο μισός προαστιακός, η επέκταση της λεωφόρου Τροχιοδρόμων στον Πειραιά, η Σήραγγα του Υμητού, η νότια επέκταση του Υμηττού κλπ. Όλοι που βρισκόμαστε εδώ τα γνωρίζουμε. Εγκαταλείφθηκε η λεγόμενη ανάκτηση του παραλιακού μετώπου, όπως την έλεγε τότε ο κ. Λιάσκας, καρατομηθείς και αυτός, παρέμβαση που θα ξαναέστρεφε το πρόσωπο της πόλης προς τη θάλασσα. Μόνο κάποια αθλητικά έργα θα γίνουν. Ούτε οικολογικά πάρκα ούτε η "Εσπλανάντα" ούτε οι πεζόδρομοι, ούτε οι ξύλινες διπλές διαβάσεις ούτε οι ποδηλατόδρομοι ούτε οι αλέες περιπάτου. Όλα έμειναν στις πολύχρωμες και χωρίς αμφιβολία, πανάκριβες μακέτες και τα φυλλάδια του κ. Λαλιώτη. 
Το Ολυμπιακό χωριό από ένας πρωτότυπος γραφικός οικισμός με ήπιες μορφές ενέργειες, με περιβαλλοντικές ευαισθησίες, με αρχιτεκτονικές πρωτοτυπίες, ήδη κατασκευάζεται ως μια ακόμη πόλη με ομοιόμορφα τριώροφα και τετραώροφα κτίρια, ακριβώς παρόμοια με διάφορα άλλα κτίρια τα οποία έχουμε δει και στις εργατικές κατοικίες του ΟΕΚ. 'Αλλωστε είναι γνωστό ότι οι αρχιτέκτονες των πρώτων εκείνων εξαιρετικών πράγματι, σχεδίων έχουν καταφύγει ήδη στο Ευρωπαϊκό Δικαστήριο. Η μόνη διαφορά η οποία υπάρχει από τις εργατικές κατοικίες του ΟΕΚ έγκειται στο γεγονός ότι το κόστος κατασκευής των διαμερισμάτων αυτών, όπως ομολόγησε ο νυν πρόεδρος του Οργανισμού ο κ. Ασημακόπουλος, όταν είχε παρουσιαστεί στην επιτροπή της Βουλής -και έχω εδώ τα Πρακτικά- είναι διπλάσιο των υπολοίπων εργατικών κατοικιών. Ενώ δηλαδή μέχρι σήμερα οι κατοικίες του ΟΕΚ στοιχίζουν 185 χιλιάδες δραχμές το τετραγωνικό αυτές θα στοιχίσουν περίπου 400 χιλιάδες. 
Ως προς το θέμα της ασφάλειας, ένα μείζον θέμα, το οποίο με πάρα πολύ προσοχή η Νέα Δημοκρατία προσεγγίζει -και θα έλεγα ότι η Νέα Δημοκρατία έχει αποφύγει να συζητήσει αυτό το θέμα στη Βουλή- μας προκαλείτε, κύριε Υπουργέ, μας προκαλεί η Κυβέρνηση. Έχουμε το χθεσινό πραγματικά απίστευτο γεγονός, την αποστρατεία του κ. Τασιόπουλου. Ο κ. Τασιόπουλος επί τόσα χρόνια είναι επικεφαλής στο Υπουργείο Δημόσιας Τάξης στον τομέα της ασφάλειας. 'Εχει πάει στο Σίδνεϊ, έχει ταξιδέψει, έχει κάτσει στο ίδιο τραπέζι με τους εφτά σοφούς της ασφάλειας, έχει κάτσει στο ίδιο τραπέζι με όλους όσους μας έχουν επισκεφθεί μέχρι σήμερα για τα θέματα ασφαλείας της χώρας μας. Ήταν στο Salt Lake. Γιατί αποστρατεύτηκε ο κ. Τασιόπουλος; Δύο πράγματα συμβαίνουν: Ή δεν ήταν επαρκής, οπότε κακώς τον είχατε εκεί δύο χρόνια σ' αυτόν τον τόσο ευαίσθητο τομέα της ασφάλειας ή δεν υπέκυψε σε κάποιες πιέσεις και γι' αυτό καρατομήσατε τον κ. Τασιόπουλο και γι' αυτό τον στείλατε σπίτι του. Και για τα δύο εγκαλείσθε και πρέπει να απολογηθείτε όχι σε μας, αλλά στον ελληνικό λαό, για την ασυνέπεια με την οποία χειρίζεται η Κυβέρνηση τόσο σοβαρά και τόσο σημαντικά θέματα. 
Δεν μπορεί να παίζουμε με την ασφάλεια, δεν μπορεί να παίζουμε, εάν θέλετε, με την υπερηφάνεια ενός ολόκληρου λαού ούτε εμείς οι πολιτικοί ούτε οι αρχηγοί μας ούτε ο Πρωθυπουργός. Κανένας δεν έχει το δικαίωμα να παίζει με την υπερηφάνεια ενός λαού, όπου το μόνο πράγμα που θέλει είναι να πετύχουν αυτοί οι Ολυμπιακοί Αγώνες.
Μιλάω για την αθλητική προετοιμασία. Πριν λίγες μέρες, είδαμε στην τηλεόραση την κατάσταση, στην οποία βρίσκονται οι αθλητικές εγκαταστάσεις του ΟΑΚΑ. Στο Καυτατζόγλειο, κύριε Υπουργέ, ορθώς από 1,5 δισεκατομμύρια θα δώσετε 14,5 δισεκατομμύρια. Εκεί όμως ο φύλακας δεν με άφησε ούτε να μπω. Στις εγκαταστάσεις αυτές προπονούνται οι Ολυμπιονίκες μας. Τους ακούσαμε όταν ήλθαν στη Βουλή και αισθανθήκαμε πολύ άσχημα ως Βουλευτές και ως άνθρωποι του αθλητισμού. Όταν παίρνουν τα χρυσά μετάλλια οι πολιτικοί όλων των κομμάτων προσπαθούν να βγουν μια φωτογραφία δίπλα τους. Μετά όμως τους ξεχνάμε. 
Κύριε Υπουργέ, σας έχω ακούσει να μιλάτε για τα 5 δισεκατομμύρια της ολυμπιακής προετοιμασίας, για το 2002. Λέμε ναι, ορθώς. Γνωρίζουμε όμως ότι το κόστος ανά αθλητή στην Ελλάδα είναι διπλάσιο απ' ό,τι είναι στην Αμερική ή στη Γερμανία. Πέστε μου ποια χώρα που ετοιμάζεται να κάνει Ολυμπιακούς Αγώνες για τους οποίους θα δαπανήσει 3 τρισεκατομμύρια, αφήνει τους αθλητές της να ζουν κάτω απ' αυτές τις συνθήκες, χωρίς να έχουν πού να προπονηθούν, διότι τα έργα στον 'Αγιο Κοσμά που ήδη θα έπρεπε να έχουν παραδοθεί, σύμφωνα με τις δηλώσεις σας εδώ και αρκετά χρόνια δεν έχουν καν ξεκινήσει. 
Η πολιτιστική ολυμπιάδα υποτίθεται ότι θα ξεκινούσε το 2000 με τους περίφημους άξονες. Το 2001 θα ήταν χρονιά αφιέρωμα στον άνθρωπο και στο χρόνο. Το 2002 θα ήταν χρονιά αφιέρωμα στον άνθρωπο, στη γη, στη θάλασσα, στον ουρανό. Το 2003 θα ήταν χρονιά αφιέρωμα στον άνθρωπο και στο πνεύμα. Το 2004 θα ήταν χρονιά αφιέρωμα στο "άνθρωπος και άνθρωπος". Λόγια βαριά αλλά χωρίς το παραμικρό αντίκρισμα.
Μέχρι στιγμής έχουμε δύο αποπεμφθέντες προέδρους. Μέχρι χθες το βράδυ ένα ακέφαλο ίδρυμα. Ο πανταχού παρών και όλες τις τρύπες πληρών κ. Γιαννακόπουλος, με μια συρραφή από ξένα κονσέρτα και εκθέσεις γκράφιτι, πραγματοποιεί την πολιτιστική ολυμπιάδα. 
Ας πάμε στον εθελοντισμό. Κύριε Υπουργέ, πληροφορήθηκα από τους δημοσιογράφους ότι σήμερα το πρωί ήσασταν λαλίστατος στο συνέδριο που έγινε. Εγώ δεν θα αναφερθώ σ' αυτά που είπατε στο Βήμα, αλλά σ' αυτά που είπατε στο διάδρομο. Μιλήσατε για ένα νομοσχέδιο "σκούπα". Και άλλο νομοσχέδιο θα φέρετε; Έχετε φέρει άλλα πέντε. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Και όχι μόνο ένα. 
ΦΑΝΗ ΠΕΤΡΑΛΙΑ-ΠΑΛΛΗ: Αυτό σημαίνει ότι ομολογείτε την αποτυχία σας, κύριε Υπουργέ. Όταν κάθε τρις και λίγο φέρνετε ένα νομοσχέδιο, σημαίνει ότι δεν προβλέπετε. Ο πολιτικός πρέπει να είναι Προμηθεύς και όχι Επιμηθεύς.
Ως προς τον εθελοντισμό ξοδέψατε 400 εκατομμύρια δραχμές για μια συναυλία που έγινε πρόσφατα στο ΟΑΚΑ για να μαζέψετε διακόσιες αιτήσεις εθελοντών. Εθελοντές είναι αυτοί που η κάθε αίτησή τους, κοστίζει 2 εκατομμύρια; Τι θα έχει αυτό το νομοσχέδιο "σκούπα"; Μου μετέφεραν ότι είπατε ότι μέχρι και το πώς πρέπει να οδηγούν οι Έλληνες θα προβλέπει, πώς θα μειωθεί ο χρόνος της μίσθωσης, τα μισθώματα, τα πάντα. Τίποτα δεν έχετε προβλέψει μέχρι σήμερα; Πρέπει να φέρετε νομοσχέδιο "σκούπα";
Και όλα τα άλλα που σας είπα, γιατί δεν τα εφαρμόσατε ποτέ; Τι είδους νομοσχέδιο είναι αυτό που πάτε να φέρετε; Θέλετε να πάμε στη φιλοξενία; Αφού αποτύχατε στην πολιτικής σας για τη φιλοξενία, αυτό που κάνετε σήμερα είναι να πείσετε τους Αθηναίους, πάλι με πομφόλυγες…
ΠΡΟΕΔΡΕΥΩΝ (Κωνσταντίνος Γείτονας): Κυρία Πετραλιά, πρέπει να τελειώσετε.
ΦΑΝΗ ΠΕΤΡΑΛΙΑ-ΠΑΛΛΗ: Κύριε Πρόεδρε, δώστε μου, σας παρακαλώ, λίγο χρόνο. 
ΠΡΟΕΔΡΕΥΩΝ (Κωνσταντίνος Γείτονας): Θα κάνετε χρήση χρόνου της δευτερολογίας σας. 
ΦΑΝΗ ΠΕΤΡΑΛΙΑ-ΠΑΛΛΗ: …ότι μπορούν να παραχωρήσουν τα δυάρια τους για δεκαπέντε μέρες…
ΠΡΟΕΔΡΕΥΩΝ (Κωνσταντίνος Γείτονας): Συνεχίστε!
ΦΑΝΗ ΠΕΤΡΑΛΙΑ-ΠΑΛΛΗ: Τελειώνω, αμέσως, κύριε Πρόεδρε.
…παίρνοντας ένα και δύο εκατομμύρια δραχμές. 
Κύριε Υπουργέ, κύριοι συνάδελφοι, αυτά είναι τρελά πράγματα! Είναι απίστευτα πράγματα αυτά τα οποία ακούγονται και αυτά τα οποία γίνονται. Και βεβαίως εμείς σας εγκαλούμε για όλο αυτό το απίθανο αλαλούμ, το οποίο εσείς ονομάζεται "ολυμπιακή προετοιμασία".

Θα σας υποβάλουμε ξανά και ξανά κάποια συγκεκριμένα ερωτηματικά και δεν θα κουραστούμε, παρ' όλο που ξέρουμε ότι δεν θα απαντήσετε: Ποιος είναι σήμερα ο γενικός προϋπολογισμός του 2004, ποιο είναι το δεσμευτικό χρονοδιάγραμμα, θα χρηματοδοτηθεί το 2004 από φορολογία ή από δανεισμό; 
Ο κόσμος ανησυχεί πάρα πολύ, κύριε Υπουργέ, και έχετε τεράστια ευθύνη, γιατί το μόνο που έχετε καταφέρει μέχρι τώρα είναι να δημιουργήσετε ένα κλίμα νεοπλουτισμού και σπατάλης. Και αυτό αποδεικνύεται από τις μετρήσεις, όπου βλέπουμε ότι μόνο το 6% του ελληνικού λαού ενδιαφέρεται για τους ολυμπιακούς αγώνες και όλο το υπόλοιπο είναι απογοητευμένο από την Κυβέρνηση και από τον τρόπο που χειρίζεται αυτό το μεγάλο εθνικό εγχείρημα. 
(Στο σημείο αυτό η Βουλευτής κ. Φάνη Πετραλιά - Πάλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιτουρίδης έχει το λόγο.
Κύριε Τσιτουρίδη, έβαλα από την αρχή το χρόνο. 
ΓΙΑΝΝΗΣ ΖΑΦΕΙΡΟΠΟΥΛΟΣ: Με μία ανοχή χρόνου, κύριε Πρόεδρε.
ΣΑΒΒΑΣ ΤΣΙΤΟΥΡΙΔΗΣ: Υπάρχει η βάσιμη αίσθηση, κύριε Πρόεδρε, ότι τέσσερα χρόνια μετά τον ενθουσιασμό και τους πανηγυρισμούς για την ανάληψη του εγχειρήματος των Ολυμπιακών Αγώνων, το όραμα έχει ξεθωριάσει και η υπόθεση των Ολυμπιακών Αγώνων φαντάζει όλο και περισσότερο υπόθεση κάποιων αθανάτων, κάποιων εργολάβων, κάποιων που παίζουν το παιχνίδι της διαδοχής μέσα στο ΠΑ.ΣΟ.Κ. και κάποιων που προετοιμάζονται να εισβάλουν στην πολιτική ζωή του τόπου. Σίγουρα αυτήν τη στιγμή οι Ολυμπιακοί Αγώνες δεν είναι υπόθεση των πολλών Ελλήνων.
Και επειδή αυτός ο εθνικός στόχος ευτελίζεται, η Νέα Δημοκρατία, με αίσθηση ευθύνης ως παράταξη που πιστεύει ότι αυτή θα έχει την ευθύνη για τη διεξαγωγή των Ολυμπιακών Αγώνων, έρχεται για μία ακόμα φορά στη Βουλή να ασκήσει κριτική. Πιστεύουμε ότι η κριτική αυτή μπορεί να βοηθήσει, γιατί η προ-ολυμπιακή πραγματικότητα, παρά την κυβερνητική προπαγάνδα και τους ακριβοπληρωμένους επικοινωνιακούς μηχανισμούς, εκτιμούμε ότι βρίσκεται σε αρμονία με ό,τι συμβαίνει και σε άλλους τομείς της κυβερνητικής δράσης, δηλαδή υπάρχει ένας επικοινωνιακός υπερτροφισμός, υπάρχουν συσκέψεις, διαβεβαιώσεις, μακέτες, λόγια και όχι έργα. 
Η αρχική προχειρότητα στις εκτιμήσεις των προϋπολογισμών είναι χαρακτηριστική και ειδικά σε έναν τομέα δράσης, όπως είναι ο τομέας του ΥΠΕΧΩΔΕ. 
Θα πω, κύριε Πρόεδρε, ότι ο εγκεκριμένος Προϋπολογισμός για έργα ΥΠΕΧΩΔΕ, είναι μέχρι σήμερα της τάξεως των 417 δισεκατομμυρίων δραχμών, ενώ φέρονται ως εντεταγμένα στο Πρόγραμμα Δημοσίων Επενδύσεων 430 δισεκατομμύρια. Σε πρόσφατη σύσκεψη στο ΥΠΕΘΟ, το ΥΠΕΧΩΔΕ παρουσίασε αιτήματα πρόσθετης χρηματοδότησης 140 δισεκατομμύρια, ανεβάζοντας το κόστος στα 570 δισεκατομμύρια από τα αρχικά 430 δισεκατομμύρια, ποσό απολύτως αναγκαίο κατά το ΥΠΕΧΩΔΕ, για να προχωρήσουν οι δημοπρατήσεις των βασικών ολυμπιακών έργων. 

Επίσης χαρακτηριστική περίπτωση προχειρότητας προϋπολογισμού ήσαν τα λεγόμενα "πέντε ορφανά". Αυτά προεκτιμήθηκαν με 90 δισεκατομμύρια, ενώ σήμερα υπολογίζεται ότι θα στοιχίζουν τουλάχιστον 250 δισεκατομμύρια. Και όλα αυτά αποτελούν εξαιρετική πρόκληση. Μπορεί τα δισεκατομμύρια για κάποιους εδώ στην Αθήνα να φαντάζουν ως πολύ εύκολη υπόθεση, αλλά αποτελούν εξαιρετική πρόκληση για τη σημαντική πλειοψηφία των Ελλήνων και ειδικά για τους κατοίκους της ελληνικής περιφέρειας, που θα πληρώνουν και αυτοί για κάποιες γενιές το κόστος.
Θα σας πω μόνο ότι οι υπερβάσεις των ολυμπιακών έργων ευθύνης ΥΠΕΧΩΔΕ θα μπορούσαν να χρηματοδοτήσουν για μια ολόκληρη τετραετία την κυβερνητική πρόταση της Νέας Δημοκρατίας για τον αγροτικό τομέα. Αναφέρομαι σε αυτόν τον τομέα, γιατί σήμερα είναι μια θλιβερή μέρα. Για μια ακόμη φορά αποδεικνύεται ότι η Κυβέρνηση δεν μπορεί να αντέξει μια μεγάλη και ειρηνική διαδήλωση των αγροτών και …
ΠΡΟΕΔΡΕΥΩΝ (Κωνσταντίνος Γείτονας): Κύριε Τσιτουρίδη, ελάτε στην επερώτηση, παρακαλώ. Ας μην ανοίξουμε αυτό το θέμα. Η επερώτηση είναι συγκεκριμένη.
ΣΑΒΒΑΣ ΤΣΙΤΟΥΡΙΔΗΣ: …έπρεπε μηχανισμοί, που θα τους βρούμε, παρουσία δεκάδων Βουλευτών να επιτεθούν με δακρυγόνα, κύριε Πρόεδρε. Είναι "το θέμα".
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κυρία Φουντουκίδου. Μην επεμβαίνετε και μην παίρνετε αυθαιρέτως το λόγο. 
ΣΑΒΒΑΣ ΤΣΙΤΟΥΡΙΔΗΣ: Είναι "το θέμα". Η Κυβέρνηση θέλει να περάσει ότι ήρθαν οι ταραξίες στην Αθήνα, για να ταράξουν τη γαλήνη των Αθηναίων. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, επί της επερωτήσεως. 
ΣΑΒΒΑΣ ΤΣΙΤΟΥΡΙΔΗΣ: Καλώς. Θα έρθω επί της επερωτήσεως. 
Επειδή συχνά από την Κυβέρνηση μας λένε ότι μιλούμε γενικώς και αορίστως, θέσαμε την προηγούμενη εβδομάδα μια συγκεκριμένη ερώτηση στους αρμοδίους Υπουργούς. Ζητήσαμε να μας πουν, κύριε Πρόεδρε, σε ποιες περιπτώσεις παραβιάζεται η εθνική νομοθεσία περί δημοσίων έργων, γιατί πολλές παρεκτροπές υπάρχουν και εδώ. 
Αν θέλετε ένα παράδειγμα, θα αναφερθώ μόνο στους τρεις κόμβους της Κηφισίας. Η κατασκευή των τριών κόμβων προϋπολογίστηκε σε 9,8 δισεκατομμύρια δραχμές. Έγινε διαγωνισμός. Έγινε η πρώτη δημοπράτηση, ανοικτή διαδικασία. Υπάρχει μια κοινοπραξία, η οποία έρχεται με μία πρόταση για έκπτωση κατά 21,15%. Δεν εγκρίνεται το αποτέλεσμα. Προσθέτουμε 3,8 δισεκατομμύρια στον αρχικό προϋπολογισμό και η τελική κοινοπραξία έρχεται με μία πρόταση για 5% έκπτωση. 
Περιμένω απαντήσεις στα θέματα αυτά. Πώς, κύριε Πρόεδρε και κύριοι Υπουργοί, σε έναν ανοικτό διαγωνισμό όταν έρχεται κάποιος να κάνει μια προσφορά με 28,5% έκπτωση, ακυρώνουμε την προσφορά του και μετά ερχόμαστε, αυξάνοντας το τίμημα, να δώσουμε το ίδιο έργο με 5% έκπτωση; 
Επειδή, κύριε Πρόεδρε, θα ακούσουμε για άλλη μια φορά από την Κυβέρνηση ότι, η Νέα Δημοκρατία έρχεται με στείρα λογική και αντιστρατεύεται το πνεύμα των Ολυμπιακών Αγώνων και την ολυμπιακή προετοιμασία, θα πούμε για μια ακόμη φορά ότι και σήμερα η Νέα Δημοκρατία έρχεται με τη βεβαιότητα ότι στη διάρκεια των αγώνων θα είναι εκείνη στην Κυβέρνηση. Είναι βέβαιο ότι εμείς πριν απ' όλους θέλουμε να έχουν οι Ολυμπιακοί Αγώνες τη μέγιστη δυνατή επιτυχία. Γι' αυτό το λόγο πιστεύουμε ότι αν η Κυβέρνηση πάψει να εμφανίζεται τόσο εκνευρισμένη, κάθε φορά που της γίνεται έλεγχος, και δώσει απαντήσεις, αυτό θα είναι για το καλό όλων. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαϊλάκης έχει το λόγο. 
ΣΤΑΥΡΟΣ ΔΑΪΛΑΚΗΣ: Κύριε Πρόεδρε, κυρίες και κύριοι συνάδελφοι, κατ' αρχάς σήμερα θα πρέπει όλοι μας να συγχαρούμε την Κυβέρνηση, που έδειξε ότι είναι έτοιμη για τους Ολυμπιακούς Αγώνες. Η διοργάνωση του μαραθωνίου δρόμου των αγροτών ήταν άκρως υποδειγματική! 
Διέθεσε ευγενώς το Καλλιμάρμαρο, δέχθηκε αντιπροσωπείες στο Μαξίμου και οι αγρότες-νικητές, όπως και οι Ολυμπιονίκες μας, θα περιμένουν γύρω στα εφτά με οκτώ χρόνια, για να πάρουν τις επιχορηγήσεις τους. 
Δυστυχώς, βέβαια, αυτοί ακόμη δεν έχουν βρει χορηγούς! Κάποιοι φίλαθλοι πέταξαν καπνογόνα και, όπως ανακοινώθηκε, ήταν από τη θύρα του Μαξίμου. Η δε Κυβέρνηση αποφάσισε να στείλει αρκετούς για προετοιμασία στο εξωτερικό, στα εργοστάσια της Γερμανίας, όπως πολλούς Ολυμπιονίκες μας και αθλητές μας που θα συμμετάσχουν στο 2004 θα τους στείλουμε να προετοιμαστούν σε αθλητικά κέντρα του εξωτερικού ελλείψει αθλητικών κέντρων στην Ελλάδα. 
Κύριε Υπουργέ, οι εκλεκτοί συνάδελφοί μου αναφέρθηκαν λεπτομερώς στα προβλήματα που ζητούν λύσεις για τους Ολυμπιακούς Αγώνες του 2004. Δυστυχώς, όμως, τα προβλήματα θα πρέπει να τα λύσει μια προβληματική Κυβέρνηση. Η μόνη λύση σε αυτήν την περίπτωση είναι η αλλαγή κυβέρνησης. 
Το τόσο διαφημισμένο πρόγραμμα "Ελλάδα 2004" συνδέεται με μια σειρά από προβλήματα και αδυναμίες, όπως το ότι η συμβολή στην περιφερειακή ανάπτυξη είναι πολύ περιορισμένη έως αρνητική. Αυτό, επειδή οι πόροι που διατίθενται υποκαθιστούν άλλες σημαντικές δημόσιες επενδύσεις. Με άλλα λόγια δεν αποτελούν επιπλέον πόρους, αλλά υποκατάσταση πόρων. 
Επίσης, οι επενδύσεις για έργα στις ολυμπιακές πόλεις στερούν από άλλες φτωχότερες περιοχές της χώρας σημαντικούς πόρους και διευρύνουν τις ενδοπεριφερειακές ανισότητες. Τα έργα στις ολυμπιακές πόλεις είναι ανεπαρκή και αποσπασματικά. Δεν υπάρχει σύνδεση με άλλα αναγκαία έργα ούτε πρόβλεψη για συμμετοχή των τοπικών οικονομιών σε αυτά. 
Θα πρέπει ιδιαίτερα να τονιστεί η απουσία προγράμματος για διεύρυνση και αναβάθμιση της τουριστικής υποδομής και των άλλων υποδομών υποδοχής στις ολυμπιακές πόλεις. Δεν υπάρχει πρόγραμμα προσέλκυσης επισκεπτών πριν, κατά και μετά τους αγώνες. 
Επίσης δεν υπάρχει πρόγραμμα για την προβολή και αξιοποίηση των προ-ολυμπιακών προπονητηρίων. Δεν υπάρχει στρατηγική, ώστε να αξιοποιηθούν αποτελεσματικά, προσελκύοντας ξένες ολυμπιακές ομάδες για προετοιμασία. Αντ' αυτού εμείς θα πάμε να προετοιμαστούμε στο εξωτερικό. Η χρηματοδότηση των προ-ολυμπιακών προπονητηρίων στις διάφορες περιοχές της Ελλάδος είναι και αυτή σε βάρος της χρηματοδότησης άλλων έργων που πρότειναν οι δήμοι από το "ΕΠΤΑ". Κόψατε το "ΕΠΤΑ" στη μέση και εμφανίζεσθε ως γενναιόδωροι με χρήματα που είναι αναγκαία για την τοπική ανάπτυξη. 
Δεν υπάρχει σχέδιο για το μέλλον των έργων του προγράμματος "Ελλάδα 2004". Θα διατεθούν τεράστια κονδύλια για τη λειτουργία μη βιώσιμων αθλητικών εγκαταστάσεων, καθώς και για τη συντήρησή τους. Το πιο πιθανό είναι αυτά τα έργα να καταρρεύσουν μετά την ολοκλήρωσή τους είτε να λειτουργούν με μεγάλο παθητικό, αναγκάζοντας το κράτος να τα επιχορηγεί διαρκώς και τους δήμους να βρίσκονται σε μια διαρκή αναζήτηση πόρων. Θα ήταν διαφορετική η εξέλιξη αυτή, εάν η χρηματοδότηση των έργων ήταν σε συνάρτηση με τη βιωσιμότητά τους και όχι με καθεστωτικά κριτήρια.
Σχετικά με την Πολιτιστική Ολυμπιάδα, θα έλεγα ότι πρόκειται για ένα πολιτιστικό γεγονός μόνο για λίγους ή, αν θέλετε, θα έλεγα ότι είναι η Ολυμπιάδα του Μεγάρου. 
Όσον αφορά τον εθελοντισμό, στις χώρες που είχε γίνει κατά το παρελθόν η ανάθεση των Ολυμπιακών Αγώνων, ο εθελοντισμός ήταν η απαρχή μιας διαρκούς γιορτής. Υπήρχε η ενεργός συμμετοχή. Σε εμάς, όμως, λείπει αυτό το αίσθημα της συμμετοχής, δεν υπάρχει υπερηφάνεια, δεν υπάρχει εμπιστοσύνη και στο χορό των Ολυμπιακών Αγώνων δεν χορεύει κανείς. Και το ξέρουμε πολύ καλά ότι η νηστική αρκούδα δεν χορεύει. 
Έκανα μία πρόταση στην Επιτροπή, παρουσία του αγαπητού φίλου Υφυπουργού κ. Κουράκη και είχα πει, ότι πρέπει να δώσουμε κίνητρα. Επανέρχομαι τώρα, προτείνοντας να κληρωθούν διακόσια σπίτια για τους εθελοντές, πεντακόσια με χίλια άτομα να προσληφθούν ως διοικητικοί υπάλληλοι ή ως εργατικό προσωπικό μετά την εποχή των Ολυμπιακών Αγώνων, ώστε να λειτουργήσουν οι εγκαταστάσεις αυτές. Όλα αυτά βέβαια, πρέπει να γίνουν με μία πλήρη διαφάνεια. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλμάς έχει το λόγο.
ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, η προετοιμασία των Ολυμπιακών Αγώνων, που για όλους μας αποτελεί εθνικό στόχο και εθνικό εγχείρημα, δεν θεωρούμε ότι έχει την καλύτερη διαδρομή μέχρι τώρα. Θεωρούμε ότι πολλά πράγματα καθυστέρησαν, έγιναν πρόχειρα και αυτό βεβαίως έχει κόστος, αλλιώς δεν θα μας πείραζε.
Δεν είναι τυχαίο που ο κ. Όσβαλντ πρόσφατα είπε ότι θα ήμασταν έτοιμοι να κάνουμε άριστους Ολυμπιακούς Αγώνες το 2005, αλλά δεν θεωρεί ότι μπορούμε να κάνουμε άριστους Ολυμπιακούς Αγώνες το 2004. Αυτή η διαφορά του ενός χρόνου και η χρονική πολυτέλεια υπήρχε σε σας, δεν την εκμεταλλευτήκατε, όμως, και τώρα βεβαίως υπάρχει κόστος. 
Θα σας αναφέρω ένα ενδεικτικό παράδειγμα, κύριε Υπουργέ, για να καταλάβετε ότι ο Έλληνας πολίτης, αλλά και η χώρα μας και η Αθήνα, δεν θα έχουν το μεγαλύτερο κέρδος από το όλο σας εγχείρημα. Θα σας θυμίσω βεβαίως ότι στο Σίδνεϋ ακόμη και σήμερα είναι δυσβάσταχτο το κόστος συντήρησης του μεγάλου ολυμπιακού σταδίου. Και είναι γνωστό ακόμη ότι υπάρχει δυσκολία συντήρησης πολλών ολυμπιακών σταδίων πόλεων που φιλοξένησαν αντίστοιχη διοργάνωση. 
Θέλω να μου απαντήσετε, κύριε Υπουργέ, ποιο είναι το ετήσιο κόστος μεταολυμπιακής συντήρησης καθενός από τα μεγάλα ολυμπιακά έργα. Για παράδειγμα, θέλω να μου πείτε, εάν είστε έτοιμοι, ποιο είναι ετησίως το κόστος συντήρησης μεταολυμπιακά ή του σταδίου στο Γουδί ή στα Λιόσια ή στη Νίκαια. Τι θέλω να σας πω με αυτό: Προχωρήσατε σε κατασκευές έργων χωρίς να λάβετε καν υπόψη το κόστος που θα πληρώνει ο μέσος ΄Ελληνας πολίτης μεταολυμπιακά ετησίως για κάθε ένα από αυτά τα έργα. Και αντί με αυτό το κριτήριο να προχωρήσετε σε κατασκευές, είτε λυόμενες είτε μόνιμες, εσείς τι κάνατε; Όπου προλαβαίνατε, κάνατε μόνιμες κατασκευές. Όπου δεν προλαβαίνετε, κάνετε λυόμενες κατασκευές. Όπου είχατε πρόβλημα με το Συμβούλιο της Επικρατείας, κάνατε πάλι λυόμενες κατασκευές. Αυτό δεν είναι το κριτήριο με το οποίο μία Κυβέρνηση μπορεί να πάρει άριστα στην προετοιμασία. 
Παρακαλώ να μου απαντήσετε για τα κόστη συντήρησης των μεγάλων έργων, για να σας αποδείξω, ότι πρόχειρα μέχρι τώρα προχωρήσατε στη δημιουργία και στην κατασκευή των έργων. Αν δεν μου απαντήσετε, θα επιβεβαιώσετε τον ισχυρισμό μου, πράγμα που αποδεικνύει ότι δεν κάνατε και ό,τι καλύτερο για την προετοιμασία των Ολυμπιακών Αγώνων. Διότι οι Ολυμπιακοί Αγώνες θα γίνουν με οποιοδήποτε κόμμα στη Κυβέρνηση, τα έργα θα γίνονταν όπως έγιναν σε όλες τις χώρες, αλλά επιτρέψτε μας να σας κρίνουμε από τον τρόπο με τον οποίο πραγματοποιείτε τα μεγάλα έργα και την ολυμπιακή προετοιμασία. 
Και φθάνουμε στο παραπέντε και καρδιοχτυπούμε διότι, όχι μόνο τα θέματα φιλοξενίας δεν έχουν λυθεί, αλλά ούτε και τα θέματα του εθελοντισμού. Μεγάλα προβλήματα υπάρχουν και στα θέματα της ολυμπιακής προετοιμασίας. 
Σας θυμίζω αντίστοιχη περίοδο στη Βαρκελώνη, όπου η κρατική τηλεόραση με την Ελληνική Ολυμπιακή Επιτροπή και υπό την εποπτεία του κράτους καθημερινώς διαφήμιζε και προέβαλε τους αθλητές Ολυμπιονίκες στην καθημερινή τους προσπάθεια δύο και τρία χρόνια πριν την πορεία προς τους αγώνες. Αν δεν φτιάξουμε πρότυπα αθλητές, αν δεν βάλουμε τον κόσμο να παρακολουθεί τους αθλητές στα αντίστοιχα αθλήματα, κύριε Υπουργέ, φοβάμαι ότι δεν θα γεμίσετε τα στάδια. Και μακάρι αυτός ο φόβος να μείνει εδώ στο Κοινοβούλιο. Διότι η επιτυχία των αγώνων κατά ένα μεγάλο μέρος θα κριθεί και στο γέμισμα των σταδίων. Και βεβαίως όταν δεν υπάρχει ένας 'Ελληνας Ολυμπιονίκης ή αθλητής σε ένα άθλημα όπως το μπάντμιτον, φοβάμαι ότι δύσκολα θα γεμίσετε το αντίστοιχο στάδιο. 
Τελειώνοντας την πρωτολογία μου θέλω να σας επισημάνω, ότι το κόστος πολλών έργων πολλαπλασιάστηκε και ποτέ δεν μας εξηγήσατε γιατί. Σας κατέθεσα ερώτηση να μου πείτε γιατί αυξήθηκε τόσο πολύ το κόστος, για παράδειγμα, στο Καυτατζόγλειο Στάδιο ή σε άλλα μεγάλα έργα και σε όλα μου απαντήσατε ότι στο φάκελο ανάθεσης δεν ήμασταν υποχρεωμένοι να κάνουμε τις μελέτες και δεν ήμασταν υποχρεωμένοι να καταθέσουμε προϋπολογισμό. Θαρρώ ότι και αυτό χαρακτηρίζει ελλειμματικά τη δική σας προσπάθεια ακόμα και στην ημερομηνία κατάθεσης του φακέλου και επομένως είναι ένα άλλο δείγμα προχειρότητας και μη συνέπειας σε αυτά που έχετε προγραμματίσει. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο. 
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, συζητάμε ένα από τα πιο σοβαρά θέματα τα οποία αντιμετωπίζει η χώρα μας αυτό το χρονικό διάστημα, την προετοιμασία για την οργάνωση των Ολυμπιακών Αγώνων του 2004. 
Είναι φανερό ότι από την πλευρά της Κυβέρνησης η όλη διαδικασία έχει πάρει μία συγκεκριμένη κατεύθυνση. Βασικός της στόχος είναι να χρησιμοποιήσει τους Ολυμπιακούς Αγώνες για ένα εκλογικό σκηνικό το οποίο θέλει να στήσει το 2003, το 2004, αν αντέξει να φθάσει μέχρι εκείνη τη στιγμή.
Όμως, υπάρχει μια πραγματικότητα ότι τα πράγματα δεν πάνε καλά, δεν πάνε έτσι όπως θα ήθελε ο μέσος Έλληνας πολίτης να πηγαίνουν. Το γεγονός ότι βρισκόμαστε συνεχώς κάτω από το καθεστώς της πίεσης από τη Διεθνή Ολυμπιακή Επιτροπή -χθεσινές είναι οι δηλώσεις του κ. Όσβαλντ που ανέφεραν και οι συνάδελφοι- το γεγονός ότι η ίδια η Κυβέρνηση έχει αναγκαστεί να εγκαταλείψει έργα τα οποία είχε διαφημίσει ότι θα αποτελέσουν την απάντηση όλων εκείνων που έλεγαν "δεν χρειάζεται να πάρουμε τους Ολυμπιακούς Αγώνες" στην αναμόρφωση της Αθήνας, είναι αυτά τα οποία έλεγαν ότι θα γίνουν και αφορούσαν το θαλάσσιο μέτωπο στη Λεωφόρο Ποσειδώνος, είναι τα έργα τα οποία εγκαταλείφθηκαν όπως η Λεωφόρος Κύμης και θα γίνει μόνο η μισή. Υπάρχει και ένα βασικό χαρακτηριστικό στοιχείο, ότι όλα αυτά τα έργα τα οποία συνεχίζουν να έρχονται, έρχονται με μεγαλύτερο κόστος. 
Το στοιχείο το οποίο χρησιμοποιεί ο κ. Βενιζέλος είναι ότι κάνουμε καλύτερα έργα από εκείνα που προέβλεπε ο φάκελος. Όμως, ή είναι συνειδητή παραπλάνηση ή απλώς το χρησιμοποιεί ως επιχείρημα, γιατί η κριτική μας δεν έχει να κάνει με τη σύγκριση του προϋπολογισμού του αρχικού με το σήμερα, αλλά έχει να κάνει με τον προϋπολογισμό που κατέθεσε η Κυβέρνηση στην Επιτροπή μας, όταν ήταν Υπουργός ο κ. Πάγκαλος. Και είναι γνωστό ότι έχουμε αντίδραση του κ. Πάγκαλου ο οποίος είχε πει τα εξής. Εμείς φτιάξαμε μια επιτροπή η οποία κατέληξε σε κόστος έργων 1.300 δισεκατομμύρια και αυτή η προσέγγιση είναι πολύ σοβαρή, εκτός αν ο κ. Βενιζέλος εννοεί ότι αυτά που λέει ο κ. Πάγκαλος απέχουν της πραγματικότητας με τα δικά του τα λεγόμενα. Βέβαια από εκείνον τον προϋπολογισμό που έλεγε 1,300 δισεκατομμύρια έχουν αφαιρεθεί δεκαπέντε έργα και ο προϋπολογισμός τον οποίο κρατάμε με νύχια και με δόντια έχει πάει στο 1,5 τρισεκατομμύρια. Εάν αυτό δεν είναι συνειδητή παραπλάνηση τι είναι; Και βέβαια να πούμε και κάτι συγκεκριμένο. 
Έχω μπροστά μου το έργο το οποίο αφορά το ολυμπιακό κέντρο αντισφαίρισης στο ΟΑΚΑ. Στις αρχές του έτους 2001 ήταν 7,670 δισεκατομμύρια και το 2002 ο προϋπολογισμός έφθασε τα 12.800 δισεκατομμύρια χωρίς να γίνει αυτό το καλύτερο που λέει ο κ. Βενιζέλος. Χρησιμοποιεί και ένα δεύτερο επιχείρημα ότι εμείς κάνουμε περισσότερα πράγματα από εκείνα που θέλει η Διεθνής Ολυμπιακή Επιτροπή και το ερώτημά μου είναι ποιος αθλητικός χώρος χρειάζεται περισσότερα απ' αυτά που απαιτούνται στη διοργάνωση των Ολυμπιακών Αγώνων; Ποιοι αγώνες έχουν μεγαλύτερη αθλητική αξία απ' ότι οι Ολυμπιακοί Αγώνες άρα χρησιμοποιούνται διαφορετικές απαιτήσεις. Κανείς. Είναι επιχείρημα, έτσι για να το λέμε. Το κέντρο τύπου το κάνουμε και μας κοστίζει μερικά δισεκατομμύρια παραπάνω γιατί θα έχει από κάτω και ένα χώρο στάθμευσης. Και το ερώτημα μου είναι εάν είναι προτιμότερος ο χώρος στάθμευσης που θα χρησιμοποιήσουμε πέντε φορές το χρόνο όταν έχει κάποια μεγάλα γεγονότα ή να κάναμε τη Λεωφόρο Κύμης η οποία θα έδινε δυνατότητα να αναπνεύσει η μισή Αθήνα;
Αυτά σημαίνουν ότι οι επιλογές σας είναι λανθασμένες. Ακόμη και όταν αποφασίσετε να χρησιμοποιήσετε κάποια χρήματα για ολυμπιακά έργα. Βέβαια να μην υπενθυμίσω ότι την ίδια ώρα στη Θεσσαλονίκη τα χρήματα που διατίθενται για το Καυτατζόγλειο, τα 14,5 δισεκατομμύρια κανείς δεν ξέρει τι παραπάνω θα δώσουν από το 1 δισεκατομμύριο -λέγεται ότι θα φτιαχτεί ένα καλύτερο γήπεδο- όμως, τα χρήματα είναι πάρα πολλά. Εμείς θα παρακολουθήσουμε τη συγκεκριμένη δραστηριότητα και την ίδια ώρα μέσα στο πρόγραμμα "Ελλάδα-2004" περιέχει το κλειστό γήπεδο της Θέρμης το οποίο είναι ακόμη μπαΐρια κανείς δεν το βλέπει και δεν ξέρω πότε θα το δούμε να εμφανίζεται και βέβαια μια μικρή αναφορά στο πρόγραμμα "Ελλάς 2004" είναι ένα πρόγραμμα που έγινε από ατάκτως ερριμμένα στοιχεία, κύριε Πρόεδρε. Δεν υπάρχει ούτε μια εισήγηση από τις συγκεκριμένες ομοσπονδίες που να λέει στο συγκεκριμένο δήμο έχουμε ανάγκη να κάνουμε κλειστό γήπεδο που θα χρησιμοποιηθεί για τα βαριά αθλήματα. Στην άλλη πόλη θέλουμε μια πισίνα για τον υγρό στίβο και κάπου αλλού χρειαζόμαστε ένα ποδηλατικό κέντρο. Για το ποδηλατικό κέντρο υπάρχει υπόσχεση του σημερινού Υπουργού ότι θα γίνει στη Θεσσαλονίκη. Τελευταία άκουσα ότι έχει υγρασία η Θεσσαλονίκη και θα γίνει στο Ηράκλειο. Δεν ξέρω αν το Ηράκλειο έχει λιγότερη υγρασία απ' ότι η Θεσσαλονίκη, αλλά αυτό που ξέρω είναι συγκεκριμένο και φανερό ότι οι καθυστερήσεις των έργων, η υπέρογκη αύξηση του κόστους πολλών απ' αυτά, τα προβλήματα φιλοξενίας της παγκόσμιας αθλητικής κοινότητας των δημοσιογράφων, των εθελοντών και των εργαζομένων κατά τη διάρκεια των αγώνων που προέρχονται από την περιφέρεια όπως αστυνομικοί και άλλες ειδικότητες, η έλλειψη ουσιαστικού συντονισμού και η επικάλυψη των αρμοδιοτήτων των διαφόρων υπευθύνων, αναδεικνύουν το περιβάλλον μέσα στο οποίο προχωράει η προετοιμασία των ολυμπιακών αγώνων.
Κυρίως, όμως, όσα καταγγέλθηκαν για τις δυσμενείς συνθήκες προετοιμασίας των αθλητών, που είναι τελικά και οι πρωταγωνιστές, μας καθιστούν ιδιαίτερα ανήσυχους και αποκαλύπτουν την αναγκαιότητα της πίεσης προς την πλευρά της σημερινής Κυβέρνησης να κινηθεί σε ρυθμούς που δεν συνηθίζει -και σαφώς δεν αντέχει και δεν μπορεί- αλλά είναι απαραίτητοι για την έγκαιρη και σωστή προετοιμασία των αγώνων. 
(Στο σημείο αυτό ξαναχτυπάει το κουδούνι λήξεως του χρόνου ομιλίας του κυρίου Βουλευτή)
Η Κυβέρνηση όπως το συνηθίζει, προσπαθεί να μετατρέψει μια εθνική προσπάθεια -ένα δύσκολο εγχείρημα όπως είναι οι Ολυμπιακοί Αγώνες του 2004, που απαιτεί συγκέντρωση όλων των δυνάμεων της χώρας- σε άσκηση κομματικής παρουσίας, που συντονίζεται από τα "παπαγαλάκια" του Μαξίμου με στόχο τις επόμενες εκλογές. 
Το μήνυμα είναι ξεκάθαρο από την πλευρά μας. Η προετοιμασία των αγώνων του 2004 δεν προσφέρεται για εκλογικό έπαθλο…
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ. Θα σας χρειαστούν και δύο λεπτά για τη δευτερολογία.
ΓΕΩΡΓΙΟΣ ΟΡΦΑΝΟΣ: …αφού είναι φανερό ότι τους επόμενους Ολυμπιακούς Αγώνες θα τους κάνει η Νέα Δημοκρατία. 
Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός Πολιτισμού ο κύριος Βενιζέλος. 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κυρίες και κύριοι συνάδελφοι, πραγματικά νιώθω την ανάγκη να ευχαριστήσω την κα Πετραλιά και τους συναδέλφους που υπέβαλαν και ανέπτυξαν την επερώτηση, γιατί μετά την πρωινή ομιλία μου στο συνέδριο του Economist για τα θέματα της ολυμπιακής προετοιμασίας -όπου είχα την ευκαιρία να συναντηθώ και με τον κύριο Όσβαλντ- μπορώ να ενημερώσω και τη Βουλή των Ελλήνων σχεδόν αμέσως, για όλα όσα έχουν συμβεί από την τελευταία προ ημερησίας διατάξεως συζήτηση σε επίπεδο Αρχηγών Κομμάτων μέχρι σήμερα. 
Αρχίζω, λοιπόν, με μια διαπίστωση, που την τονίζω συνεχώς γιατί κατά την γνώμη μου είναι το κλειδί ερμηνείας των ενεργειών μας σε σχέση με την ολυμπιακή προετοιμασία. Η ολυμπιακή προετοιμασία ειδικά για την Ελλάδα είναι ένα ολοκληρωμένο και συστηματικό σχέδιο πραγματικού εκσυγχρονισμού της χώρας. Διασταυρώνεται με το εθνικό σχέδιο ανάπτυξης, δηλαδή με αυτό που έχουμε συνηθίζει να ονομάζουμε Γ' Κοινοτικό Πλαίσιο Στήριξης, και μας επιτρέπει να διοχετεύσουμε -όχι μόνο στην Αττική, αλλά με έναν ισόρροπο τρόπο σε όλες τις περιφέρειες της χώρας- κονδύλια που είναι απολύτως αναγκαία, για δύο πολύ σημαντικούς στόχους. 
Πρώτον, για την αναβάθμιση του επιπέδου κοινωνικής ανάπτυξης, γιατί τελικά η ανάπτυξη κρίνεται σε αυτό το επίπεδο. Άλλωστε η κοινωνική ανάπτυξη συνδέεται στενότατα με την πολιτιστική και αθλητική ανάπτυξη και δραστηριότητα
Δεύτερον, για τη διαμόρφωση ενός μεταβιομηχανικού μοντέλου ανάπτυξης, που το έχει ζωτική ανάγκη η χώρα, αν θέλει να κατέχει μόνιμα μια ανταγωνιστική θέση και στην Ευρωπαϊκή Ένωση, αλλά θα έλεγα και διεθνώς, γιατί έχουμε περιοχές ειδικού ενδιαφέροντος ως Ελλάδα που είναι εκτός Ευρωπαϊκής Ένωσης. Αναφέρομαι πρωτίστως στη Μεσόγειο και τη Νοτιοανατολική Ευρώπη. 
Αν δείτε πως τοποθετείται στο χάρτη της χώρας το σχέδιο της ολυμπιακής προετοιμασίας, μπορείτε να αντιληφθείτε εύκολα πως ο σχεδιασμός μας υπερβαίνει κατά πολύ τις συμβατικές μας υποχρεώσεις. Τις υποχρεώσεις που έχουμε απέναντι στην Διεθνή Ολυμπιακή Επιτροπή, με βάση τη σύμβαση της Λωζάνης, για την διοργάνωση των Ολυμπιακών Αγώνων. 
Εμείς δεν έχουμε εστιάσει το ενδιαφέρον μας μόνο στην Αθήνα και τις άλλες τέσσερις ολυμπιακές πόλεις. Έχουμε κάνει την πολύ μεγάλη επιλογή να οργανώσουμε το πρόγραμμα "Ελλάδα 2004", που από μόνο του καλύπτει το 1/3 του συνολικού ολυμπιακού προϋπολογισμού. Έτσι στο ολυμπιακό γίγνεσθαι μετέχουν όλοι οι δήμοι της χώρας. Όλη η χώρα νιώθει ότι έχει ένα βαθμό συμμετοχής. Και μέσω των περιφερειών, με την βοήθεια των γενικών γραμματέων των περιφερειών, προωθούμε με πολύ ικανοποιητικούς ρυθμούς το πρόγραμμα "Ελλάδα 2004" και ιδίως το πρόγραμμα των αθλητικών προπονητηρίων, που εξοπλίζει όλους τους δήμους -και ιδίως τους μικρότερους- με χώρους όχι απλά και μόνο άθλησης, αλλά και χώρους κοινωνικών και πολιτιστικών δραστηριοτήτων. Γιατί όπως θα δείτε, όταν θα παρουσιάσουμε τα νέα αρχιτεκτονικά και λειτουργικά σχέδια αυτών των τυποποιημένων αθλητικών κέντρων, αυτά αλλάζουν αρχιτεκτονική μορφή και λειτουργία. Μπορούν να είναι πραγματικοί πολυδύναμοι χώροι, ίσως οι μόνοι χώροι σε πολλούς μικρούς δήμους σε όλη τη χώρα. Αλλά ακόμη και στην Αθήνα και στις άλλες τέσσερις ολυμπιακές πόλεις, στη Θεσσαλονίκη, στην Πάτρα, στο Ηράκλειο και στο Βόλο, τα έργα που έχουμε σχεδιάσει -το επαναλαμβάνω για πολλοστή φορά- είναι έργα διαστάσεων πολύ μεγαλύτερων από αυτές που θα δικαιολογούσε μια τυπική και συμβατική προσέγγιση της ολυμπιακής προετοιμασίας. Θέλουμε να εφοδιάσουμε μεγάλες περιοχές με σημαντικά αθλητικά κέντρα, όπως είναι η Νίκαια, τα Λιόσια, το Γαλάτσι κ.ο.κ. Θέλουμε να εξοπλίσουμε, να προικίσουμε κάθε ομοσπονδία με ένα χώρο ανάπτυξης και καλλιέργειας του αθλήματος είτε αυτό είναι η ρυθμική γυμναστική είτε η κωπηλασία. Θέλουμε δηλαδή ουσιαστικά να δημιουργήσουμε τις προϋποθέσεις για ένα μακροπρόθεσμο αθλητικό σχεδιασμό για μια αθλητική ανάπτυξη και ταυτόχρονα για μια πολιτιστική ανάπτυξη, γιατί στο πρόγραμμα "Ελλάδα 2004" περιλαμβάνονται και πολλές πολιτιστικές υποδομές και γιατί φυσικά όλη η ολυμπιακή προετοιμασία συνδέεται με το Κοινοτικό Πλαίσιο Στήριξης, συνδέεται με τις βασικές υποδομές, με τα οδικά έργα, με τα έργα μεταφορών, με τα έργα πολιτιστικής υποδομής, που χρηματοδοτούνται από άλλα κονδύλια του Γ' Κοινοτικού Πλαισίου Στήριξης του Υπουργείου Πολιτισμού. Αυτό όλο είναι ένα γίγνεσθαι, είναι μια πραγματικότητα. Αλλάζει η εικόνα της χώρας. 
Άκουσα και σήμερα απέναντι σ' αυτά, τα γνωστά επιχειρήματα. Ελπίζω ότι τα έχω συνοψίσει με ένα δίκαιο τρόπο: καθυστερήσεις, υπερβάσεις του προϋπολογισμού, αδυναμία τήρησης των διαδικασιών ή αδιαφάνεια στις διαδικασίες ανάθεσης των έργων. 
Θέλω να επαναλάβω για μια ακόμη φορά: καθυστερήσεις ναι υπήρξαν και πάντα θα υπάρχουν καθυστερήσεις γιατί κάθε μεγάλο έργο προσκρούει σε μια σειρά από εμπόδια: εμπόδια νομοθετικά, εμπόδια διοικητικά, εμπόδια χρηματοδοτικά, εμπόδια αρχαιολογικά, οικολογικά, δικαστικά εν τέλει εμπόδια κοινωνικά γιατί δεν μπορείς να οργανώσεις υποδομές κοινωνικής ανάπτυξης ερήμην της κοινωνίας ή σε σύγκρουση με την κοινωνία.
'Εχετε ποτέ υπολογίσει με βάση την εμπειρία σας και την βοήθεια των τεχνικών σας συμβούλων σε μια χώρα όπως η Ελλάδα ή το Βέλγιο, για να πάρω μια τυπική χώρα της ευρωπαϊκής έννομης τάξης, πόσα χρόνια απαιτούνται από τη σύλληψη ενός μεσαίου τεχνικού έργου μέχρι την ολοκλήρωση του έργου και την έναρξη της λειτουργίας του; Σύμφωνα με τους δικούς μας υπολογισμούς απαιτούνται δέκα ολόκληρα χρόνια. Το γεγονός ότι έχουμε μειώσει στο μισό περίπου και λιγότερο από μισό το χρόνο αυτό για τα ολυμπιακά έργα είναι μια μεγάλη προίκα για τη μεταολυμπιακή Ελλάδα. Αυτό που λέγεται ολυμπιακή μέθοδος, ολυμπιακή νομοθεσία, ολυμπιακή νοοτροπία, θα παραμείνει και μετά το 2004 και για κάθε μεγάλο έργο ή για κάθε φιλόδοξο σχέδιο θα λέμε μετά το 2004, ας εφαρμόσουμε τις ολυμπιακές μεθόδους και την ολυμπιακή νομοθεσία. Βεβαίως αυτά αφορούν το κάθε έργο μεμονωμένα αλλά και το σύνολο του ολυμπιακού προϋπολογισμού.
Έχουμε πει σε όλους τους τόνους ότι ο προϋπολογισμός είναι 1,5 τρισεκατομμύριο δραχμές και χρησιμοποιώ τις δραχμές, για να είναι πιο έντονη η αίσθηση και πιο εύκολη η σύγκριση που κάνουμε. Δεν έχουμε υπερβάσεις αυτού του σχεδιασμού. Αλλά προς τι αυτή η συζήτηση; Τι σημαίνει προϋπολογισμός 1,5 τρισεκατομμυρίου δραχμών; Εάν δεν υπήρχε το πρόγραμμα "Ελλάδα-2004" ο προϋπολογισμός θα ήταν απ' ευθείας 900 δισεκατομμύρια δραχμές και εάν αντί να κάνουμε τα μεγάλα αθλητικά έργα που κάνουμε, κάναμε έργα πιο συμβατικά, πιο μικρά, λιγότερο φιλόδοξα, θα φθάναμε σ' έναν προϋπολογισμό ο οποίος ούτε ονομαστικά δεν θα υπερέβαινε τον προϋπολογισμό του φακέλου διεκδίκησης. 
Τι σημαίνει αυτό; Σημαίνει ότι κάνουμε καμιά σπατάλη, ότι κάνουμε καμιά παράλογη ενέργεια, ότι μας έχει καταλάβει ένα ματαιόδοξο μένος και οργανώνουμε Ολυμπιακούς Αγώνες για να σπαταλήσουμε χρήμα χωρίς ανταπόδοση; Ποια είναι τα κριτήρια ελέγχου της ανταποδοτικότητας σ' ένα μεγάλο γυμναστήριο; Ποια είναι τα κριτήρια ελέγχου της ανταποδοτικότητας σ' ένα μεγάλο θέατρο; Είναι τα κριτήρια της εμπορικής εκμετάλλευσης; 
Είναι βεβαίως τα κριτήρια της κοινωνικής ανάγκης και της κοινωνικής χρήσης. Είναι τυχαίο το γεγονός ότι το μείζον ολυμπιακό έργο, που είναι το Ολυμπιακό Χωριό, είναι έργο του Οργανισμού Εργατικής Κατοικίας, δηλαδή ουσιαστικά θα αποδοθεί σε δυόμισι χιλιάδες οικογένειες που είναι δικαιούχοι του Οργανισμού Εργατικής Κατοικίας; Είναι τυχαίο το γεγονός ότι όλα τα έργα που κάνουμε, είναι έργα τα οποία γίνονται για τις ανάγκες της τοπικής κοινωνίας ή οργανώσεων της κοινωνίας των πολιτών, όπως είναι οι αθλητικοί οργανισμοί, οι αθλητικές ενώσεις, οι ομοσπονδίες κλπ; Πώς μετριέται η ανταπόδοση; Όπως μετρήθηκε στην Ατλάντα ή όπως μετρήθηκε στο Σίδνεϋ; Όχι, μετριέται μέσα από τη λειτουργία της εθνικής οικονομίας.
Έχετε καμιά πιο έγκυρη μελέτη από τη μελέτη που μας έχει δώσει το ΚΕΠΕ ως προς τις μακροοικονομικές επιπτώσεις και τα βασικά οικονομικά μεγέθη των Ολυμπιακών Αγώνων; Το ΚΕΠΕ μας λέει ότι υπάρχει θετική επίπτωση, δηλαδή αύξηση του Ακαθάριστου Εγχώριου Προϊόντος κατά μισή μονάδα, δηλαδή πολύ υψηλή με βάση τους ρυθμούς αύξησης του ΑΕΠ στην Ευρώπη, όλα τα χρόνια μέχρι το 2004 και κατά 1,3% το 2004 κι ότι η αύξηση αυτή συνεχίζεται για πέντε τουλάχιστον χρόνια μετά το 2004. Λέει η μελέτη του ΚΕΠΕ, αλλά το λένε κι οι ίδιοι οι κατασκευαστές που ξέρουν την πραγματικότητα, ότι μόνο στον κατασκευαστικό τομέα δημιουργούνται τριάντα χιλιάδες νέες θέσεις εργασίας λόγω των ολυμπιακών έργων κάθε χρόνο. Οι θέσεις αυτές είναι σαράντα χιλιάδες, σαράντα οκτώ χιλιάδες μερικά χρόνια, σύμφωνα με τη μελέτη του ΚΕΠΕ. Ξέρετε κανέναν άλλο τομέα παραγωγικής δραστηριότητας πού να δίνει τόσες νέες θέσεις εργασίας;
Η επίπτωση στο δημόσιο χρέος: Μειώνεται κατά μία μονάδα ο λόγος του δημοσίου χρέους προς το ΑΕΠ λόγω της ολυμπιακής προετοιμασίας, με βάση τη μελέτη του ΚΕΠΕ. Και δεν αναφέρομαι στην τουριστική πολιτική, δηλαδή στην πρόγνωση ότι το 2010 θα έχουμε είκοσι εκατομμύρια τουριστών, δηλαδή θα έχουμε υπερκαλύψει κάθε ποσοτικό στόχο, γιατί οι στόχοι μας στον τουρισμό πια δεν είναι ποσοτικοί αλλά είναι ποιοτικοί, εξαρτώνται από τη μέση κατά κεφαλήν κατανάλωση. Και βλέπετε τι αγώνα δίνουμε να πείσουμε την κοινή γνώμη και τα μέσα ενημέρωσης -γιατί εκεί είναι το πρόβλημα- ως προς την επάρκειά μας για τη φιλοξενία της ολυμπιακής οικογένειας, με τους Έλληνες ξενοδόχους και ιδίως τους ξενοδόχους της Αθήνας να επιμένουν ότι έχουμε επαρκέστατη και ποσοτικά και ποιοτικά υποδομή κι ότι η Αθήνα δεν χρειάζεται για τα επόμενα πολλά χρόνια νέα ξενοδοχειακή υποδομή. Χρειάζεται, όμως, ανακαινίσεις, χρειάζεται επεκτάσεις, χρειάζεται αναβάθμιση της ποιοτικής στάθμης όλων των ξενοδοχείων.
Βλέπετε, όμως, ότι ο αρμόδιος κοινωνικός εταίρος επιμένει ότι υπάρχει επάρκεια και ποσοτική και ποιοτική και αυτό δεν μπορούμε να το αγνοήσουμε. Είναι μια πραγματικότητα. 'Άρα τι σημαίνει το πρόβλημα του προϋπολογισμού; Εκτός και αν δούμε το ζήτημα αυτό επιχειρησιακά ανά έργο. Αλλά ανά έργο πρέπει να δούμε το σκοπό του έργου και το μέγεθος του έργου. 
Έχω επικαλεστεί το παράδειγμα του Καυταντζογλείου, το οποίο επιχειρήσατε να μου το αντιστρέψετε, ότι θα μπορούσαμε κάλλιστα να καλύψουμε τις ανάγκες της ολυμπιακής προετοιμασίας με μία παρέμβαση της τάξεως των δύο δισεκατομμυρίων. Μα, θα αφήσουμε τη Θεσσαλονίκη χωρίς μεγάλο ανοικτό στάδιο για μετα-ολυμπιακή χρήση; Αν θέλουμε το Καυταντζόγλειο να ζήσει μέχρι το 2050, χρειάζεται μια επέμβαση της τάξεως των 14 δισεκατομμυρίων. Αυτά προκύπτουν από τις μελέτες. Πιστεύετε ότι μπορούμε να έχουμε προϋπολογισμό του έργου αν δεν έχουμε μελέτη; Γιατί προηγούνται οι μελέτες; Γιατί ο προϋπολογισμός του έργου προσδιορίζεται από την οριστική μελέτη τελικά; Γιατί όλα τα άλλα είναι προγνώσεις, είναι υποθέσεις, αλλά μόνον η πλήρης μελέτη είναι αυτή που σου δίνει τον προϋπολογισμό.
Μπορούσαμε κάλλιστα να κάνουμε την επιλογή να μην οργανώσουμε ένα τόσο μεγάλο έργο. Θα ήταν, όμως, μια επιλογή άδικη για την περιφέρεια, άδικη για τη Θεσσαλονίκη. Εκτός και αν ακολουθήσω τη λογική ενός εκ των συναδέλφων της Νέας Δημοκρατίας, ο οποίος είπε: "'Έχετε υπολογίσει το κόστος συντήρησης των εγκαταστάσεων; Πώς κάνετε τόσο μεγάλες εγκαταστάσεις χωρίς να έχετε υπολογίσει το κόστος συντήρησης"; Τι σημαίνει αυτό; Ποια είναι η αντιδιαστολή που κρύβει αυτή η παρατήρηση; Ότι δεν έπρεπε να κάνουμε τόσο μεγάλες εγκαταστάσεις, ότι έπρεπε να κάνουμε μικρότερα τεχνικά έργα, ότι δεν έπρεπε να κάνουμε ορισμένα τεχνικά έργα και να τα κάνουμε λυόμενα, προσωρινές κατασκευές. Είναι, επίσης, προφανές ότι δεν έχουμε κάνει καμία λυόμενη κατασκευή πέραν των όσων για λόγους περιβαλλοντικούς ή για λόγους αναγκών της πόλης, εξαρχής είχαμε πει ότι θα είναι προσωρινές κατασκευές. Δεν έχει αλλάξει σε τίποτα ο σχεδιασμός ως προς τις μόνιμες και ως προς τις προσωρινές κατασκευές.
Είναι εξαιρετικά μεγάλος ο αριθμός των μονίμων κατασκευών και εξαιρετικά μικρός ο αριθμός των προσωρινών κατασκευών. Και ο τελικός σχεδιασμός είναι πιστός στον αρχικό σχεδιασμό και στις αρχικές εξαγγελίες.
Επίσης, έχουμε το γνωστό επιχείρημα για τις διαδικασίες. Μα, ποιες διαδικασίες; Δεν έχετε πεισθεί -τώρα που έχουν ανατεθεί όλα τα έργα- ότι η ανάθεση έγινε όπως προβλέπει η εθνική και η κοινοτική νομοθεσία, με ανοικτές διαδικασίες και υπό την έγκριση του Ελεγκτικού Συνεδρίου για όλες τις συμβάσεις; Έχετε αντιληφθεί τι σημαίνει ότι κάθε σύμβαση πριν από την υπογραφή της, πριν από την κατακύρωσή της πρέπει να ελεγχθεί από ειδικό κλιμάκιο του Ελεγκτικού Συνεδρίου;
Ποτέ άλλοτε στην Ελλάδα δεν υπήρχαν τέτοιοι δικαστικοί έλεγχοι και τέτοιες εγγυήσεις διαφάνειας. Ποια άλλα όργανα θα έκαναν τον έλεγχο; Έχουμε κανένα άλλο πιο πρόσφορο, πιο ικανό, πιο έμπειρο και πιο αρμόδιο όργανο από το Ελεγκτικό Συνέδριο; 
Αγνοείτε ότι υπάρχει η Ευρωπαϊκή Επιτροπή; Αν παρατηρούσε παραβίαση της κοινοτικής νομοθεσίας, δεν θα μας το έλεγε; Δεν θα έστελνε την επιστολή, που πρέπει να στείλει, για να κινήσει τις σχετικές διαδικασίες, τις προειδοποιητικές επιστολές; Και όσες φορές είχαμε καταγγελίες Ελλήνων εναντίον του ελληνικού δημοσίου ή ανταγωνιστών τους οι απαντήσεις ήταν επαρκέστατες και καμία διαδικασία δεν προχώρησε στο περαιτέρω στάδιο αυτού του ελέγχου. 
Επαναλαμβάνω ότι πάντα υπάρχει δυνατότητα προσωρινής δικαστικής προστασίας στο Συμβούλιο της Επικρατείας και δυνατότητα οριστικής προστασίας από το Συμβούλιο της Επικρατείας.
Έχετε αντιληφθεί -πρέπει να το πω ευθέως εδώ- ότι όλα τα ολυμπιακά έργα ελέγχθηκαν λεπτομερώς με δρακόντειο τρόπο από το Συμβούλιο της Επικρατείας από περιβαλλοντικής, δασικής, αρχαιολογικής, πολεοδομικής πλευράς, ότι όλα αυτά απαιτούν χρόνο, απαιτούν κόπο, απαιτούν μελέτες, απαιτούν υποστήριξη, ότι σεβαστήκαμε στο ακέραιο όλες τις διαδικασίες ενός πολύ αυστηρού κράτους δικαίου, που επιτρέπει στον κάθε πολίτη να προσφεύγει απευθείας στα ανώτατα δικαστήρια με χαμηλό κόστος και να ζητά την προστασία του, όπως ο ίδιος την αντιλαμβάνεται;
Ποια άλλη χώρα οργάνωσε Ολυμπιακούς Αγώνες με τέτοιες προϋποθέσεις, με το διαρκή έλεγχο -για κάθε σύμβαση- του Ελεγκτικού Συνεδρίου και του Συμβουλίου της Επικρατείας; Έγινε αυτό στην Αυστραλία; Έγινε στην Ατλάντα; Θα γίνει στο Πεκίνο; Έγινε στο Σολτ-Λέικ; Με τι συγκρινόμαστε; 
Πηγαίνουμε στους Ολυμπιακούς Αγώνες σεβόμενοι πλήρως το Σύνταγμά μας, τη νομοθεσία μας και όλες τις ευαισθησίες μας, αρχαιολογικές, οικολογικές, δασικές, πολεοδομικές. Και βέβαια ο κοινοβουλευτικός έλεγχος είναι απηνής, είναι διαρκής. Δεν έχουμε σταματήσει να δίνουμε εξηγήσεις και πληροφορίες στη Διαρκή Επιτροπή, στην Ολομέλεια, στο Τμήμα, παντού, σε όλα τα κοινοβουλευτικά όργανα. Και αυτό το κάνουμε ευχαρίστως.
Θα παρακαλούσα, λοιπόν, να εστιάσουμε την προσοχή μας εκεί που την εστιάζει και η Διεθνής Ολυμπιακή Επιτροπή. Επικαλεστήκατε τα όσα είπε ο κ. Όσβαλντ είτε στη συνέντευξή του στην "ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ" είτε σήμερα το πρωί. 
Σήμερα το πρωί είχα συνομιλία μίας και πλέον ώρας με τον κ. Όσβαλντ και του είπα, ότι η συνέντευξή του παρουσιάστηκε με τον τίτλο "Η Ελλάδα θα ήταν έτοιμη για τους Ολυμπιακούς Αγώνες του 2005". Μου είπε ότι αντιλαμβάνεται πάρα πολύ καλά πόσο εύκολο είναι να δοθεί μια διαφορετική εντύπωση από αυτά που πράγματι είπε. 
Στη συνέχεια, όταν ρωτήθηκε από τους Έλληνες δημοσιογράφους, εάν η Ελλάδα όντως μπορεί να οργανώσει μνημειώδεις -όπως είχα πει εγώ- Ολυμπιακούς Αγώνες, απάντησε ότι εάν μία χώρα μπορεί να οργανώσει μνημειώδεις αγώνες, αυτή είναι η Ελλάδα. Αλλά αυτό δεν το έχουμε αντιληφθεί. Δεν έχουμε αντιληφθεί ότι προετοιμάζουμε τους αγώνες, ωσάν να είμαστε Αυστραλία, Η.Π.Α. ή Κίνα, με ένα τεχνικό και ιδιαίτερο τρόπο, αλλά μόλις ολοκληρώσουμε την προετοιμασία, μετά θα εμφανιστεί το ιστορικό και μοναδικό επιχείρημα για την αυθεντικότητα των τόπων, των τοπίων και των ιδεών και εμείς θα εισπράξουμε την υπεραξία την πολιτική, την επικοινωνιακή, την εθνική των Ολυμπιακών Αγώνων.
Ο κ. Όσβαλντ είπε και κάτι άλλο, το οποίο δεν το προσέξατε. Είπε ότι θεωρεί πως έχουν δρομολογηθεί τα τεχνικά έργα, γι' αυτό και από τον Απρίλιο και μετά η Συντονιστική Επιτροπή δεν θα ασχολείται -παρά ελάχιστα- με την πορεία των ήδη δρομολογημένων τεχνικών έργων.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Στρέφει την προσοχή της πλέον η Συντονιστική Επιτροπή της ΔΟΕ στα λειτουργικά προγράμματα, δηλαδή σε προγράμματα όπως τα εισιτήρια, η διαπίστευση, ο εθελοντισμός, οι τελετές, η ολυμπιακή φλόγα και η λαμπαδηδρομία, εκεί όπου πράγματι δημιουργείται η αίσθηση της επιτυχίας. Και αυτό είναι πάρα πολύ σημαντικό.
Ο δε εθελοντισμός -επειδή αναφέρατε εν παρόδω τη συναυλία που οργάνωσε η Οργανωτική Επιτροπή των Ολυμπιακών Αγώνων- είναι ένα μακροπρόθεσμο σχέδιο, ένα σχέδιο που απαιτεί φρόνημα και μία θετική στάση της κοινής γνώμης. Αν θέλουμε να έχουμε εθελοντικό κίνημα στην Ελλάδα σε σχέση με τους Ολυμπιακούς Αγώνες, πρέπει στο δημόσιο λόγο μας να διαμορφώνουμε τις προϋποθέσεις της συμμετοχής. Δηλαδή, να δημιουργούμε ένα κλίμα συμμετοχής, ένα θετικό και δημιουργικό κλίμα και όχι μία αίσθηση έριδας και αποστροφής. Διότι εάν εμείς με το δημόσιο διάλογο μεταξύ των κομμάτων και μεταξύ των πολιτικών προσώπων δίνουμε την εντύπωση μιας συνεχούς τριβής, αποθαρρύνουμε τους πολίτες και βέβαια δεν δημιουργούμε τις προϋποθέσεις τις συναισθηματικές και τις πολιτικές για τη συμμετοχή των πολιτών μέσω του εθελοντισμού. Και εθελοντής όπως τόνισε ο κ. Όσβαλντ, δεν είναι μόνο αυτός που δουλεύει δώδεκα ώρες στην ασφάλεια ή τη φιλοξενία, είναι και αυτός που δεν χρησιμοποιεί το ιδιωτικό του αυτοκίνητο, αλλά τα μαζικά μέσα μεταφοράς τις δεκαπέντε κρίσιμες ημέρες των αγώνων. 
Και έρχομαι τώρα στο ολυμπιακό νομοσχέδιο για το οποίο μίλησα το πρωί στα μέσα ενημέρωσης και το επαναλαμβάνω και τώρα. 
Βεβαίως και θα εισηγηθούμε στη Βουλή ένα καινούριο ολυμπιακό νομοσχέδιο για λειτουργικά θέματα και άλλα νομοσχέδια, αν απαιτηθεί. Διότι το τι μέτρα θα λάβουμε σε σχέση με την κυκλοφοριακή συμπεριφορά και αγωγή, σε σχέση με την ενοικίαση κατοικιών για φιλοξενία επισκεπτών σε βραχυπρόθεσμη βάση, τι μέτρα θα λάβουμε σε σχέση με ορισμένα ζητήματα ασφάλειας τα οποία συνδέονται με τους Ολυμπιακούς Αγώνες θα εξαρτηθεί από το τι θα έχουν πει οι μελέτες, τι θα μας εισηγηθεί τελικά η Οργανωτική Επιτροπή, σε τι θα συμφωνήσει η ΔΟΕ προκειμένου να εισηγηθούμε στη Βουλή των Ελλήνων κάτι που προκύπτει από μελέτη και από συζήτηση με τους αρμόδιους φορείς. 
Είναι δυνατόν ποτέ να έλθει ο νομοθέτης, δηλαδή εμείς οι ίδιοι εδώ στη Βουλή και να νομοθετήσει έτσι κατά ένα εμπειροτεχνικό και πρόχειρο τρόπο; Θα προκύψει μέσα από την πλήρη μελέτη των προγραμμάτων αυτών τι ανάγκες έχουμε. Και βεβαίως θα μας τα εισηγηθεί αυτά η κα Αγγελοπούλου στη Διυπουργική Επιτροπή, θα έχουν συμφωνηθεί με τη ΔΟΕ, θα έχει μεταφερθεί η τεχνογνωσία από το Σίδνεϋ, το Salt Lake City και όλες τις άλλες ολυμπιακές πόλεις προκειμένου να καταλήξουμε σε μέτρα τα οποία είναι αναγκαία να ληφθούν. Πότε έλαβε τα μέτρα αυτά η Αυστραλία; Πότε έλαβε τα μέτρα αυτά η Ατλάντα; Πότε έλαβε τα μέτρα αυτά το Salt Lake City; Μπορεί να μην τα έλαβε και ποτέ διότι δεν χρειάζεται νομοθέτηση, αλλά επιβάλλονται κανόνες εκτός κοινοβουλευτικής διαδικασίας. Αλλά εμείς εδώ έχουμε μία έννομη τάξη και πρέπει να σεβόμαστε τη θεσμική μας διαφάνεια και τα δικαιώματα των πολιτών. Αυτά είναι πράγματα τα οποία πρέπει να συζητούμε εδώ και στα οποία πρέπει να διαμορφώνουμε την ευρύτερη δυνατή συναίνεση. Είναι δυνατόν ποτέ να έλθουμε και να λύσουμε θέματα κατά ένα τρόπο ο οποίος είναι -ας το πούμε έτσι- αυθαίρετος, χωρίς καμία μελέτη; 
Όλα αυτά, λοιπόν, προκύπτουν μέσα από τη σταδιακή προσέγγιση των θεμάτων την κατάλληλη στιγμή. Την κατάλληλη στιγμή το Υπουργείο Εργασίας θα εισηγηθεί τα μέτρα ενίσχυσης των εθελοντών, είτε αυτοί είναι εργαζόμενοι του δημόσιου ή του ιδιωτικού τομέα είτε αυτοί είναι σπουδαστές είτε αυτοί είναι άνεργοι κ.ο.κ. Την κατάλληλη στιγμή θα έλθει το Υπουργείο Υγείας και θα εισηγηθεί ορισμένα μέτρα τα οποία αφορούν τον υγειονομικό έλεγχο των εισερχομένων προσώπων. Είναι δυνατόν αυτά να μην τα λάβουμε υπόψη μας; 
Άρα, λοιπόν, αυτά θα τα εισηγηθούμε και έχουμε την ανάγκη της δικής σας συμμετοχής και της συμμετοχής της κοινωνίας των πολιτών, διότι χωρίς την ενεργό συμμετοχή των δήμων, την ενεργό συμμετοχή των μη κυβερνητικών οργανώσεων δεν μπορούμε να δημιουργήσουμε το momentum, το κίνημα που απαιτείται. 
Περιττεύει δε να τονίσω εδώ ότι το βασικό συγκυριακό επιχείρημα των συναδέλφων της Νέας Δημοκρατίας, για την αποστράτευση του υποστρατήγου που ήταν επικεφαλής της Διεύθυνσης Ασφάλειας Ολυμπιακών Αγώνων στο Υπουργείο Δημόσιας Τάξης, είναι απολύτως αντιφατικό σε σχέση με το βασικό πολιτικό επιχείρημά τους ή τη βασική πολιτική τους ελπίδα ότι τους Ολυμπιακούς Αγώνες θα τους κάνει η Κυβέρνηση της Νέας Δημοκρατίας.
Δεν μπορούμε δηλαδή να αλλάξουμε έναν υποστράτηγο, επειδή είχε αρμοδιότητα τους Ολυμπιακούς Αγώνες, αλλά επιδίωξη και φιλοδοξία σας είναι να αλλάξετε την Κυβέρνηση που ανέλαβε τους Ολυμπιακούς Αγώνες. 
Φοβερή συνέπεια!
ΓΕΩΡΓΙΟΣ ΚΑΛΑΝΤΖΗΣ: Εκπαιδεύσατε τον υποστράτηγο γι' αυτό το λόγο;
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μην εξάπτεστε!
Εγώ θα ήθελα να συμφωνήσω ότι δεν μπορούμε να αλλάξουμε ούτε υποστράτηγο, ούτε ανθυπασπιστή, ούτε διευθυντή, αλλά και εσείς πρέπει να συμφωνήσετε μαζί μου στο μείζον, ότι δηλαδή δεν μπορούμε να αλλάξουμε την Κυβέρνηση της χώρας! Αυτό είναι που σας πανικοβάλλει!
Σας πανικοβάλλει, επίσης, η πρόγνωση ότι η επιτυχής προετοιμασία των Ολυμπιακών Αγώνων την άνοιξη του 2004, όταν δηλαδή θα εξαντλείται η τετραετία και θα βαδίζουμε προς τις εκλογές, θα είναι ένα πολύ σημαντικό προεκλογικό πολιτικό επιχείρημα υπέρ του ΠΑΣΟΚ. Ναι, αυτό είναι θεμιτό κοινοβουλευτικά και δημοκρατικά! Η επιτυχής προετοιμασία των Ολυμπιακών Αγώνων είναι πολύ σημαντικό πολιτικό και εκλογικό επιχείρημα για το ΠΑΣΟΚ και τη νίκη του στις επόμενες βουλευτικές εκλογές και βεβαίως αυτό θα μετρήσει!
ΓΕΩΡΓΙΟΣ ΟΡΦΑΝΟΣ: Ένας εθνικός στόχος δεν μπορεί να είναι κομματικός!
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μάλιστα, η ολυμπιακή προετοιμασία είναι το θέμα στο οποίο καταγράφεται η μεγαλύτερη υπεροχή της Κυβέρνησης σε σχέση με όλα τα άλλα θέματα, σε σύγκριση με την Αντιπολίτευση. Αυτή είναι η πραγματικότητα!
Πρέπει να σας πω -και τελειώνω μ' αυτό- ότι έχετε κάνει μία λανθασμένη επιλογή μεθόδου και στόχου. Κυρία και κύριοι συνάδελφοι της Αξιωματικής Αντιπολίτευσης, δεν αποδίδει η επιθετική στάση εναντίον της Κυβέρνησης για τα θέματα της ολυμπιακής προετοιμασίας. Ο κόσμος νιώθει ότι το θέμα είναι εθνικό και ότι χρειάζεται συσπείρωση, συναίνεση και συνεργασία. 
Ενώ, όμως, εσείς έχετε μία ευκαιρία να δείξετε τον καλύτερο εαυτό σας και να στηρίζετε τις προσπάθειές μας, δυστυχώς αντιμετωπίζετε τα θέματα αυτά με μία κομματική και αντιπολιτευτική διάθεση. Αυτή, όμως, είναι μία εσφαλμένη επιλογή, την οποία μπορείτε να συνεχίζετε να εφαρμόζετε -δεν θα είμαι εγώ αυτός που θα σας κάνει για άλλη μία φορά τη σύσταση- αλλά νομίζω ότι δεν αποδίδει αποτελέσματα σ' εσάς.
Θέλω, λοιπόν, να κλείσω την απάντησή μου με μία αποστροφή που την επανέλαβα και το πρωί. Ακούω πολύ συχνά πολιτικές και κοινωνικές προσωπικότητες ή προσωπικότητες των Μέσων Μαζικής Ενημέρωσης να επαναλαμβάνουν, μιλώντας δημόσια και απευθυνόμενοι στον ελληνικό λαό, κάποια αυτονόητα πράγματα, ότι δηλαδή δεν πρέπει να χάσουμε ούτε μέρα, ότι πρέπει να έχουμε πλήρη αίσθηση του χρόνου και του επείγοντος, ότι χρειάζεται συσπείρωση, ότι δεν μπορούν να υπάρξουν άλλες καθυστερήσεις.
Λέω, λοιπόν, ότι αυτά τα προσυπογράφω με τα δύο μου χέρια, τα επαναλαμβάνω, τα τονίζω και τα θεωρώ αυτονόητα. Εξάλλου, τίποτα δεν είναι πιο σημαντικό από τα αυτονόητα! Όμως, δεν αρκεί αυτό! Ο ελληνικός λαός πρέπει να ακούσει -και περιμένει να ακούσει- μία καθαρή απάντηση σε ένα απλό ερώτημα: Θα είμαστε έτοιμοι; Η απάντησή μου είναι: Ναι, θα είμαστε έτοιμοι! Η χώρα μπορεί να οργανώσει -και θα τους οργανώσει- τους λαμπρότερους και σημαντικότερους Ολυμπιακούς Αγώνες της νέας εποχής μετά την αναβίωσή τους; Η απάντηση είναι: Ναι, μπορεί να το κάνει και θα το κάνει!
Έχουμε τις υποδομές, έχουμε τις δυνατότητες, έχουμε το σχέδιο, έχουμε επιστρατεύσει όλο το δυναμικό της ελληνικής αγοράς, του ιδιωτικού τομέα. Τα έργα γίνονται από τις κατασκευαστικές εταιρείες, από τις κοινοπραξίες, από τους αναδόχους, καθώς τώρα δεν γίνονται από την Κυβέρνηση, αλλά από τους εργαζόμενους που ασχολούνται με τα έργα αυτά, δηλαδή από τους μηχανικούς ή τους τεχνικούς. 
Επίσης, θα έχουμε τη συμμετοχή των εθελοντών, θα έχουμε λαμπρές επιτυχίες με τους Έλληνες αθλητές και το Σεπτέμβριο του 2004 η νίκη της χώρας στους Ολυμπιακούς Αγώνες θα έχει πολλές μητέρες και πολλούς πατέρες. Επειδή, όμως, όλα πια καταγράφονται στη σύγχρονη ηλεκτρονική και ψηφιακή εποχή μας οι δηλώσεις και οι κατακρίσεις στη φάση αυτή μένουν και δεν θα επιτρέψουμε στους όψιμους διεκδικητές της πατρότητας και της μητρότητας της ολυμπιακής επιτυχίας να πετύχουν το στόχο τους.
Ευχαριστώ πολύ!
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Κεφαλογιάννη, θα ήθελα να σας ενημερώσω ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 Xρόνια από την Ελληνική Επανάσταση", πενήντα μαθητές και μαθήτριες και δέκα συνοδοί από το Εσπερινό Λύκειο του Αιγάλεω.
Η Βουλή τους καλωσορίζει!
(Χειροκροτήματα από όλες τις πτέρυγες)
Το λόγο έχει ο Κοινοβουλευτικός Εκπρόσωπος της Νέας Δημοκρατίας ο κ. Μανώλης Κεφαλογιάννης.
Ορίστε, κύριε Κεφαλογιάννη, έχετε το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, θα ξεκινήσω από την τελευταία αποστροφή του λόγου κυρίου Υπουργού για τις ερχόμενες εκλογές. Δεν θα του δώσουμε εμείς σήμερα την απάντηση. Την απάντηση του την έδωσε χθες ο συνάδελφός του πρώην Υπουργός κ. Γεράσιμος Αρσένης παρουσία μάλιστα τριάντα Βουλευτών. Αλλά ας αφήσουμε αυτήν την αντιδικία, γιατί σε τελευταία ανάλυση ο ελληνικός λαός θα αποφασίσει ποιος θα τον κυβερνήσει μετά από τις ερχόμενες εκλογές.
Όμως ας έλθουμε στο θέμα μας. Θα ακολουθήσω τη δομή της ομιλίας του κυρίου Υπουργού. Μίλησε για το χρονοδιάγραμμα. Οι συνάδελφοι της Νέας Δημοκρατίας με σαφήνεια, με πληρότητα, ανέφεραν όλα τα γεγονότα και έθεσαν συγκεκριμένα ερωτήματα. Το ερώτημα, λοιπόν, είναι: Υπάρχουν ή δεν υπάρχουν καθυστερήσεις; 
Και αν εσείς σήμερα έρχεστε και ομολογείτε ότι με βάση τους ρυθμούς λειτουργίας των κυβερνήσεων του ΠΑΣΟΚ χρειάζονται δέκα χρόνια για να ωριμάσουν τα δημόσια έργα, αυτό δεν το ξέρατε το 1996; Δεν το ξέρατε το 1997 που πήραμε τους αγώνες; Δεν το ξέρατε το 1998; Γιατί χάσατε τόσα χρόνια; Για να έλθετε σήμερα να μας πείτε ότι "έστω και την τελευταία στιγμή κάνουμε έναν αγώνα δρόμου για να καλύψουμε το χαμένο χρονικό, πράγμα το οποίο έπρεπε να έχει γίνει από τις προηγούμενες εκλογές;". 
Ίσως, ο παριστάμενος Υπουργός να προσπαθεί να απαλλάξει τον εαυτό του από τις ευθύνες και θέλει να μας πει: "Κύριοι, εγώ έκανα αυτό που μπορούσα. Πέρασα δύο φορές από το Υπουργείο Πολιτισμού, δεν μου δόθηκε ο χρόνος να έχω μία συνέχεια, εγώ κάνω αυτό που μπορώ". Αλλά το πρόβλημά μας δεν είναι με τον Υπουργό Πολιτισμού, είναι με την Κυβέρνηση. 
Το δεύτερο θέμα που έθιξε, απαντώντας στους συναδέλφους της Νέας Δημοκρατίας, είναι ο προϋπολογισμός. 
Ο Προϋπολογισμός, κύριε Υπουργέ, θυμίζει προϋπολογισμό επαρχιακού παντοπωλείου. Αυτός είναι ο προϋπολογισμός του ΠΑΣΟΚ για τα ολυμπιακά έργα και τους Ολυμπιακούς Αγώνες. Θα αναφέρω συγκεκριμένες δηλώσεις σας και συγκεκριμένα στοιχεία, τα οποία έχουν κατατεθεί στη Βουλή, όχι από εμάς αλλά από κυβερνητικά στελέχη στη συνέχεια της ομιλίας μου. Τι γίνεται με τον προϋπολογισμό; Ο προϋπολογισμός αυξάνει, τα έργα εγκαταλείπονται. 
Η κα Πετραλιά, η οποία ήταν η πρώτη που μίλησε από τη μεριά της Νέας Δημοκρατίας, σας έθεσε ένα ερώτημα, το επανέλαβαν και συνάδελφοι και οφείλετε να δώσετε μία απάντηση. Δεσμεύεστε για τον προϋπολογισμό; Μπορείτε σήμερα εδώ και τώρα να μας πείτε το τελικό κόστος του προϋπολογισμού οκτακόσιες εννενήντα μία ημέρες πριν από την τέλεση των Ολυμπιακών Αγώνων; 
Μας είπατε ότι ο φάκελος διεκδίκησης ήταν δυνατόν να είναι πλήρης. Μας είπατε μετά ότι δεν ξέραμε τα απρόβλεπτα, τα οποία υπήρχαν στα έργα. Σήμερα οκτακόσιες ενενήντα μία ημέρες πριν από την τέλεση των Ολυμπιακών Αγώνων μπορείτε να μας δώσετε έναν προϋπολογισμό; Σε αυτό το ερώτημα περιμένουμε απάντηση. 
Αναφερθήκατε και σ' ένα άλλο θέμα, στο θέμα της ανάθεσης των έργων. Ξέρετε ότι η δική μας η παράταξη είχε πολλές φορές την ευκαιρία και να σας επαινέσει, αλλά και να αντιπαρατεθεί μαζί σας. Φοβάμαι, όμως, ότι μπήκατε σε νερά, τα οποία δεν γνωρίζετε και αναφέρομαι στα δημόσια έργα. Ίσως τα γνωρίζει καλύτερα ο παριστάμενος δίπλα σας Υφυπουργός κ. Αλευράς. 
Μιλάτε για τα έργα. Έχετε ανοίξει ποτέ μία έκθεση του Ελεγκτικού Συνεδρίου; Έχετε δει τι γράφουν οι εκθέσεις του Ελεγκτικού Συνεδρίου για τα δημόσια έργα; 
Κύριε Υπουργέ, τα δημόσια έργα όλη τη δεκαετία του 1990 και πολύ περισσότερο πριν τη δεκαετία του 1980, δηλαδή τα χρόνια που κυβερνά το ΠΑΣΟΚ, πληρώνονται σε τιμές διπλάσιες από αυτές που ισχύουν διεθνώς. Μπορείτε να ανοίξετε μία έκθεση του Ελεγκτικού Συνεδρίου του 1994, 1995 και 1996, κ.ο.κ. για να διαπιστώσετε του λόγου το αληθές.
Τότε με το συνάδελφό μου κ. Τσιτουρίδη και άλλους συναδέλφους είχαμε την τιμή να καταθέσουμε μία πρόταση νόμου για τη διαφάνεια στην ανάθεση των δημοσίων έργων που η Κυβέρνηση απέρριψε με τη πλειοψηφία που διαθέθετε στη Βουλή.
Και έρχεσθε σήμερα και μας λέτε για νομιμότητα; Αυτό λέγουν η εκθέσεις του Ελεγκτικού Συνεδρίου.
Μας λέτε επίσης ότι όλα τα έργα περνούν από τον έλεγχο του Ελεγκτικού Συνεδρίου. Βεβαίως, τα έργα, που στοιχίζουν πάνω από 500 εκατομμύρια, περνούν από τον έλεγχο του Ελεγκτικού Συνεδρίου, αλλά αυτός είναι έλεγχος νομιμότητας. Δεν είναι έλεγχος σκοπιμότητας. Αν παραδείγματος χάρη το ΥΠΕΧΩΔΕ, όπως έχει κάνει κατ' επανάληψη, αποφασίσει να κατασκευάσει το στάδιο στα Λιόσια και μέσα στην προκήρυξη αναφέρει ότι η εταιρεία πρέπει να κατέχει ένα γερανό συγκεκριμένων προδιαγραφών που συμβαίνει, όπως είναι συνηθισμένο στα δημόσια έργα, να τον έχει μόνο ένας εργολάβος, τότε για ποία διαφάνεια στα δημόσια έργα ομιλείτε; Έχουν καταπέσει εκατοντάδες τέτοιες αναθέσεις στα αρμόδια δικαστικά όργανα και έχουν πληρωθεί δύο φορές από το ελληνικό δημόσιο. 
Είναι, λοιπόν, έλεγχος νομιμότητας και όχι έλεγχος σκοπιμότητας. Η σκοπιμότητα μας ενδιαφέρει, για να προστατέψουμε το δημόσιο χρήμα. Δεν θέλω να σας πω άλλα για το μαθηματικό τύπο, και τις απευθείας αναθέσεις γιατί δεν είναι θέμα της σημερινής συζήτησης.

Γνωρίζουν, όμως, όλοι οι παροικούντες την Ιερουσαλήμ ότι έργα γίνονται με χαμηλή ποιότητα και με διπλάσιο κόστος. 
Μας είπατε για ένα νέο νομοσχέδιο που προτίθεστε να καταθέσει. Μας είπατε ότι πρέπει να κάνετε κάτι, γιατί πρέπει να καλύψετε μερικά κενά που υπάρχουν. Αναφερθήκατε στο κυκλοφοριακό -αυτό δηλαδή που σας είπε σήμερα και ο κ. Όσβαλντ- στη φιλοξενία, στα εισιτήρια, στα overlays κλπ. 
Βεβαίως, πρέπει να φέρετε νομοσχέδιο. Είναι γνωστό πια σε όλους ότι θα χωρίσετε τους φιλάθλους, που θα παρακολουθήσουν τους Ολυμπιακούς Αγώνες, σε δύο κατηγορίες : στους αυτόχθονες, στους οποίους απαγορεύεται να μπαίνουν στον ολυμπιακό δακτύλιο, και στους εκλεκτούς σε αυτούς οι οποίοι θα έχουν την κάρτα, για να κυκλοφορούν μέσα στον ολυμπιακό δακτύλιο. Και αυτό γιατί; Γιατί δεν κάνατε τον κόμβο έξω από το Χίλτον, στην Αλεξάνδρας, στο Φάρο του Ψυχικού, στην Αγία Βαρβάρα, στα σύνορα του Χαλανδρίου και δεν θα κάνατε τους τρεις από τους τέσσερις κόμβους, που προγραμματίζατε στην Λεωφόρο Ποσειδώνος. Έρχεσθε τώρα εκ των υστέρων να μας λέτε ότι είναι πρόοδος αυτό και γι' αυτό φέρνετε τα νομοσχέδια. 
Στο θέμα της φιλοξενίας. Είπατε ότι δεν υπάρχει πρόβλημα για τη φιλοξενία και θα παρθούν όλα τα μέτρα. 
Ξέρετε που φτάνετε σήμερα; Ξέρετε τι θα μας εισηγηθείτε με αυτό το νομοσχέδιο; Να νοικιάσουμε οικίες στην Αττική. Χρειάζεστε δεκαοκτώ χιλιάδες κατοικίες, για να καλυφθούν οι ανάγκες των Ολυμπιακών Αγώνων.
Έτσι γίνονται οι Ολυμπιακοί Αγώνες, κύριε Υπουργέ; 
Τα ερωτήματα, λοιπόν που έθεσαν οι συνάδελφοι, παραμένουν αναπάντητα. Ελπίζω ότι θα απαντήσετε, έστω στη δευτερολογία σας.
Ολυμπιακά έργα : Εμφανίζουν ή δεν εμφανίζουν καθυστερήσεις από τρεις έως τριάντα δύο μήνες; Έπρεπε ή δεν έπρεπε να είχαν ξεκινήσει την άνοιξη του 1998 και να παραδίδονται τώρα το καλοκαίρι του 2002; Είναι αυτό ακριβές ή δεν είναι με βάση το φάκελο διεκδίκησης και τις ανακοινώσεις, που έκαναν οι Κυβερνήσεις σας όλα αυτά τα χρόνια, εσείς, ο Πρωθυπουργός και οι άλλοι Υπουργοί;
Είναι αλήθεια ή δεν είναι ότι στη συζήτηση, που έγινε το Σεπτέμβριο του 2001 για το ο πέμπτο κατά σειρά, ολυμπιακό νομοσχέδιο. Μας καταθέσατε φάκελο για το χρονοδιάγραμμα εκτέλεσης των έργων όπου αναφέρετε ότι: τα έργα του Υπουργείου Πολιτισμού θα είναι έτοιμα το Δεκέμβρη του 2003, τα έργα του ΠΕΧΩΔΕ το Μάϊο του 2004 και το Παναθηναϊκό Στάδιο θα είναι έτοιμο, κύριοι συνάδελφοι, 31 Ιουλίου του 2004. Θα είναι, δηλαδή, έτοιμο δεκατρείς ακριβώς μέρες πριν από την τέλεση των Ολυμπιακών Αγώνων. Αυτό δεν λέγει ο ομιλών. Αυτή είναι η απάντηση του ίδιου του Υπουργού στις 04.12.2001. Αυτή είναι η κατάσταση σήμερα.
Ποια έργα εγκαταλείψατε; Εγκαταλείψατε ή δεν εγκαταλείψατε το μητροπολιτικό πάρκο στο πρώην αεροδρόμιο του Ελληνικού και έγινε η αποθήκη των ολυμπιακών έργων, με λυόμενες ή μη κατασκευές; 
Εγκαταλείψατε ή δεν εγκαταλείψατε το πολυδύναμο αθλητικό κέντρο στο Δέλτα του Φαλήρου λόγω αδυναμίας μεταφοράς του Ιπποδρόμου; 
Εγκαταλείψατε ή δεν εγκαταλείψατε την πεζογέφυρα στον σταθμό του ΗΣΑΠ στο στάδιο Ειρήνης και Φιλίας; 
Ακυρώσατε για μετά τους Ολυμπιακούς Αγώνες του 2004, τους ανισόπεδους κόμβους στη λεωφόρο Κηφισίας που σας ανέφερα προηγουμένως, ναι ή όχι; 
Ακυρώσατε τους τρεις ανισόπεδους κόμβους στη λεωφόρο Ποσειδώνος, της Αμφιθέας, στο Καλαμάκι και στον 'Αλιμο, ναι ή όχι;
Ακυρώσατε την επέκταση της λεωφόρου Κύμης μέχρι την εθνική οδό, ναι ή όχι; 
Ακυρώσατε τα αντιπλημμυρικά έργα στη λεωφόρο Βάρης-Κορωπίου;
Εάν αυτά είναι αλήθεια, τότε ένας προϋπολογισμός που μας λέγατε το 1997 ότι θα είναι 850 δισεκατομμύρια -αναφέρομαι και εγώ σε δραχμές για να κατανοούμε καλύτερα τα νούμερα- το 1999 με δικές σας δηλώσεις έφθασε στο 1,2 τρισεκατομμύρια, το 2000 1, 380 τρισεκατομμύρια, το 2001 1,490 τρισεκατομμύρια και σήμερα με τις πιο συντηρητικές εκτιμήσεις -γιατί υπάρχει ισχυρή αυξητική δυναμική σ' αυτά τα ποσά- κατά δήλωση του κυβερνητικού εκπροσώπου προσέγγιζε τα 2,3 τρις. 
Τότε, αυτό που βγαίνει σαν συμπέρασμα είναι ότι θα κάνουμε τα μισά έργα από αυτά που προγραμματίζαμε σε υπερδιπλάσια τιμή από αυτήν που έπρεπε να πληρώσουμε. Αυτή είναι η κατάσταση των ολυμπιακών έργων. 
Θέλετε να σας πω και μερικά παραδείγματα; Κέντρο Ραδιοτηλεόρασης, προϋπολογισμός 25 δισεκατομμύρια. Δημοπρατήθηκε με 38,6 δισεκατομμύρια. 
Το Καυτατζόγλειο που σας αρέσει. Εμείς σας το χαρίζουμε, είναι εκλογική σας περιφέρεια, είναι ο χώρος που και εσείς πολιτεύεστε, θέλετε κάτι να κάνετε για την εκλογική σας περιφέρεια. Αυτό το έργο είχε προϋπολογισμό μηδέν σύμφωνα με το φάκελο διεκδίκησης. Δημοπρατήθηκε με 13,5 δισεκατομμύρια.
Κλειστό στη Νίκαια. Από 4,8 δισεκατομμύρια έφθασε στα 15,7 δισεκατομμύρια. 
Ιστιοπλοΐα στον Άγιο Κοσμά. Από 6 δισεκατομμύρια έφθασε στα 20 δισεκατομμύρια.
Κέντρο Κωπηλασίας. Από 10 δισεκατομμύρια έφθασε στα 36 δισεκατομμύρια.
Σκοπευτήριο. Από 4 δισεκατομμύρια έφθασε στα 18 δισεκατομμύρια.
Γήπεδο Μπιτς-Βόλεϊ. Από 2 δισεκατομμύρια έφθασε τα 50 δισεκατομμύρια, μαζί με τα αντιπλημμυρικά έργα. Αυτή είναι η κατάσταση των έργων. 
Με τα ίδια χρήματα θα μπορούσαμε να κατασκευάσουμε διπλασίας αξίας έργα.
Μιλήσατε και για τον περίφημο πρόγραμμα "Ελλάδα 2004", αυτά τα περίφημα 430 δισεκατομμύρια τα οποία ούτε αυξάνονται, ούτε μειώνονται. Και ξέρετε, κύριοι συνάδελφοι, γιατί δεν αυξάνονται και δεν μειώνονται; Γιατί δεν θα υλοποιηθεί ποτέ. 
Για το πρόγραμμα αυτό στον προϋπολογισμό του 1991 υπήρξε ένα κονδύλι 11 δισεκατομμυρίων. Μπορείτε να μας πείτε σήμερα -γιατί πιστεύω μπορεί να είστε Κυβέρνηση μέχρι το τέλος του χρόνου, αρχή του χρόνου έχουμε….
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Μην είστε τόσο γενναιόδωρος.!
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μπορεί. Θα δούμε και τα αποτελέσματα των δημοτικών και νομαρχιακών εκλογών. Έτσι όπως σας βλέπουμε, αρχίζουμε να ανησυχούμε και εμείς για σας! Αλλά σήμερα μπορείτε να μας πείτε πόσα θα δαπανηθούν το 2002 για το πρόγραμμα "Ελλάδα 2004". Το αναφέρετε ξανά και ξανά ως τη μεγάλη ευκαιρία ανάπτυξης της ελληνικής περιφέρειας. Προσπαθείτε να κερδίσετε χρόνο για να φθάσουμε στο 2003, να υπάρχει πρόβλημα για την τέλεση των Ολυμπιακών Αγώνων, και να ξεχάσουμε το "Ελλάδα 2004". Πείτε μας, λοιπόν, τώρα για να σας ελέγξουμε το Δεκέμβρη στον προϋπολογισμό, πόσα λεφτά θα δαπανηθούν για το "Ελλάδα 2004" για το έτος 2002. 
Ξέρετε, γιατί δεν σας πιστεύουμε; Θα σας διαβάσω μερικές σας δηλώσεις.
"Ευάγγελος Βενιζέλος 1998. "Με πλήρη αίσθηση χρόνου η προετοιμασία των Ολυμπιακών Αγώνων και είναι εντός χρονοδιαγράμματος"."
"Δημήτρης Ρέππας 1999. "Είμαστε μέσα στο χρονοδιάγραμμα"."
"Κώστας Σημίτης, Ιούλιος 1999, απαντώντας στον πρώην Πρόεδρο της Νέας Δημοκρατίας κ. Έβερτ. "Η Κυβέρνηση προωθεί με τον ίδιο συστηματικό και ολοκληρωμένο τρόπο την προετοιμασία των Ολυμπιακών Αγώνων"."
"Ελισάβετ Παπαζώη, αρχές 2000. "'Όλα προχωρούν απόλυτα κανονικά"."
"Κώστας Σημίτης, στις προγραμματικές δηλώσεις. "Είναι η πρώτη μας προτεραιότητα. 'Όλα είναι μέσα στο πρόγραμμα"."
Αυτές είναι οι δηλώσεις σας.
Το άλλο μεγάλο θέμα για την Πολιτιστική Ολυμπιάδα σας τα είπε η κα Πετραλιά.
Χρειάζεται να σας πούμε τι προγραμματίζατε και τι κάνετε γι' αυτό το μεγάλο όραμα των Ολυμπιακών Αγώνων; Έχω όλες τις δηλώσεις σας. Θα βρω ευκαιρία στη δευτερολογία μου να σας τις αναφέρω. Η πολιτική σας είναι μια τραγωδία. 'Οντως θα μπορούσε να υπάρχει μια μεγάλη κεντρική ιδέα για τους Ολυμπιακούς Αγώνες, του 2004 και αυτή είναι η πολιτιστική ολυμπιάδα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα πάρω δύο λεπτά από τη δευτερολογία μου, κύριε Πρόεδρε.
Θα κλείσω με τις δηλώσεις του κ. 'Οσβαλντ, τον οποίον αναφέρατε. Τι σας είπε ο κ. Όσβαλντ; Οι δηλώσεις του εμάς μας γέμισαν πραγματικά ανησυχία. Σας είπε ότι όντως δεν θα είστε έτοιμοι παρά μόνο ένα χρόνο μετά τους Ολυμπιακούς Αγώνες. Θα σας καταθέσω τη συνέντευξή του. Δεν σας αναφέρω μόνο τον τίτλο του δημοσιεύματος: "θα είστε έτοιμοι για Ολυμπιακούς το 2005". Σας έχω σημειώσει πάνω στο κείμενο με χρώμα για να διαβάσετε και να βγάλετε και τα δικά σας συμπεράσματα. Θα σας διαβάσω λοιπόν εγώ συγκεκριμένα αποσπάσματα.
Σας λέει ,λοιπόν, ο κ. Όσβαλντ: "Τα περιθώρια είναι λίγα. Αυτά που πρέπει να γίνουν για την Αθήνα είναι πολλά". Είναι ή δεν είναι μέσα στο κείμενο αυτό που σας λέω; 
Για το χρονοδιάγραμμα των έργων και μάλιστα αναφερόμενος σε δικές σας δηλώσεις ότι το πρόγραμμα για την Αθήνα είναι πιο μπροστά απ' ό,τι ήταν το πρόγραμμα για το Salt Lake. Ξέρετε τι σας λέει; "Δεν θα συμφωνήσω με την άποψη αυτή. Δεν θα συμφωνήσω δηλαδή με την άποψη του κ. Βενιζέλου. Έχετε προβλήματα". Είναι ή δεν είναι αυτό μέσα στη συνέντευξή του; 
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Όχι, δεν είναι.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Είναι, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Διαβάστε όλη την παράγραφο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Διαβάστε την εσείς στη δευτερολογία σας. Ορίστε, διαβάζω. Είναι η δεύτερη αποστροφή της συνέντευξης και λέει: "Δεν θα συμφωνήσω με την άποψη αυτή. Έχετε προβλήματα". Διαβάστε το. Θα σας το φέρω εκεί να το διαβάσετε. Το δίνω στους συναδέλφους του ΠΑΣΟΚ που κάθονται δίπλα μου για να επιβεβαιώσουν του λόγου το αληθές. 
Για το κυκλοφοριακό: Είπε ότι στο Salt Lake προέκυψαν προβλήματα, όπως παραδείγματος χάρη με το κυκλοφοριακό. Ξέρετε τι απαντάει παρακάτω; "Πόσο μάλλον στην Αθήνα που το θέμα αυτό ούτως ή άλλως μας φοβίζει". Μα, σας το είπε γι' αυτό αυτοδικήσατε και στο Salt Lake. Κι εμείς σας έχουμε για έναν ψύχραιμο πολιτικό.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τσακωθήκαμε; Η κα Πετραλιά ήταν μαζί μου.
ΦΑΝΗ ΠΑΛΛΗ-ΠΕΤΡΑΛΙΑ: Δεν ήμουν μαζί σας όλες τις ώρες.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ξέρουμε, κύριε Υπουργέ, ότι η Κυβέρνηση έχει προβλήματα και έχει χάσει την ψυχραιμία του και ο Πρωθυπουργός και πολλά κυβερνητικά στελέχη. Εσάς σας θεωρούμε έναν ψύχραιμο άνθρωπο. Και, όμως, και εσείς που παρουσιάζεστε ψύχραιμος, όπως και σήμερα, βρεθήκατε σε μία κατάσταση αντιπαράθεσης, αν θέλετε, διακρίναμε μια αντιπαλότητα με τον κ. 'Οσβαλντ ακριβώς γι' αυτό το θέμα. 
Σας το λέει, λοιπόν, ο άνθρωπος καθαρά: "Μας φοβίζει το θέμα του κυκλοφοριακού". Θέλετε να σας πω και παρακάτω πώς τελειώνει ο κ. 'Οσβαλντ; "Η φιλοξενία, οι πωλήσεις εισιτηρίων, τα over lays και άλλες παράλληλες λειτουργίες. Η Αθήνα χρειάζεται πάρα πολύ σκληρή δουλειά". Δηλαδή τι άλλο πρέπει να σας πει ο άνθρωπος για να ανησυχήσετε; 
Σας χτυπάνε όλα τα καμπανάκια, σας μιλούν για θέματα που βρίσκονται στο κόκκινο τα οποία πρέπει να λύσετε. 
Αυτή είναι, κύριε Υπουργέ, η κατάσταση που διαμορφώνεται σήμερα για τους Ολυμπιακούς Αγώνες. 
ΠΡΟΕΔΡΕΥΩΝ (Κωνσταντίνος Βρεττός): Κύριε Κεφαλογιάννη, στη δευτερολογία σας γιατί βλέπω ότι έχετε πολλά να πείτε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κλείνω, κύριε Πρόεδρε.
Θέλουμε, κύριε Υπουργέ, στη δευτερολογία σας να απαντήσετε στα συγκεκριμένα ερωτήματα. Εμείς είμαστε πάρα πολύ προβληματισμένοι γιατί βλέπουμε ότι η ευκαιρία που λέγονται Ολυμπιακοί Αγώνες έχει γίνει πρόβλημα. Η συναίνεση που θέλαμε για τους Ολυμπιακούς Αγώνες έχει γίνει πεδίο αντιπαράθεσης με ευθύνη της Κυβέρνησης και πολύ φοβάμαι ότι το όνειρο εξελίσσεται σε εφιάλτη. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, μπορώ να έχω το λόγο;
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Θα δώσω μία σύντομη απάντηση σε σχέση με τον κ. Όσβαλντ -με την άδειά σας, κύριε Πρόεδρε- γιατί θα δευτερολογήσει εκ μέρους της Κυβέρνησης ο κ. Αλευράς. Εγώ έκανα μία εκτενή παρουσίαση.
ΠΡΟΕΔΡΕΥΩΝ (Κωνσταντίνος Βρεττός): Όσο χρόνο θέλετε.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ένα λεπτό, θέλω κάτι να πω για τον κ. Όσβαλντ.
ΠΡΟΕΔΡΕΥΩΝ (Κωνσταντίνος Βρεττός): Σας δίνω πέντε λεπτά.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ήθελα λοιπόν να σας παρακαλέσω να σκεφθούμε μαζί το εξής ζήτημα: Ο κ. Όσβαλντ είναι Πρόεδρος της Συντονιστικής Επιτροπής της ΔΟΕ, εκπροσωπεί τη ΔΟΕ στη σχέση της με την Αθήνα. 
Η ΔΟΕ δεν οργανώνει για πρώτη φορά Ολυμπιακούς Αγώνες. Συναλλάσσεται με πολλές οργανωτικές επιτροπές, με πολλές χώρες και με πολλές πόλεις. Γνωρίζει πολύ καλά το ρόλο της και τη δουλειά της. 
Ξέρει πολύ καλά ότι πρέπει να ασκεί πιέσεις, να είναι αν θέλετε επικριτική και προτρεπτική και το εφαρμόζει αυτό σε όλους τους Ολυμπιακούς Αγώνες με όλες τις οργανωτικές επιτροπές και σε όλες τις χώρες. Το κάνει αυτό γιατί, πρώτον, θέλει να κρατά κάποιες αποστάσεις ασφαλείας και δεύτερον διότι θέλει να δημιουργεί την αίσθηση του επείγοντος, την αίσθηση του χρόνου, να τονίζει το μέγεθος της ολυμπιακής διοργάνωσης. Αυτά που γίνονται τώρα στην Αθήνα είχαν γίνει στο Salt Lake Sity στο πολλαπλάσιο, στο Σίνδευ στο κατά πολύ πολλαπλάσιο. Ο καθένας, λοιπόν, παίζει το ρόλο του. Όταν, όμως, αυτές οι δηλώσεις του κ. Όσβαλντ ή οποιουδήποτε άλλου προέδρου συντονιστικής επιτροπής γίνονται αντικείμενο αντιπαράθεσης μεταξύ πολιτικών κομμάτων και ουσιαστικά γίνονται το πεδίο μιας αντιδικίας στο εσωτερικό της ελληνικής πολιτικής ζωής, τότε φοβούμαι ότι διαστρέφεται η φύση και η λογική των δηλώσεων αυτών. Πρώτον, η Διεθνής Ολυμπιακή Επιτροπή και ο κ. Όσβαλντ προσωπικά θα είναι το μέλλον εξαιρετικά δυστακτικοί στο να διατυπώσουν μια επισήμανση, να κρούσουν τον κώδωνα μιας ενδεχόμενης καθυστέρησης, να πουν την άποψή τους ασκώντας πίεση. Και εμείς θέλουμε πίεση, οι πιέσεις είναι ευεργετικές. Κινητοποιούν τους πάντες και κινητοποιούν και την κοινή γνώμη. Πρώτον, λοιπόν, αυτό.
Δεύτερον, φοβούμαι ότι δημιουργούμε μια εντύπωση αρνητική στην κοινή γνώμη για το σύνολο της ολυμπιακής προετοιμασίας, η οποία το επαναλαμβάνω για πολλοστή φορά, αδικεί τη χώρα και τις δυνατότητές της. Εσείς λέτε, η ολυμπιακή προετοιμασία δεν είναι υπόθεση της Κυβέρνησης. Δεν αναγνωρίζετε στην κυβέρνηση την ευθύνη αλλά και την επιτυχία της ολυμπιακής προετοιμασίας. 'Η μάλλον, αντιφάσκοντας, αναθέτετε στην Κυβέρνηση την ευθύνη αλλά δεν της αναγνωρίζετε την επιτυχία.
Λέτε, λοιπόν, ότι εσείς θα κάνετε τους Ολυμπιακούς Αγώνες. Και θα κάνετε τους Ολυμπιακούς Αγώνες επί της βάση μιας προετοιμασίας που έχει κάνει η Κυβέρνηση του ΠΑΣΟΚ. Δείτε πόσο αδιέξοδες και αντιφατικές είναι αυτές οι τοποθετήσεις, τι καταλαβαίνει ο κόσμος, τι καταλαβαίνει ο Έλληνας πολίτης από την αντιπαράθεση αυτή. Καταλαβαίνει ότι δεν υπάρχει η αναγκαία γενναιοδωρία και ευψυχία στο πολιτικό σύστημα. Αντί να θέσουμε τα θέματα με ένα θαρραλέο τρόπο και να πούμε ότι όλοι στρατευόμαστε να κάνουμε Ολυμπιακούς Αγώνες, ουσιαστικά επιδιδόμαστε στο εθνικό άθλημα της μεμψιμοιρίας και της αυτουποτίμησης. Αυτό είναι το μεγάλο πρόβλημα των Ολυμπιακών Αγώνων, η αυτοϋποτίμηση και η μεμψιμοιρία. Εάν δεν υπερβούμε αυτό τον πήχη δεν πρόκειται να αλλάξουμε τη νοοτροπία. Και αυτό που θέλουμε να αλλάξουμε στην ολυμπιακή διοργάνωση, είναι η νοοτροπία. Τι να κάνουμε; Χάσατε τις εκλογές του 1993. Η Κυβέρνηση του ΠΑΣΟΚ υπέβαλε την αίτηση για την διεκδίκηση των αγώνων χάρη στον κ. Λιάνη. Ο κ. Φούρας είχε τη μεγάλη τιμή να είναι αρμόδιος Υπουργός όταν πετύχαμε την ανάθεση των αγώνων. Κερδίσαμε τις εκλογές του 2000, είμαστε η Κυβέρνηση που οργανώνει τους Ολυμπιακούς Αγώνες. Λοιπόν, συμβιβαστείτε με την ιδέα αυτή και βοηθήστε από τη θέση της Αξιωματικής Αντιπολίτευσης. Είναι πολύ σημαντική η θέση αυτή με τεράστια θεσμική ευθύνη. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Μητσοτάκης έχει ζητήσει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ούτε πέντε λεπτά, κύριε Πρόεδρε.
Θα ήθελα να πω στον κύριο Υπουργό ότι αδιαμφισβήτητα το θέμα των Ολυμπιακών Αγώνων είναι εθνική υπόθεση. Και θα ήταν ευκτέον, οι πολιτικές δυνάμεις όλες να μπορούσαν να συμφωνήσουν. 
Αλλά, κύριε Πρόεδρε, πρώτη προϋπόθεση για να συμβεί αυτό είναι η ειλικρίνεια από την πλευρά της Κυβέρνησης. Εγώ ειλικρινώς, κύριε Πρόεδρε, ποτέ μου δεν μπόρεσα να καταλάβω γιατί οι εκσυγχρονιστές του κ. Σημίτη και ο ίδιος ο Πρωθυπουργός, λένε τόσο πολλές ανακρίβειες. Δεν θέλω να μεταχειριστώ τη λέξη "ψεύδονται" διότι δεν ξέρω αν το κάνουν συνειδητά ή από ανικανότητα. 'Όταν έχετε όλο αυτό το κομπολόι των δηλώσεων οι οποίες διαψεύδονται, κύριε Υπουργέ, τι ποσοστό αξιοπιστίας σας έμεινε; 
Η Αξιωματική Αντιπολίτευση σήμερα και με την πρώτη επερωτώσα κα Φάνη Πετραλιά και με τον Κοινοβουλευτικό μας Εκπρόσωπο, έθεσε τα θέματα αντικειμενικά και χωρίς οξύτητα. Αλλά έθεσε υπαρκτά προβλήματα.
Εγώ, κύριε Πρόεδρε, αποφεύγω να μιλώ για τους Ολυμπιακούς Αγώνες και σήμερα δεν θα προχωρήσω, γιατί ανήκω στους απαισιόδοξους.
ΓΕΩΡΓΙΟΣ ΛΙΑΝΗΣ: Όπως πάντα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι, είμαι από τη φύση μου αισιόδοξος. Ειδικά για τους Ολυμπιακούς Αγώνες είμαι απαισιόδοξος.
Θα ήθελα, όμως, να ξέρει ο κύριος Υπουργός και να λάβει υπόψη της η Κυβέρνηση ότι τους Αγώνες θα τους κάνει η Νέα Δημοκρατία. Κατά συνέπεια, έχει πρόσθετο λόγο, αν θέλετε, να μην κάνει Αγώνες ντροπής και αποτυχίας. Ούτως ή άλλως ως παράγων του πολιτεύματος η Αξιωματική Αντιπολίτευση παίζει ρόλο. Στο τέλος-τέλος αντιπροσωπεύουμε τους ίδιους περίπου πολίτες με εσάς. Επομένως, λόγο έχουμε, αλλά έχουμε και αυτό τον πρόσθετο λόγο.
Θα πω και κάτι τελευταίο, κύριε Υπουργέ. Όταν μία Κυβέρνηση επιδιώκει ομοψυχία -έχει κάθε λόγο η παρούσα Κυβέρνηση του κυρίου Σημίτη με τα τρομακτικά προβλήματα και τις τρομακτικές αδυναμίες της να την επιδιώκει- προσπαθεί να δημιουργήσει το κατάλληλο κλίμα. Δεν προκαλεί και δεν φτάνει στα άκρα άνευ λόγου.
Όλα αυτά καλό θα είναι να τα συνεκτιμήσει και ο κύριος Πρωθυπουργός και ο παριστάμενος Υπουργός, ο οποίος δεν νομίζω ότι έχει την κύρια ευθύνη, αλλά στους ώμους του πέφτει μεγάλο βάρος.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, θα ήθελα το λόγο παρακαλώ.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, όταν ο κ. Μητσοτάκης είπε ότι ανήκει στους απαισιόδοξους για τους Ολυμπιακούς Αγώνες, με κατέλαβε απορία και έκπληξη. Αναρωτήθηκα τι εννοεί ο κ. Μητσοτάκης. Η επόμενη φράση του μού έδωσε την απάντηση. Ήταν η φράση ότι τους Ολυμπιακούς Αγώνες θα τους οργανώσει ως κυβέρνηση η Νέα Δημοκρατία. Γι' αυτό δικαιολογείται βεβαίως η απαισιοδοξία. Πρέπει από την άποψη αυτή να επικρατεί πολύ μεγάλη απαισιοδοξία.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ατυχές το ευφυολόγημα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Όχι θα τους οργανώσει, θα τους "λουστεί".
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Τώρα, επειδή και άλλη φορά έχουμε συζητήσει για διεθνείς αθλητικές διοργανώσεις, ας μην αναφερθώ στο παρελθόν, γιατί ξέρουμε πώς οργανώνει το ΠΑΣΟΚ μεγάλα διεθνή αθλητικά γεγονότα, όπως, για παράδειγμα, το Παγκόσμιο Πρωτάθλημα Στίβου το 1997 και πώς οργάνωσε η Νέα Δημοκρατία άλλους αγώνες.
(Θόρυβος από την πτέρυγα της Νέας Δημοκρατίας)
Εγώ συμφωνώ με τον Επίτιμο Πρόεδρο της Νέας Δημοκρατίας. Χρειάζεται ομοψυχία. Ομοψυχία, όμως, σημαίνει και διάθεση θετικής συνεργασίας, χωρίς την υστερόβουλη σκέψη ότι εμείς θα ασκούμε κριτική, η Κυβέρνηση πραγματοποιεί το έργο, εντάξει, δεν έχουμε πρόβλημα, οι Αγώνες γίνονται, ας έχουμε κρατήσει μια απόσταση ασφαλείας με την κριτική που ασκούμε. Δεν θεωρώ ότι αυτή είναι μία θαρραλέα και ειλικρινής στάση.
Θέλετε να σας πω με ειλικρίνεια εάν υπήρξαν καθυστερήσεις; Βεβαίως και υπήρξαν καθυστερήσεις. Τελικά τι έχει σημασία; Η παραδοχή αυτή ή το γεγονός πώς τα εργοτάξια λειτουργούν, πως τα έργα γίνονται, πώς η Ελλάδα γεμίζει με ολυμπιακές και προλυμπιακές υποδομές; Αυτό θα θυμάται ο κόσμος. Δεν πρόκειται να θυμάται ποτέ την καθυστέρηση ή τη συζήτηση που γίνεται εδώ.
Η Κυβέρνηση η δική μας συνδέεται με αυτές τις ολυμπιακές υποδομές και με την ολυμπιακή προετοιμασία. Ελάτε να συνδεθούμε όλοι ως τόπος, ως πολιτικός κόσμος, ως Βουλή με το εγχείρημα αυτό. Να, αυτή είναι μία γενναία στάση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ, όταν είπα ότι η Νέα Δημοκρατία θα έχει την ευθύνη να εκτελέσει τους Ολυμπιακούς Αγώνες, ήταν σαφές ότι εννοούσα πως θα υποστεί τις συνέπειες των σφαλμάτων σας ως κυβέρνηση εκείνη την ώρα. Γι' αυτό έχουμε πρόσθετο λόγο.
Κύριε Πρόεδρε, γενικότερα η Νέα Δημοκρατία αυτήν την ώρα, μια κυβέρνηση που έρχεται, ούτως ή άλλως -το επαναλαμβάνω- έχει χρέος να ενδιαφέρεται γι' αυτό τον τόπο, τουλάχιστον το ίδιο όσο ενδιαφέρονται και οι κύριοι της Κυβερνήσεως. Όμως, έχει και τον πρόσθετο λόγο να γνωρίσει τι χάος θα κληρονομήσει. Μεταξύ των άλλων που μας ανησυχούν, είναι και τι θα βρούμε στους Ολυμπιακούς Αγώνες.
Επαναλαμβάνω, κύριε Υπουργέ, ότι εγώ δεν έχω αντίρρηση πως μπορεί κανείς να κάνει και λάθη και προβλέψεις, που να μη βγουν. Τουλάχιστον έχει το θάρρος και λέει: "Ναι, έκανα λάθος" και προσπαθεί από εκεί και πέρα να μην "εξαπατήσει" κανέναν, να μην παραπλανήσει κανένα, να πει την αλήθεια, να παρουσιάσει τις πραγματικές δυσκολίες.
Εάν από την αρχή η Κυβέρνηση είχε πει τις πραγματικές δυσκολίες και είχε δώσει το θέμα στις αληθινές του διαστάσεις -υπό την προϋπόθεση βέβαια ότι το μπορούσε, διότι εκεί δεν θέλω να μπω στη λεπτομέρεια του τι γίνεται μέσα στην Κυβέρνηση και τι αδυναμίες έχει στην εκτέλεση- τα πράγματα θα ήταν καλύτερα.
Εν πάση περιπτώσει, κύριε Υπουργέ, η Νέα Δημοκρατία κάνει αυτήν την επερώτηση και θέτει τα θέματα πάντοτε με έναν και μόνο στόχο: Να γίνουν κατά το μέτρο του δυνατού οι Ολυμπιακοί Αγώνες καλύτεροι. Και όταν εγώ είπα ότι είμαι απαισιόδοξος, δεν είπα τίποτα παραπάνω από το γεγονός ότι δυστυχώς τα πράγματα τα βλέπω πολύ χειρότερα απ' ό,τι εσείς θέλετε να τα παρουσιάσετε.
Σταματώ σε αυτό το σημείο, γιατί δεν θέλω να πω περισσότερα.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, ειλικρινά στεναχωριέμαι όταν μετέχω σε τέτοιου είδους συζητήσεις. 
Εγώ θυμάμαι ένα μόνο περιστατικό που το θεωρώ κρίσιμο: Η κυβέρνησή σας, η κυβέρνηση Μητσοτάκη, διεκδίκησε από τη Διεθνή Ολυμπιακή Επιτροπή την ανάληψη των Ολυμπιακών Αγώνων του 1996. Υπέβαλε ένα φάκελο υποψηφιότητας, έκανε μία πρόγνωση, έδωσε χρονοδιαγράμματα, υπεσχέθη πράγματα στον ελληνικό λαό, τον κατέβασε στις πλατείες της Αθήνας για να περιμένει το αποτέλεσμα της ψηφοφορίας. Ήταν αυτός ένας καλός υπολογισμός; Ήταν μια σωστή πρόγνωση; Ήταν μια υπεύθυνη και ρεαλιστική εκτίμηση; Και ζητάτε από την Κυβέρνηση του ΠΑ.ΣΟ.Κ. που κάνει τους Ολυμπιακούς Αγώνες, που κατασκευάζει τα ολυμπιακά έργα να δώσει εξηγήσεις και να απολογηθεί;
Λοιπόν, να έχουμε μία αίσθηση της ιστορικής συνέχειας και της διαδοχής των γεγονότων στον τόπο αυτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κάτι καλύτερο περίμενα από τον κύριο Υπουργό στο διάλογο, κύριε Πρόεδρε. Δεν αξίζει απάντηση!
ΠΡΟΕΔΡΕΥΩΝ (Κωνσταντίνος Βρεττός): Νομίζω ότι διατυπώθηκαν οι απόψεις.
Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Γκατζής.
ΝΙΚΟΛΑΟΣ ΓΚΑΤΖΗΣ: Κύριοι Βουλευτές, η αντιπαράθεση που συχνά γίνεται ανάμεσα στη Νέα Δημοκρατία και στο ΠΑ.ΣΟ.Κ. στην Αίθουσα αυτή, η σημερινή τουλάχιστον που γίνεται από τη Νέα Δημοκρατία στην κριτική της με την επερώτηση και που εγκαλεί την Κυβέρνηση να απαντήσει σε αυτά τα ερωτήματα αφήνει για μας απ' έξω το ουσιότερο, το συνολικό δηλαδή πρόβλημα και θέμα που αφορά τους Ολυμπιακούς Αγώνες και τα έργα και που είναι ουσιαστικά: ποιοι ωφελούνται, ποιοι θα πληρώσουν και κυρίως τι προδιαγράφεται για τα ολυμπιακά έργα μετά το 2004.
Εκτιμούμε και εμείς ότι όντως υπάρχει μια σοβαρή καθυστέρηση με βάση τα χρονοδιαγράμματα, τα οποία εκπόνησε και παρουσίασε η Κυβέρνηση. Ήταν χρονοδιαγράμματα, τα οποία αντικατέστησαν προηγούμενα χρονοδιαγράμματα, τα οποία εγκαταλείφθηκαν για να μας παρουσιάσει η Κυβέρνηση τα τελικά, βέβαια και αυτά θα θεωρούνται τελικά.
Η δικαιολογία από την Κυβέρνηση για όλα αυτά στο πρόγραμμα των έργων ήταν ότι είχαν συμπεριληφθεί και άλλα έργα που δεν επιδρούν στους Ολυμπιακούς Αγώνες και άρα δεν υπάρχει κανένα πρόβλημα καθυστέρησης.
Όμως, κύριοι Βουλευτές, οι σκόπιμες ή όχι καθυστερήσεις οδηγούν σε συντμήσεις προθεσμιών, σε εκπτώσεις έργων και σε σοβαρότατη ανακοστολόγηση των έργων προς τα πάνω. Ενδεικτικά, αν θέλετε, σας αναφέρω ένα πίνακα που έχω εδώ, που αναφέρει για το ολυμπιακό κέντρο τένις ΟΑΚΑ Μαρούσι ότι για δύο μήνες σύντμηση του χρόνου που γίνεται, έχουμε διπλασιασμό του αρχικού κόστους.
Να περάσουμε σε άλλα: Για το κλειστό γυμναστήριο πινγκ-πονγκ στο Γαλάτσι έχουμε σύντμηση του χρόνου κατασκευής του έργου και υπερδιπλασιασμό του κόστους. Να πάμε σε μία σειρά άλλα, θα τα αναφέρω έτσι επιγραμματικά για να δούμε το πώς δεν μπορεί καμιά απόφαση της Κυβέρνησης, καμιά μελέτη να καθορίσει ποιο είναι το πραγματικό κόστος των Ολυμπιακών Αγώνων, γιατί έχουμε καθημερινά, ημέρα με την ημέρα, μήνα με το μήνα -αν θέλετε- αυξήσεις σε δισεκατομμύρια.
Για το σπίτι της άρσης βαρών διπλασιάστηκε το προβλεπόμενο κόστος. Για το διεθνές κέντρο αναμετάδοσης στο Μαρούσι έχουμε τριπλασιασμό του προβλεπόμενου κόστους. Για το διεθνές κέντρο Τύπου στο Μαρούσι έχουμε αύξηση κατά 50% στο προβλεπόμενο κόστος. Για το ιππικό κέντρο στο Μαρκόπουλο, έχουμε αύξηση του προβλεπόμενου κόστους κατά 1200%. Για το ολυμπιακό κέντρο σκοποβολής έχουμε αύξηση κατά 450%. Για το σπίτι της Πάλης στα Άνω Λιόσια έχουμε αύξηση κατά 300% και πάει λέγοντας. 
Είναι γεγονός ότι η κυβέρνηση ψάχνεται και ψάχνει να βρει διάφορες λύσεις για να αντιμετωπίσει το ασφυκτικό χρονικό περιθώριο που απομένει και φαίνεται ότι βρήκε ως λύση τις λυόμενες κατασκευές. Είναι γνωστό, όμως, ότι οι λυόμενες κατασκευές, κύριοι Βουλευτές, που χρησιμοποιήθηκαν εκτεταμένα και στο Σίδνεϋ και στην Ατλάντα έχουν και ακριβότερο κόστος από τη μια, αλλά εδώ για τη χώρα μας και η τεχνογνωσία και η πρακτική εμπειρία είναι αμφίβολο αν υπάρχει σε κάποια κατασκευαστική εταιρεία είτε σε ελληνική, είτε σε εγχώρια κοινοπραξία. 
Θα ήθελα επίσης να σχολιάσω και να πω την άποψή μας για τις αδικαιολόγητες καθυστερήσεις των έργων. Για μας υπόβαθρο των καθυστερήσεων ήταν ο ανταγωνισμός και το βγάλσιμο των μαχαιριών στους τσακωμούς των επιχειρηματικών ομίλων για τα κομμάτια της πίτας των ολυμπιακών έργων, αλλά και άλλα εμπόδια που δεν είναι το θεσμικό πλαίσιο που τα προκαλεί με τόση ευκολία γιατί μπόρεσε η Kυβέρνηση να τα ξεπεράσει αυτά τα πλαίσια με την αναθεώρηση του Συντάγματος και με άλλες αποφάσεις, με άλλα νομοσχέδια που πέρασε για να δώσει τη δυνατότητα και να βάλει εμπόδιο στη δικαιοσύνη όταν προσφεύγουν οι πολίτες και από την άλλη μεριά να μπορέσει με τις διαδικασίες των νόμων που ψήφισε να περάσει και στις γρήγορες απαλλοτριώσεις και σε μια σειρά άλλες ακόμη παρεμβάσεις και για το χωροταξικό και για το ρυθμιστικό σχέδιο της Αττικής κλπ. 
Ακόμη, κύριοι Βουλευτές, η Κυβέρνηση σε κάθε ευκαιρία, όπως και σήμερα, λέει ότι τα έργα των Ολυμπιακών Αγώνων ή οι ίδιοι οι Πλυμπιακοί Αγώνες είναι εθνικός στόχος. 
Κύριε Υπουργέ, κατ' επανάληψη το ακούμε αυτό και από σας και από τον κύριο Πρωθυπουργό αλλά και από άλλους Υπουργούς, ότι ύστερα από την ικανοποιητική πολιτική της Κυβέρνησης για την εισδοχή της χώρας στη σφαίρα του ευρώ και της ΟΝΕ, ο επόμενος στόχος είναι οι Ολυμπιακοί . Είναι έτσι όμως; Δεν είναι μόνο ότι ανακηρύσσετε τους Ολυμπιακούς Αγώνες σαν εθνικό στόχο, αλλά λέτε ότι οι Ολυμπιακοί Αγώνες θα επιστρέψουν στη κοίτη τους, ότι θα αναγεννηθεί το ολυμπιακό πνεύμα, ότι κατά τη διεξαγωγή τους -έχει ειπωθεί- θα σταματήσουν οι πόλεμοι, ότι θα λυθούν τα προβλήματα της ανεργίας. Ακούσαμε και σήμερα για χιλιάδες προσλήψεις. Λέτε ότι θα αποκτήσουμε σύγχρονη υποδομή αθλητισμού μετά τα ολυμπιακά έργα, ότι θα αναβαθμιστεί η θέση της Ελλάδας διεθνώς σαν μια μικρή χώρα η οποία κάνει θαύματα, ότι ξεκινάει για τον τουρισμό μια χρυσή περίοδος και ότι οι Ολυμπιακοί Αγώνες θα δώσουν στον ελληνικό λαό την αυτοπεποίθηση που του λείπει.
Εμείς κρίνουμε το γεγονός των Ολυμπιακών Αγώνων με πολιτικά κριτήρια, με κριτήριο το ισοζύγιο, κέρδος και ζημιές στο επίπεδο των κοινωνικών, δημοκρατικών δικαιωμάτων του λαού, του περιβάλλοντος, αλλά και με πραγματικά κριτήρια στον τομέα του αθλητισμού. 
Δεν θα αναφερθώ στην κλιμάκωση που γίνεται στον προϋπολογισμό των ολυμπιακών έργων. Ειπώθηκε κατά κόρον και κατ' επανάληψη και από εμάς όταν συζητούσαμε εκτός ημερήσιας διάταξης το θέμα των ολυμπιακών έργων παλιά και σήμερα από πολλούς επερωτώντες Βουλευτές. 
Η δική μας εκτίμηση είναι ότι το κόστος είναι συνδεδεμένο με το χαρακτήρα των ολυμπιακών έργων. Το κόστος είτε είναι 1,5 τρισεκατομμύρια είτε είναι 2 τρισεκατομμύρια είναι δυσβάστακτο όχι τόσο για το ύψος του κόστους αλλά γιατί όπως και τα δεκάδες τρισεκατομμύρια από το Γ΄ Κοινοτικό Πλαίσιο Στήριξης, θα πάνε σε μεγάλο ποσοστό στα επενδυτικά σχέδια της πλουτοκρατίας. Και όπως έχει αποδειχθεί, κύριοι Βουλευτές, αυτοί δεν προάγουν τα συμφέροντα των λαϊκών στρωμάτων.
Τελικά τα λαϊκά στρώματα είναι αυτά που θα κληθούν να πληρώσουν την πίτα του κόστους. 
Έρχομαι σε ορισμένα δημοσιεύματα. Στις 13 Ιανουαρίου ο κ. Πάχτας είχε πει -σύμφωνα με το δημοσίευμα- ότι αν υπερβούμε το 1,5 τρισεκατομμύρια δραχμές, τότε για τις πρόσθετες ανάγκες τα Υπουργεία πρέπει να αυξομειώσουν τα εσωτερικά προγράμματα και να περικόψουν δαπάνες. Δηλαδή, θα πέσει ψαλίδι στις κοινωνικές δαπάνες του κράτους. Η Τοπική Αυτοδιοίκηση θα πληρώσει ακριβά. Το επιχειρησιακό σχέδιο, το οποίο υπογράφτηκε ανάμεσα στο Υπουργείο Εσωτερικών και στην Οργανωτική Επιτροπή των Ολυμπιακών Αγώνων έχει κόστος 140 δισεκατομμύρια. Απ' αυτά τα 100 δισεκατομμύρια θα παρθούν από τα έσοδα της Τοπικής Αυτοδιοίκησης, από το πρόγραμμα ΕΠΤΑ και από τους κεντρικούς αυτοτελείς πόρους. Τα άλλα 40 δισεκατομμύρια θα παρθούν από άλλα προγράμματα Υπουργείων.
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Είμαστε κατηγορηματικά αντίθετοι με τη δημαγωγική θέση της Νέας Δημοκρατίας, σχετικά με το κόστος των Ολυμπιακών Αγώνων που θα πρέπει να αντιμετωπισθεί. Εμείς θεωρούμε ότι το κόστος αυτό θα είναι πάρα πολύ μεγάλο για τον ελληνικό λαό και ιδιαίτερα για το περιβάλλον. Είμαστε αντίθετοι με τις ιδιωτικοποιήσεις των ολυμπιακών έργων, όπως κάνει η Κυβέρνηση, γιατί με βάση αυτά που εξήγγειλε ο κ. Χριστοδουλάκης, σχεδιάζει να δώσει τα ολυμπιακά έργα έναντι αμοιβής, που πρέπει να εισπράξει για να βγάλει τα έξοδα 1 τρισεκατομμυρίων δραχμών, δημιουργώντας μία εταιρεία, την Ανώνυμη Εταιρεία Ολυμπιακών Έργων.
Επίσης, είμαστε αντίθετοι με τις ιδιωτικοποιήσεις των δημοσίων εκτάσεων, γιατί θεωρούμε ότι θα τις απολαμβάνει ο ελληνικός λαός, αλλά με βαρύ ανταποδοτικό τέλος. Δεν θα πρέπει η ιδιωτικοποίηση των δημοσίων εκτάσεων να περάσει με την τσιμεντοποίηση. Θα πρέπει να δούμε άλλες λύσεις, όπως αυτές είχαν προγραμματιστεί από την Τοπική Αυτοδιοίκηση, αλλά και από την ίδια την Κυβέρνηση. Μεγάλης σημασίας είναι οι ιδιωτικοποιήσεις δημοσίων εκτάσεων στο ήδη τσιμεντοποιημένο λεκανοπέδιο της Αττικής. Υλοποιούνται τα χειρότερα σχέδια για τις ακτές του Σαρωνικού με ιδιωτικοποιήσεις ακτών και λιμανιών με αλλοίωση της μορφής τους. Ο χώρος του αεροδρομίου του Ελληνικού είχε σχεδιαστεί ως μητροπολιτικό πάρκο, αλλά θα γίνει ολυμπιακή χωματερή. Η Κυβέρνηση ό,τι θέλει το ρίχνει εκεί. 
Η Κυβέρνηση μέχρι σήμερα έχει μεγάλες ευθύνες, γιατί δεν έχει διεκδικήσει τη μεγάλη έκταση του Βεΐκου. Θα κάνει νοικοκύρηδες για 92,8 δισεκατομμύρια σε μία έκταση που από το 1915 είχε χαρακτηριστεί εθνικό δάσος. Γενικότερα, με τα ολυμπιακά έργα, όπως αυτά που θα γίνουν στον Σχοινιά του Μαραθώνα θα καταρρακωθεί το περιβάλλον. Θεωρούμε ότι πρέπει να δοθεί ελεύθερος χώρος στους κατοίκους της Αττικής. Πρέπει να προστατευθεί το περιβάλλον. Οι Ολυμπιακοί Αγώνες του 2004 δεν πρέπει να γίνουν μέσα από την εμπορευματοποίηση και μέσα από το κέρδος. Θα πρέπει να επικρατήσει το συμφέρον του αθλητισμού, το συμφέρον της νεολαίας, η οποία δεν μπορεί να απολαύσει τις δυνατότητες της άθλησης, της ψυχαγωγίας και της σωματικής αγωγής.
Θεωρούμε ότι οι Ολυμπιακοί Αγώνες παράλληλα θα πρέπει να είναι αντικείμενο διεκδίκησης και για την απόκτηση δυνατοτήτων γενικά του μαζικού αθλητισμού. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Κοινοβουλευτική Εκπρόσωπος του Συνασπισμού κα Ασημίνα Ξηροτύρη-Αικατερινάρη έχει το λόγο. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρία Προέδρε, πρόκειται για τη μεγαλύτερη διοργάνωση των Ολυμπιακών Αγώνων, για τη μεγαλύτερη οικονομική και πολιτική επιχείρηση που έχει ποτέ αναλάβει να διεξάγει η χώρα μας. Και αυτό θα πρέπει να το φροντίσουμε όλοι, ώστε να μη μεγιστοποιηθεί ούτε το οικονομικό μέρος ούτε το κοινωνικό ούτε το πολεοδομικό ούτε το περιβαλλοντολογικό και πολύ περισσότερο οι επιπτώσεις στην ισόρροπη περιφερειακή ανάπτυξη της χώρας μέσα από το Γ΄ Κοινοτικό Πλαίσιο Στήριξης πασχίζει να βάλει τις βάσεις της. 
Είναι αυτονόητο ότι είναι εθνική υπόθεση και είναι αυτονόητο ότι έχει προτεραιότητα η επιτυχία. Όμως είναι και ευθύνη όλων μας να διαφυλάξουμε και τα δημόσια αγαθά και το δημόσιο συμφέρον για να μην καταπατηθούν υπό την πίεση με την οποία προετοιμάζονται οι Ολυμπιακοί Αγώνες. Θα πρέπει να έχουμε μία σωστή ιεράρχηση των προτεραιοτήτων και δεν είναι το με κάθε θυσία να πετύχουν οι Ολυμπιακοί Αγώνες και από εκεί και πέρα να μη μας ενδιαφέρει το κοινωνικό κόστος, το περιβάλλον, ο πολιτισμός.
Σήμερα μιλάμε για τους Ολυμπιακούς Αγώνες του 2004. Έχουν περάσει τεσσεράμισι χρόνια από την ανάληψή τους, μας μένουν δυόμισι χρόνια και βρισκόμαστε σχεδόν στην αρχή και των έργων και των άλλων διαδικασιών. Αυτά δεν λύνονται ούτε με μεταφυσική ούτε με αντιπολιτευτικές κορώνες. Έχουμε σοβαρά προβλήματα και στις καθυστερήσεις και αυτά μεταφέρονται σε πολλά άλλα πράγματα που θα πω παρακάτω. 
Μόλις ένα χρόνο απέχουμε από το όριο δοκιμών για τους αγώνες σε ανοικτό χώρο. Η καθυστέρηση είναι τεράστια και η απώλεια χρόνου μεταφέρεται σε αυτοτελές κόστος που με τίποτα δεν μπορεί να αναπληρωθεί παρ' όλα τα τεχνάσματα της τελευταίας στιγμής. Αυτή η απώλεια χρόνου και το κόστος που συνεπάγεται θα επιβαρύνει όλους τους τομείς και τον προϋπολογισμό και την ποιότητα των έργων και τη φυσιογνωμία και το περιεχόμενο των Ολυμπιακών Αγώνων. Σ' αυτήν την περίοδο έχουμε συσσώρευση όλων εκείνων που δεν έγιναν την προηγούμενη περίοδο και αυτό είναι ένα γεγονός. Όταν συσσωρεύονται όλες οι δραστηριότητες σε μια μικρή περίοδο, είναι γεγονός ότι και ποιότητα δεν θα υπάρχει και μεγάλο κόστος θα υπάρξει και επιπτώσεις στους υπόλοιπους και κυρίως στην περιφέρεια θα υπάρξουν πολύ σοβαρές. 
Από την άλλη πλευρά το ξέρετε πολύ καλά ότι μπαίνουμε σε μία σειρά πιέσεων στο δημόσιο βίο, τόσο από τις δημοτικές εκλογές που έρχονται, όσο και από την Ελληνική Ευρωπαϊκή Προεδρία το 2003. Δύο γεγονότα τα οποία θέλουν πολλή προετοιμασία και θα επιβραδύνουν την προετοιμασία των Ολυμπιακών Αγώνων. Δεν έπρεπε αυτή η συσσώρευση να γίνει σ' αυτήν την περίοδο, αλλά πολύ μεγαλύτερη για μένα είναι η πίεση από την ανάγκη που προκύπτει για την ορθολογική αξιοποίηση των πόρων του Γ΄ Κοινοτικού Πλαισίου Στήριξης. 
Με τα δυόμισι χρόνια καθυστέρησης του Πλαισίου Στήριξης, τουλάχιστον η περιφέρεια περιμένει, αν θα περιμένει αυτό το θαύμα να ανακάμψει αυτά τα δύο χρόνια να γίνει ο ουσιαστικός προγραμματισμός και ενέργειες για την ένταξη των έργων που δεν έχουν γίνει ώστε από το δεύτερο στάδιο του Γ΄ Κοινοτικού Πλαίσιου Στήριξης θα καταφέρει να κάνει πολύ λιγότερα έργα από αυτά που στην αρχή υποσχέθηκε η Κυβέρνηση στον ελληνικό λαό. 
Είμαστε, λοιπόν, αντιμέτωποι με το χρόνο και ο πολίτης ρωτάει ποιος θα πληρώσει τα σπασμένα. Οι δυσμενείς περιβαλλοντικές επιπτώσεις είναι δεδομένες ενώ η Αθήνα δεν θα αναπλαστεί. Θα γίνει πιο δύσκολη και φοβάμαι ότι θα γίνει μη βιώσιμη πόλη ενώ η περιφέρεια συνεχώς θα συρρικνώνεται, τουλάχιστον γι' αυτό το διάστημα μέχρι το 2004.
Μαζί με την απώλεια χρόνου έχουμε και την έλλειψη συντονισμού. Εάν θέσουμε το ερώτημα αυτήν τη στιγμή ποιος είναι υπεύθυνος για την τελική απόφαση, δεν θα μπορέσουμε να βρούμε τον υπεύθυνο και το επιστέγασμα θα είναι ότι η επιλογή των εφτά συναρμόδιων Υφυπουργών έχει περιπλέξει πολύ περισσότερο τα πράγματα. Εδώ σήμερα δεν έχουμε μια ολοκληρωμένη τοποθέτηση, ένα σχέδιο για το πώς θα δράσει αυτό το καινούριο τιμ της Κυβέρνησης, με τους εφτά Υπουργούς, με τον επικεφαλής Υπουργό του Πολιτισμού και δεν έχουμε από το ΥΠΕΧΩΔΕ τον αρμόδιο Υπουργό, και τους άλλους συναρμόδιους Υπουργούς ή έστω αυτούς τους Υφυπουργούς που έχουν αναλάβει για το κάθε Υπουργείο το κομμάτι τους στους Ολυμπιακούς Αγώνες και δεν έχουμε ποτέ το σχέδιο. Για άλλους λόγους έγινε αυτή η μοιρασιά. 
Φοβάμαι ότι δεν υπάρχει συνείδηση πολιτικής συλλογικότητας στη διεύθυνση του έργου και όταν δεν υπάρχει τέτοια πολιτική συλλογικότητα είναι ένα γεγονός που μας προβληματίζει, λόγω και των προβλημάτων διαπλοκής που μπορεί να εμφανιστούν και ότι τελικά αντί να εξασφαλίζεται η διαφάνεια, θα ενισχύονται οι διάφορες μεθοδεύσεις. 
Με όλα αυτά τα δεδομένα, το ζητούμενο είναι να μη χαθεί και άλλος χρόνος. Ξεκινήσαμε με κάποιες εκατοντάδες δισεκατομμύρια, φθάσαμε στα 1,2 τρισεκατομμύρια. και ενώ η Κυβέρνηση επιμένει ότι θα μείνουμε στο 1,5 τρισεκατομμύρια ενώ όλοι λένε ότι καλπάζουμε προς τα 3 τρισεκατομμύρια χωρίς να υπολογίζουμε και τα παράλληλα κόστη τα οποία θα υπάρξουν. Από πού θα καλύψουμε το κενό; Από δανεισμό ή από τον προϋπολογισμό και σε βάρος άλλων αναπτυξιακών ενεργειών που πρέπει να γίνουν; Κανείς δεν το ξέρει. 
Παρά τις διακηρύξεις για περιβαλλοντικές μελέτες η προώθηση λύσεων, συμφερόντων και ανάγκης οδηγεί σε πολλές περιπτώσεις σε οικοπεδοποίηση ακόμη και δασικών εκτάσεων και παραλιακών ζωνών. Τελικά οδηγούμαστε σε μία σημαντική καταστροφή του δημόσιου πλούτου. Τα παραδείγματα είναι πολλά και τα έχουμε πει πολλές φορές: Από το Σχοινιά, το Στάδιο Καραϊσκάκη, την αναμόρφωση του Ολυμπιακού Σταδίου, τα 4,5 δισεκατομμύρια που πήγαν στη μελέτη του Καλατράβα. Τον εκτιμώ σαν επιστήμονα και εκτιμώ το έργο του, αλλά τελικά οι Έλληνες επιστήμονες και οι Έλληνες σχετικοί σας καταγγέλλουν, κύριε Υπουργέ, ότι τελικά κάνατε χάρισμα τα 4,5 δισεκατομμύρια. Τα εμφανίσατε ως δωρεά και τελικά χωρίς διαγωνισμό εκτός των διαδικασιών και της χώρας μας, αλλά και της Ευρωπαϊκής Κοινότητας, φθάσαμε εκεί που φθάσαμε, πληρώσαμε τα λεφτά και τελικά θα κάνουμε το μισό έργο και δεν ξέρω αν θα κάνουμε και το μισό.
Είπατε πριν στην ομιλία σας ότι τελικά οι Ολυμπιακοί Αγώνες εξασφαλίζουν θέσεις εργασίας. Αυτό δα έλειπε να μην εξασφαλίζουν και θέσεις εργασίας. Πότε όμως τις εξασφαλίζουν τις θέσεις εργασίας; Και για ποιο διάστημα; Γι' αυτά τα χρόνια. Διαχέονται αυτές οι θέσεις εργασίας σε όλη την ελληνική επικράτεια; Όχι. Διότι τελικά δεν θα φθάσουν σ' αυτά τα δύο χρόνια που συσσωρεύσατε να γίνουν τα έργα, οι Έλληνες εργαζόμενοι να ανταποκριθούν σ' αυτά. Ούτε οι ελληνικές κατασκευαστικές επιχειρήσεις, ούτε οι Έλληνες εργαζόμενοι. Και βέβαια δεν είναι εδώ ο Υπουργός ΥΠΕΧΩΔΕ ή δεν σας είπε τα μηνύματα που δίνει το Ινστιτούτο Οικονομίας των κατασκευών ότι, δηλαδή, δεν θα φτάσει …
(Στο σημείο αυτό κτυπάει το κουδούνι λήξεως του χρόνου ομιλίας της κ. Βουλευτού).
…Θέλω τρία τέσσερα λεπτά ακόμη, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Πρέπει όμως να συντομεύετε.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: …τελικά το ανθρώπινο δυναμικό γι' αυτό. Όχι μόνο δεν αυξάνετε τις θέσεις εργασίας, αλλά τελικά μειώνετε και αυτήν τη δυνατότητα που έδιναν οι Ολυμπιακοί Αγώνες στο ελληνικό δυναμικό. Αυτό που κάνετε είναι έγκλημα! 
Από την άλλη πλευρά, τα έργα του Γ΄ Κοινοτικού Πλαισίου Στήριξης στην περιφέρεια δεν θα μπορούν να γίνουν, από τη συσσώρευση σε δύο χρόνια του δυναμικού, των δραστηριοτήτων και των υπηρεσιών στο κέντρο για να μπορέσουν να ανταπεξέλθουν στα θέματα των Ολυμπιακών Αγώνων. 
Ήθελα να απαντήσω λίγο για το Καφτατζόγλειο Στάδιο. "…Αργήσαμε, θα το κάνουμε καλύτερο κτλ…". Γιατί λέει κανείς να μην το κάνουμε καλύτερο το Καφτατζόγλειο Στάδιο; Γιατί να μην αρχίζαμε πιο νωρίς; Αργήσαμε λέει, γιατί άργησε η μελέτη. Μα, δεν έχετε μελέτη. Το έργο το δημοπρατήσατε με μελέτη-κατασκευή. 
Δεν είχατε καν ούτε στοιχεία βασικά του έργου. Πάτε στα τυφλά. Δεν ξέρω τι μελέτη θα πάρετε μαζί με την κατασκευή και δεν ξέρω τελικά και τι προϋπολογισμό θα πάρετε. Αυτό είναι ένα παράδειγμα και έπονται πάρα πολλά. Δεν μου φτάνει ο χρόνος για να τα πω.
Αναθέσεις έργων γίνονται με τις διαδικασίες του δημοσίου. Σας είπε κανείς να μην τις κάνετε με τις διαδικασίες του δημοσίου; Αλλά οι διαδικασίες του δημοσίου, όταν στριμώχνετε το χρόνο, δεν τηρούνται και το ξέρετε καλά και με πολλούς διαγωνισμούς που τώρα έχουν πάρα πολλά προβλήματα. Δεν μπορείτε όμως να τους ανακαλέσετε στην τάξη γιατί θα χάσετε χρόνο. Οι εκπτώσεις είναι μηδενικές, το κόστος είναι τεράστιο. Βέβαια οι δικαιολογίες του τύπου, ότι στην αρχή υπολογίζαμε περίπου το κόστος με τα τετραγωνικά; Το ελληνικό κράτος τώρα συστάθηκε; Οι κοστολογήσεις των έργων τώρα άρχισαν; Για όνομα του Θεού! Τόσο έμπειρο προσωπικό έχετε και στο ΥΠΕΧΩΔΕ και στα άλλα Υπουργεία για να κοστολογήσετε το έργο σας. Και το '96 και το '90 και το '85 και το '80 και το '74 και πολύ παλαιότερα. Δεν είναι έτσι τα πράγματα. 
Τα εργοτάξια λέτε ότι λειτουργούν. Δεν λειτουργούν τα εργοτάξια. Λειτουργούν κάποια από τα έργα του Υπουργείου Πολιτισμού και της Γενικής Γραμματείας. Τα εργοτάξια του ΥΠΕΧΩΔΕ δεν λειτουργούν. Τα "ορφανά" έχουν εγκαταλειφθεί, γιατί ξέρετε πολύ καλά ότι η κα Παπανδρέου φοβάται να τα υιοθετήσει. Τι να υιοθετήσει; Τι να προλάβει να κάνει; Εκεί τα πράγματα καταρρέουν, ένα-ένα τα έργα ξηλώνονται. 
Να τελειώσω συνοψίζοντας ότι πραγματικά ξοδέψατε, χάσατε όλο το χρόνο. Σήμερα τρέχετε, τρέχουμε και εμείς να δούμε τι ακριβώς θα προλάβουμε και τι θα πρωτοκάνουμε. Τι θα μείνει τελικά; Τα έργα θα γίνουν καλώς ή κακώς. Πώς θα είναι οι τελετές έναρξης και λήξης; Κανείς δεν έχει πει τίποτα γι' αυτό. Δεν υπάρχει καν κάποιος σχεδιασμός, δεν υπάρχει περιεχόμενο, δεν διαφαίνεται το μήνυμα. 
Το πρόγραμμα των εθελοντών και αυτό δεν διακρίνεται σήμερα για την ποιότητα της εξυπηρέτησης. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κυρία Ξηροτύρη, ολοκληρώστε.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κυρία Πρόεδρε.
Το πρόγραμμα των μεταφορών για την Αττική λύθηκε με την ανακοίνωση του κυρίου Υπουργού. Θα πρέπει οι Αθηναίοι να περιμένουν ότι δεν θα κινούνται με το αυτοκίνητο, δεν θα κινούνται με το ένα, δεν θα κινούνται με το άλλο. Αυτό το όραμα μετέφερε ο Υπουργός στους Αθηναίους σήμερα. Άλλο τίποτα δεν είχε να τους πει, τι τους περιμένει στους Ολυμπιακούς Αγώνες. Γιατί τι να τους πει; Ότι τους περιμένει η ανάπλαση της Αθήνας, ότι τους περιμένει η λύση του κυκλοφοριακού, ο περιαστικός σιδηρόδρομος και όλα τα άλλα θέματα; Μα, δεν τους περιμένουν αυτά. 
Όσον αφορά για την ασφάλεια, πραγματικά αποστρατεύσατε τον υπεύθυνο και όσον αφορά για το πολιτικό κλίμα εμείς λέμε ότι βέβαια πρέπει να υπάρξει πολιτικό κλίμα συναίνεσης, αλλά εσείς αυτό το κλίμα φοβάμαι ότι το υπονομεύετε και μερικές φορές εκτρέπεται και σε αυτό και η Νέα Δημοκρατία. Αυτό θα είναι τελευταίο και μεγάλο δυστύχημα για την πορεία τελικά ολοκλήρωσης αυτών των Ολυμπιακών Αγώνων.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών.
Η κα Φάνη Πάλλη-Πετραλιά έχει το λόγο.
ΦΑΝΗ ΠΕΤΡΑΛΙΑ-ΠΑΛΛΗ: Κυρία Πρόεδρε, λυπάμαι που ο κ. Βενιζέλος, ο κύριος Υπουργός δεν είναι εδώ, διότι θα ήθελα να απαντήσω στα όσα εκείνος είπε κρατώντας κάποιες από τις εκφράσεις του και κάποιες από τις λέξεις του.
Παρ' όλα αυτά, κύριε Αλευρά, θα ακούσετε εσείς. Βεβαίως είμαι απόλυτα σίγουρη ότι δεν πρόκειται να μεταφέρετε τίποτα.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Τα ουσιώδη.
ΦΑΝΗ ΠΕΤΡΑΛΙΑ-ΠΑΛΛΗ: Πρέπει να πω, κύριοι συνάδελφοι, ότι ο κ. Βενιζέλος, ο κύριος Υπουργός, με κούρασε πάρα πολύ σήμερα. Ειλικρινά έχω κουραστεί, και πιστεύω ότι έχουμε κουραστεί να ακούμε τον κύριο Υπουργό τους τελευταίους τρεις μήνες να λέει τα ίδια και τα ίδια ακριβώς. Αυτό δείχνει ότι έχει πλέον στερέψει από επιχειρήματα. Αυτό δείχνει και απέδειξε σήμερα για άλλη μια φορά ότι δεν απάντησε σε τίποτα απ' όλα όσα τον ρώτησα και σε όσα αναφέρθηκα. 
Χρησιμοποιώ κάποιες εκφράσεις του κ. Βενιζέλου. Είπε ο κ. Βενιζέλος, ότι την κατάλληλη στιγμή θα κάνουμε τη μελέτη και τα άϋλα τα οποία είναι απαραίτητα για τους Ολυμπιακούς Αγώνες, την κατάλληλη στιγμή θα πούμε ό,τι χρειάζεται να πούμε. 
Είπε, επίσης, ότι θα έρθει ένα καινούριο νομοσχέδιο, ένα νομοσχέδιο-σκούπα, για να λύσει όλα αυτά τα προβλήματα. Ποια προβλήματα; Είπε ότι θα κάνουμε τη μελέτη, θα φέρουμε το νομοσχέδιο, για να λύσουμε προβλήματα. 
Κύριε Υπουργέ, είναι δυνατόν δύο χρόνια πριν να μην έχετε κάνει μελέτη; Δεν ξέρουμε τι χρειάζεται; Μπορείτε να μας πείτε πόσα εκατομμύρια δολάρια πληρώθηκε το λεγόμενο know-how του Σίδνεϊ, το οποίο είναι όλο το λογισμικό για όλες τις ενέργειες, για όλες τις δράσεις και για όλες τις πράξεις; Δύο χρόνια πριν δεν ξέρουμε τι χρειάζεται και ήρθε εδώ ο κύριος Υπουργός να μας το πει; Πολύ μεγάλη γκάφα έκανε ο κ. Βενιζέλος σήμερα. 
Είπε ο κ. Βενιζέλος ότι σε λίγα χρόνια θα αναζητούμε την ολυμπιακή νομοθεσία. Εμείς συμφωνούμε για την ολυμπιακή νομοθεσία, αλλά όχι για ολυμπιακή ασυδοσία, γιατί ολυμπιακή ασυδοσία είναι αυτό, το οποίο σήμερα επικρατεί. 
Φέρατε τέσσερα νομοσχέδια. Δεν υπάρχει τίποτα. Έχετε καταργήσει όλους τους νόμους. Και τι κάνατε; Έχετε βαπτίσει όλα τα έργα ολυμπιακά, γιατί αυτά τα έργα συγκεκριμένα έχουν προνομίες. Και για να κρατήσετε τον προϋπολογισμό στο 1,5 τρισεκατομμύρια, αυτήν την ώρα αποχαρακτηρίζετε όλα αυτά τα έργα από ολυμπιακά, παρ' όλο που τους αφήνετε τα προνόμια που ήδη είχαν. Αυτό σημαίνει επιστροφή Φ.Π.Α., φοροαπαλλαγές, ειδικοί όροι δόμησης για τους εργολάβους, παρεκκλίσεις. 
Ο κ. Βενιζέλος κατά κόρον απάντησε απρεπώς προς τον κ. Μητσοτάκη, αλλά μας έχει συνηθίσει. Δεν μας έκανε αυτό εντύπωση. Θα ήθελα, λοιπόν, να του απαντήσω ότι εμείς δεν στεκόμαστε στο τι λέει ο κ. Όσβαλντ. Χρειαζόμαστε τον κ. Όσβαλντ, για να μας πει τα προβλήματα των μεταφορών; Τα ξέρουμε πολύ καλά. Η ίδια η κα Παπανδρέου είπε ότι "χρειάζεται ο κόμβος των Αμπελοκήπων, αλλά δεν τον κάνουμε, γιατί δεν έχουμε χρόνο να τον κάνουμε. Δεν έχουμε χρόνο να κάνουμε τα αντιπλημμυρικά έργα." Χρειάζεται, λοιπόν, ο κ. Όσβαλντ να μας πει, όπως είπε σήμερα το πρωί, ότι τους απασχολεί πάρα πολύ το θέμα της Κηφισίας, ότι τους απασχολεί ιδιαιτέρως το θέμα του τραμ. Ούτε το τραμ θα γίνει! Είναι ξεσηκωμένοι οι πολίτες. Και οι πολίτες δεν είναι άδικα ξεσηκωμένοι. 
Ξέρετε, κύριοι συνάδελφοι, ότι το τραμ θα κόψει την Αθήνα στη μέση; 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Τους τα λέτε και στη Ρηγίλλης. 
ΦΑΝΗ ΠΕΤΡΑΛΙΑ-ΠΑΛΛΗ: Γνωρίζουμε κάποια απλά και πρακτικά πράγματα; Ξέρουμε ότι ο προαστιακός στην Αθήνα θα περάσει υπέργεια, δηλαδή μέσα από την Αθήνα. Δεν θα υπογειοποιηθεί. 
Ξέρετε, κύριοι συνάδελφοι, ότι, επειδή δεν υπάρχουν δωμάτια για την ολυμπιακή οικογένεια, αυξάνεται ο αριθμός των κρουαζιερόπλοιων; 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα τα βγάλουμε στην ξηρά.
ΦΑΝΗ ΠΕΤΡΑΛΙΑ-ΠΑΛΛΗ: Λοιπόν, κύριε συνάδελφε, περίπου στην ξηρά θα τους βγάλουν. Θα σας πω τι θα γίνει. Δεν χωράνε όλα τα κρουαζιερόπλοια στο λιμάνι του Πειραιά και θα είναι αρόδο. Η Ολυμπιακή Οικογένεια θα μετακινείται με τις λάντσες. Έγινε προχθές αναφορά στο συνέδριο για τον τουρισμό. 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): …
ΦΑΝΗ ΠΕΤΡΑΛΙΑ-ΠΑΛΛΗ: Απαντήστε μου, κύριε Αλευρά. Θα χαρώ πάρα πολύ να μου απαντήσετε. 
Γνώρισα στο Salt Lake, όπου ήσασταν και εσείς, τον αντιπρόεδρο του NBC. Ο αντιπρόεδρος του NBC, ο οποίος θα έχει την ευθύνη της ολυμπιακής μετάδοσης -έχει πάντα την ευθύνη των ολυμπιακών μεταδόσεων και θα την έχει και στην Αθήνα- είναι πάρα πολύ ανήσυχος. Εξίσου ανήσυχος είναι και ο κ. Ρομέρο, διότι έπρεπε να του έχετε παραδώσει τα σχέδια, για να ξέρει ποια είναι τα τελικά σχέδια, ποιο είναι αυτό το κέλυφος που θα του δώσετε, για να μπορέσει μέσα να κάνει τα χωροταξικά. Όμως, τίποτα από όλα αυτά. 
Αντίθετα, μας εμπαίζετε -δεν αναφέρομαι σε εσάς, αλλά στον κ. Βενιζέλο- διότι πολύ σωστά είπε ο κ. Μητσοτάκης: "Ξέρετε τι σας ζητάμε; Μπορείτε να μας πείτε την αλήθεια, για να ξέρουμε και εμείς τι θα παραλάβουμε αύριο που θα γίνουμε κυβέρνηση; Να μην τα ψάχνουμε στα διάφορα απόρρητα χαρτιά, που αναγκαζόμαστε να παίρνουμε από εδώ και από εκεί."
Πείτε μας, λοιπόν, πραγματικά τι γίνεται, για να ξέρουμε. Διότι ξέρετε τι συμβαίνει; Αυτήν την ώρα καθυστερεί το IBC, γιατί κάτω από το IBC γίνεται το πάρκινγκ. Σωστά, λοιπόν, γίνεται το πάρκινγκ. 
Βέβαια, δεν το κάνετε για τους αγώνες, αλλά για να το πάρει μετά η HELEXPO, με την οποία έχετε ήδη συμφωνήσει. Αυτά είναι γνωστά. Παρ' όλ' αυτά κάνετε τις εκσκαφές, που σημαίνει ότι διακόσια φορτηγά την ημέρα βγάζουν μπάζα. Και γιατί δεν μας λέτε, κύριε Αλευρά, ότι υπάρχει συμφωνία και ότι δεν πρόκειται να χρησιμοποιηθεί το υπόγεια πάρκινκ για λόγους ασφαλείας; Δεν θα χρησιμοποιηθεί το υπόγειο πάρκινκ κατά τη διάρκεια των αγώνων. Γιατί δεν μας είπε ο Υπουργός, όταν εγώ τον ρώτησα τι θα γίνει με τα πάρκινκ, παρά μας είπε για τα υπόγεια του IBC; Δεν έχετε προβλέψει στις μελέτες πού θα πηγαίνει ο ολυμπιακός στόλος, την ώρα βέβαια που οι Αθηναίοι δεν θα χρησιμοποιούν τα δικά τους αυτοκίνητα.
Μας είπατε ότι πρέπει να αλλάξει η νοοτροπία. Εσείς πρέπει να αλλάξετε νοοτροπία. Εσείς χρησιμοποιήσατε τους Ολυμπιακούς Αγώνες από την πρώτη στιγμή ως κομματικό λάφυρο. Και αυτή είναι η διαφορά μας. Σ' αυτήν την Έδρα ο Πρωθυπουργός μιλώντας κάποτε είπε "εσείς και εμείς". Και ξέρετε ποια είναι η διαφορά; Η διαφορά είναι ότι η Κυβέρνησή σας λέει "εσείς και εμείς", ενώ εμείς λέμε "όλοι μαζί γι' αυτό το εθνικό εγχείρημα".
Είπε ο κύριος Υπουργός να αλλάξει η νοοτροπία μας. Και τι μας είπε; Μίλησε για τον κ. Φούρα, για τον κ. Λιάνη. Και πραγματικά η συμμετοχή τους και η συνεισφορά τους έχει πολύ εκτιμηθεί από εσάς, γιατί και οι δύο παίζουν έναν πρωταγωνιστικό ρόλο, είναι δύο άνθρωποι οι οποίοι πράγματι βοήθησαν. Στον πάγκο τους έχετε! Και αυτό δεν χρειάζεται να το πούμε εμείς! Μεταξύ σας νομίζω ότι και εσείς χαμογελάτε αυτήν τη στιγμή, γιατί καταλαβαίνετε πόσο δίκιο έχω.
Κύριε Υπουργέ, η Νέα Δημοκρατία από την πρώτη στιγμή είδε αυτό το εγχείρημα ως εθνικό εγχείρημα. Και θα τονίσω άλλη μια φορά ότι απολύτως συνειδητά ο Κώστας Καραμανλής και η Νέα Δημοκρατία έχουμε αποφασίσει και δεν σας κάνουμε αντιπολίτευση. Έχετε τη μεγάλη τύχη σε αυτό το μεγάλο εθνικό εγχείρημα -παρ' όλο που δεν συμφωνούμε με πάρα πολλά, παρ' όλο που γνωρίζουμε πολύ περισσότερα από αυτά που λέμε- να έχετε μια Αντιπολίτευση που σας στηρίζει, ακριβώς γιατί αισθάνεται ότι δεν έχει το δικαίωμα να τραυματίσει την υπερηφάνεια του ελληνικού λαού. Και δεν το αξιοποιείτε αυτό.
Έχετε λίγο καιρό ακόμα στη διάθεσή σας. Εμείς ως Νέα Δημοκρατία είμαστε βέβαιοι ότι θα είμαστε Κυβέρνηση κατά τη διάρκεια των Ολυμπιακών Αγώνων, γι' αυτό είμαστε και ανήσυχοι. Ξέρετε όμως ποια είναι η μεγάλη μας διαφορά; Ότι εμείς θα είμαστε Κυβέρνηση, αλλά την τότε Αντιπολίτευση του ΠΑ.ΣΟ.Κ. και εσάς προσωπικά, κύριε Αλευρά, και τον κ. Βενιζέλο θα σας παρακαλέσουμε και θα θελήσουμε να σας έχουμε κοντά μας, ακριβώς για να κάνουμε όλοι μαζί αυτούς τους Ολυμπιακούς Αγώνες. Γιατί εμείς στην πράξη θα δείξουμε ότι είναι εθνικό το εγχείρημα και όχι στα λόγια.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Τσιτουρίδης.
ΣΑΒΒΑΣ ΤΣΙΤΟΥΡΙΔΗΣ: Λυπούμαι, κυρία Πρόεδρε, που θα πω ότι απόψε από την Κυβέρνηση δεν άκουσα τίποτε καινούριο σε σχέση με αυτά που ήξερα. Τα ερωτήματα μένουν αναπάντητα. Θα επανέλθουμε, λοιπόν, λέγοντες ότι στην πορεία προγραμματισμού μελέτης και εκτέλεσης των ολυμπιακών έργων, το ολυμπιακό αξίωμα "πιο γρήγορα, πιο ψηλά, πιο δυνατά" έχει υποκατασταθεί από το αξίωμα "πιο αργά, πιο ακριβά και πιο προσοδοφόρα" - για κάποιους.
Η πολυδιάσπαση στην αρμοδιότητα και ο ανταγωνισμός σε κομματικό, κυβερνητικό και επικοινωνιακό επίπεδο, η πληθώρα των ολυμπιακών νομοσχεδίων και νόμων που θεσπίζουν εξαιρετικές και αμφίβολης συνταγματικότητας διατάξεις -που μεταξύ των άλλων ναρκοθετούν την πολεοδομική και χωροταξική νομοθεσία της χώρας- τροφοδοτούν -και είμαστε μάρτυρες όλοι σ' αυτό- το συγκρουσιακό κλίμα μεταξύ των κυβερνητικών στελεχών ενάμιση χρόνο προ των Ολυμπιακών Αγώνων. Και πέρα από το ότι τινάζουν στον αέρα χρονοδιαγράμματα και προϋπολογισμούς, καθιστούν τη θέση της χώρας όλο και δυσκολότερη σε ό,τι αφορά και την τήρηση διεθνών υποχρεώσεών της.
Μου έκανε εξαιρετική εντύπωση μια αναφορά του κ. Βενιζέλου απόψε: Είπε ότι αν χρησιμοποιούμε αυτά που λέει ο κ. Όσβαλντ, δημιουργούμε πρόβλημα και πώς θα ξαναμιλήσει.
Όταν εδράζουμε την κριτική μας σε έγγραφα του "Αθήνα 2004" απολύετε τους συντάκτες.
Όταν εδράζουμε την κριτική μας σε αναφορές του κ. Όσβαλντ, έρχεται η Κυβέρνηση με μία βαλκάνια προσέγγιση, να μας πει "ξέρετε μη στενοχωρούμε τον κ. Όσβαλντ, γιατί πώς θα μας ξανακάνει κριτική και πώς θα πάμε μπροστά". Δηλαδή, τι θέλετε να κάνουμε; Να χειροκροτούμε; Όταν βλέπουμε ότι όλα τα χρονοδιαγράμματα έχουν τιναχθεί στον αέρα, οι προϋπολογισμοί έχουν διπλασιαστεί, τριπλασιαστεί, είναι προφανές, κυρία Πρόεδρε, ότι εμείς δεν μπορούμε να μένουμε απαθείς, διότι αυτή δεν είναι η θεσμική μας υποχρέωση. Οι 'Έλληνες πολίτες περιμένουν από εμάς να βοηθήσουμε ουσιαστικά, με την ασφυκτική πίεση που πρέπει να ασκούμε, με την κριτική, με τις προτάσεις μας, ώστε να κινηθείτε επιτέλους πιο αποτελεσματικά σε μία υπόθεση που είναι εθνικών διαστάσεων, αλλά μένετε εγκλωβισμένοι σε συγκρουσιακές προσεγγίσεις για τα εσωκομματικά σας, παίζετε παιγνίδια ισχύος μέσα στην Κυβέρνηση, διαδοχής μέσα στο ΠΑΣΟΚ, καλύτερου πλασαρίσματος στο πολιτικό σύστημα. Αυτά, λοιπόν, δεν βοηθούν μία πάρα πολύ σοβαρή υπόθεση και θα παρακαλούσα πάρα πολύ, κυρία Πρόεδρε, επιτέλους πρέπει η Κυβέρνηση να καταλάβει ότι όταν έρχεται σε κοινοβουλευτικό έλεγχο οφείλει να απαντάει σε ερωτήματα και σε κριτική και να μη μας κάνει διαλέξεις. Οι διαλέξεις είναι καλές σε άλλους χώρους. Εδώ περιμένουμε απαντήσεις. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Δαϊλάκης έχει το λόγο.
ΣΤΑΥΡΟΣ ΔΑϊΛΑΚΗΣ: Κυρία Πρόεδρε, στο πρώτο μέρος αναφέρθηκα σε μία τοποθέτηση που αφορούσε κυρίως το Πρόγραμμα 2004.
Θα θέσω μερικά ερωτήματα στον κύριο Υφυπουργό. 
Υπάρχουν κάποιοι συνάδελφοί σας, οι λεγόμενοι ολυμπιακοί υφυπουργοί. Υπάρχουν αυτοί; Και πότε θα χρησιμοποιηθούν; Μετά τους Ολυμπιακούς Αγώνες;
Τα δικά σας οικονομικά μοντέλα μας έχουν καταπλήξει. Και αναφέρω ότι όλη η προσπάθεια που γίνεται για την Ολυμπιάδα, δηλαδή τα έργα των Ολυμπιακών Αγώνων, είναι από τις δημόσιες επενδύσεις. Είναι έτσι, κύριε Υφυπουργέ, ή όχι; Θέλουμε απάντηση σε αυτό. Για τους επαϊοντες, λοιπόν, δημόσιες επενδύσεις σημαίνει δανεισμός. Δηλαδή κάνετε μία Ολυμπιάδα με δανεικά και αυτά θα πρέπει κάποτε να πληρωθούν και θα τα πληρώσει ο ελληνικός λαός, ο οποίος έχει μία ολυμπιακή ανισότητα. Δηλαδή η περιφέρεια με το κέντρο. Θα πληρώσει ο άνθρωπος του Έβρου, της Δράμας, της Ηπείρου, της Κρήτης, από παντού για τους Ολυμπιακούς Αγώνες. Τι κέρδος έχει αυτός; Έχετε αναλογιστεί ποτέ ότι δεν υπάρχει μία κατανομή ίση, δίκαιη και στην περιφέρεια; Αυτό πρέπει να το λάβετε πολύ σοβαρά υπόψη. 
Σας είπα ότι η πολιτιστική ολυμπιάδα είναι πολιτιστική ολυμπιάδα του μεγάρου. Υπάρχει και η περιφέρεια που μπορεί και να προσφέρει, αλλά και να δεχθεί κάτι. Σε ό,τι αφορά τον εθελοντισμό, θα δείτε ότι μόνο η περιφέρεια θα σας σώσει. Δώστε κίνητρα, όμως. Σας είπα ότι είναι πολύ εύκολο να μοιραστούν διακόσιες κατοικίες στους εθελοντές, πεντακόσια ή χίλια άτομα να προσληφθούν με δίκαιο τρόπο για τις εγκαταστάσεις που θα χρησιμοποιηθούν μετά την εποχή των Ολυμπιακών Αγώνων.
Θέλω να πω κλείνοντας ότι ήταν μία καλή συζήτηση, που νομίζω ότι από εδώ και πέρα θα το αναγάγετε σε κεντρικό πολιτικό σύνθημα. Όπως στις προηγούμενες εκλογές είχαμε την ΟΝΕ, τώρα θα έχουμε τους Ολυμπιακούς Αγώνες, αλλά δεν θα σας βγει αυτό.
Θέλω να κάνετε μία περιοδεία σε όλη την Ελλάδα. Επιμένω στο αίσθημα συμμετοχής. Δηλαδή λείπε το ολυμπιακό αίσθημα στους Έλληνες. Να καθίσετε στα καφενεία, στις καφετέριες, σε χώρους που μαζεύετε κόσμος και θα καταλάβετε ότι κανείς δεν ασχολείται με τους Ολυμπιακούς Αγώνες. Αυτός είναι ένας φόβος για μένα προσωπικά. Αλλά παράλληλα με αγωνία, όπως και όλοι μας εδώ, που θεωρούμε ότι είναι το μέγα γεγονός, εθνικό γεγονός, θέλουμε να βοηθήσουμε. 
Κύριε Υφυπουργέ, φύγετε από την ολυμπιακή απραξία που είστε, για να μπούμε στην ολυμπιακή προετοιμασία που θέλετε. Ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Σαλμάς. 
ΜΑΡΙΟΣ ΣΑΛΜΑΣ: Κυρία Πρόεδρε, χρειάστηκαν είκοσι δύο μήνες κοινοβουλευτικής μου παρουσίας για να λυθεί το βασικό μου ερώτημα γιατί τα έδρανα του ελληνικού Κοινοβουλίου είναι άδεια. Διαπίστωσα ότι είναι άδεια τα έδρανα του ελληνικού Κοινοβουλίου, διότι επί της ουσίας δεν γίνεται διάλογος. Ήταν κοινοβουλευτικός διάλογος αυτός, κυρία Πρόεδρε σήμερα; Πήραμε απαντήσεις στα ερωτήματα που βάλαμε; 
Παρακολουθήσαμε από τον Υπουργό, όπως είπαν και οι συνάδελφοι, ένα σεμινάριο θεωρητικού επιπέδου, υποτιμώντας έτσι την αγωνία μας και τα ερωτήματά μας. Ο Υπουργός ήρθε και μας είπε ό,τι είχε γραμμένο στην πρόβα που έκανε στον καθρέφτη του Υπουργείου. Δεν άκουσε τι τον ρωτήσαμε; Δεν άκουσε που του βάλαμε ερωτήματα; Δεν τον κατηγόρησα ευθέως, όπως κατηγόρησα ευθέως και την Κυβέρνηση, ότι δεν έχει άποψη για το ποια έργα θα γίνουν μόνιμες υποδομές και ποια λυόμενα και επανέρχομαι. 
Δεν μας απάντησε και τον κάλεσα συγκεκριμένα να μου πει το ετήσιο κόστος λειτουργίας στο Γουδί, στο Γαλάτσι, στην Νίκαια, στα Λιόσια, στο Ολυμπιακό Στάδιο. Διότι ποιο είναι το συμπέρασμα από τις προηγούμενες οργανώσεις; Ότι το κόστος συντήρησης είναι δυσβάσταχτο. Δεν έπρεπε να το προϋπολογίσουν; Πρέπει να φωνάξουμε πολύ για να το κάνουν; 
Ο κύριος Υπουργός αντί να μου απαντήσει κατάλαβε ότι εμείς δεν θέλουμε μεγάλες και μόνιμες εγκαταστάσεις. Δυστυχώς, λυπάμαι διότι δεν θεωρώ ότι δεν μπορούσε να το καταλάβει, αλλά επίτηδες ευφυολογώντας προσπέρασε και αυτήν την αγωνία μας. Και βεβαίως προσπάθησε να μας πει ότι μόνο στην Ελλάδα υπάρχει έννομη τάξη, δικαστήρια και κοινωνική ευαισθησία και γι' αυτό αργεί η πρόοδος των έργων. Στις άλλες χώρες δεν αργεί. 
Θα σας πω εγώ, κυρία Πρόεδρε, τι συνέβη. Αυτοί εδώ οι άνθρωποι επί είκοσι χρόνια γλέντησαν τα νιάτα τους με τα λεφτά των Κοινοτικών Πλαισίων Στήριξης και τα πακέτα της Ευρωπαϊκής Ένωσης. Δεν έκαναν έργα υποδομής στη χώρα, την άφησαν τριτοκοσμική και βεβαίως τώρα προσπαθούν με νόμους, με διαδικασίες του επείγοντος, με αλλαγές, διατάξεις και υπουργικές αποφάσεις, να καλύψουν το χρόνο που σπατάλησαν χωρίς να κάνουν τίποτα. 
Αντί να ζητήσουν ένα συγγνώμη, αντί να καταλάβουν και να πουν: "Αργήσαμε, ζητάμε συγγνώμη" τα θεωρούν όλα αυτονόητα, όπως τις υπερκοστολογήσεις των έργων. Με πολύ μεγάλη άνεση ο Υπουργός λέει: "Ναι, καθυστερήσαμε". Τι σημαίνει "καθυστερήσαμε";
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ).
"Καθυστερήσαμε, σημαίνει -σας το είπαμε- αυξήσεις του κόστους των έργων, κακή ποιότητα κατασκευής και όμηρη των έργων και των μεγάλων εργολάβων η Κυβέρνηση". Τελεί υπό την ομηρία των μεγάλων εργολάβων. 
Αλλά, κύριε Υφυπουργέ, τουλάχιστον μια και ο Υπουργός δεν μας απάντησε εδώ στη Βουλή, όταν εσείς τον δείτε στο σπίτι του, στο Υπουργείο -όπου τον συναντήσετε- πείτε του να μας στείλει μια απάντηση γι' αυτά που τον ρωτήσαμε εδώ στο ελληνικό Κοινοβούλιο. Να μας πει ποιο είναι το ετήσιο κόστος συντήρησης των μεγάλων ολυμπιακών έργων μετά το 2004.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς, κύριε Σαλμά. Ορίστε, κύριε Ορφανέ, έχετε και εσείς τρία λεπτά να δευτερολογήσετε. 
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, δυστυχώς ακούσαμε μια έκθεση ιδεών με "περικοκλάδες" από τον κύριο Υπουργό και ως συνήθως μας άφησε και έφυγε. Βέβαια, δείχνει ακριβώς τι θα κάνει η Κυβέρνηση. Ετοιμάζεται να μας αφήσει και καλά θα κάνει, διότι δυστυχώς δεν ασχολείται με τα προβλήματα, παρά με την επιφάνεια. 
Συγκεκριμένα επειδή είπε ότι: "Το κόστος των έργων είναι περίπου το ίδιο. Αν δεν βάζαμε και τα καινούρια έργα, θα ήταν παραπάνω περίπου με τον αρχικό προϋπολογισμό του φακέλου" θα αναφερθώ στα εξής.
Στα Ολυμπιακά έργα αρμοδιότητας δικής σας, κύριε Υπουργέ, δηλαδή της Γενικής Γραμματείας Αθλητισμού, έχουμε στις 11-12-2000 επίσημο έγγραφο της Γενικής Γραμματείας Αθλητισμού παρουσιάζοντας κόστος 142,9 δισεκατομμύρια δραχμές. Στην αναθεώρηση της 14-5-2001 το κόστος των παραπάνω έργων -έχει εν τω μεταξύ προστεθεί και η κατασκευή του Ιπποδρομίου από εθνικούς πόρους, μετά το φιάσκο του διαγωνισμού αυτοχρηματοδότησης εκχώρησης με κόστος 30 δισεκατομμύρια - φτάνει στα 296,3 δισεκατομμύρια, ήτοι αρχική αύξηση 107%. 
Μετά τη δημοπράτηση κάποιων έργων -τα άλλα ακόμα δεν έχουν δημοπρατηθεί- το προβλεπόμενο κόστος του Ιανουαρίου του 2002, δηλαδή από τον αρχικό χρόνο δεκατρείς μήνες αργότερα, αυξάνεται κατά 111 δισεκατομμύρια, δηλαδή 37% από το προηγούμενο. 
Συνολικά το κόστος των έργων της Γενικής Γραμματείας Αθλητισμού φτάνει στα 407 δισεκατομμύρια, ποσοστιαία αύξηση 185% από το αρχικό κόστος ή αν αφαιρέσουμε τα 63 δισεκατομμύρια χωρίς ΦΠΑ, που προσετέθησαν για τον Ιππόδρομο, έχουμε 141% αύξηση στα ίδια έργα, στο ίδιο αντικείμενο, στα ίδια στοιχεία.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Το ίδιο αντικείμενο….;
ΓΕΩΡΓΙΟΣ ΟΡΦΑΝΟΣ: Η δική σας έκθεση είναι αυτή. Δώστε, λοιπόν, μια απάντηση γιατί πήγε δυόμισι φορές πάνω το κόστος των έργων και να μη φοβόμαστε εμείς ότι θα φθάσει τρία τρισεκατομμύρια συνολικά το κόστος των Ολυμπιακών Αγώνων. 
Δεύτερο στοιχείο, το έθεσε ο Κοινοβουλευτικός Εκπρόσωπος: χρηματοδότηση του "Ελλάς 2004". Πλέον έχετε απογυμνωθεί. Το ξέρουν όλοι στην περιφέρεια. Θα ξεκινήσουν κάποια έργα, θα μείνουν στη μέση, θα πείτε: "παιδιά, δεν υπάρχουν λεφτά, τα παίρνει η Αθήνα, μεγάλη χοάνη, τι να κάνουμε, αναγκαιότητα να πετύχουν οι αγώνες, έργα δεν θα γίνουν".
Σημείο τρίτο: Καυταντζόγλειο Στάδιο. Κάνετε -λέει- μια καινούρια κατασκευή και μειώνετε τη χωρητικότητά του σε είκοσι οκτώ χιλιάδες θέσεις, όπου δεν μπορούν να γίνουν αγώνες του ΕΥΡΩ 2008, το οποίο φιλοδοξούμε να πάρουμε. Αλλά ο κ. Ετσεβίτ -δεν την ξέρετε, φαίνεται, τη μελέτη καλά- σήμερα μας είπε ότι πρέπει να βάλουμε και τη Βόρεια Κύπρο μέσα, για να μπορεί να γίνει σωστό παιχνίδι, αλλιώς δεν γίνεται παιχνίδι. Τους δίνετε μια μπουκιά, θέλουν και το καρβέλι, κύριε Αλευρά, και είναι φανερό με την πολιτική που ακολουθείτε και το καρβέλι θα φάνε. 
Μπαίνουν -λέει- εμπόδια δικαστικά, οικολογικά, αρχαιολογίας για τα έργα. Γιατί φθάσαμε στο 2002 για να κάνουμε τα έργα; Το 1997 άμα ξεκινούσαμε, ποιος μπορούσε να μας σταματήσει; Άντε να καθυστερούσαμε έξι μήνες, οκτώ, δέκα, δώδεκα. Τα έργα έπρεπε να είναι τελειωμένα, με τους δικούς σας προγραμματισμούς, όχι με τους δικούς μας.
Ή μας φέρατε παράδειγμα το ΟΕΚ, το Ολυμπιακό Χωριό. Προσφέρουμε ένα έργο για την κοινωνία, στους εργαζόμενους. Έχετε συνυπολογίσει το κόστος του έργου συν το κόστος μετατροπής του έργου για να γίνουν κατοικίες; Για μετρήστε να δούμε τι ακριβώς προσφέρουμε. Για μετρήστε να δούμε ποιο θα είναι συνολικά το κοστολόγιο. Γιατί νομίζω ότι τελικά θα πληρώνει αυτός ο ελληνικός λαός τους Ολυμπιακούς Αγώνες για καμιά εικοσαετία. Ούτε μας απαντήσατε αν θα πάρουμε δάνειο ή δεν θα πάρουμε ούτε μας είπατε πόσο είναι το κόστος των αγώνων. Τελικά, δηλαδή, εμείς που ερχόμαστε εδώ με την καλή μας προαίρεση γιατί θέλουμε να γίνουν και σωστοί αγώνες αλλά να μην πληρώνουν και οι επόμενες δέκα γενιές επειδή εσείς αφρόνως κινείστε, αλλά μας βγάζετε ένα δεκάρικο περί του οράματος του μέλλοντος. Οράματα καλό είναι να έχουμε, αλλά να πατάμε και στο έδαφος, κύριε Υφυπουργέ. Και όσον αφορά τις τριάντα χιλιάδες θέσεις εργασίας -και με αυτό κλείνω- με τα δύο τρισεκατομμύρια τα οποία ξοδεύουμε δημιουργούμε προσωρινά τριάντα χιλιάδες εργασίας από τις οποίες οι περισσότερες είναι θέσεις αλλοδαπών και αυτό το επιβεβαίωσε και η κα Παπανδρέου στην Επιτροπή Μορφωτικών Υποθέσεων. Και πείτε μας κι αυτούς τους μερικούς που θα δουλέψουν τι θα τους κάνετε μετά το 2004, που δεν θα υπάρχουν έργα; 
Βέβαια το έχετε προγραμματίσει. Δεν θα είστε στην Κυβέρνηση. Είστε οπαδοί του διαλείμματος, που λέτε τάχα ότι θα επανέλθετε κάποια άλλη στιγμή. Όμως έχετε αποφασίσει ότι Ολυμπιακούς Αγώνες δεν κάνετε και η παραδοχή σας, με όλα αυτά που συζητώνται, είναι αποτέλεσμα ότι μέσα σας πιστεύετε ότι θα τους κάνουμε εμείς τους Αγώνες. Γι' αυτό θα σας πιέζουμε με κάθε τρόπο, με κάθε δύναμη, για να μη ρεζιλευτεί η Ελλάδα, για να μπορέσει να κάνει αυτό το οποίο προγραμμάτισε πραγματικότητα.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, οι συνάδελφοι της Νέας Δημοκρατίας χρησιμοποίησαν την επερώτησή τους περισσότερο ως άσκηση αυθυποβολής, για να μας πουν, δηλαδή, σε όλους τους τόνους και με κάθε δυνατό τρόπο πως θα γίνουν Κυβέρνηση το 2004. Είναι βεβαίως βαρετό για μας στο ΠΑΣΟΚ να ακούμε στη διάρκεια όλων αυτών των τετραετιών από το 1980, τους συναδέλφους της Νέας Δημοκρατίας, μεσουσών των τετραετιών, να επαναλαμβάνουν τον ίδιο μονότονο ισχυρισμό, πως δηλαδή στο τέλος της τετραετίας θα καταφέρουν να γίνουν Κυβέρνηση. Μια φορά το κατάφεραν στη διάρκεια αυτών των είκοσι και πλέον χρόνων και πιστεύω ότι τα αποτελέσματα τα οποία επέδειξαν κατά τη διάρκεια εκείνης της περιόδου δεν δικαιολογούν ούτε την αισιοδοξία ούτε την έπαρση με την οποία μερικές φορές ασκούν την κριτική τους.
Θέλω να τονίσω ότι παρά τους υψηλούς τόνους της κριτικής για την απάντηση του κυρίου Υπουργού πάρα πολλά πράγματα από αυτά τα οποία έθεσαν οι συνάδελφοι έχουν απαντηθεί στη διάρκεια της τελευταίας Διαρκούς Κοινοβουλευτικής Επιτροπής, όπου είχαν ξανατεθεί. Όπως επίσης πρέπει να επισημάνει κανείς το γεγονός ότι κατανοούμε και συμφωνούμε όλοι στην εθνική σημασία των Ολυμπιακών Αγώνων, αλλά αυτό δεν σημαίνει ότι απεμπολούμε το δικαίωμά μας να κάνουμε αντιστοίχου επιπέδου παρατηρήσεις πάνω σε ορισμένα πράγματα, τα οποία ακούστηκαν.
Για παράδειγμα, άκουσα από κάποιους συναδέλφους ορισμένες κριτικές, οι οποίες ήταν αρκετά επιπόλαιες. Τι θα πει "θα φορτωθούμε με πρόσθετο χρέος για τα επόμενα χρόνια"; Δεν το καταλαβαίνω αυτό. Στη χώρα υπάρχει μια οικονομική πολιτική, που αποτυπώνεται στον προϋπολογισμό. Κάθε χρόνο η Ευρωπαϊκή Επιτροπή παρακολουθεί την πορεία του δημοσίου χρέους και όλα αυτά τα χρόνια το δημόσιο χρέος μειώνεται σταθερά. Αυτό, άλλωστε, ήταν προϋπόθεση για να μπούμε στην ΟΝΕ. 
Οι προβλέψεις μας για την πορεία του δημοσίου χρέους υπάρχουν. Επομένως, ποιο είναι το θέμα που απασχολεί τους συναδέλφους της Νέας Δημοκρατίας για το δημόσιο χρέος; Και αν σε αυτό το θέμα, που είναι τόσο διαυγές και κρυστάλλινο, χρησιμοποιείτε τόσο υψηλούς τόνους -κινδυνολογώντας στην ουσία- δεν δικαιούμαι να αναρωτηθώ για ποιο λόγο το κάνετε αυτό, κύριοι συνάδελφοι της Νέας Δημοκρατίας; 
Για ποιο λόγο τόσο απροκάλυπτα κινδυνολογείτε για το κόστος των αγώνων και για το χρέος που θα φέρουν οι αγώνες; Δεν τους θέλετε; Εγώ γνωρίζω, πιστεύω και είμαι σίγουρος ότι τους θέλετε. Και πάρα πολλοί συνάδελφοι από εσάς με λαμπρή παρουσία στα διεθνή φόρα, όπως η παριστάμενη κα Πετραλιά, έχουν βοηθήσει με όλες τους τις δυνάμεις προκειμένου οι αγώνες να έλθουν στη χώρα και προκειμένου -όπως όλοι θέλουμε- η διοργάνωση να έχει επιτυχία. Και πρέπει να έχει επιτυχία.
Γνωρίζουμε, όμως, πολύ καλά ότι οι Ολυμπιακοί Αγώνες ως εγχείρημα μπορεί να είναι μια ακριβή υπόθεση, αλλά έχει και ένα τεράστιο ανταποδοτικό όφελος για την ελληνική κοινωνία. Οι Ολυμπιακοί Αγώνες δεν είναι μια υπόθεση "α λα καρτ". Είναι μια υπόθεση "take it or leave it", "το παίρνεις ή το αφήνεις". Δεν σημαίνει ότι το παίρνω λίγο και κάνω και λίγο στην άκρη, γιατί δεν μπορώ ή γιατί δεν έχω χρήματα ή γιατί δεν το θέλω.
Όλοι συμφωνήσαμε ότι θέλαμε τους αγώνες και αποφασίσαμε να στηρίξουμε τη διεκδίκηση, γιατί αυτό θα ήταν μια εθνικά επωφελής επιλογή. Και είναι μια εθνικά επωφελής επιλογή. Πρέπει να σας πω -και η κα Πετραλιά έχει πολύ μεγαλύτερη πείρα από εμένα- ότι εγώ πήγα για πρώτη φορά σε Ολυμπιακούς Αγώνες στο Salt-Lake City και είναι εντυπωσιακό το πώς αυτό το γεγονός μεταβάλλει τη ζωή και τη φυσιογνωμία ενός τόπου, μιας πόλης, μιας χώρας. Είναι τεράστια, ανυπολόγιστη και τρομακτική η δημοσιότητα που παίρνει αυτή η χώρα. Είναι τεράστιο το ανταποδοτικό όφελος. 
Γιατί, λοιπόν, υπάρχει αυτή η κινδυνολογία για την περιφέρεια; Φαντάζεται κανείς πως οι δεκάδες χιλιάδες των επισκεπτών που θα έλθουν για τους Ολυμπιακούς Αγώνες για δύο εβδομάδες θα παραμείνουν συνέχεια στην Αθήνα; Δεν θα πάνε στα ελληνικά νησιά; Δεν θα επισκεφθούν τις ομορφιές της Ελλάδας; Δεν θα είναι αυτό ένα τεράστιο ανταποδοτικό όφελος, που θα το χαρούν όλες οι περιφέρειες της χώρας; Δεν θα είναι αυτό μια τεράστια ανάπτυξη του τουριστικού ρεύματος για τα επόμενα χρόνια;
Κάνω αυτές τις παρατηρήσεις, γιατί πιστεύω ότι θα πρέπει -και εγώ δικαιολογώ όλες εκείνες τις φωνές, που στηρίζονται σε μια δικαιολογημένη κριτική, σε μια δικαιολογημένη αγωνία- να γνωρίσουμε καλύτερα τα πράγματα. Φταίμε και εμείς ως Κυβέρνηση, εάν μερικές φορές η παροχή στοιχείων ή γνώσεων που δίνουμε στα μέλη του Κοινοβουλίου δεν είναι τόσο πλήρης ή τόσο επαρκής όσο θα έπρεπε, για να έχουν μια πλήρη εικόνα.
Υπάρχει, όμως, μεγάλη απόσταση από την έλλειψη γνώσης ορισμένων στοιχείων μέχρι το γεγονός ότι ορισμένοι μιλάνε για υπέρογκους προϋπολογισμούς δύο και τριών τρισεκατομμυρίων, όταν όλες τις φορές που έχουμε συζητήσει, έχουμε προσπαθήσει να εξηγήσουμε ότι αυτό το ενάμιση τρισεκατομμύριο -που αναφέρεται ως ολυμπιακός προϋπολογισμός- δεν είναι απλώς δράσεις και έργα για τους Ολυμπιακούς Αγώνες που αφορούν μόνο την Αθήνα.
Θα προσπαθήσω, κύριοι συνάδελφοι, να δώσω απτά παραδείγματα. Μέσα στον ολυμπιακό προϋπολογισμό του ενάμιση τρισεκατομμυρίου συμπεριλαμβάνονται και 37,5 δισεκατομμύρια για την αναβάθμιση και τον εκσυγχρονισμό των υποδομών υγείας. Αυτό είναι ολυμπιακό έργο; Είναι ολυμπιακή δαπάνη; Είναι ένα ανυπέρβλητο κόστος "που πάει στο βρόντο" και που δεν θα το χαρούν οι πολίτες; 
Στον ολυμπιακό προϋπολογισμό υπάρχουν 432 δισεκατομμύρια για έργα στην περιφέρεια, έργα τα οποία εσείς λέτε ότι δεν θα γίνουν. Όταν λέτε όμως ότι αυτά τα έργα ύψους 432 δισεκατομμυρίων δεν θα γίνουν, από την άλλη μεριά το 1,5 τρισεκατομμύριο δεν μπορεί να είναι εξ' ολοκλήρου 1,5 τρισεκατομμύριο δαπάνης. Αφαιρέστε, λοιπόν, τα 432 δισεκατομμύρια που είναι για έργα στην περιφέρεια και δεν σχετίζονται με τους αγώνες. 
Επίσης, σ' αυτόν τον προϋπολογισμό συμπεριλαμβάνονται 160 δισεκατομμύρια που αφορούν αναπλάσεις σε ολόκληρα αστικά συγκροτήματα του λεκανοπεδίου της Αττικής. Και αυτό είναι ένα πρόγραμμα που δεν σχετίζεται άμεσα με τους αγώνες. Αν θέλουμε, το κάνουμε. Αν δεν θέλουμε, δεν το κάνουμε. Όμως, εμείς εκτιμούμε ότι μέσα στο πρόγραμμα, στο εθνικό αναπτυξιακό μας σχέδιο, πρέπει να γίνει αυτό το έργο, γιατί θα είναι ένα πολύ καλό σημάδι για τη χώρα να έλθουν οι ξένοι επισκέπτες και να δουν το ευρύτερο πολεοδομικό συγκρότημα -αλλά και ολόκληρη τη χώρα που θα επισκεφθούν- σε μια σωστή κατάσταση.
Επομένως, δεν θα πρέπει να κινδυνολογούμε με τα νούμερα. Γιατί αυτά τα νούμερα δημιουργούν μια εικόνα και μια απέχθεια και σωστά είπε ένας συνάδελφος ότι…
ΓΕΩΡΓΙΟΣ ΟΡΦΑΝΟΣ: Για το πρόγραμμα "Ελλάδα 2004";
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, εκτός του "Ελλάδα 2004". Είναι τα 160 δισεκατομμύρια των ολυμπιακών αναπλάσεων, των περίφημων -λεγόμενων- ολυμπιακών αναπλάσεων.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Άσχετο με το 2004.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Άσχετο από το "Ελλάδα 2004". Αυτά, λοιπόν …
ΠΡΟΕΔΡΕΥΩΝ (Παναγιώτης Σγουρίδης): Από το 1,5 τρισεκατομμύριο αφαιρείς τα 400 τόσα, αφαιρείς και τα 100 τόσα …
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αφαιρώ τα 160 δισεκατομμύρια, αφαιρώ …
ΠΡΟΕΔΡΕΥΩΝ (Παναγιώτης Σγουρίδης): Αφαιρείς και τα 160 δισεκατομμύρια και βγαίνει το υπόλοιπο.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Εβδομήντα δισεκατομμύρια είναι το πρόγραμμα εκσυγχρονισμού του Λιμενικού, της Αστυνομίας, της Πυροσβεστικής …
ΠΡΟΕΔΡΕΥΩΝ (Παναγιώτης Σγουρίδης): Τουλάχιστον είμαστε και μηχανικοί, τα καταλαβαίνουμε αυτά. 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επιμένω, λοιπόν, να μην πετάμε τα νούμερα έτσι, διότι πραγματικά είχε δίκιο ο συνάδελφος κ. Δαϊλάκης που είπε ότι στα καφενεία δεν συζητάνε ή δεν συμμετέχει ο κόσμος. 
Πράγματι δεν συμμετέχει στους Ολυμπιακούς Αγώνες γιατί υπάρχει ένα κλίμα φασαρίας στην αντιπαράθεση...
ΠΡΟΕΔΡΕΥΩΝ (Παναγιώτης Σγουρίδης): Σε αυτό φταίμε και εμείς, όλοι μας φταίμε…
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ασφαλώς. Το είπα, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Και θα πρέπει το θέμα των Ολυμπιακών Αγώνων να γίνει θέμα όλων των Ελλήνων πολιτών, αλλά όμως χρειάζεται και πρόγραμμα ενημέρωσης γι' αυτό.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Συμφωνώ και είχε πολύ δίκιο ο κ. Δαϊλάκης. Το είπε σωστά…
ΠΡΟΕΔΡΕΥΩΝ (Παναγιώτης Σγουρίδης): Και πρέπει να το κάνουμε αυτό.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Χρειάζεται αυτή η προσπάθεια. Πρέπει να πούμε ότι και η Πρόεδρος του "Αθήνα 2004", η κα Αγγελοπούλου έχει πάει σε πολλές περιοχές και έχει ενημερώσει για τον ολυμπιακό προγραμματισμό, και στελέχη της Κυβέρνησης έχουν πάει και θα πάμε περισσότερο εντατικά στους επόμενους μήνες, ακριβώς γιατί πρέπει ο κόσμος να αγκαλιάσει αυτήν την προσπάθεια …
ΠΡΟΕΔΡΕΥΩΝ (Παναγιώτης Σγουρίδης): Πρέπει ο αγρότης να καταλάβει για ποιο λόγο ωφελείται με το να γίνουν οι Ολυμπιακοί Αγώνες.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, με συγχωρείτε. 
Οι αγώνες δεν γίνονται για την Ελλάδα. Η Ελλάδα "καίγεται" για τους αγώνες. Αυτή είναι η διαφορά και κανείς δεν δίνει σημασία .
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υφυπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Προσπαθούμε, λοιπόν, κύριε Πρόεδρε, να αντιμετωπίσουμε ορισμένες υπαρκτές αδυναμίες και καθυστερήσεις και τις οποίες είπε ο ίδιος ο Πρωθυπουργός στη Βουλή και τις είπε ο κύριος Υπουργός. 
Δε νομίζω ότι χρειάζεται κάθε φορά να ξεκινάμε τη συζήτηση -αν θέλουμε να είναι γόνιμη- από το σημείο ότι υπήρξαν καθυστερήσεις ή υπήρξε εκείνο ή το άλλο. Πράγματι υπήρξαν. Τώρα, για ποιους λόγους, είναι ένα θέμα μιας μεγάλης συζήτησης.
Έρχομαι σε ορισμένα επιμέρους ερωτήματα τα οποία τέθηκαν. 
Κατ' αρχήν το κυβερνητικό σχήμα νομίζω ότι είναι πλέον απολύτως σαφές και κατανοητό. Οι αρμοδιότητες είναι προσδιορισμένες, υπάρχει και η διυπουργική επιτροπή με τη συμμετοχή του Πρωθυπουργού και της "Ο.Ε Αθήνα 2004" η οποία έχει την κεντρική ευθύνη για το σχεδιασμό και την πρόοδο της προετοιμασίας, υπάρχει η ομάδα παρακολούθησης έργου η οποία αποτελείται από κυβερνητικά στελέχη και την "Ο.Ε. Αθήνα 2004", προκειμένου να παρακολουθούμε την καθημερινή πρόοδο της ολυμπιακής προετοιμασίας και να επιλύουμε τα οργανωτικά προβλήματα ή άλλα προβλήματα και δυσκολίες. 
Ο κάθε τομέας, το κάθε Υπουργείο, ο κάθε Υπουργός έχει ένα συγκεκριμένο πλάνο σ' αυτήν την προσπάθεια και αναφέρομαι στην κα Ξηροτύρη που το είπε. 
Από κει και πέρα, τέθηκαν και ορισμένα ζητήματα για τα έργα. 
Κατ' αρχάς, για τους κόμβους που δεν έγιναν. Σχετικά με τους κόμβους που δεν έγιναν, όπως και ορισμένα άλλα οδικά έργα τα οποία είτε δεν έγιναν είτε μετατίθενται για την περίοδο μετά το 2004, το έχει εξηγήσει και το ΥΠΕΧΩΔΕ σε όλους τους τόνους ότι ο διαγωνισμός για τους τρεις κόμβους στην Κηφισίας έχει ήδη δημοπρατηθεί. Ο μειοδότης έχει αναδειχτεί. Ο ένας κόμβος μπορεί να γίνει αυτήν την περίοδο. Η οποιαδήποτε…
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα μας πείτε το γιατί;
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Γιατί αν κάνουμε έστω και δύο κόμβους -που θα μπορούσατε και προλαβαίναμε να κάνουμε και δύο κόμβους, σύμφωνα με το ΥΠΕΧΩΔΕ- η κυκλοφοριακή παράλυση στην Αττική θα ήταν τρομερή. Δεν είχαμε, λοιπόν, το περιθώριο να παραλύσουμε και να κόψουμε την Κηφισίας, ένα δρόμο τεράστιας αιχμής, σε δύο σημεία αυτήν την περίοδο. Είναι νομίζω λογικό και εύλογο να πούμε ότι κάνουμε τον έναν κόμβο. 
Ούτως ή άλλως δεν θα πρέπει να βλέπουμε τα κυκλοφοριακά μοντέλα στατικά. Πρέπει να πω ότι ο κ. Μποβί -για όσους τον γνωρίζουν, που είναι ένας εξαιρετικός, διαπρεπής συγκοινωνιολόγος- έχει τονίσει ότι οι κόμβοι δεν είναι απαραίτητοι στο κυκλοφοριακό σχέδιο των Ολυμπιακών αγώνων και το έχει πει και στην Διεθνή Ολυμπιακή Επιτροπή, της οποίας είναι σύμβουλος. 
Το ίδιο λέμε και εμείς. Ότι χρειάζεται σχέδιο διαχείρισης της κυκλοφορίας ειδικό για τους Ολυμπιακούς Αγώνες, ότι χρειάζεται οι πολίτες να αφήσουν το αυτοκίνητό τους στο σπίτι, αυτό είναι δεδομένο και αναμφισβήτητο. Δεν θα πρέπει όμως να τα βλέπουμε όλα ως ένα άσπρο ή μαύρο. Δεν θα μπορούσαμε να κάνουμε τρεις κόμβους ταυτόχρονα τώρα στην Κηφισίας χωρίς να αποκλειστεί μία ολόκληρη περιοχή του Λεκανοπεδίου…
ΦΑΝΗ ΠΕΤΡΑΛΙΑ-ΠΑΛΛΗ: Γιατί τους δημοπράτησαν; 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δημοπρατήθηκαν για να έχουμε την ετοιμότητα του αναδόχου μετά το 2004, ώστε να μπει στην πορεία, όταν θα έχεις πετύχει τι πρόσθετο; Γιατί λέω ότι δεν είναι στατικά τα πράγματα; Θα έχεις την Αττική Οδό κατ' αρχάς, θα έχεις …
ΓΕΩΡΓΙΟΣ ΟΡΦΑΝΟΣ: Τι είναι αυτά που λέτε, κύριε Υπουργέ;
ΦΑΝΗ ΠΕΤΡΑΛΙΑ-ΠΑΛΛΗ: Το διαγωνισμό τον ακύρωσαν.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ποιον διαγωνισμό, κυρία Πετραλιά; 
ΦΑΝΗ ΠΕΤΡΑΛΙΑ-ΠΑΛΛΗ: Τον κόμβο. 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, κάνετε λάθος. 
ΦΑΝΗ ΠΕΤΡΑΛΙΑ-ΠΑΛΛΗ: Η κα Παπανδρέου μας το είπε στην επίσκεψη που πήγαμε.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κυρία Πετραλιά, άλλος ήταν ο διαγωνισμός που ακυρώθηκε και άλλος ήταν εκείνος ο οποίος κατακυρώθηκε.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ!
Ο Υπουργός είναι διατεθειμένος να απαντήσει!
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Σας παρακαλώ, κάντε μία μία τις ερωτήσεις, για να μπορέσω να βοηθήσω στην ενημέρωση.
Το έργο δημοπρατήθηκε και υπάρχει μειοδότης. Ο πραγματικός προγραμματισμός του έργου είναι: Ο πρώτος κόμβος του Φάρου μέχρι το 2004, οι άλλοι δύο μετά το 2004 και μέχρι το 2006. Το κάναμε αυτό, διότι το 2004 θα έχουμε την Αττική Οδό, η οποία από τα τέλη του 2003 θα αποσυμφορήσει σημαντικά τα κυκλοφοριακά προβλήματα σε όλο το Λεκανοπέδιο. Επίσης, θα γίνει η περιφερειακή οδός του Υμηττού και θα ολοκληρωθούν μία σειρά από σημαντικά συγκοινωνιακά έργα, όπως είναι το μετρό και το τραμ, τα οποία θα ανακουφίσουν σημαντικά την κατάσταση στην Αθήνα. 
Θα έχουμε επίσης τον προαστιακό. Άκουσα την κα Πετραλιά που διατύπωσε τις αμφιβολίες της για το τραμ που κόβει δήθεν την Αθήνα. Όμως, με αυτήν τη λογική, οπουδήποτε και αν πήγαινε το τραμ, θα έκοβε την Αθήνα. Αν δει κάποιος, όμως, το σχεδιασμό -υπήρξαν εξάλλου συζητήσεις με όλους τους ενδιαφερόμενους- θα διαπιστώσει ότι είναι λογικός. Όταν, μάλιστα, λειτουργήσει το τραμ σε δύο χρόνια, νομίζω ότι όλοι οι πολίτες θα το χαρούν, όπως το χαιρόμαστε όλοι μας όταν πηγαίνουμε σε μία ευρωπαϊκή πόλη και βλέπουμε αυτό το πραγματικά φιλικό προς το περιβάλλον συγκοινωνιακό μέσο. Για τα κρουαζιερόπλοια.
Κυρία Πετραλιά, δεν μπορούμε να απαντάμε σε ο,τιδήποτε λέγεται σε κάθε συνέδριο! Υπάρχει μία ολοκληρωμένη μελέτη, η οποία έγινε από τον οργανισμό "Αθήνα 2004" και προβλέπει εννέα θέσεις πρόσδεσης μεγάλων κρουαζιερόπλοιων. Αυτές οι θέσεις υπάρχουν στο λιμάνι του Πειραιά και θα ξεκινήσει ο διαγωνισμός μέσα σε λίγο καιρό με την ολοκλήρωση των μελετών για τα δίκτυα από τον Οργανισμό Λιμένος Πειραιώς για την αναβάθμιση του λιμανιού. 
Ο οργανισμός "Αθήνα 2004" σε συνεργασία με τις εθνικές ολυμπιακές επιτροπές θα αποφανθεί σχετικώς με το ποιο σενάριο θα ενεργοποιήσουμε για τη φιλοξενία στα κρουαζιερόπλοια, ένα μεσαίο σενάριο δηλαδή, ένα χαμηλό ή ένα μεγαλύτερο ή αλλιώς για τρεις χιλιάδες, για πέντε χιλιάδες ή για εννέα χιλιάδες. Δεν το ξέρουμε αυτήν τη στιγμή, γιατί είναι σε συνεννόηση με τις ολυμπιακές επιτροπές, αλλά θα γνωστοποιηθεί.
Θα ήθελα να πω στο σημείο αυτό για το θέμα του προαστιακού, ότι αυτός δεν κόβει την Αθήνα, γι' αυτό ονομάζεται και προαστιακός. Περνάει απλώς κατά μήκος στην ενδιάμεση λωρίδα της Αττικής Οδού. Πραγματικά είναι ένα μεγάλο έργο, το οποίο θα εξυπηρετήσει το αεροδρόμιο, θα συνδεθεί με το μετρό και θα εξυπηρετήσει και το Ολυμπιακό Στάδιο.
Κύριε Πρόεδρε, θα ήθελα να απαντήσω για το θέμα της μελέτης, γιατί υπήρξαν πολλές ερωτήσεις σχετικά με την αύξηση του κόστους. Το έθιξε και ο κ. Ορφανός τελευταία και θέλω να επαναλάβω αυτό που έχουμε πει σε όλους τους τόνους και πρέπει να γίνει αντιληπτό. Είναι άλλο πράγμα να αιτιώμεθα την Κυβέρνηση ή ένα σύστημα παραγωγής δημοσίων έργων ότι αυξάνει το κόστος από το προϋπολογισθέν και δημοπραττηθέν -δηλαδή ότι αυξάνει το κόστος του έργου στην κατασκευαστική του περίοδο- και άλλο πράγμα να διατυπώνονται διαφορετικές εκτιμήσεις κατά την περίοδο που το έργο μελετάται.
Αυτές είναι απλώς εκτιμήσεις! Είναι σαν να λέω εγώ -χωρίς να έχω κανένα στοιχείο μελέτης τεχνικού- ότι θέλω να φτιάξω ένα σπίτι και θα μου στοιχίσει διακόσια εκατομμύρια ή τριακόσια εκατομμύρια ή εκατό εκατομμύρια. 
Το κόστος του έργου προσδιορίζεται μονοδιάστατα από τη μελέτη. Τους τελευταίους μήνες είχαμε διάφορες μελέτες και μέσα στους επόμενους μήνες θα έχουμε τις τελευταίες από το ΥΠΕΧΩΔΕ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Τελειώνω, κύριε Πρόεδρε!
Επομένως, με την ολοκλήρωση των μελετών μπορούμε να πούμε ότι αυτό είναι το κόστος. Δεν είναι δίκαιο το να λέμε ότι έχουμε αύξηση του κόστους μέχρι τώρα, γιατί όταν ένα συνάδελφος είχε πει για το Καυτατζόγλειο -που ήταν ένα παράδειγμα χιλιοειπωμένο- ότι είχε αναφερθεί στο φάκελο διεκδίκησης με μηδέν, αυτός που το είπε δεν είχε καμία γνώση ότι ο φέρων οργανισμός του Καυτατζογλείου ήταν σε άθλια κατάσταση. 
Όταν έγινε η μελέτη διαπιστώθηκε η κατάσταση του φέροντος οργανισμού στο Καυτατζόγλειο.
ΓΕΩΡΓΙΟΣ ΟΡΦΑΝΟΣ: Οι φίλαθλοι πηγαίνουν σε τραυματισμένο γήπεδο!
Για στατική επάρκεια του γηπέδου μιλάτε;
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Ορφανέ, άλλο πράγμα είναι η στατική επάρκεια, άλλο πράγμα είναι η κατάσταση του φέροντος οργανισμού, άλλο πράγμα είναι το τι σκέφτηκε κάποιος να κάνει στο Καυτατζόγλειο και άλλο πράγμα είναι το τι απαιτήσεις έχουμε για τους αγώνες ποδοσφαίρου και για τις αθλητικές ανάγκες της πόλης της Θεσσαλονίκης…
ΓΕΩΡΓΙΟΣ ΟΡΦΑΝΟΣ: Αυτά τα είπατε εσείς.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): … και επομένως, λοιπόν, δεν μπορείτε να μου λέτε, επειδή κάποτε κάποιος είπε ότι θα στοιχίσει τρία δισεκατομμύρια το Καυτατζόγλειο και από τη μελέτη κάνουμε και τo Καυτατζόγλειο και ένα κλειστό γυμναστήριο δίπλα στο Καυτατζόγλειο και ανοιχτό χώρο παραδίπλα, ότι αυτό είναι αύξηση του κόστους. 
ΓΕΩΡΓΙΟΣ ΟΡΦΑΝΟΣ: Δεν πρέπει να εμπιστευόμαστε τίποτε από αυτά που λέτε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
Στο τέλος, κύριε Υπουργέ, να δώσετε μια σαφή απάντηση -δεν σας βάζω το χρόνο ακόμη, κύριε Κεφαλογιάννη- για το ότι η στατική επάρκεια του Καυτατζογλείου είναι εντάξει…
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αν δεν καταλάβατε πάντως, κύριε Ορφανέ, σας επαναλαμβάνω….
ΓΕΩΡΓΙΟΣ ΟΡΦΑΝΟΣ: Εγώ δεν κατάλαβα;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, μου έχετε δώσει το λόγο.
ΓΕΩΡΓΙΟΣ ΟΡΦΑΝΟΣ: Μα, κύριε Υπουργέ…
ΠΡΟΕΔΡΕΥΩΝ (Παναγιώτης Σγουρίδης): Καλώς. Η στατική επάρκεια είναι εντάξει.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ο φέρων οργανισμός ήταν σε άθλια κατάσταση.
ΠΡΟΕΔΡΕΥΩΝ (Παναγιώτης Σγουρίδης): Αν ο φέρων οργανισμός είναι σε άθλια κατάσταση, αυτό σημαίνει ότι υπάρχει πρόβλημα ασφάλειας, κύριε Υπουργέ. 
ΓΕΩΡΓΙΟΣ ΟΡΦΑΝΟΣ: Ξέρετε τι είναι ο φέρων οργανισμός, κύριε Υπουργέ;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Ορφανέ, να δοθεί…
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Ορφανέ, αν θέλετε και όποτε θέλετε -και η πρόσκληση είναι προς την κα Πετραλιά και προς όλους τους συναδέλφους της Νέας Δημοκρατίας που θα ήθελαν- να έρθετε στο Υπουργείο, στο γραφείο μου ή στο γραφείο του Υπουργού, για να σας ενημερώσουμε αναλυτικά, γιατί πράγματι χρειάζεται να έχετε και εσείς πλήρη τα στοιχεία και την εικόνα, για να μπορείτε να κάνετε και τον ακριβή έλεγχο και να δείτε για ποια πράγματα συζητάμε.
ΠΡΟΕΔΡΕΥΩΝ (Παναγιώτης Σγουρίδης): Καλώς, η πρόσκληση ισχύει. 
Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, με αυτά που είπε ο κύριος Υπουργός, μας γέμισε ανησυχίες. Μας είπε, δηλαδή, ότι "κυτάξτε να δείτε, διεκδικήσαμε τους Ολυμπιακούς Αγώνες με ένα προϋπολογισμό, ο οποίος ήταν ένα παλιόχαρτο που δεν έχει καμία αξία". 
Μας είπε επίσης ότι από το 1998 που ο Πρωθυπουργός στη Βουλή, ο κ. Βενιζέλος ήταν και τότε Υπουργός και άλλοι Υπουργοί, μας διαβεβαίωναν για το ύψος του προϋπολογισμού, δεν έλεγαν την αλήθεια. Όλα γίνονται στο πόδι, γίνονται στο γόνατο.
Και το χειρότερο από όλα είναι ότι μας είπατε, χρησιμοποιώντας το ατυχές παράδειγμα του Καυτατζογλείου Σταδίου, ότι αναγκάστηκε η Κυβέρνηση να δώσει 13 δισεκατομμύρια για τις εργασίες του σταδίου, γιατί υπήρχε πρόβλημα στο φέροντα οργανισμό του κτιρίου. Ποιο είναι το πρόβλημα; 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Γιατί κάνουμε κλειστό γυμναστήριο δίπλα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αλλά εσείς είπατε κάτι φοβερό και χαίρομαι που μετά την παρέμβαση του Προεδρείου το διορθώσατε, διότι με λίγα λόγια μας είπατε ότι εδώ και τόσα χρόνια, τριάντα χιλιάδες και σαράντα χιλιάδες άνθρωποι που συνωστίζονται σε ένα παλιό στάδιο, πήγαιναν εκεί κάθε Κυριακή και οι υπηρεσίες του Υπουργείου σας δεν είχαν μεριμνήσει για να δουν αν υπήρχε στατική επάρκεια σ' αυτό το στάδιο.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Είπα εγώ για στατική επάρκεια; Όλα, μονά, ζυγά, τα θέλετε. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό είπατε ουσιαστικά, γιατί αλλιώς θα φτιάχνατε κάποια πρόσθετα, όπως γίνονται στο ΟΑΚΑ, όπως γίνονται στο Καλλιμάρμαρο ή στα άλλα στάδια που θα γίνουν Ολυμπιακοί Αγώνες, με ελάχιστο κόστος και τίποτα περισσότερο. 
Κύριε Υπουργέ, περιμέναμε από εσάς, που είστε πιο νέος και λιγότερο κουρασμένος, να μας πείτε περισσότερα. Δυστυχώς μας διαψεύσατε. Ο κ. Βενιζέλος δεν έχει γνώσεις θεμάτων ΠΕΧΩΔΕ και γι' αυτό κάποια πράγματα, δεν μπόρεσε να μας τα αναλύσει με επάρκεια σήμερα στη Βουλή. Πολύ φοβάμαι ότι και εσείς δεν γνωρίζετε τις λεπτομέρειες διαχείρισης του δημοσίου χρέους. Θα πρέπει, λοιπόν, να σας πω ότι δημιουργείται δημόσιο χρέος από τις υπερβάσεις.
Θα δημιουργηθεί δημόσιο χρέος, αν το κόστος των Ολυμπιακών Αγώνων ξεκίνησε από 850 δισεκατομμύρια φθάσει 2 τρισεκατομμύρια μόνο για τα Υπουργεία. 
Θα δημιουργηθεί δημόσιο χρέος, εάν ο "Αθήνα 2004" δεν έχει ισοσκελισμένο προϋπολογισμό. Θα δημιουργηθεί δημόσιο χρέος, αν συμβεί αυτό, που συνέβη στην Ατλάντα και στο Σίδνεϊ όπου ο προϋπολογισμός της οργανωτικής επιτροπής των αγώνων αυτών υπερέβη κατά 45% και 75% του αρχικού τους προϋπολογισμού. 
Αυτό σας το λέμε, γιατί πιστεύουμε ότι κωλυσιεργείτε εσκεμμένα και δεν ενεργοποιείτε το μνημόνιο, που υπέγραψε ο "Αθήνα 2004" με το Υπουργείο Εθνικής Οικονομίας, ακριβώς, για να παρακολουθεί τις υπερβάσεις στον προϋπολογισμό του "Αθήνα 2004". 
Γνωρίζετε πολύ καλά ότι μοναδικός μέτοχος του "Αθήνα 2004" είναι το ελληνικό δημόσιο με μία και μόνο μετοχή. Είκοσι μέρες μετά την τέλεση των Ολυμπιακών Αγώνων και των Παραολυμπιακών θα κληροδοτηθεί το οποιοδήποτε χρέος στο Υπουργείο Οικονομικών και θα το πληρώσει ο ελληνικός λαός. 
Πώς μας λέτε, λοιπόν, ότι δεν δημιουργείται δημόσιο χρέος; Ασφαλώς δημιουργείται δημόσιο χρέος.
Θέλετε να σας πω και κάτι άλλο; Αν δείτε τους προϋπολογισμούς πριν από το 1981, που ήρθε το ΠΑΣΟΚ στην εξουσία -ας κάνουμε και λίγη πολιτική, αφού έτσι αρχίσατε- οι προϋπολογισμοί μέχρι τότε ήταν ισοσκελισμένοι. Δηλαδή όσα έσοδα είχε ένα κράτος, όπως η Ελλάδα, τόσες δαπάνες έκανε. Το μόνο χρέος, που υπήρχε, ήταν το χρέος του Προγράμματος Δημοσίων Επενδύσεων, που αφορά τα έργα και την ανάπτυξη. 
Μετά το 1981 γνωρίζετε ότι ένα τρισεκατομμύριο δραχμές κάθε χρόνο δεν έχει περάσει απολογιστικά από τη Βουλή; Το ξέρετε ότι 25 τρισεκατομμύρια του χρέους, που δημιούργησαν οι Κυβερνήσεις του ΠΑΣΟΚ, είναι στον αέρα; Γνωρίζετε ότι αυτό εδώ το όργανο, η κορωνίδα της δημοκρατίας η Βουλή, δεν έχει ψηφίσει απολογιστικά; 25 τρισεκατομμύρια! 
Μα αυτό φοβόμαστε ότι, δηλαδή, θα μας κληροδοτήσετε ένα επιπλέον χρέος, το οποίο υπολογίζουμε στα 8 τρισεκατομμύρια δραχμές συν ό,τι μας κληροδοτήσετε για τους Ολυμπιακούς Αγώνες. 
Αυτό είναι το πρόβλημα του κόστους. Γι' αυτό φοβόμαστε ότι θα πληρώνουν και τα παιδιά των παιδιών μας. Γι' αυτό λέμε ότι πρέπει -και αυτό οφείλετε να κάνετε, αν θέλετε να χρησιμοποιήσετε την τριτολογία σας, γιατί σας το είπαν η κα Πετραλιά και ο κ. Ορφανός- να μας πείτε, αν δεσμεύεστε για τον προϋπολογισμό. Θα μας πείτε το συγκεκριμένο νούμερο; Εσείς εδώ σαν αρμόδιος Υφυπουργός θα μας πείτε σήμερα ποιο θα είναι το κόστος των Ολυμπιακών Αγώνων; Θα είναι 1,5 τρισεκατομμύριο; Πείτε το. 
Στο 1,5 τρισεκατομμύριο, που είχατε πει πριν από ένα χρόνο, συμπεριλαμβάνεται η απευθείας ανάθεση των 45 δισεκατομμυρίων του κ. Καλατράβα; Συμπεριλαμβάνονται τα 120 δισεκατομμύρια παραπάνω για την ασφάλεια; Συμπεριλαμβάνονται τα 200 δισεκατομμύρια για τον επισιτισμό των πενήντα χιλιάδων αστυνομικών, που θα έρθουν στην Αττική; Συμπεριλαμβάνεται το κόστος για τους εξήντα χιλιάδες εθελοντές; Αυτά μπορείτε να μας τα πείτε; 
Αν σε αυτό προσθέσετε και το 1 τρισεκατομμύριο για τα έργα, όπως ο προαστειακός, το τραμ, όπως τα 100 δισεκατομμύρια που θα δώσετε στους δήμους για τους Ολυμπιακούς Αγώνες για προετοιμασία, που είναι τριάντα έργα, αν προσθέσετε και τα 200 δισεκατομμύρια που σας είπα, το κόστος ανεβαίνει στα 3,6 τρισεκατομμύρια δραχμές. 
Αυτά τα 3,6 τρισεκατομμύρια είναι προϋπολογισμοί. Και πείτε μου εσείς πώς θα κάνετε Ολυμπιακούς Αγώνες; Αν δεν κάνετε τον προαστειακό να πηγαίνει μέχρι το αεροδρόμιο, μπορείτε να κάνετε Ολυμπιακούς Αγώνες; Αν δεν προχωρήσει το μετρό από το Υπουργείο Εθνικής Αμύνης να πάει στο Σταυρό, μπορείτε να κάνετε Ολυμπιακούς Αγώνες; Αφήστε που καταργήσατε το μέτρο που θα έπρεπε να φθάσει μέχρι το Ολυμπιακό Στάδιο. Πώς θα κάνετε λοιπόν Ολυμπιακούς Αγώνες; 
Αν στην πόλη μου, το Ηράκλειο, -ρωτήστε το συνάδελφό σας, τον Υφυπουργό Αθλητισμού- δεν κάνετε αυτά τα έργα υποδομής θα υπάρχει πρόσβαση για το Παγκρήτιο στάδιο των 15.000 θέσεων, για το τουρνουά ποδοσφαίρου, που θα γίνει στο Ηράκλειο; 
Αυτά είναι έργα που πρέπει να γίνουν και αυτά δεν συμπεριλαμβάνονται στα ολυμπιακά έργα. Βαφτίζονται, όπως πολύ σωστά σας είπαν συνάδελφοι μου ολυμπιακά έργα, ακριβώς γιατί με το νομοσχέδιο, που ψηφίσατε το Σεπτέμβριο του 2001, καταργήσατε κάθε νομιμότητα, κάθε νομοθετικό πλαίσιο, κάθε χωροταξικό σχεδιασμό. Κάνετε τα έργα ουσιαστικά με απευθείας αναθέσεις. Αυτά είναι τα προβλήματα.
Μπορείτε, λοιπόν, να μας απαντήσετε -και κλείνω με αυτό κύριε Πρόεδρε- ποιος είναι τελικά ο προϋπολογισμός; Πείτε μας επίσης αν θα πάρετε δάνειο από την Ευρωπαϊκή Τράπεζα Επενδύσεων. Σας το ρώτησε δύο φορές η κα Πετραλιά και δεν απαντήσατε. 
Πείτε μας επίσης ποιος θα είναι ο φετινός προϋπολογισμός, για το "Ελλάδα 2004". 
Μας μιλάτε για 430 δισεκατομμύρια. Σας είπαμε ότι πέρυσι δαπανήθηκαν μόνο 11 δισεκατομμύρια. Είμαστε σίγουροι ότι δεν θα γίνει κανένα έργο. Είναι η κοροϊδία της ελληνικής περιφέρειας. 
Μπορείτε να δεσμευτείτε εδώ και τώρα; Αυτά είναι τα ερωτήματα στα οποία δεν απάντησε ο κύριος Υπουργός. Αυτά είναι τα ερωτήματα στα οποία περιμέναμε να απαντήσετε και σεις αλλά απάντηση δεν πήραμε καμία.
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός Πολιτισμού κ. Αλευράς, έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε προσπαθώ να δώσω τις απαντήσεις αλλά είναι πολλά τα θέματα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τρία είναι τα θέματα. 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Κεφαλογιάννη θέτετε ένα ερώτημα να σας δώσουμε για τον προϋπολογισμό ένα δεσμευτικό νούμερο. Μα αυτή η απαίτηση είναι εξαιρετικά επιπόλαιη. Σας επαναλαμβάνω ότι δεν μπορείς να δώσεις προϋπολογισμό όταν δεν έχεις ολοκληρώσει τις μελέτες για όλες τις δράσεις και για όλα τα έργα.
ΓΕΩΡΓΙΟΣ ΟΡΦΑΝΟΣ: Πότε θα τις ολοκληρώσετε; Φτάνουν οι Ολυμπιακοί Αγώνες. 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Ορφανέ, δεν σημαίνει ότι η άγνοια του θέματος εκφράζει και δίκιο από τη μεριά σας. Θα σας δώσω ένα απλό παράδειγμα. 
ΓΕΩΡΓΙΟΣ ΟΡΦΑΝΟΣ: Μα, κύριε Υπουργέ…
ΠΡΟΕΔΡΕΥΩΝ (Παναγιώτης Σγουρίδης): Παρακαλώ στο εξής να μην καταγράφεται καμία διακοπή που προέρχεται από τους επερωτώντες συναδέλφους. 
Συνεχίστε, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ακούστε σας παρακαλώ αν θέλετε να σας βοηθήσω. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: …
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μου λέτε λοιπόν. "Δύο χρόνια πριν δεν έχουν ολοκληρωθεί οι μελέτες;" Πόσο δικαιολογημένη φαίνεται αυτή η απορία σας; Όμως, είναι απλοϊκή. Γιατί; Στους αγώνες για παράδειγμα έχουμε ένα συγκεκριμένο και σημαντικό πρόβλημα, θέμα, ζήτημα, τα overlays. Είναι overlays οι ολυμπιακές προσαρμογές. Από τη στιγμή που ολοκληρώνονται οι μελέτες για τις αθλητικές εγκαταστάσεις, δίνουμε τις μελέτες στον "Αθήνα 2004" ο οποίος με το δικό του μελετητικό τιμ μας κάνει τη μελέτη την πρόσθετη για overlays. Μελέτες για overlays θα έχουμε μέχρι το τέλος του 2003. Μπορούμε, λοιπόν να σας πούμε σήμερα το κόστος των αγώνων χωρίς να έχουν ολοκληρωθεί οι μελέτες;
Δεύτερο παράδειγμα. Υπάρχει το θέμα της μεταφοράς της ολυμπιακής οικογένειας, των επισκεπτών. Μπορεί να σας πει κανένας σήμερα ότι το κόστος προϋπολογίζεται και δεσμεύεται σε αυτό το επίπεδο όταν δεν ξέρουμε σε ποιες τιμές θα μπορέσουμε να μισθώσουμε τα λεωφορεία για να μετακινηθούν οι αθλητές, οι επισκέπτες και όλοι αυτοί; 
Υπάρχουν, λοιπόν, πράγματα τα οποία δεν μας επιτρέπουν αυτήν τη στιγμή να σας δώσουμε μια ολοκληρωμένη και δεσμευτική εικόνα. 
ΦΑΝΗ ΠΕΤΡΑΛΙΑ-ΠΑΛΛΗ: …
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μισό λεπτό, κυρία Πετραλιά. Γιατί πιστεύω ότι αν πατήσουμε στο έδαφος της σταθερής γνώσης μπορούμε να συνεννοηθούμε καλύτερα.
Γνωρίζετε όμως ότι τα έργα τα οποία βρίσκονται σε εξέλιξη, των οποίων οι μελέτες ολοκληρώνονται και τα οποία δημοπραττούνται έχουν συγκεκριμένους προϋπολογισμούς. Αυτοί δημοσιεύονται σε όλες τις εφημερίδες. Είναι πολύ γνωστό που βαδίζουν.
Αν θέλετε σας επαναλαμβάνω εγώ είμαι στη διάθεσή σας και με μεγάλη χαρά θα το κάνω-μπορείτε να έρθετε οποτεδήποτε θέλετε και με όσους και όποιους συναδέλφους από τη Νέα Δημοκρατία ή και από τα άλλα κόμματα και να σας δώσω όλα τα στοιχεία τα οποία έχουμε μέχρι σήμερα για τα έργα του ΥΠΕΧΩΔΕ…
ΕΜΜΑΝΟΥΗΛ ΚΕΦΑΛΟΓΙΑΝΝΗΣ:… 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Βλέπετε, λοιπόν, κύριε Κεφαλογιάννη, ότι δημιουργείτε εντυπώσεις.
Έχω καταθέσει σε όλους τους συναδέλφους που μου το έχουν ζητήσει μέχρι τώρα και μάλιστα πολλές φορές όλα τα στοιχεία για όλα τα έργα. Πριν από δύο μήνες συνάδελφοί σας από την Αχαϊα, αν θυμάμαι καλά, ζήτησαν να τους δώσουμε όλα τα στοιχεία για τις δημοπρατήσεις. Οτιδήποτε είχαμε, τους το δώσαμε.
Και μπορεί κανείς πολύ εύκολα να έχει αυτά τα στοιχεία. Τίποτα δεν είναι κρυφό. Εσείς ζητήσατε τις μισθολογικές καταστάσεις των υπαλλήλων των ειδικών υπηρεσιών του Υπουργείου Πολιτισμού και του ΥΠΕΧΩΔΕ. Σας τις στέλνω, κύριε Κεφαλογιάννη, σήμερα το μεσημέρι που γύρισα από το συνέδριο υπέγραψα την απάντηση, για να δείτε ότι δεν υπάρχει τίποτα κρυφό. Δεν υπάρχει τίποτα κακό σ' αυτούς τους ανθρώπους, οι οποίοι κάνουν μια πολύ σκληρή δουλειά προκειμένου να φέρουν σε πέρας αυτό το έργο. 
Δεύτερο θέμα, "Ελλάδα 2004": Το ίδιο ερώτημα τέθηκε στη συνεδρίαση της Διαρκούς Επιτροπής. Δεν έχω πρόχειρο αυτήν τη στιγμή το νούμερο του 2002. Είχε αναφερθεί από τον Υπουργό τον κ. Βενιζέλο στη συνεδρίαση της Διαρκούς Επιτροπής το νούμερο για το 2002. Αν θέλετε, μέχρι αύριο το μεσημέρι μπορούμε να επικοινωνήσουμε να σας το δώσω και να σας ενημερώσω. Αυτήν τη στιγμή δεν το έχω πρόχειρο, αλλά η απορρόφηση για την οποία θέλετε να μας ελέγξετε δεν αφορά εμάς. Αφορά τις περιφερειακές αρμόδιες υπηρεσίες, τους δήμους ή τις νομαρχίες, που είναι κυρίως οι φορείς του προγράμματος και που αυτήν τη στιγμή είναι στη φάση ωρίμανσης των έργων.
Τρίτο θέμα, τα δάνεια: Σωστά ο κ. Κεφαλογιάννης λέει ότι μπορεί να δημιουργηθούν πρόσθετες υποχρεώσεις, πρόσθετη δημοσιονομική δαπάνη. Είναι σωστό. Αλίμονο αν θα μπορούσε να υποστηρίξει κανένας το αντίθετο. Δεν υποστήριξα ότι δεν μπορεί εξ αυτού του λόγου να δημιουργηθεί δημόσιο χρέος. Είπα όμως ότι το δημόσιο χρέος αποτυπώνεται με σαφήνεια στη λογιστική κατάσταση της χώρας κάθε χρόνο. Το γνωρίζουν όλοι. Αν, λοιπόν, εμείς επιλέξουμε να έχουμε αυτήν την πολιτική, αυτό το σχέδιο και έχουμε αυτό το χρέος, αυτό θα είναι σαφές. Δεν κρύβουμε τίποτα. Ο κ. Κεφαλογιάννης θυμήθηκε το 1981. Εγώ θυμάμαι πολύ καλά το 1980 πόσος θόρυβος είχε γίνει τότε με την περίφημη έκθεση Αβέρωφ σε σχέση με την κακή κατάσταση της οικονομίας. Δεν είναι τώρα θέμα να κάνω την αναδρομή της εικοσαετίας. Πιστεύω όμως ότι σ' αυτήν τη μεγάλη υπόθεση σημασία έχει να προσεγγίσουμε με νηφαλιότητα το θέμα.
Και θα κλείσω με το τελευταίο θέμα του κ. Ορφανού, ο οποίος έθεσε με αγωνία το θέμα του Καυτατζόγλειου. Είπα ότι το Καυτατζόγλειο είναι ένα διαφορετικό πράγμα. Ήταν ένα γήπεδο και γίνεται ένα ολοκληρωμένο αθλητικό κέντρο. Πάρα πολλά αθλήματα θα μπορούν να χαρούν και να αθληθούν οι πολίτες της Θεσσαλονίκης, στην οποία πολιτεύεται με εξαιρετική επιτυχία ο κ. Ορφανός. Και θα μπορέσουν να χαρούν αυτό το αθλητικό κέντρο. 
Από το σημείο των 3 δισεκατομμυρίων που κάποτε, κάπου γράφτηκε μέχρι τα 14 δισεκατομμύρια υπάρχει τεράστια απόσταση. Δεν υπάρχει τίποτα σκοτεινό και δεν υπάρχει κανένα θέμα με τη στατική επάρκεια του Καυτατζόγλειου. Δεν έθεσα θέμα ασφάλειας. Είπα όμως ότι η κατάσταση του γηπέδου ήταν πολύ κακή και χρειάζονται πάρα πολλά έργα προκειμένου αυτό το γήπεδο να γίνει ένα κόσμημα, όπως το θέλει ο κ. Ορφανός -παρότι ΠΑΟΚτζής- όπως το θέλει όλη η Θεσσαλονίκη.
ΠΡΟΕΔΡΕΥΩΝ (Παναγιώτης Σγουρίδης): Θα παίξει μπάλα ως παλαίμαχος ποδοσφαιριστής εκεί.
Κύριε Κεφαλογιάννη, έχετε τρία λεπτά κι εσείς και δύο λεπτά έχετε κι εσείς, κύριε Υπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Παραιτούμαι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Παραιτείστε των δύο λεπτών.
Ορίστε, κύριε Κεφαλογιάννη, έχετε το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα πω δυο λόγια, ένα για την ιστορία και ένα για την τάξη των πραγμάτων. 
Για την ιστορία θα θυμίσω στον κ. Αλευρά ότι αυτό το μνημόνιο του κ. Αβέρωφ μιλούσε για 600 δισεκατομμύρια συσσωρευμένο δημόσιο χρέος. Είναι από τα Πρακτικά της Βουλής και τον πρώτο προϋπολογισμό του ΠΑΣΟΚ με Υπουργό Οικονομικών τον κ. Μανώλη Δρεττάκη. Σήμερα μιλάμε για 55 τρισεκατομμύρια δραχμές και άλλα 50 τρισεκατομμύρια για το ασφαλιστικό μας πρόβλημα. Χάθηκαν 160 τρισεκατομμύρια δραχμές σε επιδοτήσεις, σε δάνεια και σε φορολογία και σήμερα παραδίδετε την Ελλάδα που βλέπει ο ελληνικός λαός. Αυτό για την ιστορία. 
Για την τάξη των πραγμάτων: Σας διαβάζω, κύριε Πρόεδρε, απαντήσεις του Υπουργείου Πολιτισμού και του Υπουργείου ΠΕΧΩΔΕ.
Άρνηση κατάθεσης εγγράφων προσφοράς εκτάσεων κατασκευής στο χωριό Τύπου. Μη περαίωση διαδικασίας.
Άρνηση κατάθεσης αμοιβών "Αθήνα 2004". Λέει η απάντηση ότι δεν είναι δυνατή η δημοσιοποίηση προσωπικών δεδομένων βάσει του ν. 2472 του 1997 επιτροπή του κ. Δαφέρμου. Απάντηση στις 10/10/2000.
Στις 8/11/2000, για τα πρόσωπα που μετέβησαν στο Σίδνεϋ από το "Αθήνα 2004". Απάντηση άρνηση κατάθεσης των στοιχείων. Προσωπικά δεδομένα, ν. 2472 του 1997. Απάντηση του Υπουργείου Πολιτισμού.
Άρνηση κατάθεσης εγγράφων διαγωνισμού ενοικίασης γραφείων του "Αθήνα 2004". Απόρρητα δεδομένα υποψηφίων εταιρειών. Απάντηση του Υπουργείου Πολιτισμού στις 14/8/2001. Και έχω και μια σειρά -να μη σας κουράζω- για την τάξη των πραγμάτων. 
Όλα γίνονται εν κρυπτώ. Όταν η Κυβέρνηση δεν θέλει να δώσει απαντήσεις, όπως ακόμα το μισθολόγιο του "Αθήνα 2004" και των υπαλλήλων του, επικαλείται τα προσωπικά δεδομένα. Αυτά για να αξιολογήσει ο ελληνικός λαός με ποια Κυβέρνηση έχουμε να κάνουμε σήμερα.
Τέλος, για την Κηφισίας. Ξέρετε, κύριε Πρόεδρε, γιατί στην Αγία Βαρβάρα δεν γίνεται ο κόμβος, για να καταλάβετε με τι κράτος έχουμε να κάνουμε και με τι Υπουργεία; Διότι ξέχασαν να βάλουν στη διακήρυξη -σας το λέω εσάς που είσαστε μηχανικός- τα αντιπλημμυρικά έργα. Και τώρα υπάρχει προσφυγή από τον ανάδοχο ο οποίος θα πληρωθεί και θα αποζημιωθεί. Γι' αυτό δεν γίνεται ο κόμβος της Κηφισίας. Τώρα υποτίθεται ότι θα ξαναπροκηρυχθεί. Έχει, λοιπόν, ή δεν έχει δίκιο ο κ. Όσβαλντ, όταν μας λέει ότι τα έργα θα είναι έτοιμα το 2005; 
Και κλείνω: Δεν μας απάντησε ούτε ο παριστάμενος Υπουργός για τον προϋπολογισμό ούτε για το ποιος θα είναι ο προϋπολογισμός του "Ελλάδα 2004". Θα μας πείτε πόσα θα δαπανήσετε φέτος ναι ή όχι; Είναι 11 δισεκατομμύρια; είναι 20 δισεκατομμύρια; Πόσα είναι το τελικό ποσό που θα δαπανηθεί φέτος; Πείτε μας το νούμερο να γραφεί στα Πρακτικά. 
ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Το είπα στην επιτροπή. Αν ανατρέξετε στα Πρακτικά της τελευταίας επιτροπής …
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πείτε μας το νούμερο τώρα. Υπουργός είσθε. 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. Αν θέλετε να πάρετε το λόγο, να σας τον δώσω. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, κλείνω λέγοντας ότι φεύγουμε πραγματικά ανήσυχοι για την από δω και πέρα πορεία, για την προετοιμασία και τέλεση των Ολυμπιακών Αγώνων του 2004.
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμ. 30 επερωτήσεως των Βουλευτών της Νέας Δημοκρατίας προς το Υπουργείο Πολιτισμού και Υφυπουργείο Αθλητισμού σχετικά με την προετοιμασία της χώρας για τους Ολυμπιακούς Αγώνες.
Κύριοι συνάδελφοι, έχουν διανεμηθεί τα Πρακτικά της Πέμπτης 21 Φεβρουαρίου 2002 και ερωτάται το Σώμα: Επικυρούνται;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Τα Πρακτικά της Πέμπτης 21 Φεβρουαρίου 2002 επικυρώθηκαν.
Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.20' λύεται η συνεδρίαση για αύριο Τετάρτη 6 Μαρτίου 2002 και ώρα 10.30΄ με αντικείμενο εργασιών του Σώματος νομοθετική εργασίας, σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

 


