ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΙΗ’

Δευτέρα 31 Οκτωβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Τ. Τζαννετάκη, σελ.
3. Συζήτηση προ Ημερησίας Διατάξεως με πρωτοβουλία της Κυβέρνησης σε επίπεδο Αρχηγών Κομμάτων για θέματα εξωτερικής πολιτικής, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 1 Νοεμβρίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίων Nόμων:
α) Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων, Απασχόλησης και Κοινωνικής Προστασίας, Δικαιοσύνης και Εμπορικής Ναυτιλίας, κατέθεσαν σχέδιο νόμου: «Απελευθέρωση Αγοράς Φυσικού Αερίου», σελ.
β) Οι Υπουργοί Ανάπτυξης, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων και Αγροτικής Ανάπτυξης και Τροφίμων΄, κατέθεσαν σχέδιο νόμου: «Εισαγωγή στην Ελληνική Αγορά των Βιοκαυσίμων και των ‘Αλλων Ανανεώσιμων Καυσίμων», σελ.
γ) Ο Πρωθυπουργός και Υπουργός Πολισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής ‘Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας-Θράκης,  Αιγαίου και Νησιωτικής Πολιτικής, Επικρατείας και η Αναπληρωτής Υπουργός Πολιτισμού, κατέθεσαν σχέδιο νόμου: «Τροποποίηση του Ν. 3310/2005 «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων» (ΦΕΚ 30Α’/14.2.2004)»»., σελ.

ΟΜΙΛΗΤΕΣ
Επί της Ειδικής Ημερησίας Διάταξης:
ΑΛΑΒΑΝΟΣ Α., σελ.
ΚΑΡΑΜΑΝΛΗΣ Κ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β’
      ΣΥΝΕΔΡΙΑΣΗ ΙΗ΄
      Δευτέρα 31 Οκτωβρίου 2005
      Αθήνα, σήμερα στις 31 Οκτωβρίου 2005, ημέρα Δευτέρα και ώρα 19.17΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, αρχίζει η συνεδρίαση. 
      (Στο σημείο αυτό εισέρχεται στην Αίθουσα ο Πρωθυπουργός κ. Κωνσταντίνος Καραμανλής. Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 25/10/2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΖ΄ συνεδριάσεώς του, της Τρίτης 25 Οκτωβρίου 2005, σε ό,τι αφορά την ψήφιση στο σύνολο του σχεδίου νόμου: «Πλαίσιο ρυθμίσεων για τη Σύσταση και τη Λειτουργία της Ευρωπαϊκής Εταιρείας».)
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Στο σημείο αυτό εισέρχεται στην Αίθουσα ο Αρχηγός της Αξιωματικής Αντιπολίτευσης κ. Γεώργιος Παπανδρέου. Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα.)
      (Ανακοινώνονται προς το Σώμα από τη Γραμματέα της Βουλής κ. Ελένη Ράπτη, Βουλευτή Α΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο νέο τρόπο επιδότησης του ελαιολάδου βάσει του Κανονισμού της Ευρωπαϊκής Ένωσης.
      2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις καταστροφές που υπέστησαν από βροχοπτώσεις οι εποχιακές καλλιέργειες στο Οροπέδιο Λασιθίου.
      3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κώστας Κουλαξίδης ζητεί ενημέρωση σχετικά με τα αποτελέσματα διαγωνισμού του Α.Σ.Ε.Π..
      4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γεώργιος Χατζάκης προτείνει την αλλαγή του ορίου επιτυχίας για τους εκπαιδευτικούς Τ.Ε.Ε. οι οποίοι συμμετέχουν σε διαγωνισμό του Α.Σ.Ε.Π..
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Αθλητική Μοτοσυκλετιστική Ομοσπονδία Ελλάδας ζητεί να της δοθεί η Ειδική Αθλητική Αναγνώριση βάσει του Ν. 2725/99.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πολιτιστικός Σύλλογος Μαλλιωτών Ιεράπετρας ζητεί την ασφαλτόστρωση δρόμων της επαρχίας Λασιθίου κ.λπ.
      7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος και το Δημοτικό Συμβούλιο Σίφνου ζητούν την αναβάθμιση του Πολυδύναμου Περιφερειακού Ιατρείου Σίφνου σε Κέντρο Υγείας.
      8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Εξωμβούργου Τήνου ζητεί να αποκατασταθεί η ταχυδρομική εξυπηρέτηση των κατοίκων της νήσου Τήνου.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πρόοδο των εργασιών διαμόρφωσης του νέου λιμανιού της Πάτρας.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην απουσία τροχαίας αστυνόμευσης της Πλατείας Ελευθερίας στην Πάτρα.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην άμεση ανάγκη καθαρισμού και τσιμεντόστρωσης του δρόμου πρόσβασης στην περιοχή των Ιτεών Πάτρας.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα συντήρησης της εθνικής οδού Πατρών – Πύργου.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διαμόρφωση χώρου για τη στέγαση των τσιγγάνων της Πάτρας.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις διαμαρτυρίες επαγγελματιών και φορέων για το κυκλοφοριακό πρόβλημα της Πάτρας.
      15) Οι Βουλευτές Αχαΐας και Β΄ Πειραιώς ΠΑΝΑΓΙΩΤΗΣ ΚΟΣΙΩΝΗΣ και ΙΩΑΝΝΗΣ ΠΑΤΣΙΛΙΝΑΚΟΣ αντίστοιχα, κατέθεσαν αναφορά με την οποία ο Δήμαρχος Τριταίας Αχαΐας ζητεί τη στελέχωση και τον εξοπλισμό του Κέντρου Υγείας Ερυμανθείας.
      16) Οι Βουλευτές Αχαΐας και Α΄ Θεσσαλονίκης κ. ΠΑΝΑΓΙΩΤΗΣ ΚΟΣΙΩΝΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Δήμαρχος Δύμης Αχαΐας  ζητεί να γίνει άμεσος έλεγχος της στατικής και λειτουργικής επάρκειας του κτιρίου του 1ου Δημοτικού Σχολείου Κάτω Αχαΐας.
      17) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Οργανισμός Εγγείων Βελτιώσεων Γ΄  Ζώνης Μεσσαράς εκφράζει τις απόψεις του για το ζήτημα της παράδοσης και χρήσης του Φράγματος της Φανερωμένης Μεσσαράς κ.λπ.
      18) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αχαΐας διαμαρτύρεται για δηλώσεις που έγιναν σε βάρος στελέχους της Ελληνικής Αστυνομίας.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζει το Μουσικό Σχολείο της Πάτρας.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε περιστατικό κράτησης ανήλικης αλλοδαπής σε Αστυνομικό Τμήμα της Πάτρας.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον τρόπο λειτουργίας του σιδηροδρομικού σταθμού Αιτωλικού Αιτωλ/νίας.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα ένταξης χορευτικών τμημάτων στις εκδηλώσεις της Πολιτιστικής Πρωτεύουσας 2006.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζει το αστικό ΚΤΕΛ Πάτρας.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην οικονομική κατάσταση της ΕΒΟ – ΠΥΡΚΑΛ.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αξιοποίηση του Υδρογόνου για παραγωγή ενέργειας.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο πρόβλημα αποσυμφόρησης των φυλακών του Αγίου Στεφάνου.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αξιοποίηση ιδιόκτητου ακινήτου του Ο.Τ.Ε..
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αξιοποίηση του Παναχαϊκού Όρους.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πορεία κατασκευής του νέου Δικαστικού Μεγάρου Πατρών.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μη αξιοποίηση του «Έσπερου» και άλλων ακινήτων που βρίσκονται στο κέντρο της Πάτρας.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μεταολυμπιακή χρήση του Παμπελοποννησιακού Σταδίου.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε υπόθεση απαλλοτρίωσης στην περιοχή του έλους Αγυιάς Αχαΐας.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην έλλειψη συντήρησης των χώρων αλλοδαπών της Πάτρας.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη διερεύνηση για τη νομιμότητα της εγκατάστασης υπεραγοράς, στο πρώην εργοστάσιο Κρητικού στην Πάτρα.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο αίτημα για την ένταξη του Συμποσίου Ποίησης στο πρόγραμμα «Πάτρα Πολιτιστική Πρωτεύουσα 2006».
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων τα οποία αναφέρονται στο πρόβλημα έλλειψης περιβαλλοντικής προστασίας της περιοχής γύρω από τον ποταμό Χάραδρο.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε υπόθεση απάτης στη Δ.Ο.Υ. Κρεστένων.
      38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην επικινδυνότητα διασταύρωσης σε περιοχή της Πάτρας.
      39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατάσταση του πεζοδρομίου της γέφυρας του Γλαύκου ποταμού στη Λαχαναγορά της Πάτρας.
      40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη συντήρησης των φρεατίων της οδού Ακτής Δυμαίων στην Πάτρα.
      41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα λειτουργικά προβλήματα του Κέντρου Παιδικής Μέριμνας Θηλέων Πατρών.
      42) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην αντιμετώπιση των κρουσμάτων ληστείας που γίνονται στα χρυσοχοΐα της Πάτρας.
      43) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Κληρικοί, Απόφοιτοι των Εκκλησιαστικών Σχολών και Απόφοιτοι των Εκκλησιαστικών Λυκείων της Ιεράς Μητρόπολης Φθιώτιδας ζητούν την ένταξή τους στα μισθολογικά κλιμάκια της Τεχνολογικής Εκπαίδευσης.
      44) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Ιδιοκτητών Κέντρων Ξένων Γλωσσών Φθιώτιδας επισημαίνει την άμεση ανάγκη προώθησης του θεσμικού πλαισίου για την πιστοποίηση της γλωσσομάθειας.
      45) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε δημοσίευμα εφημερίδας το οποίο αναφέρεται στην επικινδυνότητα επαρχιακού δρόμου στο Νομό Ηλείας.
      46) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Διοικούσα Επιτροπή Κλάδου ΤΕ 01 – 19 Νομού Πιερίας κάνει προτάσεις για τον τρόπο επιλογής των εκπαιδευτικών κομμωτών στα ΤΕΕ.
      47) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία το Σωματείο Ράδιο Ταξί Κατερίνης «Ο ΑΓΙΟΣ ΧΡΙΣΤΟΦΟΡΟΣ» ζητεί την επίλυση συγκοινωνιακών προβλημάτων που αντιμετωπίζει ο  Δήμος Παραλίας Πιερίας.
      48) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην εκμετάλλευση της χρήσης του παραλιακού πεζοδρομίου στον οικισμό Μύρτου Ιεράπετρας.
      49) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Βασιλική Χατζάκη ζητεί τη συνταξιοδότησή της από τον ΟΓΑ.
      50) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Μεσολογγιτών Αττικής  «Ο ΑΓΙΟΣ ΣΥΜΕΩΝ» ζητεί την επιλογή της ονομασίας «Χαρίλαος Τρικούπης» για τη γέφυρα Ρίου – Αντιρρίου.
      51) Ο Βουλευτής Αιτωλ/νίας κ. ΘΑΝΟΣ ΜΩΡΑΪΤΗΣ κατέθεσε αναφορά με την οποία ο Σύλλογος Μεσολογγιτών Αττικής  «Ο ΑΓΙΟΣ ΣΥΜΕΩΝ» ζητεί την επιλογή της ονομασίας «Χαρίλαος Τρικούπης» για τη γέφυρα Ρίου – Αντιρρίου.
      52) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία το Σωματείο  Εργαζομένων  στα Σούπερ Μάρκετ και Παρεμφερή Καταστήματα Νομού Καρδίτσας ζητεί την οικονομική και επαγγελματική στήριξη των εργαζομένων στο πρώην Σούπερ Μάρκετ Αντωνόπουλος.
      53) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ και ο Γ΄ Αντιπρόεδρος της Βουλής και Βουλευτής Β΄ Πειραιώς ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία οι Συμβολαιογράφοι Επιδαύρου Λιμηράς ζητούν τη σύσταση ειδικού άμισθου Υποθηκοφυλακείου στην περιφέρεια Ειρηνοδικείου Επιδαύρου Λιμηράς Λακωνίας με έδρα τη Μονεμβασία.
      54) Ο Βουλευτής Νόμου Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία τα Σωματεία Ναυπηγοεπισκευαστικής Ζώνης Πειραιά καταγγέλλουν τη Διοίκηση του ΟΑΕΔ για την τακτική που ακολουθεί σχετικά με την παραλαβή των δικαιολογητικών του εποχιακού επιδόματος των μελών τους.
      55) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στις ελλείψεις εκπαιδευτικού προσωπικού των σχολείων της Τεχνικής Επαγγελματικής Εκπαίδευσης.
      56) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Παναγιώτα Τζώρτζου ζητεί ενημέρωση για τα συνταξιοδοτικά της δικαιώματα.
      57) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μαρία Κορκίζογλου ζητεί την ικανοποίηση ασφαλιστικού της αιτήματος.
      58) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Καραγιαννίδης ζητεί τον αποχαρακτηρισμό λεωφορείου του ΚΤΕΛ σε τουριστικό.
      59) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία Εθελοντές Μακράς Θητείας ζητούν την επίλυση του συνταξιοδοτικού τους προβλήματος.
      60) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Κων/νος Χαραλαμπίδης ζητεί να συνταξιοδοτηθεί από τον ΟΓΑ.
      61) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία  η οικογένεια Μαυροθαλασσίτη ζητεί την καταβολή αποζημίωσης για την απαλλοτρίωση αγροτεμαχίου.
      62) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύλλογος Εργαζομένων Ψυχολογικού Κέντρου Βορείου Ελλάδος ζητεί την καταβολή στα μέλη του των δεδουλευμένων αποδοχών τους.
      63) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Πανελλήνια Ένωση Πλοιοκτητών Μέσης Αλιείας ζητεί να δοθεί παράταση και πλήρη χρηματοδότηση για την εγκατάσταση συσκευών δορυφορικής παρακολούθησης σε σκάφη Μέσης Αλιείας.
      64) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ομοσπονδία Συνταξιούχων Τραπεζικών Οργανώσεων Ελλάδος ζητεί την επαναχορήγηση  του επιδόματος Εθνικής Αντίστασης σε όλους τους αντιστασιακούς συνταξιούχους.
      65) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Εργαζομένων Κέντρου Βρεφών «Η ΜΗΤΕΡΑ» ζητεί την πρόσληψη  τεχνικού προσωπικού από το εν λόγω Κέντρο κ.λπ..
      66) Ο Βουλευτής Νόμου Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία το Συνδικάτο Μετάλλου Πειραιά και η «Ένωση Μετάλλου Σαλαμίνας» ζητούν την κατοχύρωση των εργασιακών και ασφαλιστικών δικαιωμάτων των εργαζομένων στη ναυπηγοεπισκευαστική ζώνη.
      67) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Δικαστικών Υπαλλήλων Αθήνας ζητεί την άμεση αντιμετώπιση των λειτουργικών προβλημάτων των δικαστηρίων, όπως:  την άμεση πρόσληψη προσωπικού, την παροχή τεχνολογικής υποδομής προκειμένου να καταστεί αποτελεσματικότερη η λειτουργία τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1484/25-8-05 ερώτηση του Βουλευτή κ. Ιωάννου Διαμαντίδη δόθηκε με το υπ’ αριθμ. 490/14-9-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1484/25-8-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Ι. Διαμαντίδη, που κατατέθηκε στη Βουλή των Eλλήνων, σας γνωρίζουμε τα ακόλουθα: .
      1. Η διαδικασία μεταθέσεως των Αξιωματικών που τοποθετούνται ως Προϊστάμενοι των Κεντρικών και Περιφερειακών Υπηρεσιών του ΥΕΝ, προβλέπεται στην παράγραφο 7 του άρθρου 13 του π.δ. 190/2003 (ΑΊ45), όπου καθορίζεται ότι οι εν λόγω μεταθέσεις αποφασίζονται και διατάσσονται από τον Υπουργό Εμπορικής Ναυτιλίας κατόπιν σχετικής εισηγήσεως του Αρχηγού του Λιμενικού Σώματος (Λ.Σ.). Οι λοιπές, πλην των προαναφερομένων μεταθέσεις, αποφασίζονται από το Συμβούλιο Μεταθέσεων Λ.Σ., σύμφωνα με το π.δ. 190/2003.
      2. Ο Υπουργός Εμπορικής Ναυτιλίας, αφού έλαβε υπόψη τις σχετικές εισηγήσεις του Αρχηγού Λ.Σ., απεφάσισε την τοποθέτηση Αξιωματικών Λ.Σ. ως Προϊστάμενων Κεντρικών και Περιφερειακών Υπηρεσιών του ΥΕΝ, προκειμένου να καλυφθούν οι υπηρεσιακές ανάγκες κατά τον καλύτερο δυνατό τρόπο.
      3. Το Συμβούλιο Μεταθέσεων απεφάσισε για τις μεταθέσεις προσωπικού Λ.Σ. σύμφωνα με τα οριζόμενα στο π.δ. 190/2003, αφού έλαβε υπόψη τα υφιστάμενα κενά στις Υπηρεσίες του ΥΕΝ και την οικογενειακή κατάσταση κάθε μετατιθεμένου. Η σύνθεση του Συμβουλίου Μεταθέσεων προβλέπεται από την παράγραφο 1 του άρθρου 7 του ανωτέρω π.δ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      2. Στην με αριθμό 1607/30-8-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ. Κ.Ε./103/15-9-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1607/30-8-05 ερώτηση του Βουλευτή κ. Γ. Δραγασάκη, σχετικά με τη λειτουργία του Αρχαίου θεάτρου της Μήλου, σας πληροφορούμε τα εξής:
      Το αρχαίο θέατρο της Μήλου «δεν σταμάτησε να λειτουργεί προκειμένου να γίνουν περαιτέρω, αρχαιολογικές έρευνες», όπως αναφέρεται στην ερώτηση, «αλλά επειδή η κατάσταση διατήρησης του εγκυμονεί σοβαρούς κινδύνους για την ασφάλεια των θεατών, δεδομένου ότι οι στερεωτικές επεμβάσεις που έχουν συντελεστεί στο μνημείο είναι περιορισμένες και καθαρά σωστικού χαρακτήρα». Επομένως κάθε άλλο παρά μπορεί το αρχαίο θέατρο «άμεσα να καταστεί εκ νέου λειτουργικό», όπως υποστηρίζουν οι φορείς του νησιού σε υπόμνημά τους προς τον Πρωθυπουργού, διότι υπάρχει σοβαρός κίνδυνος για την ασφάλεια των θεατών.
      Το θέατρο δεν χρησιμοποιείται μεν για παραστάσεις αλλά κάθε άλλο παρά είναι «εγκαταλειμμένο». Η φύλαξή του εξασφαλίζεται με τους συνεχείς ελέγχους που διενεργεί εκεί μόνιμος φύλακας αρχαιοτήτων, ο οποίος έχει ορισθεί για τη φύλαξη της αρχαίας Πόλης. Υποστηρίξεις των εδωλίων με τα μέσα που διαθέτει η Εφορεία έγιναν και εφέτος. Έχει δε καθαριστεί υποδειγματικά από την Εφορεία όχι μόνο το θέατρο αλλά και το πλησίον μονοπάτι καθώς και το μεγάλο μονοπάτι που ενώνει το αρχαίο θέατρο με τις κατακόμβες κατά μήκος του αρχαίου σταδίου, και έτσι οι επισκέπτες είναι δυνατόν να το επισκεφθούν και να το χαρούν ως μνημείο. Το μόνο που δεν είναι δυνατό να συμβεί για τη δική τους ασφάλεια, είναι να παρακολουθήσουν σε αυτό παραστάσεις. Τα «σκαλιστά του μάρμαρα» δεν είναι «πεταμένα εδώ και εκεί» όπως αναφέρεται στην ερώτηση. Τα μικρά μάρμαρα βρίσκονται έξω από το θέατρο τακτοποιημένα σε ορθογωνισμένο λιθοσωρό. Ορισμένα δε αρχιτεκτονικά μέλη της σκηνής, πολύ μεγάλους βάρους που δεν ήταν δυνατό να μεταφερθούν στο μουσείο, βρίσκονται μέσα στο κοίλον.
      Ειδικά για το θέμα της αποκατάστασης του αρχαίου θεάτρου έχει δοθεί εντολή στη Διεύθυνση Αναστήλωσης Αρχαίων Μνημείων και στις συναρμόδιες υπηρεσίες του ΥΠΠΟ, να προχωρήσουν στη σύνταξη ειδικών μελετών.
      Ως προς τη δυνατότητα επαναχρησιμοποίησης του θεάτρου για παραστάσεις, φρονούμε ότι πρέπει πρώτα να λάβουν χώρα οι αναγκαίες επεμβάσεις, προκειμένου να αποδοθεί το θέατρο στο κοινό για ήπια χρήση, εξασφαλίζοντας την προστασία του μνημείου και παράλληλα την ασφάλεια κοινού.
      Η Διεύθυνση Αναστήλωσης Αρχαίων Μνημείων προτίθεται να συμπεριλάβει στο πρόγραμμα μελετών-έργων το εν λόγω θέατρο, ώστε να υλοποιηθεί ως έργο στα πλαίσια του Δ΄ ΚΠΣ.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      3. Στην με αριθμό 1588/29-8-05 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. ΥΠΠΟ/ΓΡ.ΥΦΥΠ. Κ.Ε./105/16-9-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 1588/29-8-05 ερώτηση του Βουλευτή κ. Ευαγγ. Βενιζέλου, σχετικά με το ΧΥΤΑ στη Βεργίνα και την ύδρευση της Θεσσαλονίκης, σας πληροφορούμε τα εξής:
      Για την έγκριση του έργου «Μονάδα επεξεργασίας Απορριμμάτων και Συγκρότημα Παραγωγής Ενέργειας από απορρίμματα του Νομού Ημαθίας» από το ΥΠΠΟ, τηρήθηκαν τα προβλεπόμενα από τις διατάξεις των άρθρων 10, 37 και 50 παρ. 5γγ του Ν. 3028/02.
      Αναλυτικότερα:
      Η χωροθέτηση του έργου εγκρίθηκε με την Υ.Α αρ. ΥΠΠΟ/ΓΔΑΠΚ/ΑΡΧ/Α1/Φ17/94610/5322/17.12.2004, ύστερα από γνωμοδότηση του Κεντρικού Αρχαιολογικού Συμβουλίου (Πράξη 49/13.12.2004), επιτροπή από μέλη του οποίου είχε πραγματοποιήσει, προηγουμένως, αυτοψία στο χώρο.
      Η εγκατάσταση θα γίνει εντός υφιστάμενου παλαιότερου δανειοθαλάμου αργιλοληψίας της ΔΕΗ, βάθους 8 μέτρων, εκτός του κηρυγμένου αρχαιολογικού χώρου των Αιγών (Βεργίνα) και σε απόσταση 1.500μ. από τα όριά του, χωρίς να υπάρχει οπτική επαφή με αυτόν, επομένως δεν τίθεται θέμα άμεσης ή έμμεσης βλάβης στον αρχαιολογικό χώρο.
      Εν συνεχεία, μετά την έγκριση χωροθέτησης του έργου, εγκρίθηκε και η Μελέτη Περιβαλλοντικών Επιπτώσεων και προωθήθηκε η υπογραφή του σχεδίου της Κοινής Απόφασης από τους συναρμόδιους Υπουργούς.
       Επιπλέον, στο σχέδιο της Κοινής Απόφασης των συναρμόδιων Υπουργών συμπεριελήφθησαν όλοι οι όροι που έχουν τεθεί, από πλευράς του ΥΠΠΟ, για την έγκριση του έργου, οι οποίοι συνοπτικά αφορούν:α) στην εκτεταμένη σωστική ανασκαφική έρευνα πριν από οποιαδήποτε εργασία, ακόμα και επιφανειακή, β) στην άμεση επίβλεψη των προβλεπόμενων εργασιών από τις συναρμόδιες Εφορείες του ΥΠΠΟ και γ) στην πραγματοποίηση ενδελεχούς ανασκαφικής έρευνας με διακοπή του έργου, σε περίπτωση εύρεσης αρχαιοτήτων, σύμφωνα με το άρθρο 37 του Ν. 3028/02.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      4. Στην με αριθμό 668/25-8-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ. Κ.Ε./56/11-8-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 668/25-7-05 ερώτησης του Βουλευτή κ. Στέλιου Ματζαπετάκη, σχετικά με τον Ιερό Ναό Αγίου Πέτρου Δομηνικανών στο Ηράκλειο Κρήτης, σας πληροφορούμε τα εξής:
      Α) Η οριστική μελέτη στερέωσης και αποκατάστασης του μνημείου έχει εγκριθεί με την υπ' αριθμ. Πρωτ. ΥΠΠΟ/ΔΑΒΜΜ/49129/1587/23.11.2004 Απόφαση, κατόπιν ομόφωνης θετικής γνωμοδότησης του Κεντρικού Αρχαιολογικού Συμβουλίου όπως αυτή διατυπώθηκε ,στην πράξη του με αριθμ. 42/26.10.2004
      Β) Σύμφωνα με την προαναφερθείσα απόφαση, η αρμόδια Εφορεία του ΥΠΠΟ διενεργεί ανασκαφική έρευνα στη ζώνη τοποθέτησης των ενισχυτικών αντηρίδων που προβλέπονται στη βόρεια πλευρά του ναού. Τα αποτελέσματα της έρευνας αυτής γνωστοποιούνται άμεσα στους μελετητές ώστε να ληφθούν υπόψη κατά την εκπονούμενη της μελέτης εφαρμογής, η οποία τελεί υπό τη διαχειριστική ευθύνη της Ι. Αρχιεπισκοπής Κρήτης, και μετά την ολοκλήρωσή της θα υποβληθεί για έγκριση στην αρμόδια υπηρεσία του ΥΠΠΟ.
      Γ) Η μόνη υφιστάμενη εκκρεμότητα για την ολοκλήρωση της μελέτης εφαρμογής αφορά στην εκ μέρους της Ι. Αρχιεπισκοπής Κρήτης υπογραφή της τροποποιητικής σύμβασης της μελέτης και στην εν συνεχεία καταβολή των οφειλομένων αμοιβών στους μελετητές.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      5. Στην με αριθμό 2351/20-9-05 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμόν 5973/6-10-05 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Γ. Μαγκριώτης, σας πληροφορούμε τα εξής, όσον αφορά τα μέτρα στήριξης της κλωστοϋφαντουργίας που προωθεί το ΥΠΑΝ:
      1) Γενικά:
      - Για πρώτη φορά ουσιώδης δραστηριοποίηση του ΥΠΑΝ για την προβολή των ελληνικών θέσεων στο HLG και στο Ευρωπαϊκό Συμβούλιο και την προστασία του κλάδου. Συνεργασία με άλλες κράτη μέλη της ΕΕ για τον συντονισμό των ενεργειών αντιμετώπισης της αθρόας εισαγωγής κινέζικων προϊόντων. Ολοκληρωμένη πολιτική αντιμετώπισης τού προβλήματος με επιθετικά και αμυντικά μέτρα που περιλαμβάνουν την ενεργοποίηση μηχανισμών στα τελωνεία για τον εντοπισμό παράνομων και παράτυπων εισαγωγών και σχεδιασμός προγράμματος για τη στήριξη της εξωστρέφειας του κλάδου.
      2) Ενέργειες
      Σύσκεψη για την Κλωστοϋφαντουργία στις 27 Δεκεμβρίου 2004 με τη συμμετοχή του ΥΠΑΝ του ΥΠΟΙΟ και των σημαντικότερων φορέων της ελληνικής κλωστοϋφαντουργίας
      - Συγκρότηση Μόνιμης Επιτροπής και Μόνιμης Ομάδας Εργασίας με την υπ.' αριθμ. 1517/856/28-1-2005 ΚΥΑ των Υπουργών Οικονομίας & Οικονομικών και Ανάπτυξης, η οποία συνεδρίασε για πρώτη φορά στις 16/2. Σε αυτές συμμετέχουν στελέχη των δυο Υπουργείων και εκπρόσωποι των σημαντικότερων φορέων του κλάδου
      - Ενεργοποίηση και αξιοποίηση των κλαδικών ινστιτούτων ΕΛΚΕΔΕ & ΕΤΑΚΕΙ που εποπτεύονται από το Υπουργείου Ανάπτυξης για τον ποιοτικό έλεγχο εισαγομένων προϊόντων Κλωστοϋφαντουργίας: έλεγχο αναγραφόμενης σύνθεσης & έλεγχος αζωχρωμάτων.
      - Προκήρυξη μελέτης για την Κλωστοϋφαντουργία με θέμα: « ΠΙΛΟTlΚΗ ΕΡΕΥΝΑ ΚΑΤΑΓΡΑΦΗΣ ΚΑΘΕΣΤΩΤΩΝ ΥΠΟΣΤΗΡΙΞΗΣ ΜΙΚΡΩΝ & ΜΕΣΑΙΩΝ ΕΠΙΧΕΙΡΗΣΕΩΝ ΣΕ ΧΩΡΕΣ ΤΗΣ Ε.Ε. (ΣΤΗΡΙΞΗ ΕΞΑΓΩΓΙΚΩΝ ΠΡΟΣΠΑΘΕΙΩΝ ΚΛΑΔΙΚΕΣ ΠΑΡΕΜΒΑΣΕΙΣ»). Η μελέτη θα προτείνει τα μέτρα και πολιτικές που πρέπει να υιοθετήσει η χώρα μας, προκειμένου να αντιμετωπίσει τις νέες συνθήκες έντονου ανταγωνισμού στη διεθνή και εγχώρια αγορά
      -Σχεδιασμός προσχεδίου προγράμματος στήριξης και ανάπτυξης των ΜΜΕ του κλάδου μέσω ΕΠΑΝ με τίτλο: «ΣΥΝΟΠΤΙΚΟ ΠΡΟΣΧΕΔΙΟ ΠΡΟΓΡΑΜΜΑΤΟΣ ΓΙΑ ΤΗΝ ΕΝΙΣΧΥΣΗ ΤΩΝ ΚΛΑΔΩΝ ΚΛΩΣΤΟΫΦΑΝΤΟΥΡΓΙΑΣ, ΕΝΔΥΣΗΣ, ΥΠΟΔΗΣΗΣ, ΔΕΡΜΑΤΟΣ (ΚΕΥΔ»)
      -Ενεργοποίηση της δράσης του ΕΠΑΝ για την «Εποπτεία της Αγοράς» για τη δημιουργία των υποδομών και την ανάπτυξη μεθοδολογίας για την παρακολούθηση της ορθής λειτουργίας της αγοράς.
      - Εντατικοποίηση των ελέγχων στην αγορά από τις αρμόδιες υπηρεσίες του ΥΠΑΝ και συνεργασία με την αρμόδια Δ/νση Τελωνείων του ΥΠΟΙΟ για την τήρηση των κανόνων του υγιούς ανταγωνισμού.
      - 31/5/2005: Ορισμός των ελλήνων εκπροσώπων στον ευρωμεσογειακό διάλογο για την κλωστοϋφαντουργία και το έτοιμο ένδυμα
      - 3/6/2005: Διαβούλευση με τον κλάδο και καταγραφή των εννέα κατηγοριών κλωστοϋφαντουργικών προϊόντων ελληνικού ενδιαφέροντος
      3) Συνεργασίες σε Ευρωπαϊκό επίπεδο:
      1. Συνάντηση Υπουργού Ανάπτυξης με τον Υπουργό Εξωτερικού Εμπορίου της Γαλλίας κ. F. Loos στις 3 Φεβρουαρίου και ανταλλαγή απόψεων σχετικά με την αντιμετώπιση του προβλήματος των κινεζικών εισαγωγών προς την ΕΕ.
      2. Συνεργασία Υπουργού Ανάπτυξης με τον Επίτροπο κ. Verheugen στα πλαίσια του Συμβουλίου Ανταγωνιστικότητας στις 6 Μαρτίου, για την πρόσκληση του Υπουργού για συμμετοχή στην Ομάδα Υψηλού Επιπέδου (HLG) για την Κλωστοϋφαντουργία που θα συνεδριάσει στις 14-6-2005.
      3. Επιστολή Υπουργού Ανάπτυξης προς τον επίτροπο κ. Ρ. Mandelson στις 27 Απριλίου και έκθεση των ελληνικών θέσεων για την προστασία της Ευρωπαϊκής και ειδικότερα της ελληνικής Κλωστοϋφαντουργίας από την αθρόα εισαγωγή προϊόντων από την Κίνα.
      4. Συνάντηση Γενικού Γραμματέα Βιομηχανίας κ. Σ. Παπαδόπουλου με τον γενικό δ/ντή του γαλλικού υπουργείου Εθνικής Οικονομίας, Οικονομικών και Βιομηχανίας κ. Ρ. Moraillon στις 27 Απριλίου για την καταπολέμηση της παραποίησης προϊόντων και του παράνομου εμπορίου και την προστασία της ευρωπαϊκής κλωστοϋφαντουργίας και την προώθηση της ευρωμεσογειακής συνεργασίας.
      5. Παρέμβαση Υπουργού Ανάπτυξης στο Συμβούλιο Ανταγωνιστικότητας στις 10 Μάϊου για την άμεση δημιουργία αποθεματικού ευελιξίας στο πλαίσιο του κανονισμού των διαρθρωτικών ταμείων για τη στήριξη των επιχειρήσεων του κλάδου.
      6. Συγχαρητήρια επιστολή Υπουργού Ανάπτυξης προς τον επίτροπο κ. Ρ. Mandelson στις 18 Μαϊου, με την οποία επισημαίνεται ο κίνδυνος ανεπανόρθωτης βλάβης και από άλλες κατηγορίες προϊόντων που εισάγονται από την Κίνα.
      Για τα λοιπά θέματα αρμόδιο να απαντήσει είναι το συνερωτώμενο Υπουργείο Απασχόλησης.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
      6. Στην με αριθμό 2173/15-9-05 ερώτηση του Βουλευτή κ. Ιωάννη Βλατή δόθηκε με το υπ’ αριθμ. 7017/4/5486/7-10-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ι. Βλατής, σας γνωρίζουμε ότι, με στόχο την ενίσχυση της ικανότητας και αποτελεσματικότητας των πυροσβεστικών Υπηρεσιών και την αναβάθμιση των παρεχόμενων στους πολίτες υπηρεσιών, το Υπουργείο μας εξετάζει όλα τα θέματα που αφορούν την καλύτερη οργάνωση, στελέχωση και λειτουργία των εν λόγω Υπηρεσιών. Στο πλαίσιο δε αυτό και δεδομένου ότι θεωρούμε επιβεβλημένες τις διαρθρωτικές αλλαγές και τροποποιήσεις στη δομή και λειτουργία των πυροσβεστικών Υπηρεσιών, καθώς και την ορθολογικότερη διαχείριση του ανθρώπινου δυναμικού, προωθούμε την αναδιάρθρωση των Υπηρεσιών αυτών με βάση τις σύγχρονες ανάγκες και τα νέα δεδομένα και προγραμματίζουμε την πρόσληψη του αναγκαίου προσωπικού, ώστε, σταδιακά, να καλυφθούν οι κενές οργανικές θέσεις των ανωτέρω Υπηρεσιών.
      Στα πλαίσια αυτά θα εξετασθεί και το θέμα της προαγωγής της πυροσβεστικής Υπηρεσίας Κοζάνης, καθώς και της ίδρυσης Ε.Μ.Α.Κ. και γενικότερα της λειτουργίας των πυροσβεστικών Υπηρεσιών του νομού Κοζάνης. Επισημαίνεται ότι, σε κάθε περίπτωση, οι ρυθμίσεις αυτές θα γίνουν με κριτήρια αποκλειστικά υπηρεσιακού και επιχειρησιακού χαρακτήρα, με αντικειμενικό στόχο την εύρυθμη, ομαλή και αποτελεσματική λειτουργία των πυροσβεστικών Υπηρεσιών σε τοπικό αλλά και πανελλαδικό επίπεδο.
      Για το θέμα της ενίσχυσης του Πυροσβεστικού Σώματος με προσωπικό, πρέπει να επισημάνουμε ότι οι πυροσβεστικές Υπηρεσίες όλης της χώρας, σήμερα, εμφανίζουν σημαντικά ελλείμματα σε προσωπικό, έναντι της οργανικής τους δύναμης, αφού η συνολική δύναμη του Πυροσβεστικού Σώματος είναι ελλειμματική κατά 25%, περίπου. Η κατάσταση αυτή, όπως είναι γνωστό, δε διαμορφώθηκε από τη μια στιγμή στην άλλη, αλλά είναι απότοκος της μη πρόσληψης νέων πυροσβεστών επί αρκετά χρόνια, με αποτέλεσμα να συσσωρευτεί αυτό το έλλειμμα, δεδομένου ότι δεν γίνεται αυτόματη πρόσληψη με την αποστρατεία κάποιων, όπως γίνεται στην Αστυνομία.
      Για την αντιμετώπιση της κατάστασης αυτής και ειδικότερα, για την περαιτέρω στελέχωση των πυροσβεστικών Υπηρεσιών και την άμεση κάλυψη μέρους των υπαρχουσών κενών οργανικών θέσεων πυροσβεστικού προσωπικού, προγραμματίζουμε την πρόσληψη πυροσβεστικών υπαλλήλων, μέσω διαγωνισμού που πρόκειται να προκηρυχθεί σύντομα, και ήδη από το Αρχηγείο Πυροσβεστικού Σώματος προωθούνται οι διαδικασίες για την εξασφάλιση των απαραίτητων, προς τούτο, προϋποθέσεων, στις οποίες περιλαμβάνονται και αυτές για την τροποποίηση του ισχύοντος νομοθετικού πλαισίου πρόσληψης του μόνιμου πυροσβεστικού προσωπικού, με την καθιέρωση αντικειμενικότερου και αξιοκρατικότερου συστήματος, που θα προάγει το υπηρεσιακό συμφέρον προς όφελος του κοινωνικού συνόλου. Στα πλαίσια δε αυτά και αφού συνεκτιμηθούν οι ανάγκες και των λοιπών Υπηρεσιών θα εξετασθεί και η δυνατότητα πρόσληψης προσωπικού, για την ενίσχυση και των πυροσβεστικών Υπηρεσιών του νομού Κοζάνης.
      Σχετικά με τη στέγαση της πυροσβεστικής Υπηρεσίας Κοζάνης, σας γνωρίζουμε ότι αυτή στεγάζεται σε ακίνητο, στο οποίο γίνονται οι αναγκαίες βελτιώσεις ώστε να καταστεί λειτουργικότερο. Επισημαίνεται ότι τα κτιριακά προβλήματα των Υπηρεσιών μας αξιολογούνται, ιεραρχούνται και αντιμετωπίζονται στα πλαίσια των πιστώσεων που εξασφαλίζονται τόσο από τη Νομαρχιακή Αυτοδιοίκηση, όσο και από τον προϋπολογισμό του Σώματος. Πάντως, από το Υπουργείο μας, καταβάλλονται συνεχείς προσπάθειες για την αντιμετώπιση των στεγαστικών προβλημάτων του συνόλου των πυροσβεστικών Υπηρεσιών, με την εξεύρεση καταλληλότερων και λειτουργικότερων κτιρίων.
      Σε ό,τι αφορά την πυροπροστασία της εν λόγω περιοχής, σας πληροφορούμε ότι αυτή καλύπτεται επιχειρησιακά από τις πυροσβεστικές Υπηρεσίες του νομού Κοζάνης, οι οποίες έχουν στελεχωθεί με το αναγκαίο πυροσβεστικό προσωπικό και εφοδιαστεί με ανάλογο υλικοτεχνικό εξοπλισμό, ενώ κατά την αντιπυρική περίοδο ενισχύονται με ικανό αριθμό πυροσβεστών εποχικής απασχόλησης, ώστε να ανταποκρίνονται με επιτυχία στην αποστολή τους.
      Τέλος, πρέπει να επισημάνουμε ότι, πέραν των ανωτέρω αρμόδιων πυροσβεστικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στο νομό Κοζάνης.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στις με αριθμό 2136/14-9-05 και 2145/15-9-05 ερωτήσεις των Βουλευτών κυρίων Εμμανουήλ Στρατάκη και Στυλιανού Ματζαπετάκη δόθηκε με το υπ’ αριθμ. 7017/4/5481/7-10-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ.κ. Μ. Στρατάκης και Σ. Ματζαπετάκης, σας γνωρίζουμε ότι το Υπουργείο μας καταβάλλει κάθε δυνατή προσπάθεια για την καλύτερη και αποτελεσματικότερη αστυνόμευση, την πληρέστερη εξυπηρέτηση των πολιτών και την αναβάθμιση του προσφερόμενου έργου, ώστε να εξασφαλισθούν καλύτερες συνθήκες τάξης και ασφάλειας, ενισχυθεί περαιτέρω το αίσθημα ασφαλείας και αναβαθμισθεί η ποιότητα ζωής των πολιτών.
      Για το σκοπό αυτό, στελεχώνονται οι αστυνομικές Υπηρεσίες με το απαραίτητο προσωπικό, μέσα από τις δυνατότητες που παρέχει η δύναμη του Σώματος με ορθολογική κατανομή αυτής, και τις εφοδιάζονται με τον αναγκαίο υλικοτεχνικό εξοπλισμό και μέσα, ώστε να ανταποκριθούν αποτελεσματικότερα στην αποστολή τους. Στο πλαίσιο δε αυτό, έχει στελεχωθεί και η Αστυνομική Διεύθυνση Ηρακλείου με δύναμη, η οποία, σήμερα, υπερβαίνει την οργανική της και βρίσκεται σε πλεονεκτικότερη θέση από άλλες Αστυνομικές Διευθύνσεις που αντιμετωπίζουν τα ίδια προβλήματα, ενώ το Αστυνομικό Τμήμα Αρκαλοχωρίου έχει στελεχωθεί με δύναμη, η οποία εμφανίζει έλλειμμα μόνο ενός ατόμου, έναντι της οργανικής του.
      Επισημαίνεται ότι η αναφερόμενη Αστυνομική Διεύθυνση ενισχύεται περαιτέρω και με την παρουσία 78 ειδικών φρουρών, οι οποίοι ασχολούνται με θέματα αστυνομικού ενδιαφέροντος, καθώς και με αστυνομικούς που είναι αποσπασμένοι σε αυτή για λόγους σπουδών. Πάντως, για την ενίσχυση της εν λόγω Διεύθυνσης, προκηρύχθηκαν κατά τις τακτικές μεταθέσεις του τρέχοντος έτους 8 θέσεις αστυνομικών κατωτέρων βαθμών, οι οποίες και καλύφθηκαν, ενώ για τον ίδιο λόγο, παρότι η Υπηρεσία αυτή παρουσιάζει πλεόνασμα, με τις συμπληρωματικές μεταθέσεις προκηρύχθηκαν προς πλήρωση ακόμη 7 θέσεις αστυνομικών κατωτέρων βαθμών, οι οποίες προβλέπεται να καλυφθούν στο τέλος του τρέχοντος μηνός.
      Σε ό,τι αφορά την αστυνόμευση του νομού Ηρακλείου, σας πληροφορούμε ότι, με βάση τον υφιστάμενο ειδικό σχεδιασμό πρόληψης και καταστολής της εγκληματικότητας, η Αστυνομική Διεύθυνση Ηρακλείου έχει δραστηριοποιήσει στο έπακρο το προσωπικό της και οι υφιστάμενες Υπηρεσίες της διενεργούν καθημερινά και καθ' όλο το 24ωρο πεζές και εποχούμενες περιπολίες, ενέδρες-μπλόκα και αυστηρούς ελέγχους, ενώ παράλληλα διενεργούν και έκτακτες επιχειρήσεις για την καταπολέμηση της διακίνησης και καλλιέργειας των ναρκωτικών, τον περιορισμό της παράνομης οπλοφορίας και οπλοχρησίας, την πάταξη της ζωοκλοπής, τη μείωση των τροχαίων ατυχημάτων και γενικότερα για την αποτελεσματικότερη αντιμετώπιση της ιδιόμορφης εγκληματικότητας που εκδηλώνεται στην ανωτέρω περιοχή, όπως και σε άλλες περιοχές της Κρήτης.
      Ειδικότερα, σε ό,τι αφορά την περιοχή του Δήμου Αρκαλοχωρίου, σας πληροφορούμε ότι αυτή αστυνομεύεται από το Αστυνομικό Τμήμα Αρκαλοχωρίου, στο οποίο υπάγεται και ο Αστυνομικός Σταθμός Σκινιά. Από την ανωτέρω Υπηρεσία μας σε καθημερινή βάση διατίθεται ένα επανδρωμένο περιπολικό όχημα για τη διενέργεια περιπολιών και ελέγχων υπόπτων ατόμων, καθώς και ένα περιπολικό όχημα για τη διενέργεια τροχονομικών ελέγχων στην περιοχή, ενώ, εντός της εν λόγω κωμόπολης, για τη ρύθμιση της κυκλοφορίας και την αποτροπή των παράνομων σταθμεύσεων, διατίθεται τροχονόμος.
      Επίσης, για την αποτελεσματικότερη αντιμετώπιση των αστυνομικής φύσης προβλημάτων στην εν λόγω περιοχή, σημαντική είναι και η συνδρομή της Ειδικής Αστυνομικής Υπηρεσίας Δίωξης Εγκληματικότητας (ΕΙΔ.ΑΣ.Υ.Δ.Ε.), του Τμήματος Αστυνομικών Επιχειρήσεων (Τ.Α.Ε.) Ηρακλείου, καθώς και της Ομάδας Πρόληψης και Καταστολής της Εγκληματικότητας (Ο.Π.Κ.Ε.) Μεσσαράς, που δραστηριοποιούνται στην εν λόγω περιοχή. Ακόμη, το έργο της αστυνόμευσης συνδράμουν και οι λοιπές αρμόδιες Υπηρεσίες της Αστυνομικής Διεύθυνσης Ηρακλείου, οι οποίες πραγματοποιούν τακτικές και έκτακτες αστυνομικές επιχειρήσεις στην περιοχή αυτή, για κατοχή και χρήση ναρκωτικών ουσιών, για ανεύρεση και κατάσχεση ειδών οπλισμού και εκρηκτικών, για παράνομη είσοδο και παραμονή αλλοδαπών, για εκμετάλλευση αλλοδαπών γυναικών, καθώς και γενικούς τροχονομικούς ελέγχους για την πρόληψη των τροχαίων ατυχημάτων.
      Τέλος, στην Αστυνομική Διεύθυνση Ηρακλείου, δόθηκαν πρόσθετες εντολές και οδηγίες για την εξέταση των προβλημάτων αστυνομικής φύσεως που υπάρχουν στην περιοχή του Δήμου Αρκαλοχωρίου, σε συνεργασία και με τους τοπικούς φορείς και τη λήψη των αναγκαίων πρόσθετων αστυνομικών μέτρων, με στόχο την αποτελεσματικότερη αστυνόμευση της περιοχής αυτής και την περαιτέρω ενίσχυση του αισθήματος ασφαλείας των κατοίκων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»)
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 1ης Νοεμβρίου 2005.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2299/19-9-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την εκταμίευση τακτικών επιχορηγήσεων της Ένωσης Ποδοσφαιρικών Σωματείων Νομού Ηρακλείου των ετών 2002 και 2003.
      2. Η με αριθμό 169/14-7-2005 αναφορά του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας, σχετικά με την αναβάθμιση των υπηρεσιών του Ιδρύματος Κοινωνικών Ασφαλίσεων στο Νομό Λάρισας.
      3. Η με αριθμό 516/19-7-2005 ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Υγείας και Κοινωνικής Αλληλεγγύης, σχετικά με την εγκατάσταση της Ε΄ Πανεπιστημιακής Χειρουργικής Κλινικής σε Δημόσιο Νοσοκομείο.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 10 παράγραφος 5 του Κανονισμού της Βουλής)
      1. Η με αριθμό 1626/30-8-2005 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Κοινωνικής Αλληλεγγύης, σχετικά με την ανάπτυξη και λειτουργία Μονάδας Τεχνητού Νεφρού στο Κέντρο Υγείας Μοιρών Νομού Ηρακλείου.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης, σε επίπεδο Αρχηγών κομμάτων για θέματα εξωτερικής πολιτικής.
      Σύμφωνα με το άρθρο 143, παράγραφος 4, του Κανονισμού της Βουλής η διάρκεια της αγόρευσης του Πρωθυπουργού είναι τριάντα λεπτά της ώρας, του Αρχηγού της Αξιωματικής Αντιπολίτευσης και των Προέδρων των άλλων Κοινοβουλευτικών Ομάδων είκοσι πέντε λεπτά της ώρας και των Υπουργών δεκαπέντε λεπτά της ώρας.
      Δικαίωμα δευτερολογίας έχουν για δεκαπέντε λεπτά ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. Στη συζήτηση συμμετέχουν έως δύο Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος ομιλίας του Υπουργού που παρεμβαίνει στο στάδιο των κυρίων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούται. 
      Ο Πρόεδρος της Κυβερνήσεως κ. Κώστας Καραμανλής έχει το λόγο.
      (Ζωηρά χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, για μία ακόμα φορά η Κυβέρνηση αναλαμβάνει πρωτοβουλία ενημέρωσης της Εθνικής Αντιπροσωπείας για τα μείζονα ζητήματα της χώρας, τα θέματα που αφορούν το παρόν και το μέλλον μας, τις σχέσεις με τους γείτονές μας, τη θέση της Ελλάδας στην ευρύτερη περιοχή, το σύγχρονο κόσμο, την Ευρωπαϊκή Ένωση, το ευρωπαϊκό περιβάλλον.
      Όλοι οι Έλληνες αναγνωρίζουμε σήμερα ότι η Ευρωπαϊκή Ένωση είναι η βάση πάνω στην οποία χτίζεται η ασφάλεια, η οικονομική ανάπτυξη και η πρόοδος της χώρας. Αυτοί άλλωστε μαζί με την εδραίωση της δημοκρατίας ήταν οι στόχοι που θέταμε όταν η δική μας παράταξη οδηγούσε την Ελλάδα στη μεγάλη ευρωπαϊκή οικογένεια. 
      Σήμερα, όπως και άλλες φορές στο παρελθόν, η Ευρωπαϊκή Ένωση περνά μια δύσκολη περίοδο. Οι ηγεσίες της καλούμαστε όχι μόνο να αντιμετωπίσουμε τις δυσκολίες αλλά και να τις μεταβάλουμε σε πρόκληση και ευκαιρία για το αύριο. Για να γίνει όμως αυτό χρειάζεται, πριν απ’ όλα, ειλικρινής συζήτηση με τους πολίτες της Ένωσης. Εμείς στηρίζουμε το λεγόμενο «Σχέδιο Δ΄» της Ευρωπαϊκής Επιτροπής –το σχέδιο για περισσότερη δημοκρατία και διάλογο- έτσι ώστε όλοι μαζί, ηγεσίες και πολίτες, να διαμορφώσουμε το νέο όραμα για την Ευρώπη. Το όραμα μιας ισχυρής Ευρώπης μέσα στο σύγχρονο διεθνές περιβάλλον των ραγδαίων εξελίξεων, του εντεινόμενου ανταγωνισμού, της τεχνολογικής επανάστασης, της παγκοσμιότητας.
      Κυρίες και κύριοι συνάδελφοι, όπως όλοι γνωρίζουμε, το πρώτο κεφαλαιώδες αλλά και πιεστικό ζήτημα που αντιμετωπίζει σήμερα η Ένωση είναι η εκκρεμότητα για τις δημοσιονομικές προοπτικές. Τον προϋπολογισμό, δηλαδή, για την περίοδο 2007-2013. Για μια σειρά από λόγους η διαπραγμάτευση για το θέμα αυτό έγινε εξαιρετικά δύσκολη. Από την πρώτη στιγμή η Ελλάδα, η Ισπανία, η Πορτογαλία αναλάβαμε συντονισμένες πρωτοβουλίες και πετύχαμε τη δημιουργία της ομάδας «Φίλων της Συνοχής», στην οποία εντάχθηκαν σταδιακά και με συνεχή προσπάθεια αρχικά δεκαεπτά και τελικά είκοσι χώρες. Πραγματοποιήθηκαν αλλεπάλληλες συναντήσεις και επαφές για να υπάρξει καλύτερος συντονισμός και μεγαλύτερη αποτελεσματικότητα στις προσπάθειές μας. Πετύχαμε να είναι ικανοποιητική για τα συμφέροντά μας η πρόταση της προηγούμενης Προεδρίας, της Προεδρίας του Λουξεμβούργου. Δυστυχώς όμως, η απόλυτη διαφωνία ορισμένων χωρών οδήγησε στο αδιέξοδο του Ιουνίου.
      Οι χώρες-μέλη της ομάδας «Φίλων της Συνοχής» εντείναμε ακόμα περισσότερο τις προσπάθειές μας στέλνοντας συστηματικά και υπεύθυνα τόσο προς τη Βρετανική Προεδρία όσο και προς την Ευρωπαϊκή Επιτροπή τα κατάλληλα μηνύματα: 
      Πρώτον, να είναι ο προϋπολογισμός της διευρυμένης Ένωσης ανάλογα διευρυμένος. Να προβλέπονται, δηλαδή, αυξημένοι πόροι για τη συνοχή, που είναι κεντρικός πυλώνας της ευρωπαϊκής ενοποίησης.
      Δεύτερον, το κόστος της διεύρυνσης να επιμεριστεί δίκαια και αναλογικά. 
      Τρίτον, η συμφωνία να είναι στη βάση που διαμορφώθηκε από την Προεδρία του Λουξεμβούργου.
      Τέταρτον, να υπάρξει απόφαση για το νέο κοινοτικό προϋπολογισμό πριν από το τέλος του χρόνου. Το αργότερο δηλαδή, τον ερχόμενο Δεκέμβριο στη Συνάντηση Κορυφής. 
      Θέλω να σημειώσω ότι οι προτάσεις αυτές, παρ΄ όλο ότι το θέμα δεν ήταν στην ατζέντα, υποστηρίχτηκαν και τις επαναλάβαμε στην προχθεσινή άτυπη Συνάντηση Κορυφής. Και τις επαναλάβαμε οι πιο πολλοί από τους επικεφαλής των κρατών-μελών και των κυβερνήσεων των είκοσι πέντε.
      Πέμπτον, να συνεχιστεί η υποστήριξη του αγροτικού κόσμου με σεβασμό στην Κοινή Αγροτική Πολιτική. Είναι ζήτημα που αφορά την ανάπτυξη των περιφερειών, την απασχόληση, την κοινωνική δικαιοσύνη, το ευρωπαϊκό κοινοτικό πρότυπο σε τελική ανάλυση.
      Θέλω να είμαι σαφής εδώ. Η υπάρχουσα συμφωνία για την Κοινή Αγροτική Πολιτική θα εφαρμοστεί μέχρι το 2013.
      (Χειροκροτήματα από την πτέρυγα της Νέας Δημοκρατίας)
      Δεν συζητάμε νέες περικοπές, μένουμε και επιμένουμε σε αυτό που έχει ήδη συμφωνηθεί. 
      Κυρίες και κύριοι συνάδελφοι, το δεύτερο από τα ζητήματα που απασχολούν σήμερα την Ευρωπαϊκή Ένωση αφορά την ευρωπαϊκή ολοκλήρωση. Όπως όλοι ξέρουμε, τα βήματα προς την κατεύθυνση αυτή σταμάτησαν στη διαδικασία επικύρωσης της πρώτης Ευρωπαϊκής Συνταγματικής Συνθήκης. Τα βήματα, που εμείς θέλαμε να είναι ακόμα πιο τολμηρά, έμειναν μετέωρα στα αρνητικά δημοψηφίσματα της Γαλλίας και της Ολλανδίας.
      Μπροστά σ’ αυτές τις εξελίξεις το Ευρωπαϊκό Συμβούλιο του Ιουνίου αποφάσισε να παραταθεί η διαδικασία της επικύρωσης, για να δοθεί χρόνος περισυλλογής. 
      Συμφωνήσαμε σ’ αυτό. Όμως περισυλλογή δεν μπορεί να σημαίνει αδράνεια, η Ευρώπη δεν μπορεί να περιμένει. Είπαμε –και αναπτύσσουμε σχετικές πρωτοβουλίες- ότι είναι ανάγκη να αρχίσει το συντομότερο δυνατό μια παραγωγική συζήτηση για τα επόμενα βήματα. 
      Η θέση μας και σ’ αυτό, κυρίες και κύριοι συνάδελφοι, είναι σαφής. Το καλύτερο για την Ένωση είναι να προχωρήσει μπροστά με όλα τα κράτη-μέλη. Όμως, αν κάποιοι δεν θέλουν, αν κάποιοι δεν μπορούν να ακολουθήσουν την πορεία προς τα μπρος, υπάρχει ο δρόμος των ενισχυμένων συνεργασιών. Μπορούμε να προχωρήσουμε στο μέλλον με ενισχυμένες συνεργασίες στην οικονομία, στην εξωτερική πολιτική αλλά και στην ασφάλεια και την άμυνα. 
      Είπαμε –και αυτή είναι μία πρόταση την οποία συζητάμε ειδικά τους τελευταίους μήνες σε συναντήσεις με ομολόγους Ευρωπαίους ηγέτες, πρόσφατα με τον κ. Σιράκ, τον κ. Φερχόφστατ, τον κ. Γιούνγκερ και άλλους- ότι πρότυπο στο δρόμο αυτό μπορεί να είναι η Ο.Ν.Ε.. Πυρήνας και κινητήρια δύναμη, δηλαδή, για τα επόμενα βήματα μπορεί να είναι η «ομάδα του ευρώ», που είναι άλλωστε και απτή, χειροπιαστή απόδειξη μίας σειράς ευρωπαϊκών κρατών –ούτε καν των μισών- μετά τη διεύρυνση που όμως έχουν προχωρήσει πολύ περισσότερα, πολύ πιο τολμηρά βήματα στην κατεύθυνση της διαδικασίας της ενοποίησης.
      Σε κάθε περίπτωση, επισημαίνουμε τη ζωτική ανάγκη να ξεφύγει η Ευρώπη από την ακινησία και να τραβήξει μπροστά. Οι θέσεις μας είναι ξεκάθαρες: Διαρκής εμβάθυνση της Ένωσης για να προχωρήσουμε πέρα από την οικονομική ένωση προς την πολιτική και αμυντική ενοποίηση, συνέχιση της πολιτικής της συνοχής για τη γεφύρωση των κοινωνικών και περιφερειακών ανισοτήτων, συγκροτημένη στρατηγική για μια Ευρώπη πιο ανταγωνιστική μεν αλλά και πιο κοινωνική. 
      Στόχος είναι η Ευρώπη που αναπτύσσεται με έμφαση στην απασχόληση, μέριμνα για τους πολίτες, σεβασμό στο περιβάλλον. Στόχος είναι –όπως υπογράμμισα στην προ ολίγων ημερών άτυπη Συνάντηση Κορυφής- η Ευρώπη που προσαρμόζεται έγκαιρα στις ραγδαίες εξελίξεις, αλλά με έμφαση στον κοινωνικό της ρόλο, που ενισχύει την ασφάλεια των πολιτών της χωρίς να θίγονται οι προσωπικές ελευθερίες, που αντιμετωπίζει τις προκλήσεις της παγκοσμιότητας, επενδύοντας ταυτόχρονα τόσο στην ανταγωνιστικότητα και την ανάπτυξη όσο και στη διασφάλιση της κοινωνικής αλληλεγγύης.
      Στόχος είναι μια Ευρώπη που αντιμετωπίζει αποτελεσματικά τις μεγάλες προκλήσεις του παρόντος και του μέλλοντος, με επένδυση στην εκπαίδευση, στις νέες τεχνολογίες, στην οικονομία. Στόχος είναι η Ευρώπη που μιλά στον κόσμο με μία φωνή και γίνεται διαρκώς πιο δημοκρατική και πιο ισχυρή, η Ευρώπη της αισιοδοξίας και της αυτοπεποίθησης, που πηγάζει από τις κοινές αρχές και αξίες των λαών. 
      Αυτοί είναι οι στόχοι μας, στόχοι που σήμερα υιοθετούνται από τη μεγάλη πλειοψηφία των Ελλήνων, στόχοι που απαιτούν διαρκή αγώνα, διαπραγμάτευση, συμμαχίες. Στον αγώνα αυτόν έχουν δυνατότητα και ευθύνη συμβολής όλες οι πολιτικές δυνάμεις του τόπου μας. Η πρόκληση είναι κοινή για όλους.
      Επισημαίνω στο σημείο αυτό ότι ύστερα από σχετικές διαβουλεύσεις βρέθηκε, όπως είχαμε επιδιώξει, κοινός τόπος με την Ευρωπαϊκή Επιτροπή στο θέμα του «Βασικού Μετόχου». Ανοίγει τώρα ο δρόμος για τις επόμενες ρυθμίσεις και μεταρρυθμίσεις στα μεγάλα ζητήματα της συγκέντρωσης και της αδειοδότησης των ηλεκτρονικών μέσων ενημέρωσης.
      Είναι η ώρα, κυρίες και κύριοι συνάδελφοι, η πολιτεία να πάρει τις ευθύνες της και να βάλει τάξη σ’ αυτό το τοπίο της αναρχίας που ενίοτε φθάνει στα όρια της ασυδοσίας. 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η Ελλάδα θέλει και μπορεί να ισχυροποιεί διαρκώς τη θέση της στο σύγχρονο κόσμο. Γι’ αυτόν το σκοπό, αξιοποιούμε τη συμμετοχή μας στην Ευρωπαϊκή Ένωση και στους μεγάλους διεθνείς οργανισμούς, τη γεωπολιτική μας θέση, τα συγκριτικά πλεονεκτήματά μας, τις μεγάλες δυνατότητες του ανθρώπινου δυναμικού μας. Είμαστε ανοιχτοί στο σύγχρονο κόσμο, στην αναβάθμιση της συνεργασίας μας με τις Ηνωμένες Πολιτείες στη βάση αμοιβαίου σεβασμού και ισοτιμίας, που να εξυπηρετεί τα εθνικά μας συμφέροντα, στη διεύρυνση και στη σύσφιξη της πολιτικής και οικονομικής μας συνεργασίας με τη Ρωσία, στην ανάπτυξη στενότερης συνεργασίας με τις χώρες που έχουν μπει δυναμικά στον παγκόσμιο ανταγωνισμό, όπως είναι η Κίνα και η Ιαπωνία.
      Είμαστε ανοιχτοί στη στενότερη συνεργασία μας με τις χώρες της Μεσογείου και την ενδυνάμωση της ευρωμεσογειακής εταιρικής σχέσης στην οικονομική και πολιτιστική συνεργασία με τις χώρες του Καυκάσου και το Εύξεινου Πόντου, όπου υπάρχει έντονο το ελληνικό στοιχείο και βέβαια στη διεύρυνση και την εμβάθυνση της διμερούς και πολυμερούς συνεργασίας μας με τις χώρες των Βαλκανίων, την περιοχή της Νοτιοανατολικής Ευρώπης που είναι στο επίκεντρο του διεθνούς ενδιαφέροντος και των πρωτοβουλιών μας. Αξιοποιούμε την προεδρία της Διαβαλκανικής Συνεργασίας, με στόχο να ενισχυθεί το σχήμα αυτό του διαλόγου και της συνεργασίας, να αποκτήσει ισχυρότερα θεσμικά χαρακτηριστικά, να αυξήσει την αποτελεσματικότητά του, να συνδεθεί στενότερα με την Ευρωπαϊκή Ένωση.
      Αναπτύσσουμε ως προεδρία νέες ιδέες για την αναβάθμιση των διαβαλκανικών διαβουλεύσεων. Για πρώτη φορά στην ιστορία του θεσμού πραγματοποιήθηκε πριν από λίγες μέρες στη Ρόδο άτυπη συνάντηση των Υπουργών Εξωτερικών, που έδωσε τη δυνατότητα ουσιαστικών συζητήσεων για το παρόν και το μέλλον της περιοχής.
      Οι προσπάθειές μας αποβλέπουν στην ανάπτυξη της περιφερειακής συνεργασίας σε όλους τους τομείς και κυρίως στους τομείς των μεταφορών, της ενέργειας, του εμπορίου, του τουρισμού. Αναπτύξαμε πρωταγωνιστικό ρόλο στο πλαίσιο της διαδικασίας των Αθηνών για τη δημιουργία της ενεργειακής κοινότητας και είχαμε τη μεγάλη ευκαιρία, την ιστορική θα έλεγα ευκαιρία, να έχουμε στην Αθήνα πριν από λίγες μέρες την υπογραφή της ιδρυτικής συνθήκης. Και ακόμη έχουμε μπει σε τελική φάση σε ό,τι αφορά τις εργασίες για τη δημιουργία διεθνών αγωγών μεταφοράς πετρελαίου και φυσικού αερίου με κομβικό σημείο τη χώρα μας. Αναφέρομαι στην υπογραφή πολιτικής συμφωνίας μεταξύ της Ελλάδας, της Ρωσίας και της Βουλγαρίας για την κατασκευή του πετρελαιαγωγού Μπουργκάς-Αλεξανδρούπολη, στα εγκαίνια των εργασιών για την κατασκευή του ελληνοτουρκικού αγωγού φυσικού αερίου που έγιναν στον Έβρο, στην προώθηση της διακρατικής συμφωνίας με την Ιταλία για τη στήριξη της κατασκευής του υποθαλάσσιου ελληνοϊταλικού αγωγού φυσικού αερίου, στη διασύνδεση των ηλεκτρικών δικτύων Ελλάδας-Τουρκίας και στην ενίσχυση της διασύνδεσης με τη Βουλγαρία και με τη F.Y.R.O.M.. 
      Εφαρμόζουμε, κυρίες και κύριοι συνάδελφοι, πολιτικές που αναβαθμίζουν το γεωπολιτικό ρόλο ολόκληρης της περιοχής, που κάνουν την Ελλάδα διεθνή ενεργειακό κόμβο, που σε τελική ανάλυση φέρνουν νέες επενδύσεις, νέες αναπτυξιακές προοπτικές, νέες θέσεις εργασίας και ταυτόχρονα βοηθούν και ενισχύουν τη συνεργασία, τη σταθερότητα και την ειρήνη στη γειτονιά μας. 
      Κυρίες και κύριοι συνάδελφοι, τα Βαλκάνια δεν βρίσκονται πλέον στην κατάσταση σύγκρουσης και ανασφάλειας των προηγούμενων χρόνων. Υπάρχουν όμως και σήμερα σοβαρά προβλήματα που είναι ανάγκη να αντιμετωπιστούν έγκαιρα και αποτελεσματικά. Αναφέρομαι στην εμπέδωση της σταθερότητας στη Βοσνία Ερζεγοβίνη αλλά προπαντός στο ζήτημα του Κοσσυφοπεδίου που είναι και το πιο άμεσο.
      Ήδη ξεκινάει στον Ο.Η.Ε. η πολιτική διαδικασία για τον καθορισμό του μελλοντικού καθεστώτος του Κοσόβου όπως προβλέπεται από την απόφαση 1244/99 του Συμβουλίου Ασφαλείας. Η Ελλάδα ως μέλος του Συμβουλίου και της Ευρωπαϊκής Ένωσης αλλά και ως προεδρεύουσα της Διαβαλκανικής Συνεργασίας είναι έτοιμη να αξιοποιήσει τις άριστες σχέσεις που διατηρεί με όλους τους διεθνείς οργανισμούς, με όλα τα κράτη της περιοχής αλλά και με τις Ηνωμένες Πολιτείες Αμερικής και τη Ρωσία για να συνεισφέρει ενεργά στην προσπάθεια επίλυσης του προβλήματος. Έχουμε και επεξεργαζόμαστε πολύ συγκεκριμένες ιδέες και προτάσεις, οι βασικές παράμετροι των οποίων είναι οι ακόλουθες:
      Πρώτον, όλα τα μέρη και ειδικότερα η σερβική πλευρά να έχουν πλήρη συμμετοχή στις διαβουλεύσεις και τις διαδικασίες για τον καθορισμό του μελλοντικού καθεστώτος του Κοσσυφοπεδίου.
      Δεύτερον, το μελλοντικό καθεστώς να καθοριστεί σε συνάρτηση με την εφαρμογή των κριτηρίων του Ο.Η.Ε., να εντάσσεται στην προοπτική της ταχύτερης δυνατής προσέγγισης της περιοχής με τους ευρωατλαντικούς θεσμούς και να ενισχύει τη σταθερότητά της. 
      Τρίτον, να υπάρξει αποτελεσματική αποκέντρωση και ένα ευρωπαϊκό επίπεδο διασφάλισης των δικαιωμάτων των μειονοτήτων και της ασφάλειας των Σέρβων Κοσοβάρων. 
      Τέταρτον, να προστατευθεί η πολιτιστική κληρονομιά όλων και να ξεκινήσει η αποκατάσταση των ορθόδοξων πολιτιστικών μνημείων.
      Πέμπτον, να έχει η Ευρωπαϊκή Ένωση ισχυρό πρωταγωνιστικό ρόλο. 
      Και το λέω αυτό, γιατί φαντάζομαι ότι θα συμφωνήσουμε όλοι πως ουσιαστική και μακροπρόθεσμη λύση στο σύνθετο αυτό πρόβλημα δεν μπορεί να διασφαλιστεί με όρους βιωσιμότητας, αν δεν είναι αυτό που θα ονομάζαμε ευρωπαϊκή λύση, δηλαδή ενταγμένη σε ένα ευρωπαϊκό πλαίσιο βασισμένο στις αξίες, τις αρχές και τους κανόνες της Ευρώπης. 
      Κυρίες και κύριοι συνάδελφοι, σταθερή επιδίωξη, στρατηγική θα έλεγα επιδίωξη της Ελλάδας, είναι η δημιουργία στη γύρω περιοχή μας μιας ευρωπαϊκής γειτονιάς, μιας γειτονιάς με χαρακτηριστικά στενής συνεργασίας, ανάπτυξης, ευημερίας. Και αυτό μπορεί να γίνει με πρόταγμα τη σταθερότητα, την ειρήνη, τη δημοκρατία. Μπορεί, δηλαδή, με άλλα λόγια, να γίνει πραγματικότητα μόνο μέσα από τον ευρωπαϊκό δρόμο. Αυτή είναι η αλήθεια. Το πιστεύουμε αυτό και το υποστηρίζουμε έμπρακτα. Είμαστε, θα έλεγα, ο πιο ένθερμος συνήγορος της ευρωπαϊκής προοπτικής των γειτόνων μας στην Ευρωπαϊκή Ένωση. Αναπτύσσουμε διαρκώς προσπάθειες και παρεμβάσεις για να είναι τα Βαλκάνια στις προτεραιότητες της Ευρώπης. Να είναι ισχυρό το ευρωπαϊκό όραμα για όλες τις χώρες, ανεξάρτητα από τον ευρωπαϊκό ρυθμό, που ακολουθεί η κάθε μία απ’ αυτές. 
      Υποδεχόμαστε με ιδιαίτερη χαρά μεθαύριο, εδώ μάλιστα στη Βουλή των Ελλήνων, τους Προέδρους της Βουλγαρίας και της Ρουμανίας στη συνεδρίαση για την κύρωση της Συνθήκης προσχώρησης των χωρών τους στην Ευρωπαϊκή Ένωση. Στηρίζουμε την πρόταση για είσοδο της Σερβίας-Μαυροβουνίου στο δρόμο για το ευρωπαϊκό όραμα. Στηρίξαμε την έναρξη των ενταξιακών διαπραγματεύσεων της Κροατίας. Θέλουμε να υπάρξει σε βάθος χρόνου πλήρης ενσωμάτωση της Νοτιοανατολικής Ευρώπης στην ευρωπαϊκή οικογένεια. Όλες οι χώρες της γειτονιάς μας, με άλλα λόγια, να βρουν τον ευρωπαϊκό τους δρόμο. Και αυτό γίνεται ήδη σταδιακά, αλλά σταθερά. Ανοίγονται, έτσι, νέες ευκαιρίες και διαγράφονται νέες ελπιδοφόρες προοπτικές για ολόκληρη την περιοχή. 
      Με αυτή την οπτική επιδιώξαμε και επιδιώκουμε την άρση της δεκαπενταετούς εκκρεμότητας στην ονομασία της πρώην Γιουγκοσλαβικής Δημοκρατίας της Μακεδονίας. Υποστηρίξαμε και υποστηρίζουμε την ανάγκη αμοιβαίως αποδεκτής λύσης. Επιβεβαιώσαμε την εποικοδομητική μας στάση, αντιμετωπίζοντας ως βάση διαπραγμάτευσης τις προτάσεις που είχε υποβάλει τον περασμένο Απρίλιο ο ειδικός εκπρόσωπος του Γενικού Γραμματέα του Ο.Η.Ε.. 
      Κάναμε, έτσι, ένα μεγάλο και, τολμώ να πω, θαρραλέο βήμα για την άρση του αδιεξόδου. Καταστήσαμε ωστόσο σαφές και μάλιστα από την πρώτη στιγμή ότι ορισμένα σημεία των προτάσεων εκείνων χρειάζονταν διευκρινίσεις και βελτιώσεις και ότι ήταν επιτέλους καιρός να κινηθεί εποικοδομητικά και η κυβέρνηση των Σκοπίων. Έξι μήνες αργότερα οι προτάσεις, που υποβλήθηκαν από το μεσολαβητή των Ηνωμένων Εθνών, δεν ταίριαζαν στην έννοια της μεσολάβησης. Το είπαμε ευθέως, τις θεωρήσαμε ως μη ληφθείσες, τις επιστρέψαμε ως απαράδεκτες. 
      (Χειροκροτήματα από την πτέρυγα της Νέας Δημοκρατίας)
      Επαναλάβαμε ταυτόχρονα ότι θα συνεχίσουμε να εργαζόμαστε στο πλαίσιο της διαδικασίας του Ο.Η.Ε. με εποικοδομητικό πνεύμα για αναζήτηση συμφωνημένης αμοιβαία αποδεκτής λύσης. 
      Και αυτό με μία σοβαρή υπενθύμιση: Η γειτονική χώρα αποδέχθηκε στη διμερή ενδιάμεση συμφωνία του 1995 ότι η Ελλάδα έχει το δικαίωμα να μη συμφωνήσει στην ένταξή της σε διεθνείς οργανισμούς, εάν αυτό επιχειρηθεί με οποιαδήποτε άλλη μη συμφωνημένη ονομασία, πέραν από αυτή της FYROM. Κατά συνέπεια –και θέλω να είμαι απόλυτα σαφής σε αυτό- ενταξιακή πορεία προς την Ευρωπαϊκή Ένωση μπορεί να υπάρξει μόνο σε δύο περιπτώσεις. Είτε ύστερα από αμοιβαία αποδεκτή λύση είτε με την ονομασία F.Y.R.O.M.. Άλλος δρόμος δεν υπάρχει. 
      (Όρθιοι όλοι οι Βουλευτές της Νέας Δημοκρατίας χειροκροτούν ζωηρά και παρατεταμένα.) 
      Η Ελλάδα απέδειξε και αποδεικνύει έμπρακτα την καλή της πίστη. Απέδειξε και αποδεικνύει ότι τηρεί στο ακέραιο τις υποχρεώσεις της. Απαιτεί, όμως, και ανάλογο σεβασμό στα δικαιώματά της. Απαιτεί να τηρούνται οι συμφωνίες από όλους. Αυτό, κυρίες και κύριοι συνάδελφοι, δεν μπορεί να λησμονείται από κανέναν. Νομίζω ότι το μήνυμα είναι σαφέστατο.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, προχωρούμε στο μέλλον με αυτοπεποίθηση, με πίστη στις δυνατότητές μας. Εργαζόμαστε σταθερά για μια νέα εποχή στη γειτονιά μας και βέβαια για μια νέα εποχή στις ελληνοτουρκικές σχέσεις. Εποχή σταδιακής βελτίωσης και βαθμιαίας αποκατάστασης της εκατέρωθεν εμπιστοσύνης με στόχο την πλήρη εξομάλυνση των σχέσεών μας, εποχή ειρήνης, σταθερότητας, συνεργασίας, προς όφελος ολόκληρης της περιοχής. 
      Στηρίξαμε την απόφαση της Ευρωπαϊκής Ένωσης για τις ενταξιακές διαπραγματεύσεις της γείτονος, με την πεποίθηση ότι η Τουρκία που προσαρμόζεται βαθμιαία στο ευρωπαϊκό, στο κοινοτικό κεκτημένο λειτουργεί καλύτερα τόσο για το λαό της όσο και για τους γείτονές της. Κινηθήκαμε βάσει σχεδίου διορατικά και εξασφαλίσαμε έγκαιρα τους όρους και τα προαπαιτούμενα, που διασφαλίζουν τα εθνικά μας συμφέροντα.
      Κυρίες και κύριοι συνάδελφοι, η συμφωνία που επετεύχθη στις 3 Οκτωβρίου 2005 είναι απόρροια συνεχούς κινητοποίησης και μακράς διαπραγμάτευσης και είχε ως αποτέλεσμα να οριστικοποιηθούν, θα έλεγα να κλειδωθούν τα κείμενα, που αφορούσαν τα εθνικά μας συμφέροντα πολύ πριν τις 3 Οκτωβρίου 2005. Εργαστήκαμε για το σκοπό αυτό αθόρυβα, αλλά αποτελεσματικά σε διαρκή και στενή συνεργασία με την πολιτική ηγεσία της Κύπρου. Πετύχαμε να ανταποκρίνονται πλήρως στα συμφέροντά μας, τόσο η αντιδήλωση της Ευρωπαϊκής Ένωσης, όσο και το κείμενο, που καθορίζει το ευρωπαϊκό διαπραγματευτικό πλαίσιο. Και τα κείμενα αυτά ορίζουν σταθερά και αμετάκλητα όρια, στα οποία η Τουρκία υποχρεούται να προσαρμόζεται διαρκώς. Για πρώτη φορά, ύστερα από μακρές προσπάθειες, αποφασίστηκε ομόφωνα ότι μια υπό ένταξη χώρα –συγκεκριμένα η Τουρκία- θα κρίνεται όχι μόνο με κριτήρια που αφορούν εσωτερικές  μεταρρυθμίσεις, αλλά και με κριτήρια –τα λεγόμενα προαπαιτούμενα- που οριοθετούν την εξωτερική της συμπεριφορά. 
      Η γειτονική χώρα έχει τώρα μπροστά της μια μακρά πορεία τριάντα πέντε σταδίων, κεφαλαίων, για τα οποία οι αποφάσεις θα λαμβάνονται ομόφωνα από τους είκοσι πέντε. Θα ελέγχεται κατά συνέπεια τόσο από την Αθήνα όσο και από τη Λευκωσία. Θα βρίσκει μπροστά της και την Κύπρο. Για κάθε επόμενο βήμα της η Τουρκία θα αξιολογείται από όλους, ιδίως, μάλιστα σε ό,τι αφορά:
      Πρώτον, τα πολιτικά και οικονομικά κριτήρια της Κοπεγχάγης. 
      Δεύτερον, την ανάπτυξη σχέσεων καλής γειτονίας και την υιοθέτηση ειρηνικών διαδικασιών στην εξωτερική πολιτική της, σύμφωνα με το Χάρτη των Ηνωμένων Εθνών.
      Τρίτον, την αποδοχή –εάν αυτό χρειαστεί- των διαδικασιών του Διεθνούς Δικαστηρίου της Χάγης.
      Τέταρτον, τη ριζική αλλαγή στάσης στα ζητήματα του Οικουμενικού Πατριαρχείου, της Σχολής της Χάλκης, των δικαιωμάτων των Ελλήνων της Κωνσταντινούπολης, της Ίμβρου και της Τενέδου.
      (Χειροκροτήματα από την πτέρυγα της Νέας Δημοκρατίας)
      Πέμπτον, την ομαλοποίηση των σχέσεών της με όλα τα κράτη-μέλη της Ευρωπαϊκής Ένωσης, συμπεριλαμβανομένης της Κυπριακής Δημοκρατίας. 
      Έκτον, την αναγνώριση της Κύπρου κατά τη διάρκεια των ενταξιακών διαπραγματεύσεων. 
      Έβδομον, την εκπλήρωση των υποχρεώσεών της, που απορρέουν από τη συμφωνία της Άγκυρας και το πρωτόκολλο που την εκτείνει σε όλα τα νέα μέλη της Ένωσης.
      Όγδοον, την υποστήριξη των προσπαθειών συνολικής λύσης του Κυπριακού στο πλαίσιο των Ηνωμένων Εθνών και σύμφωνα με τις αρχές και τις αξίες της Ευρωπαϊκής Ένωσης.
      (Χειροκροτήματα από την πτέρυγα της Νέας Δημοκρατίας)
      Συμπερασματικά η Τουρκία μπορεί να γίνει μέλος της Ευρωπαϊκής Ένωσης όταν -και βεβαίως εάν- ανταποκριθεί πλήρως στα ευρωπαϊκά κριτήρια και προαπαιτούμενα, στις αρχές και τις αξίες της Ευρωπαϊκής Ένωσης. Αρχές και προαπαιτούμενα που δεν συμβιβάζονται ούτε με casus belli ούτε με την κατοχή ευρωπαϊκού εδάφους.
      (Χειροκροτήματα από την πτέρυγα της Νέας Δημοκρατίας)
      Μόνο η πλήρης ανταπόκρισή της και η πλήρης συμμόρφωσή της θα ανοίξει την πόρτα για την ένταξή της. Αυτό είναι σαφές.
      Κυρίες και κύριοι συνάδελφοι, η στρατηγική μας είναι προσανατολισμένη στο αύριο και όχι αιχμάλωτη στις αγκυλώσεις του χθες. Είναι στρατηγική ευθύνης και προοπτικής. Στρατηγική ειρήνης, ανάπτυξης, προόδου για όλους και με αυτούς τους στόχους, οι Έλληνες, θέλουμε περισσότερο από κάθε άλλον να βρεθεί λύση στο Κυπριακό πρόβλημα το ταχύτερο δυνατόν, για να πέσουν και τα τελευταία τείχη, τείχη παράνομα, που παρέμεναν σε ευρωπαϊκό έδαφος, να επανενωθεί η Κύπρος για να ζήσουν όλοι οι κάτοικοί της, Ελληνοκύπριοι και Τουρκοκύπριοι, τα πλεονεκτήματα της ένταξης στην ευρωπαϊκή οικογένεια.
      Για να επιτευχθεί ο σκοπός αυτός χρειάζεται να ξαναρχίσουν οι διαπραγματεύσεις μεταξύ των δύο κοινοτήτων υπό την αιγίδα των Ηνωμένων Εθνών. Γι’ αυτό χρειάζεται πολύ προσεκτική προετοιμασία, ώστε να εξασφαλιστούν οι καλύτερες προϋποθέσεις για την επίτευξη βιώσιμης λύσης. Και για να είναι η λύση βιώσιμη πρέπει να είναι πραγματικά λειτουργική, να είναι αποδεκτή από τους κατοίκους του νησιού, Ελληνοκύπριους και Τουρκοκύπριους, να είναι στο πλαίσιο των Ηνωμένων Εθνών και να είναι σύμφωνη με τις αρχές και τις αξίες της Ευρωπαϊκής Ένωσης. Και αυτό δεν τίθεται μόνον από εμάς. Είναι κριτήριο πλέον που τίθεται από την Ευρωπαϊκή Ένωση στις ενταξιακές διαπραγματεύσεις της γείτονος. 
      Κυρίες και κύριοι συνάδελφοι, έχουμε ξεκάθαρη εθνική στρατηγική για τη θέση της Ελλάδας στον παγκόσμιο χάρτη, στην Ευρωπαϊκή Ένωση, στη Νοτιοανατολική Ευρώπη. Εργαζόμαστε για μια Ελλάδα σ΄ ένα ασφαλές, ένα σταθερό και ειρηνικό περιβάλλον, μία Ελλάδα ανταγωνιστική, δυναμική και ευημερούσα, μία Ελλάδα με ισχυρούς πολίτες, με ισχυρούς Έλληνες, που ζουν με ασφάλεια, βελτιώνουν τη ζωή τους και κτίζουν τα όνειρά τους. 
      Αυτοί είναι οι στόχοι που μας ενώνουν. Και για τους στόχους αυτούς προωθούμε τολμηρές, διαρθρωτικές αλλαγές, αναγκαίες μεταρρυθμίσεις, ρήξεις, τομές που απαιτούνται από την ίδια την κοινωνία. Προχωρούμε ακούγοντας διαρκώς τους πολίτες, επιδιώκοντας τη μέγιστη δυνατή συνεννόηση, τη συναίνεση στις μεγάλες στρατηγικές επιλογές της πατρίδας μας, τη σφυρηλάτηση της εθνικής ομοψυχίας σε κοινούς σκοπούς.
      Οι Ελληνίδες και οι Έλληνες, κυρίες και κύριοι συνάδελφοι, όταν ενώνουμε τις δυνάμεις μας και ακολουθούμε κοινή εθνική στρατηγική πετυχαίνουμε μεγάλους στόχους. Το αποδείξαμε έμπρακτα πολλές φορές έως σήμερα, στην ιστορική μας διαδρομή. Και οι αποδείξεις αυτές, οι εμπειρίες αυτές υποδεικνύουν σε όλους μας, υποδεικνύουν σε όλες τις πολιτικές δυνάμεις του τόπου την ανάγκη διαρκούς σύνθεσης των απόψεών μας, διαρκούς συνένωσης των δυνάμεών μας. Κατασκευή αιτιάσεων ή και προσχημάτων για άγονες αντιπαραθέσεις δεν ωφελεί κανέναν. Το σίγουρο, όμως, είναι ότι βλάπτει τον τόπο.
      Οι Έλληνες απαιτούν να ενώνουμε τις δυνάμεις μας και να συντονίζουμε τις προσπάθειές μας. 
      Οι Ελληνίδες και οι Έλληνες απαιτούν ενότητα και ομοψυχία, τουλάχιστον, στις μεγάλες εθνικές υποθέσεις.
      (Χειροκροτήματα από την πτέρυγα της Νέας Δημοκρατίας)
      Απαιτούν γενναιότητα και αποφασιστικότητα στις επιλογές μας, στις πολιτικές μας, στις πρακτικές μας. Απαιτούν να αποδεικνύουμε, έμπρακτα όμως, ότι πάνω απ’ όλα θέτουμε και υπηρετούμε το συλλογικό, το κοινωνικό, το εθνικό συμφέρον.
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατετεταμένα)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου.
      (Όρθιοι χειροκροτούν οι Βουλευτές του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, κύριε Καραμανλή, κανείς δεν διατείνεται ότι η εξωτερική πολιτική είναι εύκολη υπόθεση. Για το λόγο αυτό, πάντα επεδίωκα τη διαμόρφωση της ευρύτερης δυνατής συναίνεσης γύρω από αυτά τα μεγάλα θέματα που αφορούσαν τη χώρα μας. Ήξερα ότι για την παρουσία της χώρας μας στο διεθνές στερέωμα δεν ήταν αρκετή μόνο η σκληρή και ικανή δουλειά των διπλωματών μας. Απαιτούσε την κινητοποίηση της ελληνικής κοινωνίας, των επιχειρηματιών, των μη κυβερνητικών οργανώσεων, των μαζικών φορέων, των Οργανισμών Τοπικής Αυτοδιοίκησης, των κομμάτων, των καλλιτεχνών μας, του Ελληνισμού της διασποράς, των υπαλλήλων μας σε διεθνείς οργανισμούς και σε άλλα Υπουργεία.
      Εθνική υπόθεση σήμαινε κυριολεκτικά αξιοποίηση όλων των δυνάμεων του ελληνισμού. Εσείς όμως είχατε πάντα μια αντιφατική στάση απέναντι στη δικιά μας πολιτική, που έφερε συγκεκριμένα αποτελέσματα, όταν εσείς μιλούσατε για οσφυοκαμψία και υποχωρήσεις. Αλλά τους τελευταίους δεκαεννιά μήνες αποδείξατε ότι την πετυχημένη εξωτερική πολιτική που είχε η χώρα ούτε την πιστέψατε, ούτε την κατανοήσατε, ούτε τη συνεχίσατε.
      Ακούσαμε τον Πρωθυπουργό, αλλά δεν μας είπε πού θέλει να οδηγήσει τη χώρα, πέρα από γενικόλογες κουβέντες. Θα σας πω όμως εγώ ποια είναι τα χαρακτηριστικά της εξωτερικής πολιτικής της Νέας Δημοκρατίας.
      Πρώτον. Η Κυβέρνηση του κ. Καραμανλή δεν έχει σχέδιο και καθαρούς στόχους για το ρόλο, την ταυτότητα της χώρας μας στη νέα ευρωπαϊκή και διεθνή πολιτική σκηνή.
      Δεύτερον. Δείχνει ανεπάρκεια, ανευθυνότητα και ανικανότητα. Υποτάσσει την εξωτερική πολιτική στις εσωτερικές και μικροκομματικές σκοπιμότητες.
      Τρίτον. Αδρανεί και δεν πιστεύει στις δυνάμεις του Ελληνισμού. Φοβάται την εξωτερική πολιτική, δειλιάζει μπροστά στα μεγάλα θέματα. Διακατέχεται από τα σύνδρομα πιθανώς της Ζυρίχης. 
      Χαρακτηριστικές είναι οι δηλώσεις του Υφυπουργού Εξωτερικών, όταν μας είπε ότι η μη θέση είναι θέση, και του ίδιου του Πρωθυπουργού, που σε μια στιγμή σπάνιας ειλικρίνειας, μας ομολόγησε ότι δεν πρόκειται να λύσει μέσα σε λίγο χρόνο προβλήματα που δεν έχουν λυθεί για τριάντα χρόνια. Αυτό μας το είπε ως δικαιολογία για την εγκατάλειψη του Ελσίνκι και της δεσμευτικής ημερομηνίας του Δεκεμβρίου του 2004.
      Έχετε, κυρίες και κύριοι, σπαταλήσει τη διαπραγματευτική ισχύ της χώρας. Έχετε χάσει ευκαιρίες ιστορικές. Έχετε χάσει πολύτιμο χρόνο για τις σημερινές και για τις επόμενες γενιές των Ελλήνων.
      Η τελευταία σύνοδος του Λουξεμβούργου ήταν αποκαλυπτική της αδυναμίας σας να καθορίσετε την ευρωπαϊκή ατζέντα σε ζητήματα ζωτικής σημασίας για την Ελλάδα και τον Ελληνισμό. Ήταν αποκαλυπτική του πόσο δεν σας υπολογίζουν πια στην Ευρωπαϊκή Ένωση. 
      Αναζητήσατε συμμάχους στην άλλη όχθη του Ατλαντικού. Αναδείξατε σε μέγιστη επιτυχία της εξωτερικής σας πολιτικής το ότι αξιωματούχοι της αμερικανικής κυβέρνησης αποκάλεσαν την Ελλάδα «στρατηγικό εταίρο των Η.Π.Α. στα Βαλκάνια». Στο πλαίσιο αυτής της στροφής είχαμε τον προηγούμενο Νοέμβριο την αναγνώριση των Σκοπίων από τις Η.Π.Α. με το όνομα «Μακεδονία», χωρίς να σας ρωτήσουν, χωρίς να σας προειδοποιήσουν, χωρίς να σας υπολογίσουν. Να ξέρετε ότι όταν ήμασταν εμείς στην κυβέρνηση δεν υπήρχε, όχι θέμα ελληνικό, αλλά δεν υπήρχε κανένα θέμα βαλκανικό για το οποίο να μη μας ρωτούσαν, όχι μόνο οι Αμερικανοί, αλλά και όλοι οι Ευρωπαίοι.
      (Χειροκροτήματα από την πτέρυγα του ΠΑ.ΣΟ.Κ.)
      Αγοράζετε τώρα με συνοπτικές διαδικασίες και χωρίς προηγούμενη πρόταση των θεσμικών οργάνων της Πολεμικής Αεροπορίας σαράντα F-16. Και να κάνω μια παρένθεση εδώ. Γιατί, παρά τις προεκλογικές σας δεσμεύσεις για ανοικτούς διεθνείς διαγωνισμούς προχωρείτε, στην ουσία, σε απευθείας ανάθεση; Με ποιο στρατηγικό σχεδιασμό, με ποιες εισηγήσεις του Επιτελείου, με ποιο οικονομικοτεχνικό και δημοσιονομικό σχεδιασμό προχωρήσατε σε αυτή την απόφαση; Πώς περάσατε από την απόφαση και το σχεδιασμό για αναπλήρωση των αεροσκαφών -περίπου δεκαπέντε τον αριθμό- στην αγορά τριάντα συν δέκα, σαράντα δηλαδή και άλλα σαράντα μελλοντικά; Πώς θα διαμορφωθεί το τελικό κόστος, λαμβάνοντας ιδιαίτερα υπόψη την πρόσφατη απόφαση της αμερικανικής Γερουσίας για την έγκριση της αγοράς, που ουσιαστικά διπλασιάζει το αρχικό κόστος, που είχε αναγγείλει ο Υπουργός Άμυνας; 
      Παρά ταύτα, στη συνέχεια η Ελλάδα βίωσε την  οδυνηρή εμπειρία της διαπραγμάτευσης του Λουξεμβούργου για το θέμα της Τουρκίας. Η Υπουργός Εξωτερικών των Η.Π.Α., στη κρισιμότερη φάση της διαπραγμάτευσης, θεώρησε σκόπιμο να επικοινωνήσει με την Τουρκία, να επικοινωνήσει με τη Βρετανική Προεδρία, αλλά όχι με το στρατηγικό της εταίρο, που σύμφωνα με αυτά που μας λέγατε είναι η Ελλάδα.
      (Χειροκροτήματα από την πτέρυγα του ΠΑ.ΣΟ.Κ.)
      Ο ελληνικός λαός και εμείς μαζί του αδυνατούμε να καταλάβουμε τι κάνετε. Η Ευρωπαϊκή Ένωση δεν σας υπολογίζει, οι Η.Π.Α. δεν σας υπολογίζουν. Μπορείτε κυρίες και κύριοι της Κυβέρνησης, να μας απαντήσετε τι κάνετε, ποιους συμμάχους και ποιους εταίρους εξασφαλίσατε για να πετύχετε τους στόχους της χώρας, τι προσδοκάτε, πού πάτε; 
      Και θέλω να είμαι σαφής. Κριτήριο στην εξωτερική πολιτική δεν είναι οι δογματισμοί ούτε ο στείρος αντιαμερικανισμός ούτε ο δογματικός φιλοευρωπαϊσμός. Το κριτήριο είναι ένα και μοναδικό. Η διαμόρφωση πλαισίων αρχών, κανόνων, αξιών που αποτελεσματικά διασφαλίζουν την ειρήνη, την σταθερότητα, το δίκαιο για τη προώθηση των εθνικών μας συμφερόντων. 
      Δεν αμφισβητώ τις προθέσεις σας, κύριε Καραμανλή, ούτε τον πατριωτισμό σας, αν και πολλές φορές η δική σας παράταξη έχει αμφισβητήσει το δικό μου πατριωτισμό. Σας καταλογίζω έλλειψη σχεδίου, ερασιτεχνισμό, έλλειψη γνώσης για το πώς λειτουργεί η σύγχρονη, πολυμερής διπλωματία. Θα σας το καταλογίσει κάποια στιγμή και η Ιστορία, ότι παραλάβατε την Ελλάδα στον πυρήνα των εξελίξεων και την καθηλώσατε στη γωνία, στη γωνία της Λουκέρνης, στη γωνία των  Βρυξελλών, στη γωνία των Βαλκανίων. Γιατί, κύριε Καραμανλή, στην εξωτερική πολιτική η Ιστορία κάνει την τελική απογραφή. Δεν την κάνουν τα κομματικά επιτελεία. Και η απογραφή δείχνει την ακύρωση της θέσης, που είχε κατακτήσει η χώρα μας. 
      Το ότι δεν είμαστε μεγάλη δύναμη, δεν είναι λόγος να κρυβόμαστε. Είναι λόγος να προσπαθούμε διπλά, να κινητοποιούμε όλες μας τις δυνάμεις. Για το λόγο αυτό εμείς διαμορφώσαμε ένα στρατηγικό σχέδιο, που αξιοποιούσε όλα τα πλεονεκτήματα μας, σχέδιο που μας αναδεικνύει ως δύναμη αξιών, δύναμη ηθικής, δύναμη πέραν των συνόρων μας. Τα πλεονεκτήματά μας; Η ένταξή μας στην ΟΝΕ, η Προεδρία μας στην Ευρωπαϊκή Ένωση, οι Ολυμπιακοί Αγώνες του 2004, η εκστρατεία μας για την εκεχειρία, η θέση μας στο Συμβούλιο Ασφαλείας του Ο.Η.Ε., η Προεδρία μας της Βαλκανικής Συνεργασίας, η ένταξη της Κύπρου στην Ευρωπαϊκή Ένωση…
      (Χειροκροτήματα από την πτέρυγα του ΠΑ.ΣΟ.Κ. )
       … και η έναρξη των ενταξιακών διαπραγματεύσεων της Τουρκίας. 
      Αυτοί ήταν οι σταθμοί τους οποίους σχεδιάσαμε για να μπορέσουμε να εντάξουμε μέσα σε αυτά την επίλυση σημαντικών μας ζητημάτων. 
      Ας πάμε στην Ευρωπαϊκή Ένωση για την οποία μιλήσατε. Ποιο είναι το δίλημμα για την Ελλάδα; Θα είμαστε βασικοί παίκτες και πρωταγωνιστές στην περιοχή μας; Θα είμαστε στο στενό πυρήνα των εξελίξεων; Θα προωθήσουμε την πολιτική ενοποίηση της Ένωσης ή θα καταντήσουμε μίζεροι, γκρινιάρηδες, που κατατρώγονται με τα εσωτερικά τους, τις ιδεοληψίες τους, χάνοντας κύρος και διαπραγματευτική δύναμη, χάνοντας το τρένο των εξελίξεων για τον Ελληνισμό;
      Εμείς τολμηρά επιλέξαμε το πρώτο. Εσείς φοβικά επιλέξατε το δεύτερο. Δεν ήταν η μικρή και ανίσχυρη Ελλάδα που το 2003, ως προεδρεύουσα της Ένωσης έδινε λύσεις στην ευρωπαϊκή σύγκρουση για την κρίση στο Ιράκ, που έκανε εισηγήσεις και πετύχαινε συμφωνίες για το νέο Ευρωπαϊκό Σύνταγμα, που ολοκλήρωνε εμπρόθεσμα τις διαδικασίες για την ένταξη των δέκα νέων κρατών – μελών, που διαπραγματεύτηκε με επιτυχία την έγκριση του κοινοτικού προϋπολογισμού από το Ευρωπαϊκό Κοινοβούλιο, παρά τις αντίθετες εκτιμήσεις, που προώθησε την πρώτη νομοθεσία για τη μετανάστευση και τη λαθρομετανάστευση στην Ευρωπαϊκή Ένωση; 
      Ναι, έγιναν, επί δικής μας εποχής και εσείς τότε λοιδορούσατε τις δικές μας κινήσεις, τις δικές μας επιτυχίες. Αλλά σήμερα εσείς υιοθετείτε αυτές τις επιτυχίες. Τις υιοθετείτε και τις κάνετε μάλιστα και σημαία. 
      Εμείς πιστεύουμε ότι η Ελλάδα έχει την ικανότητα να είναι στην πρωτοπορία της ενοποίησης, στον πυρήνα των αποφάσεων, χωρίς «μικρομεγαλισμούς», με σοβαρότητα και αξιοπιστία. Στη συζήτηση για το Ευρωπαϊκό Σύνταγμα διακυβεύεται η πολιτική ισχύς της χώρας μας για τις δημοσιονομικές προοπτικές, η αναπτυξιακή προοπτική της Ελλάδας, για τη διεύρυνση της Ευρωπαϊκής Ένωσης στην περιοχή μας, διακυβεύεται η διεθνής σχέση και ασφάλεια και θέση της χώρας μας. 
      Μπροστά σ’ αυτά τα διακυβεύματα είστε απόντες, αμέτοχοι και απλοί παρατηρητές. Κι έχετε επιλέξει μία καταστροφική, ευρωφοβική πολιτική, που οδηγεί τη χώρα όλο και περισσότερο στο περιθώριο. Φαίνεται εύκολο να υπερπηδάς εμπόδιο, όταν κατεβάζεις τον πήχη, όταν φεύγεις από τον όμιλο των πρωταθλητών και υποβιβάζεσαι σε δεύτερης και τρίτης κατηγορίας ομάδα. Διότι αυτό έχετε κάνει εσείς στην Ευρωπαϊκή Ένωση. 
      (Χειροκροτήματα από την πτέρυγα του ΠΑΣΟΚ)
      Γιατί νομίζετε ότι η ένταξή μας στην ΟΝΕ ήταν στρατηγικής σημασίας; Ήταν μόνο για λόγους οικονομικούς; Σίγουρα όχι. Θέλαμε να εξασφαλίσουμε ότι η Ελλάδα θα ήταν στην πρώτη ταχύτητα, σε ενισχυμένες συνεργασίες, κάτι για το οποίο για πρώτη φορά ακούω εσείς να αναφέρετε, ως για πρώτη φορά να ανακαλύπτετε ότι υπάρχει πιθανότητα ενισχυμένων συνεργασιών στην Ευρωπαϊκή Ένωση. 
      Μα, ακριβώς γι’ αυτό το λόγο εμείς θέλαμε να είμαστε στο στενό πυρήνα των εξελίξεων της Ευρωπαϊκής Ένωσης, για να είμαστε πάντα εμείς στις ενισχυμένες συνεργασίες, σε μια μελλοντική Ευρώπη πολλών ταχυτήτων. 
      (Χειροκροτήματα από την πτέρυγα του ΠΑ.ΣΟ.Κ.)
      Και η δική μας εγγύηση ότι θα είμαστε μέσα στην πρώτη ταχύτητα, σημαίνει ότι από θέση κύρους θα μπορούμε να διαπραγματευτούμε τα αγροτικά μας θέματα, τα εθνικά μας θέματα, τα οικονομικά μας θέματα και μια σειρά άλλων μεγάλων ζητημάτων για την Ελλάδα. Αλλά θα είμαστε και σε μια θέση περίοπτη, θα παίζουμε ρόλο και στη γειτονιά μας. Εσείς δεν καταλάβατε, όμως, τι κάνατε με τη δήθεν απογραφή, εσείς που σήμερα μιλάτε για τη μεγάλη σημασία της Ο.Ν.Ε.. Σ’ αυτό και μόνο δεν ήσασταν απόντες, αμέτοχοι, απλοί παρατηρητές. Προκαλέσατε εσείς τη ζημία με τις ενέργειές σας. Για να κτυπήσετε το ΠΑ.ΣΟ.Κ. και να κυρώσετε τις προεκλογικές σας ακάλυπτες επιταγές, βάλατε την Ελλάδα σε μια απίστευτη περιπέτεια, που πλήττει τον πολίτη οικονομικά και καταρρακώνει το κύρος της χώρας μας. 
      Γιατί τώρα, κύριε Πρωθυπουργέ, να σας εμπιστεύονται στην Ευρωπαϊκή Ένωση; Γιατί τώρα να σας παίρνουν στα σοβαρά; Γιατί να δέχονται τις αλχημείες σας στον προϋπολογισμό; Επειδή είσαστε καλοί νεοδημοκράτες και όχι κακοί πασόκοι; Δεν καταλαβαίνετε ότι τέτοιους διαχωρισμούς δεν κάνουν στην Ευρωπαϊκή Ένωση; Δυστυχώς, δεν το καταλαβαίνετε. Διότι ούτε και μέσα στην Ελλάδα δεν έχετε καταλάβει ότι πρώτα είμαστε Έλληνες και μετά ΠΑ.ΣΟ.Κ., Νέα Δημοκρατία ή Κομμουνιστικό Κόμμα ή Συνασπισμός.
      (Χειροκροτήματα από την πτέρυγα του ΠΑ.ΣΟ.Κ.)
      Αυτό εσείς δεν το κατανοείτε. Ποτέ δεν το κατανοήσατε και σήμερα υποφέρει ο πολίτης, άσχετα από το σε ποια παράταξη ανήκει. Εμείς είμαστε σίγουροι ότι και πάλι σήμερα, μια μικρή χώρα με γνώση και βούληση, μπορεί να ακουστεί, να συγκεντρώσει το σεβασμό και την εκτίμηση των εταίρων της, να πιστωθεί τη συμμετοχή της στη συγκρότηση ενός νέου οράματος για την Ευρώπη. Όχι τη χλεύη για δήθεν μαγείρεμα στατιστικών στοιχείων, για απώλεια δειγμάτων γαλοπούλας, για πρόταση νόμων που συγκρούονται με το Κοινοτικό Δίκαιο. 
      Και σε ό,τι αφορά το «Βασικό Μέτοχο», είναι πρωτοφανές να χειροκροτείτε τη δική σας απόλυτη οπισθοχώρηση στο μεγάλο θέμα του «Βασικού Μετόχου».  
      (Χειροκροτήματα από την πτέρυγα του ΠΑ.ΣΟ.Κ.)
      Εάν πιστεύετε τόσο πολύ στη δική σας επιτυχία, τότε σας καλώ, κύριε Πρωθυπουργέ, να μη φέρετε το νομοσχέδιο αυτό με τη διαδικασία του κατεπείγοντος, όπως έχετε αποφασίσει να κάνετε, αλλά να το φέρετε να το συζητήσουμε κανονικά, διεξοδικά, με διαφάνεια προς τον ελληνικό λαό, να ακουστούν πραγματικά οι απόψεις του ελληνικού Κοινοβουλίου. Σας ζητώ να δεσμευθείτε για μια τέτοια διαδικασία εδώ, στο ελληνικό Κοινοβούλιο.
      (Χειροκροτήματα από την πτέρυγα του ΠΑ.ΣΟ.Κ.)
      Σε ό,τι αφορά τα Βαλκάνια. Πρόκλησή μας για τα Βαλκάνια είναι να πρωταγωνιστήσουμε για την ευρωπαϊκή τους πορεία, δημιουργώντας τις συνθήκες για ειρηνική συνεργασία και μελλοντική ισχυρή και κοινή βαλκανική φωνή στην Ευρωπαϊκή Ένωση, όπως έχουν, παραδείγματος χάριν, οι βόρειες και βαλτικές χώρες μεταξύ τους. Μέσα στο πλαίσιο αυτό, η Ελλάδα θα βγει ισχυρότερη, θα αντιμετωπίσει τα ιστορικά ζητήματα που προκύπτουν από τη συνεχή κατάτμηση της χερσονήσου μας. 
      Η Κυβέρνηση, αντί να απαντήσει σε βασικά διλήμματα της εξωτερικής μας πολιτικής, φαίνεται να επιλέγει το απλούστερο, αλλά όχι το ορθότερο, τη «σκοπιανοποίηση» της βαλκανικής μας πολιτικής. Ξαναγυρίσαμε, δυστυχώς, στην αρχή της δεκαετίας του ’90, με το Σκοπιανό να είναι πρώτο θέμα. Η Ελλάδα, το 1993, αν θυμόσαστε, έβγαινε από την περιπέτεια της θλιβερής για τη χώρα τριετίας της Νέας Δημοκρατίας, χωρίς διεθνή και ευρωπαϊκά ερείσματα και με βαθιά τραυματισμένη την ενότητα του ελληνικού λαού από τη διχαστική της πολιτική. 
      Εμείς αναγκαστήκαμε μετά να αναλάβουμε και να προχωρήσουμε με όραμα και αποφασιστικότητα στη διαμόρφωση μιας ολοκληρωμένης και πολυδιάστατης στρατηγικής για την ευρύτερη περιοχή των Βαλκανίων και της Νοτιοανατολικής Ευρώπης. Εμείς, με την ολοκληρωμένη μας πολιτική, αντί να γινόμαστε  μέρος του βαλκανικού προβλήματος, γίναμε αξιόπιστος μεσολαβητής και συμβάλαμε στην επίλυση κρίσεων. Διαχειριστήκαμε με υπευθυνότητα την κρίση του Κοσόβου, αναπτύξαμε πολυεπίπεδες διμερείς σχέσεις, προωθήσαμε την ενταξιακή πορεία της Βουλγαρίας και της Ρουμανίας. 
      Αποκορύφωμα ήταν η πρωτοβουλία στη Θεσσαλονίκη, στη Σύνοδο Κορυφής το καλοκαίρι του 2003, όπου υποβάλαμε και έγινε δεκτή μία συγκροτημένη πολιτική πρόταση για την ταχύτερη προσέγγιση των Βαλκανίων με την Ευρωπαϊκή Ένωση. Οι αποφάσεις της Θεσσαλονίκης αποτελούν πια το πολιτικό πλαίσιο της Ευρωπαϊκής Ένωσης για τα Βαλκάνια και δεν είναι τυχαίο ότι η Αυστριακή Προεδρία ανήγγειλε στον προγραμματισμό της τη λεγόμενη «Θεσσαλονίκη 2». Μέσα από την προώθηση της πορείας της διεύρυνσης στην περιοχή, θα μπορέσουμε να διαμορφώσουμε νέες προϋποθέσεις και όρους για συνεργασία στην περιοχή. 
      Και στις βαλκανικές εξελίξεις, η Κυβέρνηση Καραμανλή επιλέγει για τη χώρα μας, από πρωταγωνιστή των Βαλκανίων και των βαλκανικών εξελίξεων, το ρόλο του παθητικού θεατή. Η απουσία της επίσημης Ελλάδας από τα Βαλκάνια αφήνει ανοικτό το πεδίο σε άλλες δυνάμεις. Το εθνικό μας συμφέρον επιτάσσει να αναλάβουμε και πάλι πρωταγωνιστικό ρόλο στην περιοχή. Πρέπει να πάρει η χώρα μας πρωτοβουλία, να είναι παρούσα με συγκεκριμένες προτάσεις για το ζήτημα του Κοσσυφοπεδίου, να σταθεί κριτικά μπροστά στις εξελίξεις για το μέλλον της Σερβίας-Μαυροβουνίου, να στηρίξει την πορεία της δημοκρατικής ανάπτυξης και της σταθεροποίησης της Βοσνίας-Ερζεγοβίνης, να στηρίξει ενθέρμως και με πρακτικές κινήσεις την ευρωπαϊκή προοπτική των βαλκανικών χωρών.
      Σε ό,τι αφορά τα Σκόπια, υπογράψαμε την ενδιάμεση συμφωνία με τη FYROM το 1995, μια συμφωνία που η Νέα Δημοκρατία λοιδόρησε από την πρώτη στιγμή, παρ’ όλο που ικανοποιήθηκαν δυο βασικές επιδιώξεις της ελληνικής διπλωματίας. Άλλαξε η σημαία των Σκοπίων και διαγράφτηκαν οι αλυτρωτικού χαρακτήρα αναφορές από το Σύνταγμα της γειτονικής χώρας. Παράλληλα, τέθηκε το πλαίσιο για την οριστική επίλυση του ζητήματος της διεθνούς ονομασίας των Σκοπίων. 
      Εμείς δεν αποδεχόμασταν συμβιβασμούς που απέρριπτε η άλλη πλευρά. Δεν προτείναμε πράγματα που συγκέντρωναν μόνο την ψήφο μας. Κατορθώσαμε να αποφύγουμε μείζονος σημασίας αναγνωρίσεις. Η Ρωσία, η Κίνα, οι Η.Π.Α., τα τρία από τα πέντε μόνιμα μέλη του Συμβουλίου Ασφαλείας, προχώρησαν σε αναγνώριση επί κυβερνήσεων Νέας Δημοκρατίας. Το αντικείμενο των διαπραγματεύσεων επί κυβερνήσεων ΠΑ.ΣΟ.Κ., αφορούσε αποκλειστικά την εξεύρεση μιας κοινά αποδεκτής ονομασίας για τη FYROM. Τη συμφωνία αυτή, την κρισιμότητα της οποίας η Κυβέρνηση της Νέας Δημοκρατίας σήμερα μόλις ανακαλύπτει, θεωρούσε τότε λόγο παραίτησης της κυβέρνησης του ΠΑ.ΣΟ.Κ.. 
      Σήμερα εσείς σηκωθήκατε και χειροκροτούσατε αυτήν τη συμφωνία. Διότι αυτή τη συμφωνία χειροκροτήσατε εσείς απόψε στα λόγια του κ. Καραμανλή. Τότε, ζητούσατε την παραίτησή μας. 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Εμείς τι να ζητήσουμε, όταν φτάσαμε να μπαίνει στο τραπέζι των διαπραγματεύσεων το αν η ίδια η Ελλάδα θα μπορεί να χρησιμοποιεί τον όρο «Μακεδονία»; Και μάλιστα, αυτό δεν το απορρίψατε στην πρώτη πρόταση του κ. Νίμιτς. Το αποδεχθήκατε ως βάση διαπραγμάτευσης. Αυτό λέγεται «διαπραγματευτική χρεοκοπία». 
      (Ζωηρά και παρατεταμένα χειροκροτήματα από την πτέρυγα του ΠΑ.ΣΟ.Κ.)
      Πριν από λίγες μέρες, διατυμπανίζατε ότι με την εποικοδομητική σας στάση πέρυσι στις προτάσεις του κ. Νίμιτς, η διεθνής πίεση θα μεταφερόταν στην πλευρά των Σκοπίων. Πιστεύατε ότι θα ανταμειφθείτε. Και σήμερα, παραπονιέστε ότι σας εξαπάτησαν. Οι νέες προτάσεις Νίμιτς, ικανοποιούν τα -υποτίθεται στριμωγμένα- Σκόπια και απορρίπτονται ως απαράδεκτες από την Αθήνα. Παράλληλα, η Κυβέρνηση οφείλει να κατανοήσει ότι είναι εξαιρετικά επικίνδυνο για τη χώρα να καταστούν η εξεύρεση μιας αμοιβαία αποδεκτής λύσης για το όνομα της FYROM και η ενταξιακή της πορεία, ασύμβατοι στόχοι της ελληνικής εξωτερικής πολιτικής. 
      Γι’ αυτό προτείνω, μέσα στα πλαίσια ακριβώς αυτής της συμφωνίας, την οποία εσείς απόψε χειροκροτήσατε: Πρώτον, να συνεχιστεί η πορεία της FYROM προς την Ευρωπαϊκή Ένωση, αλλά μόνο με το όνομα FYROM, όπως και σήμερα καταγράφεται στην Ένωση. Αυτό λέει και η συμφωνία την οποία εσείς χειροκροτήσατε, η συμφωνία του ΠΑ.ΣΟ.Κ. του 1995. 
      (Χειροκροτήματα από την πτέρυγα του ΠΑ.ΣΟ.Κ.)
      Να υπάρξει ξεκάθαρη δήλωση της ελληνικής Κυβέρνησης ότι στηρίζει την ευρωατλαντική πορεία της FYROM, με την παραπάνω βεβαίως προϋπόθεση. 
      Να εντείνει τις διμερείς σχέσεις και να αποκαταστήσει κλίμα αμοιβαίας εμπιστοσύνης. 
      Να συνεργαστεί στενά με την κυβέρνηση της FYROM για τα ευρύτερα βαλκανικά θέματα και ιδιαίτερα για την πορεία του Κοσόβου. 
      Να δηλώσει ότι, σε κάθε περίπτωση, η ένταξη της FYROM στην Ευρωπαϊκή Ένωση και το ΝΑΤΟ, μπορεί να ολοκληρωθεί μόνο όταν θα υπάρξει αμοιβαία ικανοποιητική λύση για το ζήτημα του ονόματος. 
      Να διαπραγματευτεί με σοβαρότητα, αποφεύγοντας τη ρητορική εσωτερικής κατανάλωσης, όπως και τα ανεύθυνα περί δημοψηφισμάτων, για την ταχύτερη δυνατή εξεύρεση μιας συμβιβαστικής λύσης, που να διασφαλίζει με αξιοπρεπή τρόπο το κύρος και τη θέση της χώρας μας, στο πλαίσιο της σταθερότητας και της ασφάλειας στην περιοχή. 
      Θα μιλήσω, όμως, τώρα για τα ευρω-τουρκικά. Θέλουμε ειρήνη και συνεργασία στην περιοχή, λύση του κυπριακού, επίλυση του ζητήματος της υφαλοκρηπίδας. Όλα αυτά θα έχουν θετικά αποτελέσματα για την περιοχή και θα δημιουργήσουν και μια νέα προοπτική για τους λαούς μας. 
      Γι’ αυτό, η άποψη ότι η μη θέση είναι θέση ή ότι η μη λύση είναι λύση, είναι μια θέση απαράδεκτη, συντηρητική και φοβική. Φαίνεται, κύριε Πρωθυπουργέ, ότι έχετε υιοθετήσει πλήρως τις απόψεις που έχει διατυπώσει ο Υφυπουργός σας από το 1989. Η αποφυγή λύσεων θα αποτελέσει τροχοπέδη και για την Ελλάδα και για την Κύπρο, βεβαίως και για την Τουρκία. Θα παράγει συνεχώς κρίσεις, στις οποίες θα καταναλώνουμε δυνάμεις, πόρους και διαπραγματευτική ισχύ. Ποιες λύσεις, όμως; Λύσεις που θα σέβονται βασικές αρχές και αξίες, μέσα στις οποίες εντάσσονται τα δικά μας εθνικά συμφέροντα και όχι λύσεις που θα είναι αποτέλεσμα παζαριών και πιέσεων από μεγάλες δυνάμεις ή γεωπολιτικά συμφέροντα τρίτων.
      Το ζητούμενο, το δίλημμα αν θέλετε, πάντα για εμάς ήταν να συμβάλουμε σε μία πορεία της Τουρκίας, που θα υιοθετεί στην πράξη τη λογική της καλής γειτονίας, την αποδοχή των κανόνων δικαίου, το σεβασμό της εδαφικής μας ακεραιότητας, την ειρηνική επίλυση των διαφορών με τους γείτονές της, μιας Τουρκίας που θα λειτουργεί ως ευνομούμενο δημοκρατικό κράτος και θα σέβεται τις θρησκευτικές και εθνικές μειονότητες. Και είναι αυτονόητο το δικό μας ενδιαφέρον για το Οικουμενικό Πατριαρχείο. Όλα αυτά, πιστεύω ότι θα είναι θετικά και για τον τουρκικό λαό.
      Η ευρωπαϊκή μας στρατηγική αυτούς τους στόχους ήρθε να ενισχύσει με τον πιο καθοριστικό τρόπο. Να διαμορφώσει το πλαίσιο μέσα στο οποίο θα έπρεπε να κινηθεί η Τουρκία, αποδεχόμενη την ισχύ του δικαίου και όχι το δίκαιο του ισχυρού. 
      Έτσι, η υποψηφιότητα της Τουρκίας στο Ελσίνκι και η ένταξη της Κύπρου, ήταν σταθμοί για τη δημιουργία προϋποθέσεων για δίκαιες και βιώσιμες λύσεις στη γειτονιά μας. Αυτό, επίσης, το χειροκροτήσατε. Ήδη με το Ελσίνκι και με την πορεία της υποψηφιότητας της Τουρκίας, εμείς όλα αυτά τα οποία εσείς χειροκροτήσατε, για το Πατριαρχείο, για τη μειονότητα και για την εδαφική μας ακεραιότητα, τα είχαμε κάνει πράξη με το Ελσίνκι το 1999.
      (Χειροκροτήματα από την πτέρυγα του ΠΑ.ΣΟ.Κ.)
      Δεν είναι πράξεις της διαπραγμάτευσης της δικής σας. Απλώς εσείς αυτά έπρεπε να τα αξιοποιήσετε, κάτι που δεν έχετε κάνει.
      (Θόρυβος από την πτέρυγα της Νέας Δημοκρατίας)
      Και φάνηκε ότι εσείς δεν έχετε καταφέρει να αξιοποιήσετε αυτά τα νέα ατού, τις νέες διαπραγματευτικές μας δυνατότητες. Απαιτείται κινητικότητα και σκληρή δουλειά. Δεν γίνεται εξωτερική πολιτική σήμερα, όταν ο Πρωθυπουργός της χώρας περνά τα σύνορά της με τον ίδιο ρυθμό που, δυστυχώς, περνά και την πόρτα του ελληνικού Κοινοβουλίου.
      (Χειροκροτήματα από την πτέρυγα του ΠΑ.ΣΟ.Κ.)
      Κύριε Πρωθυπουργέ, μιλήσατε για την αθόρυβη διπλωματική σας δουλειά. Είναι τόσο αθόρυβη, που όχι μόνο δεν ακούει ο ελληνικός λαός, αλλά δεν σας ακούει κανένας. Με την Κυβέρνηση Καραμανλή, φτάσαμε στο σημείο το ζήτημα της αναγνώρισης της Κυπριακής Δημοκρατίας από την Τουρκία να τεθεί από τη Γαλλία και να το συζητά με τη Βρετανική Προεδρία. Η χώρα μας ακολουθεί ασθμαίνουσα τις πρωτοβουλίες άλλων.
      Το ζητούμενο για εσάς εξαντλήθηκε σε αυτονόητες υποχρεώσεις, όπως η επέκταση του Πρωτοκόλλου της Τελωνειακής Ένωσης της Τουρκίας, βεβαίως και με την Κύπρο, θέματα δηλαδή που δεν θα έπρεπε καν να αποτελέσουν θέμα διαπραγμάτευσης στο Ευρωπαϊκό Συμβούλιο.
      Πανηγυρίζατε πέρυσι για το ότι στις Βρυξέλλες όλοι οι στόχοι σας επετεύχθησαν. Κι εδώ έχουμε το καταπληκτικό φαινόμενο να μην έχετε θέσει καν στόχους και να πανηγυρίζετε για τη μη επίτευξή τους. Επαναπαυτήκατε. Παραδώσατε τα όπλα. Ενώ κραδαίνατε το βέτο για τα Σκόπια, εγκαταλείπατε στη Νέα Υόρκη με δημόσια δήλωσή σας το βέτο για τα ελληνοτουρκικά, για τα ευρωτουρκικά. 
      Η απίστευτη αυτή δήλωση, θα μπορούσε να περάσει απαρατήρητη, αν δεν βρισκόταν η Αυστρία να υπενθυμίσει στον ελληνικό λαό τι σημαίνει πραγματική διαπραγμάτευση μέχρι την τελευταία στιγμή, όπως είχαμε κάνει εμείς στο Ελσίνκι. Και φυσικά, όταν έχεις παραδώσει τα όπλα πριν από το τέλος της διαπραγμάτευσης, κανένας δεν θα σε λάβει σοβαρά υπόψη, όταν λίγο πριν το τέλος θυμάσαι τις κόκκινες γραμμές και άλλα τέτοια δήθεν ηρωικά.
      Το διαπραγματευτικό πλαίσιο, που η Κυβέρνηση θεωρούσε κλειδωμένο, άνοιξε με πρωτοβουλία της ίδιας της Τουρκίας για το ζήτημα της παραγράφου 5 και νυν 7. Και η πίεση διοχετεύτηκε άμεσα στον αδύναμο κρίκο της διαπραγμάτευσης, στην ελληνική Κυβέρνηση.
      Ακούστηκε μάλιστα από τα υπεύθυνα χείλη του Έλληνα Υπουργού Εξωτερικών ότι όλη η συζήτηση ήταν περί «όνου σκιάς». Ακούσαμε εμβρόντητοι την ελληνική Κυβέρνηση να υποστηρίζει τελικά ότι το ζήτημα του δικαιώματος άσκησης βέτο της Τουρκίας για την ένταξη της Κυπριακής Δημοκρατίας, αφορά αποκλειστικά και μόνο το ΝΑΤΟ, δηλαδή η Κύπρος δεν επιθυμεί να ενταχθεί στο ΝΑΤΟ και επομένως η όλη συζήτηση είναι περί «όνου σκιάς».
      Εδώ δεν μιλάμε απλά για το εάν θέλει η Κύπρος σήμερα να ενταχθεί στο ΝΑΤΟ ή όχι. Μιλάμε για το γενικό, αναφαίρετο και αδιαπραγμάτευτο κυριαρχικό δικαίωμα της Κυπριακής Δημοκρατίας να ζητήσει την ένταξή της σε όποιο οργανισμό θέλει και όποτε θέλει. Μιλάμε για την αυτονόητη υποχρέωση της Τουρκίας, ως υποψήφιας χώρας, να μην υποσκάπτει την αλληλεγγύη μεταξύ των μελών της ευρωπαϊκής οικογένειας, στην οποία επιθυμεί να ενταχθεί. 
      Με τις ενέργειές σας φροντίσατε να απαλλάξετε ουσιαστικά την Τουρκία από αυτήν την υποχρέωση και αναρωτιέμαι πραγματικά εάν, κυρίες και κύριοι της Κυβέρνησης, έχετε αντιληφθεί την επικινδυνότητα των πράξεων και των παραλείψεών σας. Από το δόγμα «Η Κύπρος αποφασίζει και η Ελλάδα συμπαρίσταται», έχετε διαγράψει το δεύτερο σκέλος. Η Κύπρος παλεύει μόνη. 
      Θα ήθελα όμως, πριν κλείσω, να πω δύο λόγια για το Διεθνές Δικαστήριο της Χάγης και για το Κυπριακό. Όλες οι ελληνικές κυβερνήσεις της Μεταπολίτευσης πάσχιζαν να πείσουν την Τουρκία να δεχθεί την επίλυση του θέματος της υφαλοκρηπίδας από το Διεθνές Δικαστήριο της Χάγης. Η προσφυγή στο Διεθνές Δικαστήριο συμφέρει τη χώρα μας, γιατί το Διεθνές Δικαστήριο δικάζει με βάση το Διεθνές Δίκαιο και αυτό αποτελεί κόλαφο για τις τουρκικές διεκδικήσεις στο Αιγαίο. 
      Με το Ελσίνκι δεν διασφαλίσαμε το ότι  τα ελληνοτουρκικά προβλήματα θα επιλυθούν μέχρι το Δεκέμβριο του 2004. Διασφαλίσαμε το να τεθεί ένα συγκεκριμένο χρονικό όριο στην αναβλητικότητα της Τουρκίας. Από το Δεκέμβριο του 2004 η Τουρκία θα ήταν υποχρεωμένη, εάν ήθελε να συνεχιστεί χωρίς εμπόδια η ενταξιακή της πορεία, να αποδεχθεί την επίλυση όλων των ζητημάτων που θεωρεί ότι εκκρεμούν στο Αιγαίο από το Διεθνές Δικαστήριο της Χάγης. Αυτό επεδίωκε ο Κωνσταντίνος Καραμανλής, αυτό επεδίωκε ο Ανδρέας Παπανδρέου, αυτό επεδίωκε ο Κώστας Σημίτης, αυτό πετύχαμε στο Ελσίνκι το 1999.
      (Χειροκροτήματα από την πτέρυγα του ΠΑ.ΣΟ.Κ.)
      Πρόσφατα, κατά τη διαπραγμάτευση στην Ευρωπαϊκή Ένωση του διαπραγματευτικού πλαισίου για την Τουρκία, ήταν η Κυβέρνηση της Νέας Δημοκρατίας, κύριε Καραμανλή, που ζήτησε τη διαγραφή της λέξης «υποχρεωτικής» από τη φράση «υποχρεωτική δικαιοδοσία του Διεθνούς Δικαστηρίου της Χάγης». Η αναφορά στην υποχρεωτική δικαιοδοσία του Διεθνούς Δικαστηρίου της Χάγης υπήρχε στο αρχικό κείμενο του Συμβουλίου και ζητήσαμε εμείς, η Ελλάδα, η ελληνική Κυβέρνηση, να διαγραφεί, για να μείνουν πάλι όλα στον αέρα. Αν είναι δυνατόν! 
      Εάν δεν με πιστεύετε, έχω εδώ τις οδηγίες, αλλά και την απάντηση στις οδηγίες αυτές, όπου αναφέρεται ότι «από ελληνικής πλευράς επισημάναμε την ανάγκη απάλειψης αναφοράς στον αναγκαστικό χαρακτήρα δικαιοδοσίας του Διεθνούς Δικαστηρίου για την επίλυση εκκρεμουσών συνοριακών διαφορών».
      Είναι δυνατόν η Ελλάδα να μη θέλει τη δικαιοδοσία του Διεθνούς Δικαστηρίου της Χάγης, θέση που αποτελεί κεκτημένο για την Ευρωπαϊκή Ένωση στην Ατζέντα 2000 και στο Ελσίνκι; Ποιος δεν θέλει σήμερα το νομιμοποιητικό ρόλο του Ο.Η.Ε., τον Καταστατικό Χάρτη του Ο.Η.Ε., που είναι εγγυητής της διεθνούς νομιμότητας; Ποιος δεν θέλει την προσφυγή σ΄ ένα Διεθνές Δικαστήριο, που έχει δώσει δείγματα γραφής με νομολογιακά προηγούμενα; Ποιος μπορεί να αρνηθεί σήμερα ότι η ειρήνη, η ασφάλεια και η σταθερότητα συνδέονται μ΄ ένα δημοκρατικό πολυμερές διεθνές σύστημα, ως η μόνη ικανή προϋπόθεση για την απόκτηση οποιασδήποτε μονομερούς αντίληψης για την επίλυση των διαφορών;
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, με συγχωρείτε πολύ για την παρέμβαση, αλλά θα ήθελα να μου διευκρινίσετε πόσο χρόνο θέλετε ακόμα.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κλείνω αμέσως.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Με ποιο τρόπο νομίζετε, κυρίες και κύριοι, ότι θα λύναμε τη διαφορά; Με ποιο τρόπο νομίζετε, κυρίες και κύριοι της Νέας Δημοκρατίας, ότι θα λύσουμε το θέμα της υφαλοκρηπίδας; Με το διμερή διάλογο; Με τη διεθνή μεσολάβηση, που είναι κατεξοχήν πολιτικές διαδικασίες; Μπαίνουμε έτσι στη λογική των παζαριών. Καλές είναι οι κουμπαριές, πιο στέρεοι, όμως, είναι οι διεθνείς νόμοι και οι υποχρεώσεις των χωρών να ενταχθούν σ΄ ένα πλαίσιο κανόνων για την επίλυση των διαφορών. 
      (Θόρυβος από την πτέρυγα της Νέας Δημοκρατίας)
      (Χειροκροτήματα από την πτέρυγα του ΠΑ.ΣΟ.Κ.)
      Δυστυχώς, δεν έχω το χρόνο να μιλήσω για το Κυπριακό. Θα το κάνω στη δευτερολογία μου. Θέλω, όμως, να κλείσω λέγοντας ότι αν ήμουν ιδιαίτερα σκληρός, είναι διότι ανησυχώ ειλικρινά όταν βλέπω αυτήν την κατρακύλα στον τόπο μας. Ανησυχώ γιατί πλήττεται η εθνική μας αξιοπρέπεια. Εμείς χτίσαμε την αξιοπιστία της χώρας μας πάνω σε μια ενεργητική διπλωματία πρωτοβουλιών. Εσείς περιορίσατε τη διπλωματική μας δραστηριότητα στα διμερή, με τη συνειδητή εγκατάλειψη του Ελσίνκι. Εμείς είμαστε υπέρ της ισχυρής Ελλάδας προς όφελος των Ελλήνων πολιτών. 
      Οι άξονες, τους οποίους εμείς έχουμε διαμορφώσει, είναι άξονες ώστε να ξεφύγει η Ελλάδα από την απομόνωση, στην οποία είχατε φέρει εσείς τη χώρα μας την εποχή 1990-1993. Είναι άξονες, ώστε να μπορεί ο Έλληνας να υπολογίσει ότι θα έχει άμεσα οφέλη από το μέρισμα ειρήνης, από την ασφάλεια για τον ίδιο, από τη σιγουριά για την πορεία μας, από το σταθερό επενδυτικό κλίμα και, βεβαίως, από μια νέα φυσιογνωμία για την περιοχή μας. Για μια τέτοια προοπτική, την οποία εμείς είχαμε διαμορφώσει, για μια προοπτική βάσης για ένα άλμα της Ελλάδας στο διεθνές επίπεδο, για να μπορέσουμε να αντιμετωπίσουμε τα μεγάλα ζητήματα της χώρας μας, τα ιστορικά ζητήματα που ταλαιπωρούσαν τον Ελληνισμό, βεβαιώνεται δυστυχώς ο ελληνικός λαός καθημερινά ότι ξεφεύγει από τις δυνατότητες και τις στοχεύσεις της Κυβέρνησης της Νέας Δημοκρατίας, της Κυβέρνησης του κ. Καραμανλή.
      Ευχαριστώ πολύ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα).
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Γενική Γραμματέας του Κομμουνιστικού Κόμματος Ελλάδας κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρία Πρόεδρε, είναι γεγονός ότι ο Πρωθυπουργός κατέβαλε μια σημαντική προσπάθεια για να πείσει ότι μια σειρά από υπαρκτά και χρονίζοντα προβλήματα, που έχουν σχέση με την εξωτερική πολιτική, προβλήματα της στενότερης και ευρύτερης περιοχής, μπορούν να βρουν την επίλυσή τους με βάση τις αρχές δικαίου που ισχύουν στην Ευρωπαϊκή Ένωση και γενικότερα στους άλλους διεθνείς οργανισμούς. Ακριβώς αυτό είναι που εμείς φοβόμαστε και αμφισβητούμε. Για εμάς δεν παρέχουν καμία εγγύηση ούτε η Ευρωπαϊκή Ένωση που σαφώς αναφέρεται, ούτε το ΝΑΤΟ που υπονοείται. Ούτε οι στρατηγικές εταιρικές σχέσεις με τις Ηνωμένες Πολιτείες μπορούν να προσφέρουν λύση στα προβλήματα της περιοχής, προβλήματα που άπτονται όχι μόνο της οικονομίας και των κοινωνικών δικαιωμάτων, αλλά έχουν σχέση με τα σύνορα, με το θέμα του πολέμου και της ειρήνης. 
      Εμείς αναγνωρίζουμε ότι τα τελευταία χρόνια αρχιτέκτονας της σημερινής εξωτερικής πολιτικής ήταν το ΠΑ.ΣΟ.Κ.. Διαχειρίστηκε για πολλά χρόνια τα ίδια ζητήματα. Η Νέα Δημοκρατία συνεχίζει. Το γεγονός ότι το ΠΑ.ΣΟ.Κ. είχε μια τέτοια εξωτερική πολιτική, δεν αποτελεί βεβαίως άλλοθι για τη Νέα Δημοκρατία. Απλώς θέλουμε για άλλη μια φορά να υπογραμμίσουμε ότι και τα δύο κόμματα κινούνται με βάση τις γενικότερες κοινές προγραμματικές τους θέσεις. Δεν καταλαβαίνουμε, όμως, την κριτική που κάνει ο κ. Παπανδρέου στην Κυβέρνηση Καραμανλή. Ακούστηκε από αυτό το Βήμα ότι οι Ηνωμένες Πολιτείες όλα αυτά τα χρόνια δεν έκαναν τίποτε στην περιοχή, αν δεν ρωτούσαν προηγουμένως το ΠΑΣΟΚ και τον κ. Παπανδρέου. 
      Μας επιτρέπετε, λοιπόν, να απαντήσουμε κι εμείς; Σας ρωτούσαν, κύριε Παπανδρέου, γιατί ήξεραν ότι θα τους δώσετε τις απαντήσεις που αυτοί θέλουν. Πού διαφοροποιηθήκατε από τις Ηνωμένες Πολιτείες;
      (Θόρυβος από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Σε πάρα πολλά.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι, ησυχία.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Με την ευκαιρία, αυτή λοιπόν, θα σταθώ σε ορισμένα ζητήματα, τα οποία είναι και επίκαιρα και διαχρονικά. Αυτή η κριτική αφορά και τα δύο κόμματα: Και την Κυβέρνηση, που σήμερα έχει την πρώτη ευθύνη, αλλά και την Αξιωματική Αντιπολίτευση. 
      Εμείς, παραδείγματος χάρη, δεν θεωρούμε ότι αποτελεί καύχημα και δείγμα της ισχυρής Ελλάδας το να αναγορεύεται η Ελλάδα στρατηγικός εταίρος των Ηνωμένων Πολιτειών και σημαντική δύναμη της Ευρωπαϊκής Ένωσης στα Βαλκάνια.
      Δεν αισθανόμαστε περηφάνια γιατί η βάση της Σούδας αποτελεί στήριγμα για τις πολεμικές επιχειρήσεις, την κατασκοπία σε βάρος γειτονικών λαών και αγκυροβόλι και τόπο ανάπαυσης του αμερικανικού στρατού, με τη γνωστή, εκτός των άλλων, απαράδεκτη συμπεριφορά τους στην περιοχή των Χανίων. 
      Δεν προσδίδει κανένα κύρος στην Ελλάδα η βάση του Ακτίου ούτε η συμμετοχή μας στο στρατό κατοχής στο Αφγανιστάν και στη Βοσνία ούτε η συνέργειά μας στην κατοχή του Ιράκ ούτε η μεταφορά των τανκ από την Ουγγαρία μέσω της Σούδας και αγνώστου από εκεί φορτίου στο Ιράκ από ελληνικό εμπορικό πλοίο και μάλιστα με χρήματα του δημοσίου. Δεν μας συγκινεί καθόλου το ότι οι βάσεις προπαγάνδας των Ηνωμένων Πολιτειών της Αμερικής, δηλαδή οι σταθμοί της «Φωνής της Αμερικής», είναι στη βόρειο Ελλάδα και στη Σούδα. Αυτά αφορούν και τη Νέα Δημοκρατία και το ΠΑ.ΣΟ.Κ., που οι Ηνωμένες Πολιτείες δεν έκαναν τίποτα χωρίς να το ρωτήσουν.
      Η Ευρωπαϊκή Ένωση, μακάρι, αλλά δυστυχώς δεν έχει ούτε αρχές ούτε αξίες βάσει των οποίων μπορούν να επιλυθούν ζητήματα, όπως είναι τα θέματα του Κοσσυφοπεδίου, τα θέματα της Πρώην Γιουγκοσλαβικής Δημοκρατίας της Μακεδονίας, του Κυπριακού, τα θέματα του Αιγαίου και των ελληνοτουρκικών σχέσεων. Κριτήριο για την Ευρωπαϊκή Ένωση, για το σκληρό πυρήνα που κυριαρχεί, αλλά και για τον ευρύτερο που συμμαχεί μαζί του, είναι πού μπορεί να γίνει η καλύτερη απόβαση των διαφόρων επιχειρηματικών συγκροτημάτων, πού μπορεί να απογειωθούν τα κέρδη. Αυτό είναι το κριτήριο και με βάση αυτό τοποθετείται πότε με την Ελλάδα, πότε με την Τουρκία και ανάλογα.
      Και με την ευκαιρία, θέλουμε να κάνουμε ένα ερώτημα: Υπάρχουν ελληνικές θέσεις –και εννοούμε ελληνικές θέσεις δίκαιες και σωστές- ή θέματα που έθεσε η Ελλάδα στην Ευρωπαϊκή Ένωση και στο ΝΑΤΟ –να προσθέσουμε- και στις Ηνωμένες Πολιτείες που να έγιναν σεβαστά; Δηλαδή, πού εφαρμόστηκε αυτό το λεγόμενο «θετικό κοινοτικό κεκτημένο» που μάλιστα εδώ όλα τα κόμματα της Βουλής -εκτός από το Κ.Κ.Ε.- αναγνωρίζουν ότι υπάρχει; Στο Κυπριακό; Στο θέμα των γκρίζων ζωνών στο Αιγαίο; Πότε έγιναν αποδεκτές οι ελληνικές θέσεις; Εκτός αν οι ελληνικές θέσεις είναι άδικες, δεν είναι σωστές. 
      Πότε κινήθηκε η αρχή του δικαίου στο ζήτημα του σεβασμού των συνόρων; Τα προτεκτοράτα που «κοσμούν» –εντός εισαγωγικών- τα Βαλκάνια τα έχει ή όχι αποδεχθεί η Ευρωπαϊκή Ένωση; Τα έχει αποδεχθεί και μάλιστα εργάζεται τώρα για να γίνουν περισσότερα προτεκτοράτα. Έχει ανεχθεί η Ευρωπαϊκή Ένωση να υπάρχουν εκτός νόμου κομμουνιστικά και άλλα δημοκρατικά κόμματα σε μια σειρά χώρες-μέλη της Ευρωπαϊκής Ένωσης; Έχει δεχθεί τις παράνομες ενέργειες των Ηνωμένων Πολιτειών; Πού τις έχει αμφισβητήσει; Σήμερα μάλιστα η Γαλλία, από τους βασικούς εταίρους της Ευρωπαϊκής Ένωσης, μαζί με τη Μεγάλη Βρετανία επίσης και τις Ηνωμένες Πολιτείες στέλνουν τελεσίγραφο στη Συρία και είναι βέβαιο ότι θα ακολουθήσει και η Ευρωπαϊκή Ένωση. 
      Ο κύριος Πρωθυπουργός αναφέρθηκε στο μεγάλο γεγονός ότι διαμορφώθηκε η ενεργειακή κοινότητα των χωρών της Νοτιοανατολικής Ευρώπης και η Ελλάδα μάλιστα είναι κόμβος. Δεν θα σταθώ στην ανασφάλεια και στην επισφαλή κατάσταση που υπάρχει σ’ αυτήν τη συμφωνία, γιατί ξέρετε –και καλύτερα ίσως από εμάς- τι διαπάλη γίνεται πίσω και τι καινούργιες αντιθέσεις θα διαμορφωθούν. Θα σταθώ όμως σε μια πλευρά που έχει σχέση με τα θέματα της εξωτερικής πολιτικής και τα προβλήματα της περιοχής. 
      Με βάση αυτήν τη συμφωνία αναβαθμίζεται η σημασία του Αιγαίου, της Θράκης, της Μακεδονίας και της Κύπρου για τη μεταφορά πετρελαίου και του φυσικού αερίου της Ασίας. Αυτά όλα δυστυχώς, όμως, εμπλέκονται με πολιτικά προβλήματα της περιοχής και δεν προδικάζεται ότι θα έχουμε οφέλη και για την Ελλάδα και για την Κύπρο εξαιτίας των οικονομικών παραμέτρων και των ανταγωνισμών. 
      Παράλληλα, θα ζήσουμε την ένταση του ανταγωνισμού για τον ουσιαστικό έλεγχο των μετοχοποιημένων ήδη Δ.Ε.Η. και Ε.Λ.Π.Ε. από ισχυρούς μονοπωλιακούς ομίλους. Ήδη οι Ηνωμένες Πολιτείες της Αμερικής έδειξαν ενδιαφέρον κατά την επίσκεψη του κ. Αλογοσκούφη στις Η.Π.Α. για τον έλεγχο της ΔΕΗ κατά 51% και επίσης υπάρχουν και πολλές άλλες παρεμβάσεις που σχετίζονται με τον αγωγό του Μπουργκάς. 
      Το αποτέλεσμα είναι να ενταθεί η ενεργειακή εξάρτηση της χώρας. Οι ιδιωτικές επενδύσεις σε σταθμούς παραγωγής, επίσης, θα πάνε προς τις χώρες με φθηνότερο κόστος ηλεκτροπαραγωγής, δηλαδή, στη Σερβία, το Κοσσυφοπέδιο, την Αλβανία, τη Βουλγαρία και τη Ρουμανία. 
      Η ουσιαστική κατάργηση των τελών διέλευσης και η δυνατότητα εισαγωγής φθηνότερου ηλεκτρικού ρεύματος θα αυξήσει το μερίδιο των προμηθευτών σε βάρος της εγχώριας παραγωγής, ενός εμπορεύματος στρατηγικής σημασίας. Η ευθύνη του σχεδιασμού θα μεταφερθεί σταδιακά σε περιφερειακό και ευρωενωσιακό επίπεδο για να υπάρξει ενιαία παρακολούθηση. Γι’ αυτό λέμε ότι θα αυξηθεί η ενεργειακή εξάρτηση της Ελλάδας. Θα θυσιαστούν τελικά οι ανάγκες του λαϊκού καταναλωτή και τα δικαιώματα των εργαζομένων στον ενεργειακό τομέα. 
      Αυτά εμείς εκτιμούμε για τη συμφωνία. 
      Θα ήθελα, όμως, να σταθώ ιδιαίτερα στο ζήτημα της αλλαγής των συνόρων. Και ο Πρωθυπουργός και ο Πρόεδρος του ΠΑ.ΣΟ.Κ. εδώ δεν δήλωσαν ρητά ότι είναι εναντίον της αλλαγής των συνόρων, δηλαδή, της παραπέρα αλλαγής των συνόρων, γιατί έχουν συναινέσει έως τώρα στο να αλλάξουν τα σύνορα. Αυτό δεν είναι περίεργο. 
      Ο κ. Παπανδρέου στη συζήτηση για την εξωτερική πολιτική στη Βουλή στις 13-5-2005 είχε πει: «Σήμερα ο κόσμος δεν είναι αυτός του 1960 και του 1970. καθοριστικό χαρακτηριστικό είναι η παγκοσμιοποίηση. Τα σύνορα γίνονται λιγότερο ανθεκτικά, ίσως και λιγότερο σημαντικά.»
      Ο κ. Καραμανλής επί λέξει είχε πει: «Η δική μας θέση είναι υπέρ του απαραβίαστου των συνόρων, της μη αλλαγής των συνόρων. Αλλά θέλω να είμαι απόλυτα σαφής. Δεν επιβάλλουμε πολιτική σε όλο τον κόσμο. Αυτή είναι η δική μας θέση.»
      Βεβαίως, κύριε Πρωθυπουργέ, εμείς δεν σας εγκαλούμε, όπως δεν εγκαλέσαμε και το ΠΑ.ΣΟ.Κ. στο παρελθόν, αν δεν καταφέρετε να επιβάλετε τη δική σας θέση στο βαθμό που ήταν σωστή. Το θέμα είναι ότι επειδή οι άλλοι δεν συμφωνούν, θα παραιτηθείτε απ’ αυτή τη σωστή θέση; Δεν μας ενδιαφέρουν οι πιέσεις που θα δεχθείτε σε τέτοια ζητήματα αρχής. Οι  υποχωρήσεις οι οποίες έγιναν και αυτές που θα κάνετε, θα τις βρούμε μπροστά μας. Αν συμφωνήσετε με την αλλαγή των συνόρων, θα έχετε συνταχθεί με την πολιτική των Ηνωμένων Πολιτειών και των άλλων ηγετικών δυνάμεων της Ευρωπαϊκής Ένωσης που τάσσονται με την άποψη της αλβανικής πολιτικής ηγεσίας στο Κοσσυφοπέδιο που ζητάνε ανεξαρτησία. Και εδώ θα έχουμε μπροστά μας την πολιτική του ντόμινο. 
      Στάθηκα στο ζήτημα της αλλαγής των συνόρων σε ένα θέμα. Αλλά η αλλαγή των συνόρων δρομολογείται ευρύτερα και όχι μόνο στο Κοσσυφοπέδιο. Ας πάρουμε την πλευρά των ελληνοτουρκικών σχέσεων και το θέμα του Κυπριακού. Βεβαίως εμείς το Κυπριακό δεν το εντάσσουμε μέσα στις ελληνοτουρκικές σχέσεις, δεν είναι ζήτημα ελληνοτουρκικών σχέσεων. Ωστόσο υπάρχει αλληλεπίδραση ανάμεσα στα δύο ζητήματα. 
      Δυστυχώς έχει αποδιεθνοποιηθεί το θέμα και των ελληνοτουρκικών σχέσεων στο βαθμό που οι δύο χώρες ανήκουν στο ΝΑΤΟ και έχει αποδιεθνοποιηθεί και το Κυπριακό. Και δεν σημαίνει διεθνοποίηση του Κυπριακού όταν ασχολείται μ’ αυτό ο κ. Ανάν ή όταν ασχολείται ο κ. Σολάνα και η Ευρωπαϊκή Ένωση. Ασχολούνται οι διεθνείς διακρατικοί οργανισμοί, αλλά με κριτήριο ότι πρόκειται για ένα ζήτημα που αφορά δύο κοινότητες που συνυπάρχουν και συμβιούν σ’ ένα νησί. Αυτό δεν είναι διεθνής και διεθνιστική πλευρά του Κυπριακού. 
      Υποτίθεται ότι η Τουρκία έχει μπει σε διαδικασία συμμόρφωσης στο λεγόμενο ευρωπαϊκό κεκτημένο. Την ίδια ώρα συνεχίζονται  οι παραβιάσεις στο Αιγαίο, οι διεκδικήσεις και οι δηλώσεις για γκρίζες ζώνες γίνονται όλο και πιο προκλητικές. Θα ισχυριστείτε ότι πρόκειται για την παραδοσιακή τουρκική αδιαλλαξία ή αν θέλετε, για ορισμένα αντανακλαστικά και σπασμούς της ηγεσίας της Τουρκίας μπροστά στη διαδικασία που θα περάσει συμμορφούμενη προς το «δίκαιο»  της Ευρωπαϊκής Ένωσης. Μακάρι να ήταν αυτό, να ήταν οι τελευταίοι σπασμοί και κάποια εξαρτημένα αντανακλαστικά. 
      Υπάρχουν συγκεκριμένα δεδομένα τα οποία μας ανησυχούν. Υπάρχει αντιδήλωση, η οποία δεν καλύπτει το ζήτημα και δίνει πόντους στην Τουρκία. Υπάρχει το διαπραγματευτικό πλαίσιο. Υπάρχει η προηγούμενη συμφωνία Σημίτη-Ντεμιρέλ που νομιμοποιεί τις απαιτήσεις της γειτονικής χώρας στο Αιγαίο, στη διχοτόμηση της Κύπρου. 
      Για το Κυπριακό το σχέδιο Ανάν δεν εξασφάλιζε τα δικαιώματα του κυπριακού λαού -και μιλάμε συνολικά- και γι’ αυτό απορρίφτηκε και στην ουσία έχει μπει στο συρτάρι. Και εδώ το πρόβλημα μεγεθύνεται, καθώς το Ιράκ, δυστυχώς, οδηγείται σε μία τριχοτόμηση. Και εδώ πολλά πράγματα δείχνουν ότι οι Ηνωμένες Πολιτείες πιθανόν να θέλουν να δώσουν σαν αντάλλαγμα στην Τουρκία, η οποία φοβάται τη δημιουργία ενός ανεξάρτητου ιρακινού κουρδικού κράτους, την Κύπρο. 
      Η Νέα Δημοκρατία έκανε ό,τι και το ΠΑ.ΣΟ.Κ.  Βάζει το Κυπριακό στο δαίδαλο των αντιθέσεων της Ευρωπαϊκής Ένωσης και του Ο.Η.Ε., χωρίς να ασκεί ουσιαστική πίεση και χωρίς να ζητά δεσμεύσεις. 
      Εμείς δεν συμφωνούμε καθόλου ότι ήταν λύση η παραπομπή των διαφορών που υπάρχουν στο Αιγαίο, στη Χάγη. Στη Χάγη μπορεί και πρέπει να πάει η υφαλοκρηπίδα. Το ΠΑ.ΣΟ.Κ. όμως έστελνε στη Χάγη και τα σύνορα. 
      Για να ολοκληρώσουμε στο ζήτημα αυτό θα ήθελα να πω το εξής. Φοβόμαστε ότι αυτή τη στιγμή υπάρχει ένα είδος κατοχύρωσης των διεκδικήσεων της ηγεσίας της Τουρκίας στο Αιγαίο. Η κατοχύρωση αυτή υπάρχει και μέσα στο ΝΑΤΟ, υπάρχει και στην Ευρωπαϊκή Ένωση, υπάρχει και σε διμερείς συμφωνίες. 
      Ευελπιστεί βέβαια η Κυβέρνηση, ευελπιστεί και το ΠΑ.ΣΟ.Κ. και αρκετές φορές έχουμε ακούσει το ίδιο επιχείρημα και από το Συνασπισμό, ότι μπορεί αυτό που λέμε ότι η ένταξη της Τουρκίας στην Ευρωπαϊκή Ένωση θα αμβλύνει τα προβλήματα ή και η ανάπτυξη στενών διμερών οικονομικών σχέσεων.
      Ο κύριος Πρωθυπουργός ομολόγησε ένα ζήτημα εδώ. Με συγχωρείτε, αλλά όταν λέω ότι ομολογήσατε, εννοώ ότι παραδεχτήκατε, γιατί δεν σας ζητά κανείς να κάνετε ομολογίες και εξομολογήσεις. Είπατε ότι ωριμάζει η ιδέα στα πλαίσια της Ευρωπαϊκής Ένωσης, αυτό που λέμε ότι κάποιες χώρες να μη συννετάσσονται σε κάποιες δεσμεύσεις - άλλωστε και αυτό ισχύει, δεν είναι όλες στην Ο.Ν.Ε. και στον Ευρωστρατό και να υπάρχει και ένα ειδικό καθεστώς συνεργασίας. 
      Δεν το κάνει αυτό από γαλαντομία η Ευρωπαϊκή Ένωση. Δεν μπορεί να κάνει και αλλιώς. Όσο πλαταίνει η Ευρωπαϊκή Ένωση, όσο μεγαλώνει και όσο προσπαθεί να κάνει εμβάθυνση, τόσο θα δυναμώνουν οι αντιθέσεις,  οι διασπαστικές ενέργειες και οι διασπάσεις εντός, τόσο θα διαμορφώνεται ο σκληρός πυρήνας, οι επιμέρους συμμαχίες, οι καιροσκοπικές οπορτουνιστικές συμμαχίες. Και επομένως η Ευρωπαϊκή Ένωση - οι ηγετικές της δυνάμεις - θα προσπαθήσει να συγκρατήσει τα πράγματα,  και με άλλες μορφές συνεργασίας. Και αν θέλετε σ’ αυτό το έδαφος θα γίνει πιο ώριμος ο προβληματισμός που πρέπει να κάνουν οι λαοί για την αποδέσμευση. 
      Επομένως σε μια τέτοια Ευρωπαϊκή Ένωση των αντιθέσεων, των διασπάσεων, των ανταγωνισμών τίποτα δεν λέει ότι η ένταξη της Τουρκίας θα λύσει το Κυπριακό. Αφήστε που αυτή η ένταξη θα γίνει μετά από δεκαπέντε με είκοσι χρόνια. Δεν ξέρουμε αν θα υπάρχει τότε με τη σημερινή μορφή η Ευρωπαϊκή Ένωση. Το θέμα είναι τώρα τι γίνεται. 
      Βεβαίως γίνεται ένα τρέξιμο για επενδύσεις στην Τουρκία και από την ελληνική πλευρά. Αν θέλετε, οι δύο χώρες έχουν συμφέρον αυτήν την περίοδο να είναι σε μια ειρηνική συμβίωση, ακριβώς διότι  ενδιαφέρουν και τις δύο χώρες οι δίαυλοι για τους αγωγούς και υπάρχει ανάγκη συνεργασίας στον τομέα των τηλεπικοινωνιών. 
      Οι ελληνικές τράπεζες και τα τουριστικά γραφεία ορέγονται κέρδη αν διεισδύσουν στην τουρκική αγορά. Όμως εδώ  θα επιλυθούν τα ζητήματα, θα εξαφανιστούν οι κίνδυνοι μόνο και μόνο γιατί σε πέντε με δέκα χρόνια θα υπάρχει ανάγκη μιας ειρηνικής συμβίωσης, που εμείς θέλουμε να είναι διαρκής και όχι για πέντε ή δέκα χρόνια; Μπορεί αυτή να κατοχυρωθεί και μετά από πέντε και δέκα χρόνια μόνο και μόνο επειδή σ’ αυτήν την περίοδο οι δύο χώρες ενδιαφέρονται να στήσουν τους διαύλους των κοινών αγωγών; Και ξέρουμε πολύ καλά ότι η Τουρκία δεν διαπραγματεύεται μόνο μ’ αυτούς που διαπραγματεύεται η Ελλάδα. Έχει και άλλες πλάτες. Κάνει και χωριστές διαπραγματεύσεις και με τη Ρωσία και με το Ισραήλ και με τις Η.Π.Α.. Και πολλά απ’ αυτά που συμφωνούνται ανάμεσα στην Ελλάδα και στην Τουρκία είναι σε επισφάλεια.
      Εμείς ξεκαθαρίζουμε: Θέλουμε την ειρηνική, τη φιλική συμβίωση των δύο χωρών, οπωσδήποτε στο επίπεδο των λαών και γιατί όχι και στο επίπεδο των κυβερνήσεων . Είναι άλλο πράγμα ότι η συμβίωση των δύο λαών και η κοινή τους δράση πρέπει να είναι εναντίον της πολιτικής των κυβερνήσεών τους. Θέλουμε απολύτως αυτήν την κοινή ειρηνική συμβίωση. Όμως δεν είναι θέμα τι θέλουμε. Και ανησυχούμε πάρα πολύ για τα επόμενα χρόνια.
      Διότι σ’ αυτήν τη φάση που βρισκόμαστε σήμερα έχουν κατοχυρωθεί ή έχουν γίνει ανεκτές οι τουρκικές διεκδικήσεις. Και δεν ξέρουμε εάν μετά από πέντε και δέκα χρόνια δεν αποτελέσουν αυτές πυριτιδαποθήκη. Εμείς το απευχόμαστε. Αλλά για εμάς δεν είναι εγγύηση ούτε η Ευρωπαϊκή Ένωση ούτε το ΝΑΤΟ ούτε η διαιτησία των Ηνωμένων Πολιτειών. 
      Θα ήθελα να σταθώ στο ζήτημα του Κοσσυφοπεδίου. Η απόφαση του Συμβουλίου Ασφαλείας του Οργανισμού Ηνωμένων Εθνών να αρχίσουν οι διαπραγματεύσεις για το τελικό καθεστώς του Κοσσυφοπεδίου μετά την υιοθέτηση της έκθεση του ειδικού απεσταλμένου του Ο.Η.Ε. του Καρλ Έιντε αποτελεί για εμάς ένα ακόμη βήμα προς την ανεξαρτητοποίηση του Κοσσυφοπεδίου, πράγμα το οποίο είναι επικίνδυνο για την περιοχή. Αν και η έκθεση του ειδικού απεσταλμένου του Ο.Η.Ε. επισημαίνει ότι ελάχιστα πράγματα έχουν υλοποιηθεί από την απόφαση του Συμβουλίου Ασφαλείας 1244/99 όσον αφορά τα θέματα της προστασίας των Σέρβων, των Ρομά και των άλλων μειονοτήτων, ότι λίγοι είναι οι πρόσφυγες που έχουν επιστρέψει στις εστίες τους καθώς δεν εξασφαλίζεται η ασφαλής διαβίωσή τους, το Συμβούλιο Ασφαλείας αποφάσισε να προχωρήσει στη διαδικασία για τη διευθέτηση του τελικού καθεστώτος του Κοσσυφοπεδίου, Μετόχια. Η πρόθεση της ανεξαρτητοποίησης του Κοσσυφοπεδίου, γιατί εκεί πάμε, θα πυροδοτήσει ένα νέο κύκλο αντιπαραθέσεων και ιμπεριαλιστικών επεμβάσεων στο έδαφος της πρώην ενιαίας Γιουγκοσλαβίας και γενικότερα στα Βαλκάνια. Διεκδικήσεις απόσχισης ή και ανεξαρτητοποίησης διατυπώνονται και για τη σερβική επαρχία της Βοϊβοντίνα, όπου υπάρχει ουγγρική μειονότητα. Ακόμη και για το Πρέσοβο και για το Μπουγιάνοβιτς, δηλαδή, τις σερβικές περιοχές που συνορεύουν με το Κοσσυφοπέδιο. Επίσης, στο Κοσσυφοπέδιο τα σύνορα μεταξύ Σερβίας και της γειτονικής F.Y.R.O.M. δεν έχουν ακόμη καθοριστεί. Το αλβανικό στοιχείο στη F.Y.R.O.M. μετά τη συμφωνία της Οχρίδας έχει αυξημένες διεκδικήσεις που μπορεί να οδηγήσουν ξανά σε αποσταθεροποίηση της κατάστασης στη γειτονική μας χώρα. 
      Επιπλέον, η σημερινή ηγεσία του Μαυροβουνίου ετοιμάζεται για δημοψήφισμα με αίτημα μια νέα σχέση με τη Σερβία που μπορεί να οδηγήσει και στη διάλυση της σημερινής ένωσης Σερβίας – Μαυροβουνίου. 
      Η Κυβέρνηση της Νέας Δημοκρατίας μιλάει γενικά και υπεράνω πάσης υποψίας, να λυθεί το θέμα του Κοσσυφοπεδίου με σεβασμό των μειονοτήτων κ.λπ.. Εδώ να πούμε καθαρά ότι οι ιμπεριαλιστές γράφουν στα παλιά τους τα παπούτσια συμφωνίες με πολύ μεγάλη ισχύ και διάρκεια. Για να δούμε, εκεί που άλλαξαν τα σύνορα, πού έγιναν σεβαστά τα δικαιώματα των μειονοτήτων ή των πλειονοτήτων. Επιπλέον, η παρουσία των Ηνωμένων Πολιτειών στα Βαλκάνια διευρύνεται και πολιτικά και οικονομικά και στρατιωτικά. Αυτό το διάστημα έχουμε νέες διμερείς συμφωνίες των Ηνωμένων Πολιτειών με τη Ρουμανία και τη Βουλγαρία για την εγκατάσταση νέων στρατιωτικών αμερικανικών βάσεων. Αυτές οι βάσεις, μαζί με τις άλλες που ήδη υπάρχουν, προορίζονται για την υλοποίηση των σχεδιασμών για τη λεγόμενη ευρύτερη περιοχή της Μέσης Ανατολής που περιλαμβάνει τις πρώην σοβιετικές δημοκρατίες, τις αραβικές χώρες, το Ιράκ και το Ιράν, αλλά και την Αφρική που αποτελεί νέο πεδίο αντιπαράθεσης. 
      Η Ευρωπαϊκή Ένωση, βεβαίως, δεν λέει τίποτα. Η Ευρωπαϊκή Ένωση είναι συνέταιρος των Ηνωμένων Πολιτειών, ανταγωνιστής. Θέλετε να πείτε συνέταιρος, θέλετε να πείτε «παραμάγαζο». Συνέταιρος είναι, όχι «παραμάγαζο», αλλά εν πάση περιπτώσει πείτε το όπως θέλετε. Δεν αποτελεί, όμως, καμία εγγύηση, διότι εντάσσει όλες αυτές τις χώρες στην Ευρωπαϊκή Ένωση και αυτές είναι γεμάτες από αμερικανικές βάσεις. Αφού πρόκειται να μπουν στην Ευρωπαϊκή Ένωση και να διαφυλαχτούν από το ευρωπαϊκό κεκτημένο, τι τις θέλουν τις αμερικανικές βάσεις; Έχουμε που έχουμε τόσες στην Ελλάδα, στη Γερμανία και αλλού. Προστίθενται τώρα και καινούργιες. Και μάλιστα στις 30 Οκτωβρίου και μέχρι 1 Νοεμβρίου υπάρχει και το άλλο ΝΑΤΟ-ϊκό «παραμάγαζο» ο μεσογειακός διάλογος, όπου γίνεται άσκηση στην οποία συμμετέχει και η Ελλάδα και ορισμένες άλλες χώρες της περιοχής. Είναι η επεκτατική άσκηση στη Βόρειο Αφρική και στη Μέση Ανατολή για πρόληψη –λέει- κρίσεων κ.λπ. και για ανθρωπιστική βοήθεια. 
      Αυτά είναι τα μαντάτα. Είμαστε κατά της επέμβασης και της ανάμειξης στις εσωτερικές υποθέσεις του Λιβάνου και επαναλαμβάνω τη θέση μας για αποχώρηση του Ισραήλ από όλα τα κατεχόμενα εδάφη και επιστροφή στα σύνορα του 1967. Υποστηρίζουμε βεβαίως το δίκαιο αγώνα των Παλαιστινίων να αποκτήσουν το δικό τους ανεξάρτητο, κυρίαρχο και βιώσιμο κράτος με πρωτεύουσα την Ανατολική Ιερουσαλήμ. 
      Εδώ τώρα δεν μιλάει κανείς από την Ευρωπαϊκή Ένωση πάνω σ’ αυτό το αμερικανικό περίφημο σχέδιο το οποίο προβλέπει βεβαίως ένα ιδιόμορφο παλαιστινιακό κράτος, κομμένο στα δύο και τα τρία. Επειδή δε υπάρχει μία άσφαλτος κάποιων χιλιομέτρων, στην ουσία είναι απομονωμένο το παλαιστινιακό κράτος. Δεν θα είναι ουσιαστικό παλαιστινιακό κράτος, θα φτιάξουν ένα δήθεν ανεξάρτητο παλαιστινιακό κράτος με αυξημένους εποικισμούς, διότι έφυγαν οι Ισραηλινοί από τη Γάζα, αλλά αυξάνουν τους εποικισμούς στην Ανατολική Ιερουσαλήμ και πάνω σε παλαιστινιακά εδάφη. Γι’ αυτά δεν γίνεται καμία συζήτηση. Δεν βλέπουμε την ευαισθησία της Ευρωπαϊκής Ένωσης, γιατί να δεχθούμε ότι η Ευρωπαϊκή Ένωση θα δείξει ευαισθησία για το Κόσοβο, τη F.Y.R.O.M., το Κυπριακό, το Αιγαίο. 
      Είναι πολύ γνωστό ότι το Κ.Κ.Ε. από την αρχή που εκδηλώθηκε η κρίση στην ενιαία Γιουγκοσλαβία με την παρέμβαση ηγετικών δυνάμεων της Ευρωπαϊκής Ένωσης είχαμε διατυπώσει τις θέσεις μας που ήταν εντελώς διαφορετικές από τα άλλα κόμματα. Εμείς είπαμε ότι δεν έπρεπε να απομονωθεί το ζήτημα της πρώην Γιουγκοσλαβικής Δημοκρατίας της Μακεδονίας από τη συνολικότερη εξέλιξη στη Γιουγκοσλαβία. Και το απομόνωσαν και η Νέα Δημοκρατία και το ΠΑ.ΣΟ.Κ., όπως επίσης απομονώθηκε και στις τρεις συσκέψεις που έγιναν με τον τότε Πρόεδρο της Δημοκρατίας όταν τα άλλα κόμματα έκαναν κύριο ζήτημα το όνομα αποδεσμεύοντας το πρόβλημα από τη συνολική κατάσταση στα Βαλκάνια.
      Η κατάσταση και σήμερα είναι πάρα πολύ ανησυχητική. Κατ’ αρχάς εμείς είχαμε υποστηρίξει τότε ότι μπορούσε να γίνει η συμφωνία, το ζήτημα του ονόματος δεν έπρεπε να είναι το κύριο και θα μπορούσε να διευθετηθεί το όποιο πρόβλημα υπήρχε στη σύνθεση του ονόματος με μία δήλωση ότι αποτελεί γεωγραφικό όρο και όχι εθνικό προσδιορισμό. Θα υπήρχε στη συμφωνία, τα λέγαμε τότε, για να τα θυμηθούμε, σεβασμός της κυριαρχίας των κρατών και των συνόρων, απάλειψη των αλυτρωτικών συμβόλων, της αλυτρωτικής προπαγάνδας κ.λπ.. 
      Στις 13 του Σεπτέμβρη του 1955 προέκυψε η ενδιάμεση συμφωνία μεταξύ Ελλάδας και F.Y.R.O.M. Ρύθμιζε τα πάντα, αλλά άφηνε απ’ έξω το ζήτημα του ονόματος. Στην ουσία έδινε δεσπόζουσα σημασία στο όνομα. Σήμερα έρχεται η Νέα Δημοκρατία και βεβαίως συνεχίζει αυτήν τη λογική της ενδιάμεσης συμφωνίας του ΠΑ.ΣΟ.Κ. Από εκεί και πέρα βεβαίως τα πράγματα οξύνονται με την παρέμβαση των Η.Π.Α., που αναγνωρίζουν τη F.Y.R.O.M., πριν ακόμα εντοπιστεί, αν υπάρχει η δυνατότητα συμφωνίας, εν πάση περιπτώσει κοινής άποψης γύρω από το όνομα. 
      Και μάλιστα η ελληνική Κυβέρνηση προσπάθησε να καλύψει τον κ. Μπερνς, ο οποίος κατήγγειλε την ελληνική Κυβέρνηση, η οποία άφησε να εννοηθεί ότι μπορεί να χρησιμοποιήσει και το βέτο σε ό,τι αφορά την ένταξη της γείτονος χώρας στο ΝΑΤΟ, όταν ο κ. Μπερνς χρησιμοποίησε τον αγγλικό όρο «shame», η ελληνική Κυβέρνηση έδωσε μια ήπια έκφραση, ότι είπε κρίμα. Στην ουσία προς την ελληνική Κυβέρνηση απευθύνθηκε ο κ. Μπερνς με τον όρο «αίσχος». Αυτό ήταν το ύφος. 
      Ο κ. Καραμανλής έχει δηλώσει ότι θα κάνει χρήση του άρθρου 11 της Συμφωνίας του ’95, που προβλέπει ότι η Ελλάδα επιφυλάσσεται του δικαιώματος να προβάλει αντιρρήσεις σε οποιαδήποτε συμμετοχή της γειτονικής χώρας σε διεθνείς, πολυμελείς και περιφερειακούς οργανισμούς κ.λπ.. 
      Εδώ υπάρχει ένα ζήτημα, ποιες αντιρρήσεις προέβαλε η Ελλάδα για την αναγνώριση π.χ. από την Πολωνία, που είναι νέο μέλος της Ευρωπαϊκής Ένωσης; Αναγνώρισε τη γειτονική χώρα με το συνταγματικό της όνομα. Μας λέγατε ότι υπάρχουν δεσμεύσεις στην Ευρωπαϊκή Ένωση για κοινή στάση των κρατών-μελών. Δεν υπάρχει καμία εγγύηση. Σας υπενθυμίζουμε ότι εμείς δεν βάζουμε ζήτημα για το όνομα. Εσείς έχετε κάνει το όνομα το άλφα και το ωμέγα. Εμείς θεωρούμε ότι θέλει πάρα πολύ μεγάλη προσοχή. Αν ξεχωρίσουμε το θέμα του ονόματος από το σύνολο των προβλημάτων που έχουμε στα Βαλκάνια, τότε το ζήτημα θα περιπλακεί ακόμα περισσότερο. Εμείς επιμένουμε ότι στην περίπτωση διαπραγμάτευσης, για να βρεθεί μία κοινά αποδεκτή λύση, στο όνομα, μπορεί για άλλη μία φορά να δηλωθεί ότι αποτελεί γεωγραφικό όρο και όχι εθνικό προσδιορισμό. Μας απασχολεί ότι πάλι βρισκόμαστε στον αστερισμό της ονοματολογίας σε μία περίοδο που αλλάζουν ξανά και ξανά τα σύνορα στα Βαλκάνια.
      Τέλος, θέλω να υπενθυμίσουμε ότι είμαστε αντίθετοι με τα εξοπλιστικά προγράμματα τα οποία είναι υπερβολικά. 
      Σύμφωνα με τα στοιχεία του Ινστιτούτου Μελετών της Σουηδίας, η Ελλάδα βρίσκεται στην τρίτη θέση των δαπανών παγκοσμίως για την αγορά συμβατικών όπλων μετά την Κίνα και την Ινδία. Οι στρατιωτικές δαπάνες ξεπερνάνε το 10% του προϋπολογισμού και το ζήτημα είναι ότι οι δαπάνες δεν αφορούν αποκλειστικά την άμυνα της χώρας, αλλά την κατάκτηση επιθετικής ικανότητας στα πλαίσια των κοινών στρατιωτικών επιθετικών ενεργειών του ΝΑΤΟ ή τη συμμετοχή στους στρατούς κατοχής. 
      Εμείς θεωρούμε ότι υπάρχει δυνατότητα μείωσης των στρατιωτικών δαπανών μέσα από μελέτη των αμυντικών και μόνο αναγκών της χώρας με οπλικά συστήματα σύμφωνα με τη μορφολογία και την ανάπτυξη της κρατικής αμυντικής βιομηχανίας της χώρας. 
      Πρέπει να σας πω ότι εμείς γενικά απορρίπτουμε τη λογική που λέει ότι είμαστε μια μικρή χώρα, ότι έχουμε διεθνείς δεσμεύσεις και δεν μπορούμε να κάνουμε τίποτα. 
      Εμείς δεν αναγνωρίζουμε μεταβίβαση κυριαρχικών δικαιωμάτων στην Ευρωπαϊκή Ένωση, το ΝΑΤΟ και τις Η.Π.Α.. Αυτά έχουν γίνει και για μας δεν είναι τετελεσμένα γεγονότα. 
      Δεν αναγνωρίζουμε τη Δήλωση της Μαδρίτης και τα συμπεράσματα του Ελσίνκι του ’99 για το Κυπριακό και τις ελληνοτουρκικές σχέσεις. 
      Θεωρούμε ότι το ελάχιστο που μπορεί να γίνει σήμερα είναι η επιστροφή των τμημάτων των Ενόπλων Δυνάμεων που βρίσκονται στο Κόσοβο, στο Αφγανιστάν και τη F.Y.R.O.M. και καμιά αλλαγή στα σύνορα στα Βαλκάνια με ό,τι αυτό συνεπάγεται. Για μας αυτό είναι υπέρ της Ελλάδος και υπέρ της ειρήνης στην περιοχή. Επίσης, είμαστε κατά της χρησιμοποίησης των μειονοτικών ζητημάτων ως μοχλού παρέμβασης στα εσωτερικά των χωρών. 
      Υποστηρίζουμε ότι η Ελλάδα πρέπει να διεκδικεί την απομάκρυνση των ξένων βάσεων. Απορρίπτουμε την τεχνική συμφωνίας στο Αιγαίο και διεκδικούμε λύση του Κυπριακού με βάση τις γνωστές αποφάσεις του Ο.Η.Ε., που δυστυχώς μπήκαν στο ντουλάπι με βάση το Σχέδιο Ανάν. 
      Ισχυρή Ελλάδα είναι η Ελλάδα που αντιστέκεται και όχι η Ελλάδα που συμμορφώνεται στις επιλογές της Ευρωπαϊκής Ένωσης και του ΝΑΤΟ. 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, στο σημείο αυτό θα ήθελα να σας ανακοινώσω τα εξής:
      Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Δικαιοσύνης και Εμπορικής Ναυτιλίας, κατέθεσαν σχέδιο νόμου «Απελευθέρωση Αγοράς Φυσικού Αερίου». 
      Επίσης, οι Υπουργοί Ανάπτυξης, Οικονομίας και Οικονομικών, Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, κατέθεσαν σχέδιο νόμου «Εισαγωγή στην Ελληνική Αγορά των Βιοκαυσίμων και των Άλλων Ανανεώσιμων Καυσίμων».
      Παραπέμπονται και τα δύο στην αρμόδια Διαρκή Επιτροπή
      Τέλος, ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Τουριστικής Ανάπτυξης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Μακεδονίας-Θράκης, Αιγαίου και Νησιωτικής Πολιτικής, Επικρατείας και η Αναπληρωτής Υπουργός Πολιτισμού, κατέθεσαν σχέδιο νόμου: «Τροποποίηση του ν. 3310/2005 «Μέτρα για τη διασφάλιση της διαφάνειας και την αποτροπή καταστρατηγήσεων κατά τη διαδικασία σύναψης δημοσίων συμβάσεων» (ΦΕΚ 30 Α΄/14.2.2004)».
      Το ως άνω σχέδιο νόμου έχει χαρακτηρισθεί από την Κυβέρνηση ως κατεπείγον και θα ακολουθηθεί η σχετική διαδικασία. 
      Παραπέμπεται στην αρμόδια Διαρκή Επιτροπή. 
      Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρία Πρόεδρε, θα ήθελα το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, στο «Κέντρο» κοιτάζουμε πρώτα! 
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, έχω δώσει το λόγο στον κ. Αλαβάνο. 
      ΑΠΟΣΤΟΛΟΣ ΚΑΚΛΑΜΑΝΗΣ: Ζήτησε το λόγο, αλλά δεν το είδατε. 
      ΠΡΟΕΔΡΟΣ (Άννα Μπενάκη-Ψαρούδα): Επίσης θα ήθελα να σας υπενθυμίσω ότι έχετε δευτερολογία για να σχολιάσετε.
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Θα ήθελα να μου δώσετε το λόγο σχετικά με τα όσα αναγνώσατε εσείς. 
      Έκανα μία πρόταση στην Κυβέρνηση που αφορούσε το να μην έρθει αυτό το νομοσχέδιο με τη διαδικασία του κατεπείγοντος και αναρωτιέμαι γιατί η Κυβέρνηση θέλει, ουσιαστικά, εν κρυπτώ να περάσει αυτό το νομοσχέδιο και να μην υπάρξει πλήρης συζήτηση από το ελληνικό Κοινοβούλιο. 
      ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, θα σας απαντήσει ο Πρωθυπουργός –εάν επιθυμεί- κατά τη δευτερολογία του. 
      Το λόγο έχει ο κ. Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, επιτρέψτε μου, κατ’ αρχάς, να θέσω ένα θέμα στην ίδια την κυρία Πρόεδρο, το οποίο έχει σχέση με την εξωτερική πολιτική. 
      Πριν από λίγες μέρες ένας συνάδελφός μας, Βουλευτής του κυβερνώντος κόμματος, εξέθεσε κάποιες απόψεις διαφορετικές από το κόμμα του σε σχέση με το πρόβλημα των σχέσεών μας με την πρώην Γιουγκοσλαβική Δημοκρατία της Μακεδονίας. Εμφανίστηκε από τα τηλεοπτικά Μέσα Μαζικής Ενημέρωσης και συνεχίζει να εμφανίζεται και να ακούγεται μέχρι και σήμερα από ραδιοφωνικούς σταθμούς μία δήλωση του Μητροπολίτη Ανθίμου της Θεσσαλονίκης, η οποία απευθύνεται σε Βουλευτή δημόσια, μέσα στη γνωστή πρακτική να εμφανίζεται συνεχώς στα παράθυρα, και η οποία λέει: «Αν θέλει, να πάει αυτός ο Βουλευτής στα Σκόπια, αλλά μην τολμήσει να έλθει αυτός ο Βουλευτής στη Θεσσαλονίκη!»
       Δεν θα ήθελα να είμαι εγώ από την Αριστερά που υπερασπίζομαι το δικαίωμα ενός Βουλευτή του κυβερνώντος κόμματος. Είναι σοβαρό ζήτημα αυτό, κυρία Πρόεδρε. Δεν μπορεί να σιωπήσει η Βουλή απέναντι σε απειλές από ένα ιερωμένο, ο οποίος μάλιστα έχει την έδρα του στην πόλη εκείνη όπου ένας Βουλευτής έχει χάσει τη ζωή του, γιατί υπεράσπιζε τις αξίες και τις ελευθερίες και τις ιδέες του!
       Νομίζω ότι είναι πάρα πολύ σημαντικό, κυρία Πρόεδρε, να αντιδράσετε σ’ αυτό το ζήτημα. Θα ήθελα και ο κύριος Πρωθυπουργός να υπερασπιστεί όχι τη θέση του Βουλευτή του, εάν διαφωνεί, και να τον καλέσει και ο Γραμματέας κ.λ.π., αλλά να υπερασπιστεί το δικαίωμα και αυτού του Βουλευτή και των Βουλευτών του ΠΑ.ΣΟ.Κ. και των Βουλευτών του Κομμουνιστικού Κόμματος και των Βουλευτών του Συνασπισμού Ριζοσπαστικής Αριστεράς να μπορούμε να ακούμε τη συνείδησή μας, να λέμε τις ιδέες μας και να μπορούμε να τις μεταφέρουμε σε όποια πόλη νομίζουμε ότι χρειάζεται. Είναι σημαντικό. Σκεφθείτε το, κυρία Πρόεδρε. Πιστεύω ότι θα αντιδράσετε με ευαισθησία και με γνώμονα τη στήριξη του έργου και της κυριαρχίας αυτού του Κοινοβουλίου.
      Έρχομαι τώρα στα θέματα που αντιμετωπίζουμε. Εισαγωγικά θα πω τα εξής: Είναι πρωτοβουλία του κυρίου Πρωθυπουργού αυτή η ενημέρωση. Καλώς. Γιατί να μην γίνει, τουλάχιστον, πριν από την τελική και έντονη και δύσκολη διαπραγμάτευση για την έναρξη των διαδικασιών για την ένταξη της Τουρκίας στην Ευρωπαϊκή Ένωση; Γιατί να την κάνουμε εκ των υστέρων; Γιατί να είναι μόνο κριτική στα καλά ή στα κακά που έκανε μία Κυβέρνηση και να μην είναι δυνατότητα όλων μας, όλων των Κομμάτων να δώσουν τις προτάσεις, τις προειδοποιήσεις, τις απόψεις τους γι’ αυτό το ζήτημα; Είναι, όμως, ενημέρωση;
      Ένα από τα βασικά ζητήματα που μας απασχόλησαν εδώ είναι το θέμα των σχέσεών μας με τη FYROM. Ο κύριος Πρωθυπουργός είπε –και τον χειροκροτήσατε εσείς, οι συνάδελφοι της κυβερνητικής πλειοψηφίας- ότι θεώρησε τις δεύτερες προτάσεις Νίμιτς απαράδεκτες και τις απέρριψε. Τι θέλετε να πω εγώ γι’ αυτές; 
      ΜΙΛΤΙΑΔΗΣ ΕΒΕΡΤ: Τι σημαίνει «κυβερνητική πλειοψηφία»; Της Πλειοψηφίας. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Της Πλειοψηφίας. Εντάξει, κύριε Έβερτ. Δεν υπάρχει γι’ αυτό θέμα. 
      Τι θέλετε να πω εγώ, ως Πρόεδρος ενός κόμματος, όταν δεν έχω διαβάσει τις προτάσεις Νίμιτς και όταν τις προτάσεις Νίμιτς και εγώ -και φαντάζομαι- και οι υπόλοιποι Αρχηγοί των κομμάτων της Αντιπολίτευσης τις ξέρουμε μόνο από εδώ και από εκεί, από τις εφημερίδες; Και παρά το γεγονός ότι έγινε το Εθνικό Συμβούλιο Εξωτερικής Πολιτικής και συμμετείχε ο συνάδελφος Κωνσταντόπουλος, δεν μας δόθηκαν οι προτάσεις Νίμιτς και δεν μπορεί να γίνει διάλογος έτσι. 
      Δεν μπορεί να είμαστε μέσα στο σκότος και στην έλλειψη ενημέρωσης και να παίρνουμε υπεύθυνη θέση. Γι’ αυτό νομίζω ότι η ενημέρωση που γίνεται είναι καθυστερημένη και κουτσουρεμένη. Αυτό δυσκολεύει και τη δική μας παρουσία με τις προτάσεις και τις θέσεις που θέλουμε να αναπτύξουμε. 
      Θα ήθελα να κάνω και μία παρατήρηση για το στιλ της συζήτησης που έγινε μεταξύ της Κυβέρνησης και της Αξιωματικής Αντιπολίτευσης.
      Θυμίζει σε μένα λίγο τον Δόκτορα Τζέκιλ και τον κύριο Χάιντ. Όταν το ένα από τα δύο μεγάλα κόμματα είναι στην Κυβέρνηση, είναι καλό. Δεν χρησιμοποιεί ποτέ βέτο, είτε είναι Ίμια είτε είναι πόλεμος του Ιράκ είτε είναι οτιδήποτε άλλο. Όταν το κόμμα αυτό έρχεται στην Αντιπολίτευση, είναι ο κακός, που ζητάει τα πολλά, που ζητάει αυτά τα οποία δεν έκανε.
      Και αυτό ισχύει και για τη Νέα Δημοκρατία. Είναι εντελώς άλλος ο τόνος και οι θέσεις της Νέας Δημοκρατίας ως Κυβέρνησης με αυτό που ακολουθούσε όταν ήταν Αντιπολίτευση. Δεν γίνεται έτσι! Και ουσιαστικά νομίζω ότι αυτό το «παίξιμο» και αυτό το «κουστούμι» δείχνει πρακτικές, τις οποίες πρέπει να ξεπεράσουμε, γιατί τα θέματα είναι πάρα πολύ σημαντικά για τη χώρα μας.
      Η πρώτη παρατήρηση έχει σχέση με το διεθνές πλαίσιο. Και το λέω αυτό, γιατί έρχομαι από τη συνεδρίαση, που έγινε τέσσερις μέρες, του πρώτου τακτικού συνεδρίου του κόμματος της Ευρωπαϊκής Αριστεράς. Είχαμε τη δυνατότητα εκεί, με πενήντα πέντε κόμματα από την Ευρώπη, αλλά και αντιπροσωπείες από εξωευρωπαϊκούς χώρους, κόμματα ανανεωτικά αριστερά, κόμματα κομμουνιστικά, προωθημένες οικολογικές και σοσιαλιστικές δυνάμεις, να ανταλλάξουμε απόψεις σε ένα ευρύ πεδίο ζητημάτων.
      Εκεί δεν είναι μόνο τα ελληνικά προβλήματα και εκεί βλέπουμε να διαμορφώνεται ένα τρομερά αρνητικό πλαίσιο και μάλιστα να μας περισφίγγει στην περιοχή μας. Έχουμε το «σφαγείο» του Ιράκ. Δεκάδες χιλιάδες νεκροί, πολύ περισσότεροι τραυματίες, δύο χιλιάδες Αμερικανοί νεκροί και μια κατάσταση, η οποία προβλέπεται ότι θα επιδεινωθεί και επιδεινώνεται με το Ιράν.
      Και επιδεινώνεται με τη στρατηγική απομόνωσης και υπονόμευσης, αν θέλετε, της προσπάθειας που έγινε από τον προηγούμενο Πρόεδρο Χαταμί και τους μεταρρυθμιστές του Ιράν, που είχε ως αποτέλεσμα να δημιουργείται πάλι πόλωση σε αυτήν την περιοχή και να έχουμε και αρνητικές τοποθετήσεις από το σημερινό Πρόεδρο του Ιράν, όπως σε σχέση με το αν θα υπάρξει ή όχι επί της γης το κράτος του Ισραήλ. Έχουμε επίσης τις πιέσεις που βλέπουμε σήμερα στη Συρία. Έχουμε την κρίση στη Δυτική Όχθη και την επέκταση των οικισμών των Ισραηλινών.
      Κυρίως όμως, επειδή έχουμε μιλήσει για διαφθορά στην Ελλάδα, έχουμε μια φοβερή διαφθορά, σήψη και δυσωδία στη δύναμη εκείνη, η οποία παριστάνει σήμερα τον κυρίαρχο του κόσμου. Δεν πρέπει να υποτιμήσουμε και δεν πρέπει να σιωπήσουμε για το σκάνδαλο Λίμπι, που γίνεται στις Ηνωμένες Πολιτείες, για το γεγονός, δηλαδή, ότι ο επικεφαλής του επιτελείου του Αντιπροέδρου Τσέινι, μαζί με τον κ. Ρόουζ, τον επικεφαλής του επιτελείου του ίδιου του Προέδρου Μπους, μέσα σε μια μαφία, η οποία οδήγησε σε αυτήν την φοβερή καταστροφή στο Ιράκ και σε όλη την περιοχή, ψευδορκήσανε. Είπαν επανειλημμένα ψέματα σε κοινοβουλευτικές επιτροπές. Και όχι μόνο αυτό, αλλά έδωσαν στη δημοσιότητα πράκτορα δικό τους, της CIA, για να χτυπήσουν το σύζυγό της, ο οποίος είχε πάει ως πραγματογνώμονας και ήταν πρεσβευτής, να πει ότι από το Νίγηρα δεν πήραν ουράνιο οι Ηνωμένες Πολιτείες.
      Μέσα σε αυτήν τη δυσωδία ζούμε και μέσα σε αυτήν την κρίση, με τις Ηνωμένες Πολιτείες να δείχνουν μια τεράστια ανευθυνότητα και να οδηγούν σε τρανταγμούς όλο τον κόσμο. Και το ερώτημα είναι, κύριε Πρωθυπουργέ, πώς μπορεί να λέμε ότι είμαστε στρατηγικός εταίρος αυτής της δύναμης; Δεν σας λέω ότι θα μηδενίσουμε το ρόλο των Ηνωμένων Πολιτειών, αλλά πώς με αυτήν τη δύναμη, η οποία σήμερα με τη διακυβέρνηση που έχει, τη διοίκηση που έχει, λειτουργεί με συνθήκες «μαύρες», ανησυχητικές, δημιουργεί τόσα προβλήματα, πώς εμείς θα στηριχτούμε σε αυτήν στα ελληνοτουρκικά ή στις διαφορές μας με τους βόρειους γείτονές μας;
      Δεν είδαμε τα αποτελέσματα; Δεν είδαμε τις τοποθετήσεις Μπερνς; Δεν είδαμε την κ. Ράις να γίνεται, όπως εύστοχα ένας δημοσιογράφος κυβερνητικής εφημερίδας έγραψε,  εκείνο το βράδυ για κάποιες ώρες  πρόεδρος του Συμβουλίου Υπουργών Εξωτερικών όταν αντιμετωπιζόταν το θέμα της ένταξης της Τουρκίας; Θέλω να πω ότι είναι αποτυχημένη, ανησυχητική και επικίνδυνη η επιλογή γι’ αυτήν τη στρατηγική συμμαχία με τις Η.Π.Α., η οποία ακολουθείται από την Κυβέρνηση της Νέας Δημοκρατίας και μόνο αρνητικά αποτελέσματα φέρνει. 
      Ένα δεύτερο στοιχείο που θέλω να αναφέρω είναι ότι θα μπορούσαμε μέσα σ’ αυτόν τον κόσμο να κάνουμε πολλά. Είμαστε μέλος του Συμβουλίου Ασφαλείας του Ο.Η.Ε.. Δεν θα είμαστε για πολύ. Δύο χρόνια είμαστε. Είναι μία μεγάλη δυνατότητα στην Ελλάδα, που θέλει στήριξη στις γενικές συνελεύσεις του Ο.Η.Ε., να αναπτύξει σχέσεις με διάφορες χώρες, να προωθήσει διάφορα ζητήματα. Τι βλέπουμε; Να το κάνει η Τουρκία. Να κάνει τη συμφωνία με την Ισπανία για το θέμα του διαλόγου πολιτισμών και η Ελλάδα να είναι απούσα, όταν είναι τόσο μεγάλα τα ζητήματα, όταν  βλέπουμε τις καταστροφές που γίνονται στο Πακιστάν από τους σεισμούς, όπου εκεί βλέπουμε –επειδή στο Πακιστάν δεν πηγαίνουν τουρίστες όπως στις περιοχές που πλήγηκαν από το τσουνάμι- να είναι τελείως υποβαθμισμένη η βοήθεια της διεθνούς κοινότητας. Βλέπουμε την πείνα στο Μαλάουι και στις άλλες χώρες της Κεντρικής Αφρικής, βλέπουμε τις οικολογικές  καταστροφές. Με ανακοίνωση που έβγαλε το πανεπιστήμιο του Ο.Η.Ε. για τα περιβαλλοντικά θέματα στη Βόννη αναμένονται πενήντα εκατομμύρια οικολογικοί πρόσφυγες μέχρι το τέλος της δεκαετίας. Πού είναι η ελληνική Κυβέρνηση, τι κάνει, γιατί δεν παίρνει πρωτοβουλίες; 
      Ένα τρίτο σημείο που θέλω να βάλω είναι ο χώρος της Ευρωπαϊκής Ένωσης. Σας ακούσαμε, κύριε Πρωθυπουργέ. Για όλα αυτά που είπατε, ανησυχούμε πολύ. Πρώτα-πρώτα, για την κατεύθυνση της Ευρωπαϊκής Ένωσης να αποδομήσει το κοινωνικό πρότυπο, όσο έχει μείνει στο χώρο της Ευρώπης, μία κατεύθυνση την οποία εφαρμόζετε και σεις οι ίδιοι. Όχι απλώς σιωπάτε στη γραμμή της Ευρωπαϊκής Ένωσης, των κατεστημένων οικονομικών και πολιτικών δυνάμεων, αλλά την εφαρμόζετε με την ευλυγισία της εργασίας, με το ασφαλιστικό, με την έλλειψη της στοιχειώδους προστασίας στις γυναίκες, κυρίως και σε άνδρες παραδοσιακής βιομηχανίας, η οποία κλείνει και δεν έχουν καμία εναλλακτική λύση, με την κατάργηση του οκτάωρου, με την υπερεργασία κλπ. Δημιουργείτε μία άγρια κατάσταση μέσα στο χώρο της Ευρωπαϊκής Ένωσης, μία επικίνδυνη κατάσταση επίσης στον αγροτικό τομέα με τις προτάσεις Τόνι Μπλερ, για τη μείωση των αγροτικών δαπανών. Ας μειώσει τις αγροτικές δαπάνες για τις μεγάλες επιχειρήσεις, που μία από τις δέκα πρώτες επιχειρήσεις είναι η βασίλισσα της Αγγλίας. Αυτές οι επιχειρήσεις γονατίζουν τις φτωχές χώρες που θέλουν να εξάγουν τα προϊόντα τους. Ας κάνουμε μία σταυροφορία και μία αποφασιστική παρέμβαση για τη μικρή αγροτική μεσογειακή εκμετάλλευση. 
      Βλέπουμε τις διαπραγματεύσεις στον Παγκόσμιο Οργανισμό Εμπορίου, όπου είναι έτοιμοι να δώσουν πάλι τα «οφειλόμενα» στις Η.Π.Α. με την κατάργηση όλων συνολικά των επιδοτήσεων. 
      Μέσα σ’ αυτό το πλαίσιο η ελληνική Κυβέρνηση, δυστυχώς, είναι με τις δυνάμεις, παρά τα όσα ακούσαμε από τον Πρωθυπουργό, της υπόσκαψης του κοινωνικού μοντέλου στον ευρωπαϊκό χώρο. Χρειάζεται μία προσπάθεια και συσπείρωση όλων των προοδευτικών ριζοσπαστικών δυνάμεων. Αυτό θα προσπαθήσουμε να κάνουμε εδώ με το πρώτο τακτικό συνέδριο του κόμματος της Ευρωπαϊκής Αριστεράς. Έχουμε βάλει μία σειρά θέσεις και προτάσεις και τις δίνω για τα Πρακτικά. 
      (Στο σημείο αυτό ο Πρόεδρος του Συνασπισμού Ριζοσπαστικής Αριστεράς κ. Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι τώρα στα μεγάλα θέματα της εξωτερικής μας πολιτικής. 
      Το πρώτο ζήτημα είναι τα ελληνοτουρκικά και τα ευρωτουρκικά. Ακούστηκε από τη Γραμματέα του Κ.Κ.Ε. ότι ακόμη και ο Συνασπισμός είναι υπέρ της ένταξης της Τουρκίας στην Ευρωπαϊκή Ένωση. Ναι, ο Συνασπισμός είναι υπέρ της ένταξης της Τουρκίας στην Ευρωπαϊκή Ένωση, γιατί πιστεύουμε  ότι δεν είμαστε εμείς -και δεν έχουμε δικαίωμα-  που θα πούμε σε καμία χώρα πού θα μπει.
      Αλλά όχι μόνο γι’ αυτό. Γιατί πιστεύουμε ότι δεν είναι ο πόλεμος που πρέπει να λύσει τα προβλήματα ανάμεσα στην Ελλάδα και στην Τουρκία. Πιστεύουμε ότι δεν πρέπει να δεχτούμε αυτήν την κατάσταση που τα προβλήματα υπολανθάνουν από κάτω και μπορούν να εκρήγνυνται με διάφορα Ίμια κάθε τρία, τέσσερα ή πέντε χρόνια. Γνωρίζουμε ότι δεν μπορούμε να στηριχθούμε στη μεγάλη δύναμη του πλανήτη, τις Ηνωμένες Πολιτείες Αμερικής η οποία έχει κάνει τις επιλογές της και πιστεύουμε ότι η διαδικασία ένταξης της Τουρκίας στην Ευρωπαϊκή Ένωση δίνει τη δυνατότητα –όχι εξασφαλίζει- με τις κατάλληλες κινήσεις που θα κάνουμε να κινηθούν και να υπάρξουν λύσεις στα προβλήματα τα οποία χωρίζουν τις δύο χώρες. Επίσης, αναχαίτιση των βλέψεων ή των πράξεων της Τουρκίας και γι’ αυτό ήμασταν και υπέρ της έναρξης των διαπραγματεύσεων με την Τουρκία. Θέλουμε όμως να πούμε ότι μπορούσε η Κυβέρνηση να χειριστεί αυτήν τη διαδικασία πολύ καλύτερα. Και αν κάθε τι κρίνεται εκ του αποτελέσματος δεν ξέρουμε τι χειρισμοί και γιατί έγιναν όταν βλέπουμε τους «Γκρίζους Λύκους» ένα μέτρο από το Πατριαρχείο, όταν βλέπουμε το casus belli να διατηρείται, όταν βλέπουμε δηλώσεις περί μη αναγνώρισης της Κυπριακής Δημοκρατίας και όλα αυτά τα ζητήματα. Νομίζω, λοιπόν, ότι δοκιμάστηκε η κυβερνητική πολιτική και είχε μία δυνατότητα πολύ αξιόλογη την οποία δεν την αξιοποίησε όσο έπρεπε.
      Αλλά για να κοιτάξουμε μπροστά σήμερα έχοντας υπ’ όψιν αυτήν την εξέλιξη, έχοντας υπ’ όψιν το διαπραγματευτικό πλαίσιο με την Τουρκία, πρέπει να αξιοποιήσουμε μέσα σε χρονοδιαγράμματα τις δυνατότητες εκείνες ώστε να δοθούν λύσεις στα προβλήματα που υπάρχουν. 
      Κατ’ αρχήν είναι τριάντα πέντε ντοσιέ, τριάντα πέντε φάκελοι. Δεν ακούσαμε από τον Πρωθυπουργό τι προετοιμασία υπάρχει από την ελληνική Κυβέρνηση ώστε στον κάθε φάκελο και στη σειρά που θα έρθουν οι φάκελοι να μπουν τα ζητήματα που μας απασχολούν. Πού θα μπει το θέμα της οικουμενικότητας του Πατριαρχείου και της δυνατότητας να πηγαίνει ο Πάπας χωρίς να έχει σφραγίδα του Νομάρχη Κωνσταντινούπολης να επισκέπτεται τον Πατριάρχη; Πού θα μπουν οι ελληνικές περιουσίες; Πού θα μπει η Ίμβρος και η Τένεδος; Πού θα μπουν τα θέματα των Ιδρυμάτων; Πού θα μπουν τα θέματα Ελλήνων επιχειρηματιών που θέλουν μέσα σε μία ανοιχτή τελωνειακή αγορά με μία χώρα που θέλει να γίνει μέλος της Ευρωπαϊκής Ένωσης να δραστηριοποιηθούν στη Σμύρνη, στην Κωνσταντινούπολη ή αλλού; Τίποτε από αυτά δεν ακούσαμε.
      Θέλω όμως να αναφερθώ και στο σημαντικό θέμα που είναι αυτό που μας χωρίζει με την Τουρκία στο χώρο του Αιγαίου όπου άκουσα διάφορες σκέψεις. Άκουσα νομίζω και από εσάς, αλλά και από τον κ. Παπανδρέου ότι μόνο η υφαλοκρηπίδα μας χωρίζει και ότι η προσφυγή στο Διεθνές Δικαστήριο εξασφαλίζει την εφαρμογή του διεθνούς δικαίου. Δεν είναι τόσο εύκολα, κύριε Πρόεδρε του ΠΑ.ΣΟ.Κ.. Στην παρέμβαση του δικαστηρίου στις διαφορές μεταξύ Μπαχρέιν και Κατάρ δεν εφαρμόστηκε το δίκαιο της θάλασσας. Δόθηκε λύση με βάση την αρχή της equite, της ευθυδικίας, της επιείκειας. Δεν υπολογίστηκε η υφαλοκρηπίδα που έχουν νησιά και βραχονησίδες στην χάραξη των σχετικών ορίων. Τι σημαίνει αυτό; Να μην πάμε στο Διεθνές Δικαστήριο; Να πάμε στο Διεθνές Δικαστήριο, προετοιμασμένοι όμως, να το ξέρουμε αυτό και να μελετήσουμε ότι όταν πάμε να θέσουμε θέμα υφαλοκρηπίδας, η υφαλοκρηπίδα συνδέεται με το εύρος της αιγιαλίτιδας ζώνης. Άλλο έξι μίλα, άλλο δώδεκα. Η υφαλοκρηπίδα θα συνδεθεί με το γεγονός ότι υπάρχει η απόκλιση ανάμεσα στον εναέριο χώρο της Ελλάδας και στην αιγιαλίτιδα ζώνη της, από τις μοναδικές περιπτώσεις στον κόσμο. Και η υφαλοκρηπίδα θα συνδεθεί και με θέματα, έχουν ή δεν έχουν οι βραχονησίδες, τα μικρά νησιά αιγιαλίτιδα ζώνη. Αυτές οι δυσκολίες σημαίνουν ότι δεν θα πάμε; Σημαίνει ότι θα πάμε, αλλά δεν πρέπει να κοροϊδευόμαστε.
      Το πρόβλημα που υπάρχει στην ελληνική εξωτερική πολιτική και στα δύο κόμματα είναι ότι από τη μια λένε υφαλοκρηπίδα, από την άλλη υπογράφουν στα ντοκουμέντα της Ευρωπαϊκής Ένωσης συνοριακές διαφορές –και όχι μόνο υφαλοκρηπίδα- και την ίδια στιγμή προσπαθούν να αποφύγουν να «πιούμε το ποτήρι». Όχι, λάθος, διότι θα εξαντληθεί και ο χρόνος των διαπραγματεύσεων της Τουρκίας με την Ευρωπαϊκή Ένωση και δεν θα έχουμε κάνει τίποτα!
      Γι’ αυτό καλώ και εσάς, την Κυβέρνηση και την Αξιωματική Αντιπολίτευση και όλα τα κόμματα να προχωρήσουμε στη διαμόρφωση ενός προγράμματος. Έχουμε πάρα πολλά επιχειρήματα. Έχουμε βασικά το διεθνές δίκαιο μαζί μας, ώστε να αντιμετωπίσουμε τα προβλήματα που συνδέονται με το ζήτημα των διαφορών στο Αιγαίο.
      Κυπριακό, εφαρμογή του Πρωτοκόλλου για αναγνώριση της Κυπριακής Δημοκρατίας. Ξέρουμε τις δυσκολίες να αναγνωρίσει την Κυπριακή Δημοκρατία η Τουρκία, όμως σήμερα είναι ένα μεγάλο μέσο πίεσης ώστε να δοθεί γρήγορα λύση στο Κυπριακό με ενεργό και αποφασιστικό ρόλο της Ευρωπαϊκής Ένωσης. Και μπορούμε οι παρεμβάσεις και οι τροποποιήσεις που ζητούνται και από την Κυπριακή Δημοκρατία στηριζόμενες στο ευρωπαϊκό κεκτημένο να είναι σε όφελος και των Τουρκοκυπρίων. Η απομάκρυνση των ξένων στρατευμάτων θα απαλλάξει και τους Τουρκοκυπρίους από ένα βραχνά. Το σταμάτημα της ροής εποίκων θα απαλλάξει και τους Τουρκοκυπρίους από βραχνά. Η δυνατότητα ελεύθερης διακίνησης είναι ένα μεγάλο αίτημα των Τουρκοκυπρίων. Μπορεί να διαμορφωθεί ένα τέτοιο πλαίσιο ώστε με τις σημαντικές διορθώσεις που θα γίνουν στις λύσεις που είχαν προταθεί να έχουμε ένα σημαντικό αποτέλεσμα.
      Θέλω να πω ότι όλα αυτά έχουν μεγάλη σχέση, ειδικά τα ελληνοτουρκικά, με μια πληγή του ελληνικού λαού, δηλαδή το γεγονός ότι έχουμε το μεγαλύτερο ποσοστό δαπανών Ακαθάριστου Εθνικού Προϊόντος για εξοπλισμούς σε όλη την Ευρωπαϊκή Ένωση: 4,4% η Ελλάδα και μας ακολουθεί με 2,5% η Γαλλία –μια στρατιωτική υπερδύναμη. 
      Με υπολογισμούς της «FINANCIAL TIMES» έχουμε κατά κεφαλή δαπάνες κάθε χρόνο 580 δολάρια. Ξέρετε τι σημαίνει αυτό, τα 580 δολάρια; Σημαίνει ότι ο κάθε Έλληνας από δέκα ημερών μέχρι ηλικίας εκατό ετών δίνει ένα βασικό μισθό το χρόνο για τις δαπάνες για την εθνική άμυνα. Και αυτό πρέπει να το καταλάβουν όλοι οι πολίτες που πιέζονται από τη σημερινή κοινωνική, οικονομική πολιτική και ορισμένοι τους ωθούν στον εθνικισμό, ότι φταίνε οι Τούρκοι, φταίνε οι βόρειοι γείτονές μας, φταίνε οι μετανάστες. Το να μπορέσουμε να προχωρήσουμε μια πολιτική ειρήνης, να μειώσουμε και να εξυγιάνουμε φυσικά τους εξοπλισμούς κατακόρυφα σημαίνει τεράστιες δυνατότητες να αντιμετωπίσουμε οικονομικά προβλήματα.
      Έρχομαι στα δύο τελικά θέματα που έχουν σχέση με τα Βαλκάνια. Θέλω να υπογραμμίσω κατ’ αρχήν για το θέμα του Κοσόβου ότι είναι πρόβλημα-κλειδί για τα Δυτικά Βαλκάνια. Ενδεχομένη μονομερής ανεξαρτητοποίηση μπορεί να έχει αλυσιδωτές αντιδράσεις αποσταθεροποίησης. Θέλει λύση με τη συμμετοχή όλων και της Σερβίας - Μαυροβουνίου, που κλονίζεται –αν θέλετε- και από το πρόβλημα του Μαυροβουνίου και δεν πρέπει να δεχθούμε εμείς νέους κατακερματισμούς συνόρων στα Βαλκάνια! Δεν πρέπει να δεχθούμε νέους κατακερματισμούς συνόρων στα Βαλκάνια! Ας το προσέξουμε, ας ξέρουμε ότι αυτή η διαδικασία δεν σταματά πουθενά. 
      Η λογική του να έχει η κάθε εθνική ομάδα το δικό της κράτος ή να πάει σε ένα κράτος με τους ομοφύλους της και τους ομογενείς τους, καταλαβαίνετε ότι κάποτε μπορεί να χτυπήσει και άλλες πόρτες. Είναι ζωτικό συμφέρον της Ελλάδας να αντισταθεί στον κατακερματισμό των συνόρων στα Βαλκάνια.
      Έρχομαι, τέλος, στο πρόβλημα των σχέσεων Αθήνας – Σκοπίων. 
      Έχουμε μία άγονη, αδιέξοδη, στείρα πολιτική σε αυτό το ζήτημα, η οποία φέρνει μία σειρά παρενέργειες. Έχουμε επικεντρωθεί γύρω από το ζήτημα του ονόματος. Μπαίνει ένα θέμα εάν είναι ρεαλιστικό αυτό, όταν εξήντα χώρες την έχουν αναγνωρίσει με το όνομα «FYROM» και ενενήντα πια χώρες την έχουν αναγνωρίσει με το όνομα «Δημοκρατία της Μακεδονίας». Και δεν είναι μόνο το δώρο που έκαναν οι Ηνωμένες Πολιτείες, είναι και άλλες χώρες. Είναι η Κίνα με το Κομμουνιστικό της Κόμμα, είναι η Ρωσία, είναι χώρες φιλικές μας, της Ασίας, της Αφρικής κλπ.. Αλλά δεν πειράζει. Πολλές φορές κι όταν όλοι είναι εναντίον σου, εάν έχεις δίκιο, πρέπει να επιμείνεις, όπως κάναμε εμείς με τους βομβαρδισμούς στα Βαλκάνια. Είπαμε «όχι βομβαρδισμούς στα Βαλκάνια» κι ας ήταν όλη σχεδόν η Ευρώπη υπέρ των βομβαρδισμών.
      Όμως αρχίζει και φέρνει παρενέργειες αυτή η κατάσταση. Με το προηγούμενο σχέδιο Νίμιτς αμφισβητείται πια η «μακεδονικότητα» της Μακεδονίας, της ελληνικής Μακεδονίας. Χρειάζεται επιθετικό προσδιορισμό για να μπορέσει να υπάρξει. Η Ελλάδα πια αρχίζει και στηρίζεται σε πολιτική αστερίσκων και ειδικών ρυθμίσεων. Είμαστε προβληματικοί. Έχουν ειδικές ρυθμίσεις για μας. Όλες οι άλλες χώρες έχουν το συνταγματικό όνομα και σε μας δίνουν μία ειδική ρύθμιση και το πολύ να μας δώσουν και τη δυνατότητα να την περάσουμε για κάποιο καιρό από τους διεθνείς οργανισμούς.
      Μέχρι πού θα οδηγήσουμε αυτήν την πολιτική, η οποία οδηγεί και σε ακρότητες μέσα στην ίδια την Ελλάδα; Αντί η Θεσσαλονίκη να γίνει, πραγματικά, το κέντρο των Βαλκανίων, έχει γίνει μία επαρχιακή πόλη με συντηρητική ηγεσία από μητροπολίτη, νομάρχη, μέχρι και δήμαρχο που δεν βλέπουν τις δυνατότητές της και την γονατίζουν σε κηρύγματα ότι πάντα ήταν του δικού μας έθνους η Θεσσαλονίκη. Φυσικά η Θεσσαλονίκη είναι ελληνική σήμερα. Έχει ελληνικό πληθυσμό. 
      Αλλά δεν έχω ακούσει μεγαλύτερη προσβολή προς τους Εβραίους του ολοκαυτώματος από την τοποθέτηση του κ. Άνθιμου μπροστά σας, κύριε Πρωθυπουργέ, στη Διεθνή Έκθεση Θεσσαλονίκης, όταν έλεγε ότι ήταν πάντα και μόνον ελληνική, όταν μια μεγάλη κοινότητα της πολυπολιτισμικής προπολεμικής Θεσσαλονίκης ήταν η εβραϊκή κοινότητα και χάθηκε στο Άουσβιτς, χάθηκε στο Μαουτχάουζεν, χάθηκε στο Μπουχενβάλτ. Και μπροστά στον Πρωθυπουργό τολμάμε να λέμε τέτοια πράγματα και να γονατίζουμε τη Θεσσαλονίκη με τα κηρύγματα του νομάρχη και με τα κηρύγματα του δημάρχου! 
      Πρέπει να αλλάξουμε σελίδα. Πρέπει να σκεφθούμε ότι ίσως έχει έρθει η στιγμή να απεμπλακούμε από το θέμα του ονόματος και να επιδιώξουμε αυτά που θέλαμε μέσω του ονόματος, με άλλους πολύ πιο ασφαλείς τρόπους και να ανοίξουμε τις δυνατότητες της εξωτερικής μας πολιτικής χωρίς αρνητικές συνέπειες, με συμφωνίες που θα γίνουν σε βάθος χρόνου χωρίς ασάφειες και ταλαιπωρίες για τις επόμενες γενιές, με δεσμευτικές προϋποθέσεις στην άλλη πλευρά ότι δεν πρόκειται για εθνικό χαρακτήρα της ονομασίας, αλλά για γεωγραφικό, ότι δεν επιτρέπεται επέμβαση στα εσωτερικά του άλλου, ότι αναγνωρίζονται τα σύνορα όλων, ότι η Μακεδονία είναι ένας γεωγραφικός χώρος, ο οποίος εντάσσεται σε πολλές χώρες, ότι τα βιβλία της ιστορίας που κηρύσσουν το μίσος πρέπει να αλλάξουν με κοινές επιτροπές, όπως στο κάτω-κάτω γίνεται η προσπάθεια με την Αλβανία. 
      Καταλήγω λέγοντας δεν πάει άλλο. Πρέπει να απελευθερώσουμε τα χέρια μας, το μυαλό μας και την καρδιά μας. Είναι μία χώρα, η οποία τρέμει από την αποσταθεροποίηση και από μεγάλους εθνικισμούς που πάνε να την περισφίξουν και να την οδηγήσουν σε ασφυξία. Έχουμε τις δυνατότητες να είμαστε ο καλύτερος εταίρος τους. Έχουμε τις δυνατότητες να έχουμε εγγυήσεις για το που θα πάμε. Έχουμε τις δυνατότητες να απελευθερωθούμε για να αντιμετωπίσουμε τα μεγάλα προβλήματα της χώρας μας, της Ευρώπης, της συμμετοχής μας στα ευρωπαϊκά προβλήματα και στα μεγάλα παγκόσμια προβλήματα. 
      Ευχαριστώ πολύ.
      ΠΡΟΕΔΡΟΣ (Άννα Μπενάκη-Ψαρούδα):Κύριοι συνάδελφοι, ολοκληρώθηκε το στάδιο των πρωτολογιών των Αρχηγών και προχωρούμε στις δευτερολογίες. 
      Το λόγο έχει ο Πρωθυπουργός κ. Κώστας Καραμανλής για να δευτερολογήσει.
      (Όρθιοι οι Βουλευτές της Νέας Δημοκρατίας χειροκροτούν)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρίες και κύριοι συνάδελφοι, άκουσα τον Αρχηγό της Αξιωματικής Αντιπολίτευσης με ευκολία να εκστομίζει επιθετικούς προσδιορισμούς και χαρακτηρισμούς που, κατά την άποψή μου, δεν επιτρέπονται σε θεσμικό παράγοντα του πολιτεύματος.
      (Χειροκροτήματα από την πτέρυγα της Νέας Δημοκρατίας)
      Εγώ δεν θα τον παρακολουθήσω σ’ αυτόν τον κατήφορο και δεν θα ακολουθήσω το δρόμο της πόλωσης που διάλεξε και διαλέγει, ειδικά σ’ αυτά τα θέματα. Θα μείνω σταθερός στις αρχές και στις αξίες που υπηρετούν τα μακροπρόθεσμα συμφέροντα του έθνους και όχι στις σκοπιμότητες των λεχθέντων. 
      Θέλω να είμαι απόλυτα ειλικρινής. Πέρα από τις φραστικές εξάρσεις, εγώ επί της ουσίας δεν είδα ουσιαστικές διαφορές και πολιτικές προτάσεις. Σταχυολογώ: Ευρωπαϊκή στρατηγική, ενισχυμένες συνεργασίες μέσα στην Ευρωπαϊκή Ένωση, η στήριξη του ευρωπαϊκού δρόμου για όλες τις βαλκανικές χώρες, σχεδόν ταυτότητα στις βασικές θέσεις για το Κόσσοβο, ακόμα και για τη F.Y.R.O.M. μέσα από πολλές βεβαίως εξάρσεις και γλωσσικές υπερβολές. Η βασική θέση που μας παρουσιάστηκε και ως πρόταση –να εμμείνετε δηλαδή τα επόμενα βήματα να τα κάνει ως F.Y.R.O.M.- είναι κοινή θέση.
      Αντιλαμβάνομαι ότι για λόγους κομματικής σκοπιμότητας υιοθετείται η λογική «εμείς τα έχουμε κάνει όλα αυτά εδώ και χρόνια και τώρα εσείς σέρνεστε να τα κάνετε» ή ό,τι άλλο. Ακόμα, ότι η απουσία ουσιαστικά διαφορετικών θέσεων οδηγεί στην ανάγκη των φραστικών επιθέσεων.
      Θα είμαι απόλυτα ειλικρινής και θα πω μόνο δύο σχόλια για όλα αυτά. Σ’ όλη την γκάμα των θεμάτων μπορεί να υπάρχουν διαφορετικές εκτιμήσεις για επιμέρους χειρισμούς, αλλά στη βαθιά ουσία των θεμάτων εγώ διαφορά δεν είδα παρά μόνο σε κάτι στο οποίο φαίνεται να επιμένετε. Και αναφέρομαι στο χειρισμό του Σχεδίου Ανάν, γιατί και σήμερα έγινε πάλι η γνωστή αναφορά στη Λουκέρνη. 
      Εν πάση περιπτώσει, είναι καθαρό ότι εσείς πιστεύατε –και φαίνεται προφανώς ότι επιμένετε σ’ αυτό- ότι ένταξη και λύση «πήγαιναν πακέτο», έστω και αν αυτή η λύση δεν ήταν αποδεκτή για τη συντριπτική πλειοψηφία των Κυπρίων.
      Εμείς σ’ αυτό –το έχω πει πολλές φορές, θα το επαναλάβω και σήμερα γιατί το θίξατε- έχουμε ριζικά διαφορετική άποψη.
      (Χειροκροτήματα από την πτέρυγα της Νέας Δημοκρατίας)
      Πιστεύαμε και πιστεύουμε –και επιμένουμε- ότι η μεγαλύτερη προσφορά της Ελλάδας προς την Κύπρο είναι να σεβαστεί την ετυμηγορία, τη βούληση της συντριπτικής πλειοψηφίας του κυπριακού λαού.
      Όπως είπα και πριν, επί της ουσίας στα μεγάλα ζητήματα δεν υπάρχουν στρατηγικές διαφορές, αλλά αυτό μπορεί να δημιουργεί το αίσθημα της ανάγκης να καταφεύγει κανείς σε βαριές κουβέντες. Οφείλω, όμως, να πω ότι αν αυτό εξηγείται μερικώς με όρους μικροπολιτικής σκοπιμότητας, πάντως είναι αδιανόητο και απαράδεκτο με όρους εθνικής ευθύνης.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, ακούσαμε τον Αρχηγό της Αξιωματικής Αντιπολίτευσης να προβαίνει, χωρίς κανένα επιχείρημα και στοιχείο, σε χαρακτηρισμούς για τους χειρισμούς μας στις ελληνοτουρκικές σχέσεις, χωρίς στοιχειώδη αυτοσυγκράτηση και ευθύνη.
      Ανάποδα, όμως, τους κάνετε αυτούς τους χαρακτηρισμούς, κύριε Αρχηγέ της Αξιωματικής Αντιπολίτευσης. Ανάποδα τα λέτε και το ξέρετε ότι τα λέτε ανάποδα. Δεν θυμάστε, άραγε, ποια ήταν η κυβέρνηση όταν ξέσπασε η κρίση των Ιμίων; Δεν θυμάστε ότι η κυβέρνηση του κόμματός σας ξεκίνησε με έξαρση πατριωτικής ρητορείας και κατέληξε, παρακαλώντας να φυσήσει άνεμος να πάρει την ελληνική σημαία;
      (Χειροκροτήματα από την πτέρυγα της Νέας Δημοκρατίας)
      Δεν θυμάστε τι έλεγε για την πολιτική σας ο προκάτοχός σας, ο Υπουργός τον οποίο εσείς διαδεχθήκατε στο Υπουργείο Εξωτερικών;
      Κυρίες και κύριοι συνάδελφοι, τα ξέρετε πολύ καλά όλα αυτά και όμως, φθάσατε στο σημείο να μιλάτε τάχα για εκκρεμές που ταλαντεύεται μεταξύ της πλήρους υποταγής και της πόλωσης, της έντασης. 
      Προσπαθείτε να περιγράψετε μια πολιτική. Καλά κάνετε και προσπαθείτε, διότι όποιος σας ακούει καταλαβαίνει πολύ καλά ότι μιλάτε για τη δική σας πολιτική. Μιλάτε για την πολιτική που τη μια καταγγέλλει την ένταση και την άλλη απαιτεί από τον Υπουργό Εξωτερικών να φύγει από την Άγκυρα για να προκαλέσει ένταση. Μιλάτε για την πολιτική που από τη μια προσπαθούσε να εκβιάσει τον κυπριακό λαό για το σχέδιο Ανάν, και την άλλη θυμάται δήθεν τις αρχές της Ευρωπαϊκής Ένωσης και την ευρωπαϊκή λύση.
      Κυρίες και κύριοι συνάδελφοι, σε μια προσπάθεια να πληγεί η Κυβέρνηση ακούσθηκαν διάφορες ερμηνείες για τη δήλωση της βρετανικής προεδρίας και κατασκευάσθηκαν παντελώς αβάσιμοι ισχυρισμοί. Συνοψίζω την αλήθεια, όπως προκύπτει από τα κείμενα, τα γεγονότα.
      Πρώτον, στο διαπραγματευτικό πλαίσιο υπάρχει μία παράγραφος για τη στάση της Τουρκίας έναντι της Κύπρου. Είναι η παράγραφος 7, πρώην παράγραφος 5 και λέει: «Κατά την περίοδο μέχρι την προσχώρησή της θα απαιτηθεί από την Τουρκία να ευθυγραμμίσει προοδευτικά τις πολιτικές της έναντι των τρίτων χωρών και τις θέσεις της εντός των διεθνών οργανισμών, μεταξύ άλλων, όσον αφορά τη συμμετοχή όλων των κρατών-μελών της Ευρωπαϊκής Ένωσης στους εν λόγω οργανισμούς και ρυθμίσεις προς τις πολιτικές και τις θέσεις της Ένωσης και των κρατών-μελών της». Ζητά δηλαδή από την Τουρκία να ευθυγραμμίσει σταδιακά την πολιτική της με τις πολιτικές της Ένωσης σε ό,τι αφορά την Κύπρο και τη συμμετοχή της σε διεθνείς οργανισμούς και ρυθμίσεις.
      Είναι αλήθεια πράγματι ότι την τελευταία στιγμή η τουρκική Κυβέρνηση ζήτησε να υπάρξει αφαίρεση ή αλλαγή αυτής της παραγράφου. Ο κ. Ιακώβου μαζί με τον κ. Μολυβιάτη αντέδρασαν ακαριαία και αποφασιστικά και κατέστησαν σαφές ότι τα κείμενα του διαπραγματευτικού πλαισίου, όπως ήδη είχαν συμφωνηθεί, οριοθετούσαν μια βαθιά κόκκινη γραμμή. Μπορεί να λοιδορείτε την έκφραση, αλλά αυτή είναι η αλήθεια και ξεκαθάρισαν ότι δεν πρόκειται να γίνει δεκτή καμία τροποποίηση και η θέση μας επικράτησε πλήρως. Δεν άλλαξε τίποτα.
      (Χειροκροτήματα από την πτέρυγα της Νέας Δημοκρατίας)
      Δεύτερον, η δήλωση που έγινε από τη βρετανική προεδρία δεν λέει τίποτε παραπάνω από το αυτονόητο. Θυμίζω το περιεχόμενό της: «Η παράγραφος 7», λέει η προεδρία, «δεν μπορεί να ερμηνευθεί ότι προκαταλαμβάνει την αυτονομία της διαδικασίας λήψης αποφάσεων και τα δικαιώματα των οποιωνδήποτε διεθνών οργανισμών ή των μελών τους ή των κρατών-μελών της Ευρωπαϊκής Ένωσης».
      Τι σημαίνει αυτό; Σημαίνει ότι η Τουρκία ως μέλος του Ν.Α.Τ.Ο. –το τονίζω αυτό- έχει το δικαίωμα να εναντιωθεί σε ενδεχόμενο αίτημα της Κύπρου για ένταξη στη συμμαχία. Αυτό προβλέπεται από τον καταστατικό χάρτη του Ν.Α.Τ.Ο. και αυτό η Ευρωπαϊκή Ένωση δεν μπορεί να το αλλάξει. Δεν μπορεί να υπαγορεύσει ούτε τη συμπεριφορά άλλων οργανισμών, ούτε τη συμπεριφορά των μελών τους. Μπορεί, όμως, η Ευρωπαϊκή Ένωση να υπαγορεύσει πολιτικές, τόσο για τα μέλη της, όσο και για τα κράτη που θέλουν να γίνουν μέλη της. Και αυτό το κάνει ρητά και ξεκάθαρα στην περίπτωση της Τουρκίας. Ορίζει με σαφήνεια τη στάση που οφείλει να τηρεί η γειτονική χώρα, υποψήφια προς ένταξη στην Ευρωπαϊκή Ένωση. Ορίζει ποιες πολιτικές θα έχουν επιπτώσεις στην ενταξιακή της πορεία. Ορίζει ότι ανάμεσα στα άλλα θα κρίνεται και για τη στάση της σε ό,τι αφορά τη συμμετοχή της Κύπρου σε διεθνείς οργανισμούς.
      Και για να μη ξεχνιόμαστε, όταν λέμε πως η Τουρκία θα κρίνεται από την Ευρωπαϊκή Ένωση, σημαίνει ότι θα κρίνεται από τα είκοσι πέντε κράτη-μέλη της, ανάμεσα στα οποία είναι η Ελλάδα και η Κύπρος.
      Τρίτον, πέρα από όλα αυτά που δείχνουν ξεκάθαρα ότι η δήλωση της προεδρίας δεν επηρεάζει το περιεχόμενο της παραγράφου 7, για να μην υπάρχει καμία παρεξήγηση ζητήθηκε και η γνωμοδότηση της Νομικής Υπηρεσίας του Συμβουλίου και η Νομική Υπηρεσία του Συμβουλίου αποφάνθηκε ότι η δήλωση της προεδρίας δεν είναι νομικά δεσμευτική.  Άρα, λοιπόν, τα περί «υποχώρησης» και «παράδοσης» βρίσκονται μόνο στην αντιπολιτευτική ρητορική και αυτό δείχνει έλλειμμα σοβαρότητας.
      Προκαλεί ακόμα ιδιαίτερη εντύπωση, θα έλεγα ανησυχία, η κριτική που ασκείται στην πολιτική μας να μη δεχθούμε a priori τη δικαιοδοσία του Δικαστηρίου της Χάγης για κάθε θέμα που εγείρει η Τουρκία ως δήθεν διαφορά μεταξύ μας.
      Πρώτα-πρώτα, αυτή δεν υπήρξε –δηλαδή το ότι μόνο μία διαφορά έχουμε με την Τουρκία- η πάγια θέση όλων των ελληνικών κυβερνήσεων; Άλλαξε κανένας γραμμή, αλλάξατε εσείς γραμμή σε αυτό; Αν αυτό συμβαίνει, είναι επικίνδυνο και να εξηγήσω το γιατί. Αν δεχθούμε την υποχρεωτική υπαγωγή στο Δικαστήριο της Χάγης κάθε θέματος που πιθανώς εγείρει η Τουρκία, τότε είναι σαν να της αναγνωρίζουμε το δικαίωμα να ορίζει εκείνη τι είναι διαφορά μεταξύ μας και πόσες δήθεν διαφορές έχουμε. Μα, κύριε Αρχηγέ της Αντιπολίτευσης, μια διαφορά έχουμε με την Τουρκία, την οριοθέτηση της υφαλοκρηπίδας και πιστεύω ότι δεν έχετε άλλη γνώμη σε αυτό. Αν έχετε, να το πείτε όμως. 
      (Χειροκροτήματα από την πτέρυγα της Νέας Δημοκρατίας)
      Μιλάτε για χρονοδιαγράμματα που έπρεπε να βάλουμε και φέρνετε ως παράδειγμα το Ελσίνκι. Φθάσατε στο σημείο να μιλάτε για παράδοση όπλων και αυτό είναι πολύ βαριά κουβέντα. Τουλάχιστον η δική μου άποψη είναι ότι θα έπρεπε τέτοιες κουβέντες να τις αποφεύγετε και να τις αποφεύγουμε όλοι, διότι είναι ο κ. Σημίτης που διακήρυξε, αμέσως μετά τη Σύνοδο του Ελσίνκι, στις 11 Δεκεμβρίου του 1999 ότι δεν χρειάζονται χρονοδιαγράμματα. Εσείς ο ίδιος ήσασταν που υπερηφανευόσασταν μετά το Ελσίνκι ότι δεν βάλατε κανέναν όρο και καμία προϋπόθεση στην Τουρκία. Μιλώντας στη «MILLYET», δηλώνατε κατά λέξη: «Έχουμε προβεί σε ενέργειες υπέρ της τουρκικής πλευράς στο πλαίσιο της Ευρωπαϊκής Ένωσης ως μια μονομερή χειρονομία και δεν περιμένουμε καμιά χειρονομία ή ανταπόδοση». Απευθυνόμενος αργότερα σε δημοσιογράφο της «HURRYET» το Νοέμβριο του 2002 λέγατε κατά λέξη: «Μαχόμαστε για εσάς, προσπαθούμε να πείσουμε τη Γερμανία και τη Γαλλία». Θα σας το πω ευθέως. Δεν βάλατε όρους και χρονοδιαγράμματα. Από τη Σύνοδο του Ελσίνκι έως την ημέρα που οι Έλληνες σας αφαίρεσαν την ευθύνη της διακυβέρνησης, ένα και μόνο ένα χρονοδιάγραμμα είχατε βάλει: Να καταργηθεί η Κυπριακή Δημοκρατία πριν μπει στην Ευρωπαϊκή Ένωση. Τίποτα άλλο. Να περάσει πρώτα το σχέδιο Ανάν και μετά να γίνει η ένταξη της Κύπρου στην Ευρωπαϊκή Ένωση.
      (Χειροκροτήματα από την πτέρυγα της Νέας Δημοκρατίας)
      Φοβερίζατε τους Έλληνες της Κύπρου πως, αν δεν δεχθούν το σχέδιο Ανάν, θα επακολουθήσουν εποικισμοί και αναγνωρίσεις του ψευδοκράτους. Έως τότε κανένα άλλο χρονοδιάγραμμα δεν βάλατε και σε κανένα άλλο χρονοδιάγραμμα δεν προσπαθήσατε να ανταποκριθείτε. 
      Εγώ ρωτώ: Εάν η 17η Δεκεμβρίου του 2004 αποτελούσε προθεσμία, γιατί στη Σύνοδο Κορυφής της Κοπεγχάγης το Δεκέμβριο του 2002 σπεύσατε να δεσμευθείτε για την έναρξη των ενταξιακών διαπραγματεύσεων της Τουρκίας μέσα στο 2004; Υπήρξε μήπως έως τότε –εννοώ μέχρι το 2002- καμία θετική εξέλιξη; Και έπειτα, γιατί δεχθήκατε τότε την έναρξη των διαπραγματεύσεων με μόνη προϋπόθεση την εκπλήρωση κριτηρίων εσωτερικής και μόνο πολιτικής; Εάν υπήρχε χρονοδιάγραμμα, γιατί δεν θελήσατε ή γιατί δεν μπορέσατε να το αξιοποιήσετε τα τεσσεράμισι ολόκληρα χρόνια που ακολούθησαν; Και αφού δεν μπορέσατε να το κάνετε εσείς στα τεσσεράμισι χρόνια, πώς μπορείτε να κατηγορείτε εμάς ότι δεν κάναμε στους δέκα μήνες που απέμεναν έως το  Δεκέμβριο του 2004 αυτά που εσείς δεν μπορέσατε να κάνετε τόσο καιρό; Γιατί τόση αμετροέπεια; Γιατί τέτοια προσπάθεια διαστρέβλωσης; Και το λέω αυτό, γιατί ξέρετε πολύ καλά ότι ο Δεκέμβριος του 2004 δεν ετίθετο ως απώτατο όριο κάποιου χρονοδιαγράμματος. Εκείνο που αναφερόταν στα συμπεράσματα του Ελσίνκι, ήταν πως θα υπάρξει επανεξέταση από το Ευρωπαϊκό Συμβούλιο. Η επανεξέταση έγινε και μπήκαν όροι και κριτήρια που δεν υπήρχαν έως τότε. Μπήκαν όροι και κριτήρια που αφορούν και προάγουν τα ελληνικά συμφέροντα. Αυτή είναι η αλήθεια. 
      Σας θυμίζω, λοιπόν, ότι η Σύνοδος Κορυφής του περασμένου Δεκεμβρίου, το Συμβούλιο Σύνδεσης Ευρωπαϊκής Ένωσης και Τουρκίας του περασμένου Απριλίου και το διαπραγματευτικό πλαίσιο της 3ης Οκτωβρίου θέτουν στην Τουρκία όρους και προϋποθέσεις που εσάς δεν σας είχαν καν απασχολήσει. Ανάμεσα στα άλλα, για πρώτη φορά γίνεται ρητή αναφορά στην ανάγκη να αντιμετωπίσει η Τουρκία οποιαδήποτε πηγή έντασης στις σχέσεις της με τους γείτονές της και να απέχει από κάθε πράξη που θα μπορούσε να επηρεάσει αρνητικά την ειρηνική διευθέτηση, για πρώτη φορά γίνεται ρητή αναφορά στην ελληνική μειονότητα της Ίμβρου και της Τενέδου και καλείται η Τουρκία να επιλύσει τα προβλήματά τους, για πρώτη φορά καλείται να αναγνωρίσει την Κύπρο κατά την πορεία των ενταξιακών διαπραγματεύσεων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Πρωθυπουργού)
      Κυρία Πρόεδρε, δώστε μου μερικά λεπτά ακόμη.
      ΠΡΟΕΔΡΟΣ (Άννα Μπενάκη-Ψαρούδα): Εντάξει, κύριε Πρόεδρε.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Για πρώτη φορά καλείται η Τουρκία όχι μόνο να υπογράψει, αλλά και να εφαρμόσει το Πρωτόκολλο Προσαρμογής της Συμφωνίας της Άγκυρας. Για πρώτη φορά γίνεται αναφορά στην ανάγκη ομαλοποίησης των σχέσεών της με όλα τα κράτη-μέλη και υπογραμμίζεται ότι η λύση του Κυπριακού πρέπει να είναι όχι μόνο στο πλαίσιο των Ηνωμένων Εθνών, αλλά και σύμφωνα με τις αρχές και τις αξίες στις οποίες βασίζεται η Ευρωπαϊκή Ένωση.
      Επιπλέον, καλείται η Τουρκία να μεταβάλει την πολιτική της σε ό,τι αφορά τη συμμετοχή της Κύπρου στους διάφορους διεθνείς οργανισμούς, να άρει κάθε εμπόδιο στις μεταφορές και το εμπόριο με όλα τα κράτη-μέλη της Ένωσης, να υιοθετήσει άμεσα το νόμο για τα ευαγή ιδρύματα σύμφωνα με τα ευρωπαϊκά δεδομένα, να ανοίξει το δρόμο στην επαναλειτουργία της Θεολογικής Σχολής της Χάλκης, να δώσει λύσεις στα προβλήματα που αντιμετωπίζουν οι μη μουσουλμανικές μειονότητες. Είναι παράδοση όπλων όλα αυτά; Μιλάει κανένας σοβαρά με τέτοιους όρους; 
      Και επιπλέον, μεταφέρετε εσείς. Μπορείτε να μεταφέρετε στη Βουλή τη συζήτηση που είχατε πρόσφατα στην Τουρκία με τον Αρχηγό της εκεί Αξιωματικής Αντιπολίτευσης; Αληθεύει ότι είχατε υποσχεθεί πως η Κύπρος δεν θα αποτελέσει προκαταρκτικό όρο για την Τουρκία και ότι είχατε δώσει σχετικές εγγυήσεις; Είπε, ναι ή όχι, ο κ. Μπαϊκάλ, ότι δυστυχώς για την Τουρκία το θέμα της Κύπρου έχει μετατραπεί τώρα σε προκαταρκτικό όρο; Ομολόγησε, ναι ή όχι, ο πρώην Υπουργός Εξωτερικών της Τουρκίας, ο κ. Τζεμ, ότι η Τουρκία έχει απολέσει τώρα όλα τα κέρδη που είχε αποκομίσει τότε; Και μιλάτε για παράδοση όπλων; 
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, έγινε αναφορά στη δήλωσή μου στο «C.N.N.», με διαστρέβλωση βέβαια. Τίποτε δεν μπορούν να σας μεταφέρουν σωστά φαίνεται. Ό,τι και εάν συμβαίνει όμως, σας διαφεύγει μια πραγματικότητα, ότι οι Ελληνίδες και οι Έλληνες έχουν και μνήμη και κρίση.
      (Χειροκροτήματα από την πτέρυγα της Νέας Δημοκρατίας)
      Σας το λέω ξανά, λοιπόν. Πρώτον, δεν τίθεται ζήτημα βέτο όταν μια πολιτική επιτυγχάνει. Δεν μπορεί να επισείονται απειλές βέτο, όταν ήδη έχουν επιτευχθεί οι στόχοι της χώρας μας. Και οι δικοί μας στόχοι είχαν επιτευχθεί πολύ πριν τις 3 Οκτωβρίου 2005. Τα κείμενα που μας ενδιέφεραν είχαν ήδη συμφωνηθεί και ήταν ήδη κλειδωμένα. 
      Δεν ασκούμε πολιτική της τελευταίας στιγμής ούτε πολιτική του «ποδαριού». Δεν ασκούμε πολιτική που χάνει την ουσία για να δημιουργεί εντυπώσεις.
      Δεύτερον, όταν η Τουρκία ζήτησε την τελευταία στιγμή την αλλαγή της παραγράφου 7, αμέσως, χωρίς δισταγμούς και καμία αμφιταλάντευση, είπαμε ότι αυτό δεν περνά, εδώ τελειώνουν όλα. Η βαθιά κόκκινη γραμμή στην οποία αναφέρθηκα. Και όλοι κατάλαβαν και συμφώνησαν με τις θέσεις μας. Τις δέχθηκαν στο ακέραιο.
      Τρίτον, εάν υπάρχει ένα ζήτημα βέτο, είναι εκείνο που χαρίσατε εσείς στην Τουρκία για τον Ευρωστρατό. Με δική σας ανοχή προωθήθηκαν ρυθμίσεις που ουσιαστικά έδιδαν δικαίωμα βέτο στην Τουρκία. Και αυτό δείχνει ξεκάθαρα τη διαφορά. Δείχνει ποιοι ευθύνονται που η Τουρκία απέκτησε μέσω του ΝΑΤΟ βέτο στο πλαίσιο της ευρωπαϊκής πολιτικής ασφάλειας και άμυνας, δείχνει ποιοι μάχονται και πετυχαίνουν ρυθμίσεις για τον εναρμονισμό της τουρκικής πολιτικής με τις πολιτικές της Ένωσης. Και αν δεν το θυμάστε ούτε και αυτό, μπορούν να σας το θυμίσουν τριάντα Βουλευτές του κόμματός σας που ζητούσαν να μη συμφωνήσετε για τον Ευρωστρατό.
      Καλό είναι, κυρίες και κύριοι συνάδελφοι, να γίνεται κριτική, αλλά όχι για χάρη δημαγωγίας σε βάρος των εθνικών συμφερόντων. Η εξωτερική πολιτική δεν ασκείται ούτε με εθνικιστικές κορώνες εσωτερικής κατανάλωσης ούτε με κουβέντες του αέρα. Η εξωτερική πολιτική απαιτεί τόλμη και σύνεση μαζί, απαιτεί αξιοπιστία, σοβαρότητα, υπευθυνότητα. Και αυτό το αποδεικνύουμε έμπρακτα με την πολιτική που ακολουθούμε.
      Μιλήσατε ακόμη για αδράνεια, για φόβο σε ό,τι αφορά την ονομασία της F.Y.R.O.M.. Δεν μπορείτε όμως να διαστρέφετε με τέτοιον τρόπο την αλήθεια. Ήσασταν για περισσότερο από δέκα χρόνια στην εξουσία. Ήσασταν ο ίδιος περίπου πέντε χρόνια επικεφαλής του Υπουργείου Εξωτερικών. Πότε μιλήσατε δημόσια γι’ αυτό το θέμα; Ποτέ. Πόσες χώρες αναγνώρισαν την F.Y.R.O.M. με το όνομα «Μακεδονία» στα δέκα αυτά χρόνια; Πολλές δεκάδες. Και τι κάνατε; Σιωπούσατε. Αφήνατε το χρόνο να περνά. Ένα πράγμα σάς ένοιαζε. Πώς να αποφύγετε τις ευθύνες σας, πώς να μετακυλίσετε, να μεταφέρετε και αυτό το πρόβλημα στην επόμενη κυβέρνηση.
      (Χειροκροτήματα από την πτέρυγα της Νέας Δημοκρατίας)
      Μπροστά στο φόβο του πολιτικού κόστους προτιμούσατε την αδράνεια, γνωρίζοντας τη συντελούμενη βλάβη των ελληνικών συμφερόντων, προτιμούσατε να χειροτερεύουν τα πράγματα, παρά να τα αγγίξετε.
      Και έρχεστε τώρα και μιλάτε για αδράνεια. Και έρχεστε τώρα να μιλήσετε για φόβο σε εκείνους που αναλαμβάνουν το πολιτικό κόστος για το εθνικό συμφέρον; Δεν βλάπτετε εμάς και να το καταλάβετε αυτό. Αντιλαμβάνονται πολύ καλά οι πολίτες αυτής της χώρας ποιες είναι οι πολιτικές που ακολουθείτε. Κατηγορείτε άλλους για όλα όσα ευθύνεστε. Και το κάνετε αυτό δυστυχώς σχεδόν σε όλα τα ζητήματα.
      Έρχομαι σε ένα πιο ιδιαίτερο θέμα που αφορά τα Σκόπια. Προσποιείστε οργή για την αναγνώριση των Σκοπίων από τις Η.Π.Α. με το όνομα «Μακεδονία». Και μάλιστα μας είπατε σε κάποια αποστροφή του λόγου σας ότι τίποτα δεν γινόταν τότε, εκείνα τα χρόνια που όλα πήγαιναν τόσο καλά στη χώρα, που αναρωτιέται κανείς γιατί οι πολίτες αποφάσισαν να σας δείξουν την πόρτα της εξόδου. 
      (Χειροκροτήματα από την πτέρυγα της Νέας Δημοκρατίας)
      Ισχυρίζεστε, λοιπόν, ότι για οποιαδήποτε εξέλιξη όλες οι παγκόσμιες δυνάμεις δεν έκαναν τίποτε χωρίς να σας ρωτήσουν, χωρίς να σας συμβουλευτούν, χωρίς να συμφωνήσετε. 
      Όταν έγινε, λοιπόν, η de facto αναγνώριση των Σκοπίων από τις Ηνωμένες Πολιτείες με το όνομα «Μακεδονία», σας ρώτησαν; Και αφού σας ρώτησαν, τι κάνατε; Σας ρώτησαν και είπατε «ναι»; Αυτό μας είπατε σήμερα στην ουσία. Ξαναπείτε το λοιπόν, διότι η de facto αναγνώριση των Σκοπίων με το όνομα Μακεδονία είχε γίνει στη διάρκεια των κυβερνήσεων του ΠΑ.ΣΟ.Κ., κυρίες και κύριοι συνάδελφοι. Το κρύψατε βεβαίως. 
      (Θόρυβος από την πτέρυγα του ΠΑ.ΣΟ.Κ.- Κωδωνοκρουσίες)
      ΚΩΝΣΤΑΝΤΙΝΟΣ ΒΡΕΤΤΟΣ: Δεν το πήρατε είδηση;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Να έχετε υπομονή να ακούτε.
      Το κρύψατε, βεβαίως, γιατί αυτή ήταν η πρακτική σας. Δεν μπορεί, όμως, να καμώνεστε πως το ξεχάσατε κιόλας. Αφού προσποιείστε όμως αμνησία, να σας το θυμίσω. Η de facto αναγνώριση της F.Y.R.O.M. με το όνομα «Μακεδονία» έγινε από τις Η.Π.Α. στις 30 Ιουνίου 2003. Έγινε όταν υπεγράφη μεταξύ των κυβερνήσεων της Αμερικής και της F.Y.R.O.M. η συμφωνία για την εξαίρεση Αμερικανών στρατιωτικών από το Διεθνές Ποινικό Δικαστήριο. Την ημέρα που έληγε και τυπικά η ελληνική προεδρία της Ευρωπαϊκής Ένωσης τότε, τα Σκόπια υπέγραφαν με το όνομα «Μακεδονία», διμερή συμφωνία με τις Η.Π.Α.. 
      Και ερωτώ: Γνώριζε η κυβέρνηση του ΠΑ.ΣΟ.Κ., τότε που μάλιστα ασκούσε την Προεδρία της Ευρωπαϊκής Ένωσης, ότι ετοιμαζόταν αυτή η συμφωνία; Και αν ναι, ποιες ήταν οι ενέργειές της; Ποια ήταν η αντίδραση της ελληνικής κυβέρνησης; Τι έκανε, τι κατάφερε, τι είπε δημόσια; Τίποτα, απολύτως τίποτα. 
      (Χειροκροτήματα από την πτέρυγα της Νέας Δημοκρατίας)
      Έγινε ακόμα αναφορά στην απόφαση του Κ.Υ.Σ.Ε.Α. για την αγορά των αεροσκαφών F 16. Έχουν ήδη καταθέσει σχετική επερώτηση οι Βουλευτές του κόμματός σας και θα δοθεί πλήρης, αναλυτική απάντηση από τον αρμόδιο Υπουργό. 
      Θα σας πω, όμως, κάποια πράγματα εδώ. Ξέραμε πολύ καλά σχετικά με την αγορά με διακρατική συμφωνία -και το λέω αυτό, γιατί υπαινιχθήκατε κάτι στο πρόγραμμά μας- και εμείς λέγαμε ρητά «ή διεθνής διαγωνισμός ή διακρατική συμφωνία». 
      Ξέραμε, λοιπόν, πολύ καλά ότι η αγορά με διακρατική συμφωνία επρόκειτο να δυσαρεστήσει αντιπροσώπους, μεσάζοντες, κέντρα που είχαν συνηθίσει να αποσπούν τεράστια οικονομικά οφέλη από τα εξοπλιστικά προγράμματα του Υπουργείου Άμυνας. Την ώρα που οι κυβερνήσεις του κόμματός σας επιβαρύνονται με επιζήμιες, θα έλεγα εξαιρετικά επιζήμιες, συμβάσεις για το δημόσιο. Κάποιες από αυτές έχουν ήδη αναθεωρηθεί με όφελος για το δημόσιο. Κάποιες άλλες εξακολουθούν να ελέγχονται. Υπάρχουν πολύ σοβαρά ζητήματα και το ξέρετε. Μένω, όμως, προς το παρόν, τουλάχιστον, σ’ αυτό. Εσείς, άλλωστε, οι ίδιοι έχετε αναγνωρίσει ότι στη διάρκεια των κυβερνήσεών σας υπήρξε μία γκρίζα περιοχή στις προμήθειες των Ενόπλων Δυνάμεων.
      Το δεύτερο που θέλω να επισημάνω είναι ότι και πάλι επιχειρείτε κριτική διαστρεβλώνοντας την πραγματικότητα. Γιατί η δήλωση που έγινε από τον αρμόδιο Υπουργό αμέσως μετά τη συνεδρίαση του ΚΥ.Σ.Ε.Α. ανέφερε –και το λέω κατά λέξη- ότι το τελικό κόστος θα διαμορφωθεί μετά από διαπραγματεύσεις, ανάλογα και με τον εξοπλισμό των αεροσκαφών. 
      Πρέπει να ξέρετε ότι η προμήθεια των F 16 αποφασίστηκε από το ΚΥ.Σ.Ε.Α. για την κάλυψη άμεσων επιχειρησιακών αναγκών της Πολεμικής μας Αεροπορίας. Πρέπει να ξέρετε ότι γνώμονάς μας είναι η απόλυτη διασφάλιση του δημόσιου συμφέροντος. Γίνεται διαπραγμάτευση για διακρατική συμφωνία μεταξύ δύο κυβερνήσεων. 
      Τρίτον, η σύμβαση αυτή, όπως έχουμε ήδη καθιερώσει και όπως νομοθετείται σύντομα στο νομοσχέδιο περί προμηθειών των Ενόπλων Δυνάμεων, θα εισαχθεί στην Επιτροπή Άμυνας και Εξωτερικών για ενημέρωση των μελών της. Και εκεί βεβαίως θα γίνει άπλετη, ανοικτή, πλήρης συζήτηση και βεβαίως θα γίνουν και ποιοτικές και ποσοτικές συγκρίσεις με την τελευταία αγορά των F 16 και ο καθένας εκεί θα βγάλει τα συμπεράσματά του.
      (Χειροκροτήματα από την πτέρυγα της Νέας Δημοκρατίας)
      Έρχομαι να πω δυο λόγια για το βασικό μέτοχο. Άκουσα την πρότασή σας. Ακούστε, κυρίες και κύριοι συνάδελφοι, συζητήσαμε πολύ διεξοδικά, όταν φέραμε προς ψήφιση το ν. 3310. Στη συνέχεια, αναζητήσαμε τον κοινό τόπο με την Ευρωπαϊκή Ένωση σε ορισμένα επιμέρους θέματα. Αυτόν τον κοινό τόπο τον βρήκαμε. Τι εξυπηρετεί, άραγε, η περαιτέρω καθυστέρηση καθιέρωσης ενός σταθερού νομικού πλαισίου; Τι εξυπηρετεί αυτή η εκκρεμότητα; Η εξήγηση είναι απλή, ότι, δηλαδή, ουδείς από το ΠΑ.ΣΟ.Κ ανέμενε ότι θα έχει αίσια έκβαση αυτή η υπόθεση, γιατί ουκ ολίγα στελέχη σας έλεγαν ότι ξεχάστηκε αυτή η υπόθεση, εγκαταλείφθηκε και μπήκε στα συρτάρια. Κατά συνέπεια, αυτή η εκκρεμότητα πρέπει να τελειώνει, να κλείνει και μάλιστα το ταχύτερο δυνατόν.
      ΑΠΟΣΤΟΛΟΣ ΚΑΚΛΑΜΑΝΗΣ: Δυο μέρες συνεδριάσεων θα ήταν πρόβλημα;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Και με την ευκαιρία αυτή, θέλω να πω και κάτι ακόμα. Κυρίες και κύριοι συνάδελφοι, στόχος μας και απόφασή μας είναι η πάταξη της διαπλοκής και η εμπέδωση της διαφάνειας στον κρίσιμο, στον ευαίσθητο χώρο των Μέσων Ενημέρωσης.
      (Χειροκροτήματα από την πτέρυγα της Νέας Δημοκρατίας)
       Το λέω ευθέως και το αποδεικνύουμε έμπρακτα. Κάναμε εκτενή διάλογο με τα αρμόδια όργανα της Ευρωπαϊκής Ένωσης για το βασικό μέτοχο, καταλήξαμε σε κοινό τόπο, καταθέτουμε στη Βουλή νέα ρύθμιση που σέβεται το Σύνταγμα και γίνεται αποδεκτή από την Ευρωπαϊκή Ένωση. 
      ΑΠΟΣΤΟΛΟΣ ΚΑΚΛΑΜΑΝΗΣ: Την οποία δεν θα συζητήσει η Βουλή.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Και εν πάση περιπτώσει, επειδή σας ακούω να αντιδράτε, εσείς τι κάνατε, όταν για πάνω από ένα χρόνο η Ευρωπαϊκή Ένωση αμφισβητούσε και τη νομοθεσία σας και το Σύνταγμα; 
      Δεν μένουμε όμως σ’ αυτό. Αυταπάτες, κυρίες και κύριοι συνάδελφοι, ας μην υπάρχουν. Αμέσως μετά προχωρούμε στην ψήφιση του άλλου σημαντικού συμπληρωματικού νόμου, του νόμου για το επιτρεπτό όριο συγκέντρωσης στο χώρο των Μέσων Μαζικής Ενημέρωσης. Ό,τι δεσμευθήκαμε, γίνεται πραγματικότητα. Απόφασή μας αμετακίνητη είναι να λήξει το συντομότερο δυνατόν και αυτό το θέμα, να είναι πλέον σαφές ποιοι δικαιούνται και μπορούν να έχουν οριστική άδεια λειτουργίας ηλεκτρονικού μέσου ενημέρωσης, να είναι σαφής και ο τρόπος με τον οποίο διενεργείται ο έλεγχος για την τήρηση της νομιμότητας ως προς τη χρήση των αδειών αυτών. 
      Συγκέντρωση και αδειοδοτήσεις των Μέσων Μαζικής Ενημέρωσης ρυθμίζονται οριστικά. Μπαίνει επιτέλους ύστερα από χρόνια παραλείψεων και λαθών τάξη στο ραδιοτηλεοπτικό τοπίο, μπαίνει τάξη σ’ ένα κρίσιμο ζήτημα, σ’ ένα κρίσιμο τοπίο που εξαιτίας της θεσμικής αναρχίας μέσα στην οποία λειτούργησε οδήγησε σε αρνητικά φαινόμενα γνωστά σε όλους, οδήγησε σε φαινόμενα που δεν είχαν θετικά αποτελέσματα ούτε για την αντικειμενικότητα της ενημέρωσης ούτε για την ενίσχυση της ποιότητας της δημοκρατίας μας.
      Και θέλω επίσης εδώ να τονίσω κάτι. Οι δηλώσεις προθέσεων στην πολιτική δεν αρκούν, κυρίες και κύριοι συνάδελφοι. Και το λέω αυτό, διότι, αν εννοείτε όσα λέτε για διαφάνεια, θα πρέπει πρώτα απ’ όλα να τα πείτε στα στελέχη του κόμματός σας.
      (Χειροκροτήματα από την πτέρυγα της Νέας Δημοκρατίας)
       Πώς αλήθεια μπορείτε να πείσετε, όταν την ώρα που η Κυβέρνηση έδινε τον αγώνα στην Ευρωπαϊκή Επιτροπή για την υπεράσπιση του Συντάγματος και την εξεύρεση κοινού τόπου στο θέμα αυτό του βασικού μετόχου, ο Ευρωβουλευτής σας, ο κ. Σηφουνάκης υπονόμευε αυτόν τον αγώνα και μάλιστα με τρόπο αδιανόητο για Έλληνα Ευρωβουλευτή;
      Εξηγούμαι, κυρίες και κύριοι συνάδελφοι. Διάβασα χθες σ’ εφημερίδα ότι απέστειλε επιστολή προς τον Επίτροπο Mc Creevy. Θα αναφερθώ μόνο σε δύο σημεία. Το πρώτο είναι ότι ο Ευρωβουλευτής σας μιλάει μόνο για τις αρνητικές επιπτώσεις του άρθρου 14 παράγραφο 9 του Συντάγματος, στρεφόμενος δηλαδή και εναντίον του ΠΑ.ΣΟ.Κ., που εισηγήθηκε την αναθεώρηση του Συντάγματος και του συγκεκριμένου άρθρου. Αλλά αυτό σε τελική ανάλυση αφορά τα εσωκομματικά σας. Το σημαντικότερο όμως σημείο είναι η πρόταση που κάνει ένας Έλληνας Ευρωβουλευτής: «Θεωρώ», γράφει, « ότι η Ευρωπαϊκή Επιτροπή θα πρέπει άμεσα να παραπέμψει την υπόθεση αυτή στο δικαστήριο προσφεύγοντας κατά της Ελλάδας.» Έτσι δίνουν τις μάχες υπέρ των εθνικών συμφερόντων κάποια από τα στελέχη σας; Να τους χαίρεστε!
      (Χειροκροτήματα από την πτέρυγα της Νέας Δημοκρατίας)
      Και τέλος, σας άκουσα πολλές φορές και δυστυχώς και σήμερα να επανέρχεστε στο προσφιλές σας θέμα. Ότι, δηλαδή, η Κυβέρνηση έπληξε το κύρος της χώρας με την απογραφή. Είχατε ή δεν είχατε προειδοποιήσεις από την Ευρωπαϊκή Ένωση για τη λεγόμενη δημιουργική λογιστική; Ε, όχι κυρίες και κύριοι συνάδελφοι, δεν μπορείτε να κατηγορείτε αβάσιμα και με διαστρέβλωση της αλήθειας και μετά να διεκδικείτε το δικαίωμα να αποφύγετε και τις απαντήσεις. Ξέρατε ή δεν ξέρατε ότι κάποια στιγμή επρόκειτο να γίνει έλεγχος από τη EUROSTAT και ότι αυτό θα κατέληγε σε νέα αναθεώρηση του χρέους και των ελλειμμάτων; Τι κάνατε πέρα από την απόκρυψη των στοιχείων και τη συνέχιση της εξαπάτησης των Ελλήνων; Γιατί αποκρύψατε τεράστιες δαπάνες από τον τελευταίο σας προϋπολογισμό; Είναι ή δεν είναι αλήθεια όλα αυτά; 
      Και έρχεστε σήμερα να πείτε ότι φταίνε άλλοι γι’  αυτό που κάνατε εσείς; Επιμένετε ακόμα ότι η Ελλάδα μπορούσε να σταθεί στο ψέμα; Δηλαδή να κοροϊδεύουμε –που δεν θα ήταν και εφικτό δηλαδή- και να λέμε ότι η Ελλάδα από 6,5% έλλειμμα έχει 1,5% όπως λέγατε εσείς; Μπορούσε να κερδίσει το μέλλον με πλασματικά στοιχεία; 
      Και επιτέλους υπάρχει ένα ερώτημα το οποίο είναι αμείλικτο, κυρίες και κύριοι συνάδελφοι. Φταίνε εκείνοι που αντιμετωπίζουν ή εκείνοι που γέννησαν, δημιούργησαν και συντήρησαν το πρόβλημα; 
      (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, βεβαίως και υπάρχει η ανάγκη για κριτική και έλεγχο. Αυτό είναι αυτονόητο. Σε κάθε περίπτωση εμείς πιστεύουμε ότι αυτή η Κυβέρνηση σε πολύ μικρό χρονικό διάστημα έχει κάνει πάρα πολλά και αυτό μπορεί να το διαπιστώσει ο πολίτης. Μπορεί ο καθένας να αναλογιστεί πόσα από εκείνα που επαναλαμβάνονταν για δεκαετίες χωρίς να γίνεται τίποτα έχουν ήδη πραγματοποιηθεί. Μπορεί ο καθένας να αναλογιστεί πόσα από εκείνα που ούτε καν τα ακουμπούσαν οι κυβερνήσεις του παρελθόντος αντιμετωπίζονται τώρα. Υπήρχε ή δεν υπήρχε κυβερνητική ευθύνη και αναποτελεσματικότητα για τα χρέη που δημιουργούνταν; Υπήρχε ή δεν υπήρχε διασυρμός, σε τελική ανάλυση, της Ελλάδος για το φαινόμενο αυτό; Υπήρχε κυβερνητική ευθύνη και αποφασιστικότητα όταν δημιουργήθηκε το φαινόμενο της διαπλοκής στο χώρο των μέσων ενημέρωσης που σήμερα με δύσκολους όρους παλεύουμε να το αντιμετωπίσουμε αλλά πάντως έχουμε την ξεκάθαρη πολιτική βούληση να το αντιμετωπίσουμε; 
      (Χειροκροτήματα από την πτέρυγα της Νέας Δημοκρατίας)
      Θεωρείτε ότι κυβερνά με ευθύνη και ευαισθησία μια κυβέρνηση που ανέχεται τα παραδικαστικά και άλλα κυκλώματα ή μια κυβέρνηση που τα αντιμετωπίζει; Αν εσείς προσποιείστε αμνησία, η κοινωνία θυμάται. Θυμάται και μας κρίνει όλους αυστηρότατα. Τονίζω όμως και κάτι άλλο. Κανένας μηχανισμός συγκάλυψης, κανένας μηχανισμός προώθησης της λεγόμενης επιλεκτικής μνήμης δεν πρόκειται ούτε ν’ αλλοιώσει την πραγματικότητα και πολύ περισσότερο να θίξει την ποιότητα της δημοκρατίας μας. Και γι’ αυτό ας μην υπάρχει καμία, μα καμία, αμφιβολία. 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη- Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ., κ. Γεώργιος Παπανδρέου. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι, κατανοώ και καταλαβαίνω τον κ. Πρωθυπουργό. Συμπαρίσταμαι στο ότι χρειάζεται η δευτερολογία του να είναι μεγαλύτερη από την πρωτολογία του για να απαντήσει και στο ότι αισθάνθηκε και θα αισθάνεται όλο και περισσότερο την ανάγκη να μετατρέπει τις συζητήσεις αυτές, από συζητήσεις για συγκεκριμένα θέματα σε μια ψήφο εμπιστοσύνης προς την Κυβέρνησή του. Διότι αυτή η εμπιστοσύνη μπορεί να υπάρχει στην Πλειοψηφία σήμερα της Βουλής, αλλά δεν υπάρχει πια στον ελληνικό λαό. 
      (Χειροκροτήματα από την πτέρυγα του ΠΑ.ΣΟ.Κ.)
      Και χρειάστηκε ο κ. Πρωθυπουργός να επικαλεστεί σειρά θεμάτων, μεταξύ των οποίων, παραδείγματος χάριν, μια υποτιθέμενη συζήτηση και διάλογο μεταξύ εμού και του κ. Μπαϊκάλ. Βεβαίως, αναρωτιέμαι ποιος τον ενημέρωσε, ποιον είχε εκεί για να τον πληροφορήσει για τις συζητήσεις αυτές.
      (Θόρυβος από την πτέρυγα της Νέας Δημοκρατίας)
      Και δείχνει πόσο αδύναμη είναι η προσπάθειά του να πείσει για τα επιχειρήματά του απέναντι στο ΠΑ.ΣΟ.Κ. και στην πολιτική που έχει ακολουθήσει τα τελευταία χρόνια. Διότι, εν τέλει, ο ελληνικός λαός ξέρει το αποτέλεσμα της δικής μας εξωτερικής πολιτικής και βλέπει τα αποτελέσματα της εξωτερικής πολιτικής της Νέας Δημοκρατίας καθημερινά.
      (Χειροκροτήματα από την πτέρυγα του ΠΑ.ΣΟ.Κ.)
      Επιτρέψτε μου να πω δύο λόγια για το Κυπριακό, που παρέλειψα στην πρωτολογία, διότι υπάρχει ένας σοβαρός κίνδυνος η διαγραφόμενη κατάσταση στην Κύπρο να εξελιχθεί σε μία «ταϊβανοποίηση» των κατεχομένων, όπου η Τουρκοκυπριακή οντότητα ενώ δεν θα αναγνωρίζεται επισήμως διεθνώς, θα αναβαθμίζεται συνεχώς οικονομικά και πολιτικά. 
      Θέλω να είμαι σαφής: Δεν πρέπει να επιτρέψουμε με κανέναν τρόπο να δοθεί σιγά-σιγά συγχωροχάρτι για την εισβολή και κατοχή της Τουρκίας στην Κύπρο.
      (Χειροκροτήματα από την πτέρυγα του ΠΑ.ΣΟ.Κ.)
      Το πρωτεύον και αυτό που επείγει, είναι η λύση του Κυπριακού. Η διαιώνιση της μη λύσης, εξυπηρετεί εκείνους που συμβιβάζονται με τη διχοτόμηση, νομιμοποιώντας το status quo. Και η Κυβέρνηση έχασε σημαντικές ευκαιρίες να προωθήσει τη λύση του Κυπριακού. 
      Ακόμα και τώρα μπορεί σε συνεργασία με την Κυπριακή Κυβέρνηση να πάρει πρωτοβουλίες προς αυτήν την κατεύθυνση, για έναν νέο οδικό χάρτη, για την επανέναρξη εντατικών διαπραγματεύσεων για τη λύση του Κυπριακού. Και βεβαίως, αυτό υπό την αιγίδα του Ο.Η.Ε., αλλά αξιοποιώντας πια και τη θέση της Κύπρου στην Ευρωπαϊκή Ένωση, ότι δηλαδή σήμερα είναι μέλος της Ευρωπαϊκής Ένωσης η Κυπριακή Δημοκρατία.
      Δυστυχώς, η πολιτική της Κυβέρνησής σας συγκαλύπτει, αντί να αποκαλύπτει, την τουρκική αδιαλλαξία, μεταθέτοντας το βάρος της ευθύνης για το σημερινό αδιέξοδο στους ώμους της ελληνικής πλευράς. Με απλά λόγια, η πολιτική της ακινησίας απενοχοποιεί την Τουρκία και μοιραία ενοχοποιεί την Ελλάδα και την Κύπρο. 
      Σήμερα, η Κύπρος είναι πλήρες μέλος της Ευρωπαϊκής Ένωσης. Αυτό οφείλεται στην αποφασιστικότητα του Κυπριακού λαού και των κυβερνήσεών του, αλλά και στην ενεργητική πολιτική και μεθοδικότητα των κυβερνήσεων του ΠΑ.ΣΟ.Κ.. Να μην το ξεχνάτε αυτό, κύριε Καραμανλή. Αυτό είναι και το πλεονέκτημα το οποίο θα πρέπει να αξιοποιήσετε και το οποίο δεν έχετε αξιοποιήσει, κύριε Καραμανλή, όλο αυτόν τον καιρό.
      (Χειροκροτήματα από την πτέρυγα του ΠΑ.ΣΟ.Κ.)
      Μιλήσατε για βαριές κουβέντες. Δεν θέλω να σας υπενθυμίσω τις δικές σας κουβέντες, που ακούγαμε ως Αξιωματική Αντιπολίτευση, περί μειοδοσίας, προδοσίας και έλλειψης πατριωτισμού. 
      (Θόρυβος από την πτέρυγα της Νέας Δημοκρατίας)
      Εσείς τα λέγατε.
      Θέλω, όμως, να σας κάνω μία ερώτηση. Είπατε κάτι, το οποίο αναρωτιέμαι αν το καταλάβατε. Είπατε ότι το μόνο που είχαμε ως στόχο –που είχα κι εγώ προσωπικά ως στόχο- ήταν να καταργήσουμε την Κυπριακή Δημοκρατία. 
      Κύριε Καραμανλή, είναι υπεύθυνη θέση δική σας, του Πρωθυπουργού της Ελλάδας, απέναντι στον πρώην Υπουργό Εξωτερικών και σημερινό Αρχηγό της Αξιωματικής Αντιπολίτευσης, όταν ξέρετε με ποιον εμείς υπογράψαμε, ως Προεδρία της Ευρωπαϊκής Ένωσης, την ένταξη της Κύπρου; Υπογράψαμε την ένταξη της Κύπρου, ως Κυπριακή Δημοκρατία. Ήταν η Δημοκρατία της Κύπρου με την οποία εμείς υπογράψαμε ως Ευρωπαϊκή Ένωση. Αυτή είναι η κατάργηση –όπως εσείς λέτε- της Κυπριακής Δημοκρατίας από πλευράς της Ελλάδας και του Υπουργού των Εξωτερικών; Αυτό εννοείτε, κύριε Καραμανλή; Εμείς καταφέραμε να βάλουμε την Κυπριακή Δημοκρατία μέσα στην Ευρωπαϊκή Ένωση.
      Δεύτερον, είπατε ότι βάλαμε «πακέτο» στο Ελσίνκι -δεν ξέρω αν έχετε καταλάβει, αν έχετε διαβάσει το Ελσίνκι- ότι θα πρέπει να υπάρξει λύση του Κυπριακού ταυτόχρονα με την ένταξη της Κύπρου μέσα στην Ευρωπαϊκή Ένωση.
      Έχετε καταλάβει τι γράφει το Ελσίνκι; Ακριβώς το αντίθετο. Εμείς καταφέραμε στο Ελσίνκι να ξεχωρίσουμε τα δύο θέματα και να πούμε ότι η Κύπρος θα ενταχθεί στην Ευρωπαϊκή Ένωση, άσχετα αν θα υπάρχει λύση ή όχι.
      (Χειροκροτήματα από την πτέρυγα του ΠΑ.ΣΟ.Κ.)
      Εμείς το καταφέραμε αυτό, κύριε Καραμανλή! Εμείς το καταφέραμε και δεν δέχομαι αυτές τις αιτιάσεις τις δικές σας. Αυτό όμως δείχνει την ανευθυνότητά σας απέναντι στην ιστορία, στην πραγματικότητα και στον αγώνα που έκανε ο ελληνικός λαός και οι κυβερνήσεις της χώρας αυτής -και οι δικές μας κυβερνήσεις- όλα αυτά τα χρόνια.
      Θέλω να ρωτήσω και κάτι άλλο: Ποιος διασφάλισε, κύριε Καραμανλή –γιατί μιλήσατε για τον Κυπριακό λαό- ότι ο τελικός κριτής του Σχεδίου Ανάν θα είναι ο λαός της Κύπρου, οι Ελληνοκύπριοι και οι Τουρκοκύπριοι; Εμείς το διασφαλίσαμε. Εμείς δώσαμε τη διασφάλιση ότι ο Κύπριος θα έχει ελεύθερα το δικαίωμα να αποφασίσει για το μέλλον του. Διότι δεν είχε το βάρος της ένταξης της Κύπρου - έχει ενταχθεί η Κύπρος στην Ευρωπαϊκή Ένωση- όταν πήγε στο δημοψήφισμα. Αυτό, όμως, δεν σημαίνει ότι ένας πολιτικός -άνδρας ή γυναίκα- δεν θα πρέπει να παίρνει θέση στις ιστορικές στιγμές. Και η δική σας θέση κάθε άλλο παρά προώθησε την αξιοπιστία της χώρας μας στο εξωτερικό, αλλά βεβαίως και στον ελληνικό λαό.
      Ποια ήταν η θέση σας, κύριε Καραμανλή; Προς τους ξένους και προς το εξωτερικό, ψελλίσατε το «ναι». Προς το εσωτερικό ψελλίζατε το «όχι». Είναι στάση Πρωθυπουργού, να μην έχει θέση επί ενός σημαντικού ζητήματος όπως αυτό του Κυπριακού; Με ποια αξιοπιστία θα πάτε τώρα να μιλήσετε για νέα λύση στο Κυπριακό;
      (Χειροκροτήματα από την πτέρυγα του ΠΑ.ΣΟ.Κ.)
      Στο Συμβούλιο Αρχηγών μας είπατε «ναι». Βγήκατε έξω και ψελλίσατε το «ναι». Μετά όμως έλεγαν για το «όχι» τα δικά σας στελέχη. Αυτή είναι η ευθύνη, την οποίαν εσείς δείχνετε στα θέματα Εξωτερικής Πολιτικής.
      Και γι΄ αυτό διαφέρουμε, κύριε Καραμανλή. Διαφέρουμε, όχι στα μεγάλα λόγια, για το ποιοι πρέπει να είναι οι στόχοι μας γενικά και αόριστα. Διαφέρουμε διότι είμαστε μια παράταξη που έδειξε ότι με ευθύνη μπορεί να χειρίζεται τα εξωτερικά ζητήματα και να έχει αποτέλεσμα με στόχους μεγάλους. Μπορούμε να θέτουμε στόχους μεγάλους και να τους πραγματοποιούμε.
      Μιλήσατε για την υφαλοκρηπίδα. Σας είπε κανείς ότι αναγνωρίζουμε εμείς άλλη διαφορά; Αυτό το οποίο είπαμε, είναι ότι το θέμα της υφαλοκρηπίδας πρέπει να κριθεί μέσα από το Διεθνές Δικαστήριο της Χάγης. Αυτό είχε προταθεί επί των κυβερνήσεων του Κωνσταντίνου Καραμανλή, του Ανδρέα Παπανδρέου και του Κωνσταντίνου Σημίτη. Έχετε άλλη άποψη; Έχετε άλλη λύση; Έχετε δική σας μαγική φόρμουλα; Θα πάμε σε παζάρι; Οι Τούρκοι θα θέτουν όλο και διαφορετικά θέματα σ’ ένα τέτοιο παζάρι, μη έχοντας μπροστά τους την πίεση, την απειλή ότι η Ευρωπαϊκή Ένωση θα τους πει: «Ως εδώ, ως το 2004». Και αν δεν σας άρεσε το 2004, βάλτε το 2005, βάλτε το 2006. Εσείς εγκαταλείψατε πλήρως το χρονοδιάγραμμα! Δεν υπάρχει χρονοδιάγραμμα για το Διεθνές Δικαστήριο της Χάγης! Δεν υπάρχει Δικαστήριο της Χάγης!
      (Χειροκροτήματα από την πτέρυγα του ΠΑ.ΣΟ.Κ.)
      Είπατε ότι είναι βαριά κουβέντα η παράδοση όπλων. Εγώ μόνον έτσι μπορώ να το ερμηνεύσω, όταν αποκαλύπτετε την απόφασή σας πριν τελειώσει η διαπραγμάτευση. Και αποδείχθηκε ότι ήταν εσφαλμένη η κίνησή σας. Διότι στο τέλος της διαπραγμάτευσης άνοιξε το ζήτημα της αναγνώρισης της ένταξης της Κύπρου σε διεθνείς οργανισμούς. Εσείς είπατε ότι τα είχατε κλειδώσει. Δεν τα είχατε κλειδώσει. Και όχι μόνο δεν τα είχατε κλειδώσει, αλλά από τη Νέα Υόρκη, στο CNN, είπατε: «Εμείς δεν βλέπουμε να υπάρχει ανάγκη για βέτο, για την ευρωπαϊκή πορεία της Τουρκίας.» Βεβαίως, για τα Σκόπια έχουν τύχη. Για την Τουρκία δεν έχουν τύχη τα βέτο. Αυτή είναι η αντιφατική σας πολιτική, που δεν δείχνει συνέπεια, που δεν δείχνει αρχές, που δεν δείχνει αξίες! Και δεν μπορούν να σας πάρουν στα σοβαρά!
      (Χειροκροτήματα από την πτέρυγα του ΠΑ.ΣΟ.Κ.)
      Παραδώσατε τα όπλα στη Νέα Υόρκη. Και δεν μας είπατε πώς θα το λύσετε το θέμα σήμερα. Η πίεση θα υπήρχε. 
      Είπατε ότι το Ελσίνκι μιλά για επανεξέταση το 2004. Συμφωνώ. Κάνατε την επανεξέταση; Συζητήσατε το Δεκέμβριο του 2004 το θέμα της υφαλοκρηπίδας στην Ευρωπαϊκή Ένωση; Αξιολογήσατε την Τουρκία και τη στάση της στο θέμα της υφαλοκρηπίδας το Δεκέμβριο του 2004; Ποια ήταν η απόφασή σας; Ποια ήταν η αξιολόγησή σας; Ποιες ήταν οι συνέπειες; Οι συνέπειες ήταν, να αρθεί αυτή η πίεση από πλευράς της Ελλάδος και της Ευρωπαϊκής Ένωσης. 
      Αυτή είναι η παράδοση των όπλων, κύριε Καραμανλή, όταν αναφέρεστε και καταφεύγετε σε δηλώσεις εκτός περιεχομένου και εκτός συγκυρίας. Είπατε για τη δήλωση στη «MILLYET». Ξέρετε τι είπα στη «MILLYET»; Είχα πάει στην Τουρκία, αμέσως μετά τους σεισμούς του 1999 και υπήρχε ένα πολύ σημαντικό ζήτημα, εάν η Ελλάδα θα μπλοκάρει, θα βάλει όρους, στην ανθρωπιστική βοήθεια για τους σεισμούς. Είπα στη «MILLYET»: «Όχι, η Ελλάδα δεν θα μπλοκάρει την ανθρωπιστική βοήθεια για τους σεισμούς, διότι εμείς βλέπουμε τα θύματα των σεισμών ως συνανθρώπους μας».
      (Χειροκροτήματα από την πτέρυγα του ΠΑ.ΣΟ.Κ.)
      Αυτή ήταν η δήλωσή μου και αυτή τη δήλωση εσείς τη διαστρεβλώνετε, για να πείτε στον ελληνικό λαό πως εγώ είχα πει ότι δεν βάζουμε όρους για τα θέματα της Κύπρου, ή για τα θέματα της υφαλοκρηπίδας. Αυτή είναι η υπεύθυνη στάση του Έλληνα Πρωθυπουργού; Να τον χαρείτε!
      (Χειροκροτήματα από την πτέρυγα του ΠΑ.ΣΟ.Κ.)
      Εσείς πετύχατε, κάνοντας συνεχείς κινήσεις υπέρ της Τουρκίας, εγκαταλείποντας πάγια πλαίσια διεθνούς δικαίου και ευρωπαϊκού κεκτημένου, αντί να πάρετε τη θετική αντίδραση της Τουρκίας, να έρθουν οι Τούρκοι και να μιλάνε για casus belli και πάλι. Στο Πατριαρχείο να βλέπουμε την κατάσταση που υπάρχει και για την αναγνώριση της Κύπρου ουδέν. Μάλιστα, έθεσε όρο ο κ. Ερντογάν, ότι δεν θα αναγνωρίσει την Κύπρο, εάν δεν υπάρξει άρση του –δήθεν- εμπάργκο σε σχέση με το στρατό κατοχής, του κατεχόμενου ουσιαστικά κομματιού της Κύπρου. 
      Αλλά, βεβαίως, όταν εσείς αφήνετε το θέμα του Διεθνούς Δικαστηρίου της Χάγης και όλα αυτά τα ζητήματα να πάνε στις καλένδες, μακριά από τις δύο ιστορικές ευκαιρίες, τις οποίες δεν αξιοποιήσατε, του Δεκεμβρίου του 2004 και της 3ης Οκτωβρίου του 2005, τότε ξέρετε τι λέει η Τουρκία; «Αυτά τα θέματα θα τα παζαρέψω στο τέλος. Μέχρι τότε θα βάζω όλο και καινούρια ζητήματα, ώστε όταν φτάσω εκεί πέρα να έχω πολλά να παζαρέψω.»
      Άρα, λοιπόν, με την πολιτική σας όχι μόνο δεν αποτρέπετε την επιθετική διάθεση της Τουρκίας, αλλά την ενισχύετε. Έχετε καταλάβει ότι ενισχύετε την επιθετική διάθεση της Τουρκίας; Διότι η Τουρκία θα θελήσει να βάλει και άλλα θέματα στο τραπέζι του παζαριού και κάποια στιγμή να τα «εκποιήσει» με τη διαπραγματευτική της τακτική. Δεν έχετε καταλάβει ούτε το διεθνές περιβάλλον, ούτε το ευρωπαϊκό περιβάλλον, ούτε βεβαίως και τη λειτουργία του στρατιωτικού κατεστημένου της Τουρκίας. 
      Όσο για τη βαθιά κόκκινη γραμμή, πρέπει να δείτε πού βάζετε την υπογραφή σας, κύριε Καραμανλή. Διότι όταν οι είκοσι πέντε χώρες της Ευρωπαϊκής Ένωσης υπογράφουν τη δήλωση της Προεδρίας, είναι δήλωση η οποία ισχύει. Και η Τουρκία θα ερμηνεύσει αυτή τη δήλωση ως δικαίωμά της να μην αφήσει την ένταξη της Κύπρου σε διάφορους σημαντικούς οργανισμούς. «Περί όνου σκιάς». Χρόνια ζητά η Κύπρος να ενταχθεί, για παράδειγμα, στον Ο.Ο.Σ.Α.. Χρόνια ζητά να μπει σε άλλους σημαντικούς διεθνείς οργανισμούς, όπως είναι των Ανοιχτών Οριζόντων, των Ανοιχτών Αιθέρων.
      Και αν ήταν ένα θέμα κόκκινης γραμμής, γιατί τότε δεν πατήσατε εσείς πόδι, όπως πάτησε πόδι η Αυστρία; Όπως πάτησε πόδι η Αυστρία, ας πατάγατε εσείς πόδι σε αυτά τα θέματα. Διότι τον Δεκέμβριο του 2004 ακούγαμε ότι την αναγνώριση της Κύπρου θα την έχουμε σίγουρα πριν από τις ενταξιακές διαπραγματεύσεις. Που είναι η αναγνώριση της Κύπρου; Δεν πατήσατε πόδι και έχουν καταλάβει ότι δεν πατάτε πόδι, γι’ αυτό θα σας σέρνουν συνεχώς, κύριε Καραμανλή, σε τέτοιες διαδικασίες. 
      Παλιά, ο Κωνσταντίνος Καραμανλής έλεγε: «Έξω πάμε καλά». Εσείς, κύριε Πρωθυπουργέ, δεν μπορείτε να πείτε ούτε αυτό. Ούτε μέσα πάμε καλά, ούτε έξω πάμε καλά. Στο εσωτερικό δεν μπορέσατε να διαχειριστείτε απλά θέματα, από την Πρωτομαγιά, μέχρι τη γρίπη των πουλερικών. Δημιουργήσατε μόνοι σας τον πανικό, με χαμένα δείγματα, με τη χαμένη γαλοπούλα. Κόστος για την οικονομία, πανικός για τον πολίτη. Παρακολουθείτε ωσεί παρών τα κυβερνητικά στελέχη να εκπαραθυρώνονται κάθε βράδυ από τα τηλεοπτικά παράθυρα. Στο εξωτερικό, φαίνεται να σας ταιριάζει η μικρή Ελλάδα, σαν να σας συνοδεύει εκείνο το «μικρή αλλά έντιμος» της προϊστορίας της παράταξής σας, όσες δεκαετίες και να έχουν περάσει. 
      Σε ό,τι αφορά τα σκάνδαλα, κουραστήκαμε να μας απειλείτε με τη σκανδαλολογία σας. Κουράστηκε ο ελληνικός λαός να ακούει τη σκανδαλολογία σας. Τώρα κατηγορείτε τα Μέσα Ενημέρωσης για τη σκανδαλολογία. Εσείς, όμως, υιοθετήσατε τη σκανδαλολογία, με τις μόνιμες δικές σας δηλώσεις περί σκανδάλων. Επιτέλους, έχετε την πλειοψηφία. Σας είπα: Μην κρατάτε όμηρο την πολιτική ζωή της χώρας. Εάν θέλετε, προχωρήστε σε εξεταστικές επιτροπές -σας το είπαμε- να ξεκαθαρίσει η πολιτική ζωή. Αλλά δεν το κάνετε. 
      (Χειροκροτήματα από την πτέρυγα του ΠΑ.ΣΟ.Κ.)
      Όσο για το θέμα της διαφάνειας, και για τα εξωτερικά θέματα και για τη Δημόσια Διοίκηση, είχαμε πει από την αρχή και είχα πει και εγώ από την αρχή, όταν ήμασταν εδώ στις προγραμματικές δηλώσεις, ότι θα ήμασταν κοντά σας εάν παίρνατε σοβαρές πρωτοβουλίες. Αντί να πάρετε σοβαρές πρωτοβουλίες, εσείς έχετε κομματικοποιήσει τα πάντα. Στη Δημόσια Διοίκηση και σε ό,τι αφορά το θέμα της διαφάνειας, κάθε άλλο παρά έχετε προχωρήσει με ουσία και με διάλογο. 
      Εμείς καταθέσαμε προτάσεις, είμαστε έτοιμοι για συζήτηση και εσείς σήμερα μας λέτε ότι αντί για συζήτηση, θα επισπευσθούν οι διαδικασίες με τη διαδικασία του κατεπείγοντος. Γιατί; Τόσο φοβάστε τις δικές μας προτάσεις; Τόσο φοβάστε να συζητήσετε για τα θέματα της διαφάνειας και της διαφθοράς ενώπιον του ελληνικού λαού; Τόσο φοβάστε το τι θα πει το ελληνικό Κοινοβούλιο για τα φαινόμενα τα οποία εμείς βλέπουμε καθημερινά –δυστυχώς- στη παράταξή σας; Μήπως είναι αυτά που φοβάστε; 
      Επιτέλους να αρθείτε στο ύψος των περιστάσεων. Ο ελληνικός λαός περιμένει να κατοχυρώσουμε με θεσμούς, να κατοχυρώσουμε με διαδικασίες, να κατοχυρώσουμε με πρακτικές μια άλλη αντίληψη, ώστε να είμαστε σίγουροι ότι προστατεύεται ο πολιτικός κόσμος. Αυτό δεν το κάνετε εσείς, και είναι κρίμα ότι εσείς δεν προχωράτε σε μια ανοικτή συζήτηση εδώ στη Βουλή, για να μπορέσουμε να συζητήσουμε αυτά τα ζητήματα ενώπιον του ελληνικού λαού, αλλά θέλετε με τη διαδικασία του κατεπείγοντος να προχωρήσετε. 
      Όσο δε για την απογραφή, μια τελευταία λέξη. Φοβάμαι από όσα είπατε, κύριε Καραμανλή, και με τον τρόπο που τα είπατε, ότι δεν έχετε κατανοήσει τη σοβαρότητα της κατάστασης ούτε στην εξωτερική πολιτική ούτε στην οικονομία μας ούτε  για το κύρος της χώρας μας στην Ευρωπαϊκή Ένωση. Δεν θα μπω σε μια μακρότατη συζήτηση γύρω από το θέμα της απογραφής. Εμείς είχαμε πει ότι ήμασταν έτοιμοι να συμβάλουμε σε μια διακομματική διαδικασία, να βάλουμε τους οικονομολόγους μας, να υπάρχει επιτέλους μια ανοικτή, διάφανη διαδικασία όλων των κομμάτων. Γιατί το φοβάστε;
      (Θόρυβος στην Αίθουσα)
      (Χειροκροτήματα από την πτέρυγα του ΠΑ.ΣΟ.Κ.)
      Γιατί φοβάστε την αντιπαράθεση; Γιατί φοβάστε τη διαφάνεια; Γιατί με εσπευσμένες διαδικασίες κάνετε απογραφή για να διασύρετε τη χώρα; Αυτό κάνετε και τα πληρώνει σήμερα ο ελληνικός λαός, με το κύρος που έχουμε χάσει και με τα λεφτά τα οποία έχουμε χάσει. 
      Φίλες και φίλοι, ούτε έξω, ούτε μέσα δεν τα πάτε καλά και την απάντηση θα την ακούσετε από τον ελληνικό λαό.
       Ευχαριστώ πολύ. 
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας και Γενική Γραμματέας, κ. Αλέκα Παπαρήγα.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Δυστυχώς με τις δευτερολογίες, κατά τη γνώμη μου, φάνηκε ότι ο πραγματικός στόχος της συζήτησης δεν ήταν να χυθεί άπλετο φως και να πάρουν καθαρή θέση τα δύο κόμματα σε κρίσιμα ζητήματα, αλλά κυρίως ήταν το κερασάκι στην τούρτα για τα σκάνδαλα, τη σκανδαλολογία, τη διαφάνεια και για μια σειρά άλλα θέματα, τα οποία αφορούν μεν τον ελληνικό λαό, αλλά δεν πρόκειται να δρομολογηθεί τίποτα μέσα από τις επιτροπές και τους θεσμούς διαφάνειας. 
      Ένα ζήτημα θα ήθελα να θίξω. Όλα τα κόμματα σήμερα στη Βουλή κάνουν λόγο για την αξιοποίηση του ευρωπαϊκού κεκτημένου. Και θέλω, όχι να ρωτήσω το Κοινοβούλιο, γιατί νομίζω ότι τα κόμματα έχουν απαντήσεις, αλλά τουλάχιστον απ’ αυτό το Βήμα να βοηθήσω, αν μπορώ, στον προβληματισμό του ελληνικού λαού: Ποιο είναι αυτό το ευρωπαϊκό κεκτημένο, όπου κάθε κυβέρνηση κρίνεται με το πώς αξιοποιεί αυτό το ευρωπαϊκό κεκτημένο; 
      Αν πάμε στον τομέα της εισοδηματικής πολιτικής, των εργασιακών σχέσεων και δικαιωμάτων, στον τομέα της υγείας, της παιδείας, της πρόνοιας, υπάρχει ευρωπαϊκό κεκτημένο, αλλά για τα επιχειρηματικά συγκροτήματα. Εάν πάμε στον τομέα του σεβασμού των συνόρων, της δημοκρατίας και των ανθρώπινων δικαιωμάτων, εδώ υπάρχει όχι απλώς κενό, αλλά εξαιρετικά επικίνδυνη κατάσταση. Παραδείγματος χάρη, η Ευρωπαϊκή Ένωση έκανε δεκτή μία Κύπρο -και μάλιστα αυτό το θεωρεί μεγάλη επιτυχία το ΠΑ.ΣΟ.Κ. και αξιοποιεί αυτήν την επιτυχία η Κυβέρνηση της Νέας Δημοκρατίας- με στρατό κατοχής και που θα επιλυθεί –λέει- το ζήτημα στο τέλος των διαπραγματεύσεων, όταν ενταχθεί η Τουρκία ή εάν το επιλύσει ο Ο.Η.Ε. Δηλαδή μία χώρα, υποτίθεται ανεξάρτητη, με στρατό κατοχής. Άρα, δεν υπάρχει ευρωπαϊκό κεκτημένο στο συγκεκριμένο ζήτημα. Αλλά θα μου πείτε, εδώ χρόνια είναι μέλος της Ευρωπαϊκής Ένωσης η Ιρλανδία, όπου ένα μέρος της είναι βρετανική επικράτεια και δεν θίγει κανέναν. 
      Ευρωπαϊκό κεκτημένο είναι τα διαλυμένα Βαλκάνια. Ευρωπαϊκό κεκτημένο είναι να συζητάμε την ένταξη της Βοσνίας, της Σερβίας της απομονωμένης, ακόμα και του Κοσυφοπεδίου στην πορεία της Πρώην Γιουγκοσλαβικής Δημοκρατίας της Μακεδονίας, δηλαδή κρατών – προτεκτοράτων και μάλιστα προτεκτοράτων αμερικάνικων. Δεν καταλαβαίνω ποιο είναι αυτό το ευρωπαϊκό κεκτημένο. 
      Και ερωτώ τον Πρωθυπουργό, τον Πρόεδρο του ΠΑ.ΣΟ.Κ., τον Πρόεδρο του Συνασπισμού, που επικαλούνται το ευρωπαϊκό κεκτημένο: Ποιο είναι αυτό το κεκτημένο; Αυτό το κεκτημένο είναι η συντριβή των όποιων αρχών διεθνούς δικαίου που υπήρχαν, του όποιου διεθνούς δικαίου υπήρχε που, εν πάση περιπτώσει, αποκρυστάλλωνε έστω και τη θετική πίεση των κινημάτων της προηγούμενης εποχής, του σοσιαλιστικού συστήματος, του εργατικού κινήματος, των εθνικοαπελευθερωτικών κινημάτων. Αυτό το διεθνές δίκαιο δεν υπάρχει. Έχει αντικατασταθεί από το νέο δόγμα του ΝΑΤΟ, από το γεγονός ότι τα σύνορα δεν έχουν ανάγκη και από το δόγμα ότι τα πάντα μπορούν να αλλάξουν και ένα πράγμα δεν μπορεί να αλλάξει: τι συμφέρει τους επιχειρηματίες, τι συμφέρει τους βιομηχάνους, τι συμφέρει τους τραπεζίτες. Αυτή είναι η πραγματικότητα. Γι’ αυτό ακριβώς ανησυχούμε.
      Όταν εμείς κάνουμε λόγο για τον ευρωπαϊκό προσανατολισμό της Τουρκίας, δεν τον κάνουμε απλώς γιατί είμαστε αντίθετοι στη διεύρυνση της Ευρωπαϊκής Ένωσης ή είμαστε αντίθετοι στην ύπαρξη της Ευρωπαϊκής Ένωσης, αλλά γιατί θεωρούμε μεγάλη αυταπάτη να προβάλλεται στον ελληνικό λαό ότι ο ευρωπαϊκός προσανατολισμός της Τουρκίας, δηλαδή η ένταξη της Τουρκίας στην Ευρωπαϊκή Ένωση, θα λύσει ως δια μαγείας τα προβλήματα δημοκρατίας, τα προβλήματα των συνόρων, τα προβλήματα του Αιγαίου. Όχι μόνο δεν δημιουργούνται προϋποθέσεις επίλυσης αλλά, κατά τη γνώμη μας, δημιουργούνται προϋποθέσεις νομιμοποίησης, όπως νομιμοποιείται μέχρι τώρα ο στρατός κατοχής στην Κύπρο.
      Και ας μην πει η Ευρωπαϊκή Ένωση ότι αυτό είναι ζήτημα του Ο.Η.Ε.. Η Ευρωπαϊκή Ένωση αυτοτελώς θα έπρεπε να επιλύει ζητήματα τουλάχιστον για τα κράτη-μέλη. Δεν υπάρχει λοιπόν ευρωπαϊκό κεκτημένο. Και αυτό που πρέπει να δημιουργηθεί είναι το ευρωπαϊκό κεκτημένο των λαών σε αντίθεση και σε ρήξη με τις κυρίαρχες πολιτικές. Σ’ αυτό το κεκτημένο πιστεύουμε εμείς. Αδύνατο στην αρχή. Ή είναι κεκτημένο για παράδειγμα τα δημοψηφίσματα του «όχι»; Ή είναι κεκτημένο σε όσες χώρες προβλήθηκαν πετυχημένες αντιστάσεις έστω με προσωρινά αποτελέσματα; Αλλά είναι αυταπάτη και κάνουν ζημιά όσοι σηκώνουν κατά κάποιον τρόπο προοδευτικές αριστερές σημαίες και συνθήματα όταν μιλούν για αξιοποίηση του ευρωπαϊκού κεκτημένου.
      Το ευρωπαϊκό κεκτημένο υπάρχει αλλά υπάρχει για την πλουτοκρατία, για το ευρωενωσιακό κεφάλαιο, για τις κυβερνήσεις. Τέτοιο κεκτημένο υπάρχει. Το ζητούμενο είναι το κεκτημένο των λαών. Είμαστε εξαιρετικά ανήσυχοι γιατί σήμερα στη συζήτηση ούτε ο κ. Καραμανλής, ούτε ο κ. Παπανδρέου, είπαν το εξής: Ότι θα πουν επιτέλους ένα όχι σήμερα στη νέα αλλαγή συνόρων στα Βαλκάνια. Δεν δεσμεύτηκαν και ας βγάλει συμπεράσματα ο ελληνικός λαός. 
      ΠΡΟΕΔΡΟΣ ( Άννα Μπενάκη - Ψαρούδα): Το λόγο έχει ο Πρόεδρος του Συνασπισμού Ριζοσπαστικής Αριστεράς, κ. Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Να πω πρώτον ότι είναι από τις λίγες φορές που συμφωνώ με το άνοιγμα που εμπεριέχει και την κεντρική ιδέα του Πρωθυπουργού και Προέδρου της Νέας Δημοκρατίας στη δευτερολογία του. Είπε ο Πρωθυπουργός ότι, απ΄ όσα ακούσαμε στις πρωτολογίες, εμείς και το ΠΑ.ΣΟ.Κ. δεν έχουμε διαφορά στην εξωτερική πολιτική, η μη μόνον σε κάποιους χειρισμούς, αν θυμάμαι καλά, για το σχέδιο Ανάν. Έτσι είναι, έτσι φάνηκε. Και θα σας έλεγα ότι μπορεί να έχετε περισσότερους χειρισμούς, κύριε Πρωθυπουργέ, αλλά δεν έχετε διαφορές και γι’ αυτό κάνετε μια στείρα παρελθοντολογία και γι’ αυτό συζητάμε τα θέματα εξωτερικής πολιτικής και η μισή σας δευτερολογία ήταν για θέματα εντελώς ξένα με την εξωτερική πολιτική.
      Απ’ αυτήν την άποψη βλέπουμε έναν αυτισμό του δικομματισμού. Ενώ η Αριστερά σας έθεσε προβλήματα για να απαντήσετε και ενώ ο ίδιος, κύριε Πρωθυπουργέ, παραδεχτήκατε ότι δεν έχετε διαφορές με τον κ. Παπανδρέου πραγματικές, εξαντληθήκατε σε μεταξύ σας αντιπαραθέσεις. Ο δικομματισμός είναι αυτιστικός. Δεν επικοινωνεί με τα μεγάλα προβλήματα της ελληνικής κοινωνίας. Πιστεύουμε ότι πρέπει να υπάρξει μια αλλαγή του πολιτικού σκηνικού για να μπορέσουμε να αρχίσουμε να επικοινωνούμε.
      Δεύτερον, μια και αναφερθήκατε στα θέματα της διαφθοράς, στα σκάνδαλα κ.λπ., να πω ότι εμείς συμφωνούμε με την πρόταση του Προέδρου του ΠΑ.ΣΟ.Κ. να μη γίνει με τη διαδικασία του κατεπείγοντος η συζήτηση για τον «Βασικό Μέτοχο», ανάμεσα στα άλλα γιατί είναι προσβολή για το Κοινοβούλιο. Και ξέρετε γιατί είναι προσβολή για το Κοινοβούλιο; Γιατί ο κ. Μακ Γκρίβι μπορούσε να είχε τρεις μήνες το νομοσχέδιο και να κάνει ό,τι θέλει και να έρχεστε εσείς να λέτε ότι η Βουλή σε δύο μέρες θα το περάσει. Η Ευρωπαϊκή Ένωση μπορεί να το κρατάει όσο θέλει. Οι γραφειοκράτες των Βρυξελλών μπορούν να κάνουν ό,τι θέλουν. Δηλαδή να έχουν όσο χρόνο θέλουν και εδώ να είναι κατεπείγον. Σας καλούμε και εμείς να το φέρετε με σωστή διαδικασία και να έχουμε τη δυνατότητα να φύγουμε από τη λογική ποιος έχει μεγαλύτερη επαφή με τη διαφθορά από τους δύο σας που είναι η λογική της αντιπαράθεσής σας και να μπούμε κυρίως στη λογική των προτάσεων. 
      Έχουν υπάρξει πολλές προτάσεις από τον Νίκο Κωνσταντόπουλο και από τους άλλους Βουλευτές του Συνασπισμού αλλά και από κοινωνικούς φορείς για να αντιμετωπίσουμε το θέμα της διαπλοκής κ.λπ..
      Το τρίτο σημείο που θέλω να βάλω είναι το εξής: ‘Ίσως άλλη μια φορά σας καλώ να πάρετε ένα παράδειγμα από τον κ. Μπερλουσκόνι. Λυπάμαι που το λέω αυτό. Αλλά πάει ο Μπερλουσκόνι στις Ηνωμένες Πολιτείες και τα γυρίζει για το Ιράκ, γιατί έρχονται εκλογές και λέει όχι δεν ταυτιζόμαστε, θα πάρουμε τα στρατεύματα, εμείς τους προειδοποιήσαμε να μην κάνουν την επέμβαση στο Ιράκ.
      Και εδώ δεν ακούμε τίποτα από εσάς, αλλά θέλω να πω και από τον Πρόεδρο του ΠΑ.ΣΟ.Κ.. Δεν ακούμε τίποτε για την εγκληματική, τυχοδιωκτική και επικίνδυνη πολιτική που ακολουθούν οι Η.Π.Α. στην περιοχή μας και γενικότερα. 
      Τέταρτο σημείο: Σας ανέφερα, ο κάθε Έλληνας και Ελληνίδα από ημερών μέχρι εκατό ετών, σύμφωνα με τα στοιχεία που είχαν οι «FINANCIAL TIMES», δίνει ένα βασικό μισθό το χρόνο για τις δαπάνες για την εθνική άμυνα. 
      Στην ομιλία σας στη Διεθνή Έκθεση Θεσσαλονίκης πέρυσι είχατε πει ότι προχωρείτε σε διεργασίες, συμφωνίες και συζητήσεις με την Τουρκία για αμοιβαία μείωση των εξοπλισμών. Εμείς, μάλιστα, προτείναμε να γίνει ειδικό ταμείο που θα αξιοποιηθεί ειδικά για τα ανατολικά νησιά του Αιγαίου, όπως είναι η Λέσβος, η Χίος και άλλα που έχουν προβλήματα. Τίποτα απ’ όλα αυτά. Αντί να επιδιώξουμε και να αναζητήσουμε τον τρόπο να βρεθούν λύσεις και να μειωθούν οι εξοπλισμοί με εξυγίανση, συνεχίζουμε να χορεύουμε τον ίδιο χορό. Αποκαλύπτεται ότι όχι μόνο θα πάρουμε τα F-16, αλλά δίνουμε υπόσχεση στον Σρέντερ με επιστολή δική σας, δημοσιεύθηκε την Κυριακή και εάν θέλετε διαψεύστε το, αν δεν είναι έτσι, ότι θα πάρουμε και τα Eurofighter. Ποιος θα τα πληρώσει όλα αυτά; Οι συνταξιούχοι, οι άνεργοι, οι απολυμένοι της Νάουσας; Γι’ αυτό εμείς καλούμε όλον αυτόν τον κόσμο που υποφέρει να αντισταθεί σε κάθε προσπάθεια να πούμε πως φταίνε οι Τούρκοι, οι μετανάστες να δώσουν τη μάχη για μια ειρηνική εξωτερική πολιτική, για μείωση των δαπανών για τις Ένοπλες Δυνάμεις και αξιοποίηση των δαπανών αυτών σε κοινωνικούς και αναπτυξιακούς στόχους. 
      Έκτο σημείο είναι η υφαλοκρηπίδα. Και οι δύο δεν λέτε την αλήθεια, ούτε εσείς ούτε ο κ. Παπανδρέου. Στα κείμενα που έχετε υπογράψει και οι δύο έχετε συμφωνήσει, αλλά με την Ευρωπαϊκή Ένωση δεν υπάρχει η λέξη υφαλοκρηπίδα. Υπάρχει η λέξη «συνοριακές διαφορές» και για να το καταλάβει ο πολίτης είναι σαν δύο άνθρωποι να έχουν διαφορές για ένα πηγάδι που βρίσκεται μέσα σε μία αυλή. Η αυλή είναι μέσα σ’ ένα κτήμα. Το ποιανού είναι το πηγάδι, εξαρτάται ποιος έχει την αυλή και ποιος έχει το κτήμα. Τι σημαίνει υφαλοκρηπίδα; Είναι αυτό που είναι κάτω από την αιγιαλίτιδα ζώνη μας. Είναι έξι ή δώδεκα μίλια, όπως μπορούμε να διεκδικήσουμε με βάση το διεθνές δίκαιο; Επομένως μπαίνει θέμα αιγιαλίτιδας ζώνης. Τι λέει το διεθνές δίκαιο για την υφαλοκρηπίδα; Τα νησιά έχουν υφαλοκρηπίδα. Με τη συμφωνία Κατάρ-Μπαχρέιν οι βραχονησίδες δεν είχαν υφαλοκρηπίδα. Αυτή είναι η θέση της Τουρκίας. Άρα, μπαίνει και το θέμα, έχουν τα νησιά υφαλοκρηπίδα και σε ποιανού κατοχή είναι τα Ίμια; Γιατί δεν λέμε την αλήθεια στον ελληνικό λαό; Γιατί δεν λέμε ότι είναι μια δύσκολη πορεία, δεν είναι μόνο η υφαλοκρηπίδα στην πραγματικότητα, αλλά οι διαφορές μας. Δεν μπορούμε να τις λύσουμε με πόλεμο και δεν θέλουμε. Θέλουμε όπως η Γαλλία και η Γερμανία να λύσουμε τις διαφορές μας, όπως έκαναν με την Αλσατία, να λύσουμε και εμείς τις δικές μας σε όλα τα επίπεδα, στον αέρα, την αιγιαλίτιδα ζώνη και την υφαλοκρηπίδα. Όλοι μαζί έχουμε ισχυρά επιχειρήματα και έχουμε τις βασικές διατάξεις του δικαίου της θάλασσας. Ελάτε να δώσουμε τη μάχη στο Διεθνές Δικαστήριο, αντί να το αναβάλουμε συνεχώς. 
      Ένα τελευταίο σημείο, κύριε Πρωθυπουργέ, εάν δευτερολογήσετε. Σας καλώ να υπερασπιστείτε το δικαίωμα κάθε Βουλευτή να τολμά να πάει σε όποια πόλη θέλει και να μην μπορεί ιερωμένος, μέλος της ιεραρχίας, ο οποίος...
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Αυτό είναι αυτονόητο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Το δέχομαι, κύριε Πρόεδρε, και ελπίζω να γραφτεί και στα Πρακτικά ότι είναι αυτονόητο και διαφωνείτε.
      Επαναλαμβάνω ένα τελευταίο σημείο προς τη Γενική Γραμματέα του Κομμουνιστικού Κόμματος Ελλάδας, γιατί έβαλε ένα ερώτημα σήμερα για όλα τα κόμματα και έκανε ειδική αναφορά για τον Συνασπισμό σχετικά με το ευρωπαϊκό κεκτημένο. 
      Ξέρουμε ότι το μεγαλύτερο μέρος του ευρωπαϊκού κεκτημένου είναι διαμορφωμένο με βάση τα κατεστημένα συμφέροντα που υπάρχουν στην Ευρωπαϊκή Ένωση. Ξέρουμε, όμως, ότι υπάρχουν και κατακτήσεις μέσα στην ευρωπαϊκή νομοθεσία. 
      Εάν η καθαρίστρια μέσα στα σχολεία, εάν οι υπάλληλοι στον Οργανισμό Τοπικής Αυτοδιοίκησης, εάν οι υπάλληλοι του Υπουργείου Πολιτισμού μπορούν σήμερα να διεκδικούν και πολλοί από αυτούς να κατακτήσουν –όχι όλοι- συμβάσεις αορίστου χρόνου, είναι γιατί ο Συνασπισμός έδωσε τη μάχη για το ευρωπαϊκό κεκτημένο της οδηγίας 70/99. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Να μας πείτε για τα σύνορα, για τις βάσεις, για τον πόλεμο!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας παρακαλώ, να απαντήσω! Σε ερώτημά σας απαντάω. Δεν σας θέτω ερωτήματα. Σε σας, θα θέσω το ερώτημα σε λίγο και θα είναι πολλά τα ερωτήματα. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, δώστε μου τρία-τέσσερα λεπτά. 
      Εάν όμως η ουσία του ευρωπαϊκού κεκτημένου είναι αρνητική, μπορούμε να το ανατρέψουμε με κοινή μάχη και αυτό είναι το δίδαγμα της Γαλλίας το οποίο απορρίπτετε.
      Κομμουνιστές, επαναστατικές λίγκες, αντικαπιταλιστικές συσπειρώσεις, ριζοσπάστες οικολόγοι, διαφωνούντες σοσιαλιστές καταδίκασαν το Ευρωσύνταγμα. Είπαν το «όχι» στο Ευρωσύνταγμα και αυτό είναι μεγάλη κατάκτηση. Και αυτή η κατάκτηση δεν είναι μοναξιά. 
      Και γιατί τα ερωτήματά σας, τα σημερινά, έρχονται μετά τις χθεσινές τοποθετήσεις που κάνατε, μετά από αυτήν την προσπάθεια που κάναμε. Δεν ξέρω τι αποτέλεσμα έφερε το να φιλοξενήσουμε εδώ πέρα αυτόν τον κόσμο της Αριστεράς, των κομμουνιστικών κομμάτων, των προωθημένων σοσιαλιστών στο πρώτο τακτικό συνέδριο του κόμματος της Ευρωπαϊκής Αριστεράς. Και είπατε ότι υπονομεύει το ριζοσπαστισμό της νεολαίας και ότι είναι καιροσκόποι, οπορτουνιστές. 
      Ποιοι; Εμείς συνηθίσαμε. Ακούμε την εισαγγελική σας φωνή. Ποιοι; Το Αριστερό Κόμμα Δημοκρατικού Σοσιαλισμού Γερμανίας; Εντάξει. Το Ελβετικό Εργατικό Κόμμα; Εντάξει, καιροσκόποι, προδότες. 
      Το Αριστερό Κόμμα της Εσθονίας; Εντάξει. Η Ενωμένη Αριστερά της Ισπανίας; Εντάξει. Η Αριστερά του Λουξεμβούργου; Εντάξει. Το Εργατικό Κόμμα Ουγγαρίας; Εντάξει. Το Αριστερό Μπλοκ Πορτογαλίας; Εντάξει. 
      Όμως, και το Κομμουνιστικό Κόμμα Αυστρίας οπορτουνιστές και προδότες και υπονομευτές; Το Κομμουνιστικό Κόμμα Βελγίου; Το Γαλλικό Κομμουνιστικό Κόμμα; Το Κομμουνιστικό Κόμμα Ισπανίας; Το κόμμα Κομμουνιστικής Επανίδρυσης Ιταλίας; Η κομμουνιστική επανίδρυση του Σαν Μαρίνο; Το Γερμανικό Κομμουνιστικό Κόμμα; Το Κόμμα Ιταλών Κομμουνιστών; Το Κομμουνιστικό Κόμμα Σλοβακίας; Το Κομμουνιστικό Κόμμα Βοημίας, Μοραβίας; Το Κομμουνιστικό Κόμμα Φιλανδίας; Όχι!
      Εγώ πιστεύω ότι οι κομμουνιστές στην Ελλάδα μπορούν να παίξουν ένα θετικό ρόλο, αντί να κάνουν τους «εισαγγελείς» του Συνασπισμού και την «Ιντερπόλ» για όλο το ευρωπαϊκό κομμουνιστικό και αριστερό κίνημα. 
      Εγώ πιστεύω ότι τελικά θα βρεθούμε όλοι μαζί να δώσουμε τη μάχη, για να σπάσουμε ακριβώς αυτήν την κυριαρχία του δικομματισμού, που την είδαμε και σήμερα στη συνεδρίασή μας.
      Ευχαριστώ πολύ.
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, πριν λήξει η συνεδρίασή μας, παρακαλώ να εγκρίνουμε άδεια ολιγοήμερης απουσίας στο εξωτερικό του κ. Τζαννή Τζαννετάκη. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Η Βουλή ενέκρινε τη ζητηθείσα άδεια. 
      Κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης, σε επίπεδο Αρχηγών κομμάτων, για θέματα εξωτερικής πολιτικής. 
      Ερωτάται το Σώμα. Δέχεσθε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.45΄ λύεται η συνεδρίαση για αύριο ημέρα Τρίτη 1η Νοεμβρίου 2005 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και  ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ 31-10-2005	ΣΕΛ.2



