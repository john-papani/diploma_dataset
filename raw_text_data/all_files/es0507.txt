      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ Γ΄
      ΣΥΝΕΔΡΙΑΣΗ ΡΣΤ΄
      Τετάρτη 7 Μαίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Αλέκου Βούλγαρη, σελ.
      3. Ανακοινώνεται ότι τη συνεδρίαση παρακολουθούν μαθητές από: το Δημοτικό των εκπαιδευτηρίων Χουρδάκη, το Δημοτικό σχολείο Ρεγγινίου, Ελάτειας, το 6ο και 13ο Δημοτικό Σχολείο Λαμίας, και το 12ο και 27ο Δημοτικό σχολείο Πατρών, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση το δελτίου επικαίρων ερωτήσεων της Πέμπτης 8 Μαίου 2003, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις», σελ.
      2. Συζήτηση και ψήφιση ενιαία επί της αρχής των άρθρων, των τροπολογιών και του συνόλου του σχεδίου νόμου του Υπουργείου Γεωργίας «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις, σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης 
      ΒΑΪΝΑΣ Ι., σελ.
      ΜΠΕΝΟΣ Σ., σελ.
      Β. Επί του σχεδίου νόμου του Υπουργείου Γεωργίας:
      ΑΓΓΕΛΗΣ Α, σελ.
      ΑΝΘΟΠΟΥΛΟΣ Ι., σελ.
      ΒΑΘΕΙΑΣ Ι., σελ.
      ΒΛΑΧΟΣ Γ., σελ.
      ΒΡΕΝΤΖΟΣ Σ., σελ.
      ΒΡΕΤΤΟΣ Κ., σελ.
      ΓΕΡΑΝΙΔΗΣ Β., σελ.
      ΔΡΥΣ Γ., σελ.
      ΚΑΡΑΣΜΑΝΗΣ Γ., σελ.
      ΚΑΤΣΑΡΟΣ Ν., σελ.
      ΚΕΔΙΚΟΓΛΟΥ Β., σελ.
      ΚΟΝΤΟΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΛΕΟΝΤΑΡΙΔΗΣ Θ., σελ.
      ΜΗΤΣΟΤΑΚΗΣ Κ., σελ.
      ΜΠΕΖΑΣ Α., σελ.
      ΜΠΟΥΡΑΣ Α., σελ.
      ΠΑΠΑΓΕΩΡΓΙΟΥ Γ., σελ.
      ΠΙΠΕΡΓΙΑΣ Δ., σελ.
      ΣΑΛΑΓΚΟΥΔΗΣ Γ., σελ.
      ΣΚΟΥΛΑΚΗΣ Ε., σελ.
      ΣΠΥΡΙΟΥΝΗΣ Κ., σελ.
      ΣΤΡΙΦΤΑΡΗΣ Σ., σελ.
      ΤΖΑΜΤΖΗΣ Ι., σελ.
      ΤΣΙΑΡΤΣΙΩΝΗΣ Ν., σελ. 
      ΤΣΙΠΛΑΚΗΣ Κ., σελ. 
      ΧΑΪΤΙΔΗΣ Ε., σελ.
      ΧΡΥΣΑΝΘΑΚΟΠΟΥΛΟΣ Α., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΡΣΤ΄
      Τετάρτη 7 Μαΐου 2003
      Αθήνα, σήμερα στις 7 Μαΐου 2003, ημέρα Τετάρτη και ώρα 10.49΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Ιωάννη Λαμπρόπουλο, Βουλευτή Μεσσηνίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ:
      1) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία η Κοινότητα Λιβαδίων Κιλκίς ζητεί την αποζημίωση των αγροτών της περιοχής της, που η παραγωγή πατάτας καταστράφηκε από παγετό.
      2) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Εξωραϊστικός – Εκπολιτιστικός Σύλλογος Σταματάκη – Αγ. Ι. Ρέντη «Η ΙΩΝΙΑ» ζητεί τη διάνοιξη της κοίτης του Κηφισσού ποταμού στην περιοχή του οικισμού Σταματάκη.
      3) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύλλογος Υπαλλήλων Γενικού Νοσοκομείου Νίκαιας – Πειραιώς ζητεί οι πρακτικοί νοσοκόμοι που απέκτησαν άδεια ασκήσεως επαγγέλματος βοηθών νοσηλευτών να ενταχθούν στη ΔΕ κατηγορία.
      4) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία η Αδελφότητα Ολυμπιτών Καρπάθου «Η ΔΗΜΗΤΡΑ» ζητεί την ολοκλήρωση της κατασκευής της επαρχιακής οδού Ολύμπου – Σπόων της νήσου Καρπάθου.
      5) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Δήμος Ορεστιάδας Έβρου ζητεί οικονομική ενίσχυση για την ολοκλήρωση των εργασιών του 2ου Γυμνασίου Ορεστιάδας.
      6) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία Επαγγελματίες, κάτοικοι Σαμοθράκης, ζητούν την ικανοποίηση ασφαλιστικού τους αιτήματος.
      7) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο Κεντρικός Σύλλογος Πολυτέκνων Γονέων Έβρου «ΧΡΙΣΤΟΣ ΣΩΤΗΡ» ζητεί την τροποποίηση της υπουργικής απόφασης όσον αφορά στους δικαιούχους της δωρεάν διανομής τροφίμων από τα αποθέματα παρέμβασης.
      8) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κυρία Αθανασία Δροσίδου ζητεί την ικανοποίηση αιτήματος από τον ΟΓΑ.
      9) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κυρία Σουλτάνα Πολυζωάκη ζητεί την ικανοποίηση αιτήματος από τον ΟΓΑ.
      10) Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κυρία Σταματία Δημητρακούδη ζητεί την ικανοποίηση αιτήματος από τον ΟΓΑ.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας Κυκλάδων ζητεί την επιδότηση δρομολογίου που θα καλύπτει την ενδοεπικοινωνία των νησιών της Επαρχίας Θήρας.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου Κυκλάδων ζητεί την ανέγερση Αρχαιολογικού Μουσείου στη θέση Αρσανάς, στην παραλία Αντιπάρου και χρηματοδότηση για τη συνέχιση των ανασκαφών, στο Δεσποτικό.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Μήλου ζητεί την παράταση της προθεσμίας υποβολής ενστάσεων και προσφυγών για το Εθνικό Κτηματολόγιο.
      14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Ανάφης Κυκλάδων ζητεί τη συνέχιση των αναστηλωτικών εργασιών στην Ιερά Μονή Καλαμιωτίσσης.
      15) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία η Ένωση Απόστρατων Σωμάτων Ασφαλείας Νομού Κορινθίας «Η ΑΓΙΑ ΕΙΡΗΝΗ» διαμαρτύρεται για τις διατάξεις επικείμενου συνταξιοδοτικού νομοσχεδίου.
      16) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Επιτροπή Κατοίκων Ηλιακού Χωριού Δήμου Πεύκης ζητεί την επίλυση προβλήματος με τον Ο.Ε.Κ.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου ζητεί την επιχορήγηση του ΤΟΕΒ Μεραμβέλλου Λασιθίου.
      18) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Μακρυνείας Αιτωλ/νίας ζητεί την ένταξη του αρδευτικού έργου Παμφίας στο Γ΄ Κοινοτικό Πλαίσιο.
      19) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Αγροτικός Σύλλογος Δημοτικού Διαμερίσματος Κατούνας του Δήμου Μεδεώνος Αιτωλ/νίας ζητεί την παράταση των προθεσμιών για την υποβολή προτάσεων στο πρόγραμμα ιδιωτικών επενδύσεων του Υπ. Γεωργίας.
      20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί την ανέγερση εργατικών κατοικιών στο Μεσολόγγι Αιτωλ/νίας.
      21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί την αύξηση της επιχορήγησης των Σχολικών Επιτροπών του Δήμου Ανακτορίου Αιτωλ/νίας.
      22) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί την ανέγερση νέου κτιρίου του ΙΚΑ στο Μεσολόγγι.
      23) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Αστακού Αιτωλ/νίας ζητεί να περάσει η Ολυμπιακή φλόγα από την πόλη του Αστακού.
      24) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Ομοσπονδία Πολιτιστικών Συλλόγων Ξηρομέρου Αιτωλ/νίας ζητεί η Ολυμπιακή φλόγα να σταματήσει μπροστά από το σπίτι του ολυμπιονίκη του 1896 Παντελή Καρασεβδά στον Αστακό Αιτωλ/νίας.
      25) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία οι Σύλλογοι Γονέων και Κηδεμόνων 1ου Γυμνασίου και 5ου και 19ου Δημοτικών Σχολείων Αγρινίου Αιτωλ/νίας ζητούν την αναπαλαίωση και συντήρηση του κτιρίου των Παπαστράτειων Εκπαιδευτηρίων.
      26) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την αποδοχή προτάσεων όσον αφορά στη σύσταση των Νομαρχιακών Επιτροπών Σύνδεσης της Εκπαίδευσης και Κατάρτισης με την Απασχόληση.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1848/25-9-2002 ερώτηση δόθηκε με το υπ’ αριθμ. 2424/17-10-2002 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 1848/25-9-2002 που κατέθεσε στη Βουλή των Ελλήνων ο Βουλευτής κ. Γεώργιος Γαρουφαλιάς, σας πληροφορούμε τα εξής:
      1. Σχετικά με τον αγωγό πετρελαίου Μπακού-Τσειχάν, σας ενημερώνω ότι ο συγκεκριμένος αγωγός θα μεταφέρει στην Μεσόγειο πετρέλαιο από τα κοιτάσματα της Νότιας Κασπίας. Άρα σε καμιά περίπτωση το έργο αυτό δεν είναι ανταγωνιστικό με τον αγωγό Μπουργκάς-Αλεξανδρούπολης, που θα μεταφέρει στη Μεσόγειο το πετρέλαιο που φθάνει στο Ρώσικο λιμάνι του Νοβοροσίσκ που προέρχεται από τη Ρωσία και το Τεργκέζ του Καζακστάν, άρα από την Βόρειο Κασπία. Η παραδοχή αυτή έγινε δεκτή από την Πετρελαϊκή Κοινότητα σε πρόσφατα διεθνή ενεργειακά συνέδρια στα οποία παρουσίασα τις ελληνικές θέσεις.
      2. Ο αγωγός Μπουργκάς-Αλεξανδρούπολης είναι πλέον ένα ώριμο έργο. Θέλω να σας πληροφορήσω ότι τελείωσαν οι τεχνοοικονομικές μελέτες, οι οποίες έγιναν αποδεκτές από τις τρεις εμπλεκόμενες χώρες (Ελλάδα, Ρωσία, Βουλγαρία) και σύντομα θα παρουσιαστούν στην διεθνή αγορά, σε Λονδίνο, Μόσχα και Άλματυ.
      Σύμφωνα με τη μελέτη ο αγωγός Μπουργκάς-Αλεξανδρούπολης σε συνδυασμό με τον Βόσπορο, αποτελεί το φθηνότερο δρόμο μεταφοράς του πετρελαίου από το Νοβοροσίσκ στην Μεσόγειο.
      Η μελέτη συνέκρινε οικονομικά τον ΒΑ, όχι μόνο με τον ΑΜΒΟ αλλά και με άλλες πέντε οδεύσεις στην περιοχή, και προέκυψε σημαντικά οικονομικότερη.
      Ο συνδυασμός πολιτικής σταθερότητας και οικονομικού οφέλους καθιστά επιβεβλημένη την κατασκευή του έργου.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      2. Στην με αριθμό 1850/26-9-2002 ερώτηση δόθηκε με το υπ’ αριθμ. 392/21-10-2002 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό 1850/26-9-2002 που κατέθεσε ο Βουλευτής κ. Ηλίας Καλλιώρας, σχετικά με το ανωτέρω θέμα σας γνωρίζουμε τα εξής:
      Α. 1. Σύμφωνα με την κείμενη νομοθεσία και ειδικότερα τις διατάξεις του Π.Δ. 350/1985 όπως τροποποιημένο ισχύει προϋπόθεση για την εισαγωγή μετοχών μίας εταιρείας στο Χρηματιστήριο Αθηνών είναι και η διενέργεια φορολογικού ελέγχου. Η σχετική διάταξη (τμήμα Ι του άρθρου 3 του Π.Δ. 350/1985) που προστέθηκε με το άρθρο 9 του ν. 2324/1995 ρητά προβλέπει ότι η εν λόγω υποχρέωση υφίσταται για την πρώτη εισαγωγή στο Χ.Α. και όχι για εισαγωγή συμπληρωματικής σειράς μετοχών. Παρά ταύτα το Χ.Α. αναγνωρίζοντας τη σημασία της διενέργειας φορολογικού ελέγχου «υποχρεώνει» σε ορισμένες περιπτώσεις τις εταιρείες που αιτούνται την εισαγωγή νέων μετοχών (π.χ. από αύξηση μετοχικού κεφαλαίου) να υποβάλουν αίτηση διεξαγωγής φορολογικού ελέγχου στην οικεία Δ.Ο.Υ. προκειμένου να εγκριθεί το Ε.Δ. των εταιρειών σε αυτές τις περιπτώσεις (βλ. Σχετικές διατάξεις της απόφασης 57/2000 του Δ.Σ. του ΧΑ).
      2.	Εξάλλου, το άρθρο 9 παρ. 4 του ν. 2324/1995 θεσπίζει υποχρέωση για τις αρμόδιες Δ.Ο.Υ. στις οποίες υπάγονται οι εταιρείες με μετοχές εισηγμένες στο Χ.Α. να διενεργούν κατά προτεραιότητα το φορολογικό τους έλεγχο.
      Β.Το Υπουργείο Οικονομίας και Οικονομικών με βάση τους διαθέσιμους πόρους (ελεγκτικό προσωπικό και μέσα υποστήριξης), προγραμματίζει και διενεργεί σε όλη τη χώρα και προς όλες τις κατευθύνσεις, προληπτικούς προσωρινούς και τακτικούς φορολογικούς ελέγχους από τις κατά περίπτωση ελεγκτικές υπηρεσίες και με βάση τα αποτελέσματα αυτών καταλογίζονται οι προβλεπόμενες κυρώσεις στους παραβάτες.
      Συγκεκριμένα για τις επιχειρήσεις που αναφέρονται στην ανωτέρω ερώτηση σας γνωρίζουμε ότι:
      - Για την επιχείρηση «ΑΤΕΜΚΕ Α.Τ.Ε.» διενεργήθηκε από το Εθνικό Ελεγκτικό Κέντρο (ΕΘ.Ε.Κ.) τακτικός φορολογικός έλεγχος για τις χρήσεις 1991 έως και 2000.
      - Για την επιχείρηση «ΚΛΩΣΤΗΡΙΑ ΚΟΡΙΝΘΟΥ - ΚΟΡ-ΦΙΛ Α.Ε.» ο τακτικός φορολογικός έλεγχος βρίσκεται σε εξέλιξη από το Εθνικό Ελεγκτικό Κέντρο (ΕΘΕΚ).
      - Για την επιχείρηση «ΙΝΤΕΡΣΑΤ Α.Ε.» διενεργείται έλεγχος σύμφωνα με τις διατάξεις της Α.Υ.Ο. 1144/98, για τις χρήσεις 1993-2001 ο οποίος βρίσκεται σε εξέλιξη, από την Δ.Ο.Υ. ΦΑΕ Θεσσαλονίκης.
      - Για την εταιρία «ΕΤΑΝ OVERSEAS» ο έλεγχος βρίσκεται σε εξέλιξη από τη Δ.Ο.Υ. ΦΑΕΕ Αθηνών.
      - Για την επιχείρηση «ΠΑΡΝΑΣΣΟΣ», από τη Δ.Ο.Υ. ΦΑΒΕ Αθηνών έχει εκδοθεί ήδη εντολή ελέγχου.
      Ο Υφυπουργός
      ΑΠ. ΦΩΤΙΑΔΗΣ»
      3. Στην με αριθμό 1867/26-9-02 ερώτηση δόθηκε με το υπ’ αριθμ. 4124/21-10-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 1867/2002, που κατατέθηκε στη Βουλή από τους Βουλευτές κυρίους Ν. Γκατζή, Α. Σκυλλάκο και Τ. Τσιόγκα, για τα θιγόμενα σ' αυτή θέματα, σας πληροφορούμε τα εξής: Όσον αφορά τον έλεγχο των χώρων εργασίας για την έκθεση εργαζομένων σε τοξικές ουσίες, το Σώμα Επιθεωρητών Εργασίας (Σ.ΕΠ.Ε.) αποδίδει την αρμόζουσα βαρύτητα στο συγκεκριμένο τομέα κατά τους πραγματοποιούμενους ελέγχους. Σημειώνεται ότι η ελληνική νομοθεσία προβλέπει την προστασία των εργαζομένων που εκτίθενται σε χημικούς παράγοντες και περιγράφει τα προβλεπόμενα μέτρα με το ν. 1568/85, το Π.Δ. 77/93 και το Π.Δ. 338/2001 που αποτελεί προσαρμογή της ελληνικής νομοθεσίας με αυτήν της Ευρωπαϊκής Ένωσης.
      Σχετικά τώρα με την εταιρεία ΒΙΟΚΕΡΑΛ στη Λάρισα, η αρμόδια υπηρεσία του Σ.ΕΠ.Ε. διενήργησε επανειλημμένους ελέγχους (επτά ελέγχους από τις 308/2000 έως σήμερα, κατά τους οποίους διερεύνησε και τα καταγγελλόμενα για τη χρήση του αναφερόμενου τοξικού υλικού και επέβαλε διοικητικές κυρώσεις (4 πρόστιμα συνολικού ύψους 10.500 Ε).
      Συγκεκριμένα, κατά τον έλεγχο στις 177/2002, ζητήθηκαν από την επιχείρηση τα τεχνικά χαρακτηριστικά της καύσιμης ύλης (πετ-κοκ). Τα στοιχεία αυτά δεν έχουν μέχρι σήμερα γνωστοποιηθεί στην αρμόδια υπηρεσία του Υπουργείου μας. Κατά τον επανέλεγχο που διενεργήθηκε στις 1119/02 ζητήθηκε παροχή γραπτών εξηγήσεων, μεταξύ άλλων για:
      	α) τη μη γνωστοποίηση των τεχνικών χαρακτηριστικών της καύσιμης ύλης εντός της δοθείσης προθεσμίας, και
      	β) το μη έλεγχο της έντασης των χημικών παραγόντων στους χώρους εργασίας, όπως προβλέπεται από το άρθρο 26 του ν. 1568/85 και το Π.Δ. 77/93.
      Να τονισθεί τέλος, ότι έχει ήδη δρομολογηθεί και θα πραγματοποιηθεί έλεγχος και από το Κέντρο Υγιεινής και Ασφάλειας της Εργασίας (ΚΥΑΕ) για τη διερεύνηση σε βάθος και τη διενέργεια εξειδικευμένων μετρήσεων. Σε συνεργασία με την τοπική υπηρεσία του Σ.ΕΠ.Ε. και σε συνδυασμό με τα αποτελέσματα των μετρήσεων, θα εξετασθεί το ενδεχόμενο επιβολής πρόσθετων μέτρων ή και κυρώσεων.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      4. Στην με αριθμό 1875/27-9-02 ερώτηση δόθηκε με το υπ’ αριθμ. 10092/17-10-02 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης με αριθμό 1875/27.9.02 του Βουλευτή κ. Αθηναίου Φλωρίνη, σας γνωρίζουμε τα ακόλουθα:
      Το ενδιαφέρον του Υπουργείου Ανάπτυξης για την επίλυση των προβλημάτων του κλάδου των ενοικιαζομένων δωματίων και διαμερισμάτων είναι συνεχές και επιβεβαιώνεται και από τις αλλεπάλληλες συσκέψεις με εκπροσώπους των Ομοσπονδιών των ιδιοκτητών των ενοικιαζομένων δωματίων και διαμερισμάτων που έχουν πραγματοποιηθεί.
      Όσον αφορά την ισχύ των ειδικών σημάτων λειτουργίας όσων τουριστικών καταλυμάτων έχουν λήξει, με νομοθετική ρύθμιση που προωθεί το Υπουργείο Ανάπτυξης, θα παραταθεί η ισχύς των σημάτων αυτών μέχρι 30/4/03 ώστε στο διάστημα αυτό να υποβληθούν τα προβλεπόμενα δικαιολογητικά που είναι αναγκαία-απαραίτητα για την ασφάλεια και υγιεινή των πελατών.
      Είναι σαφές ότι στόχος των λύσεων είναι κυρίως η ασφάλεια και προστασία των καταναλωτών του τουριστικού προϊόντος, η βιωσιμότητα των τουριστικών καταλυμάτων και η αναβάθμιση των παρεχόμενων τουριστικών υπηρεσιών προς όφελος του Τουρισμού, της Εθνικής Οικονομίας και βεβαίως των ίδιων των ιδιοκτητών.
      Σε ό,τι αφορά τα προβλήματα που αντιμετωπίζουν οι επιχειρηματίες ενοικιαζομένων δωματίων και διαμερισμάτων με το πρόγραμμα Κοινωνικού Τουρισμού, επισημαίνουμε τα εξής:
      α) Το πρόγραμμα του 1999 περιελάμβανε μόνο εννέα νομούς της χώρας και συγκεκριμένα τους νομούς Κέρκυρας, Θεσπρωτίας, Πρεβέζης, Πιερίας, Λάρισας, Θεσσαλονίκης, Χαλκιδικής, Καβάλας και Μαγνησίας (εκτός του νησιωτικού συμπλέγματος των Σποράδων) και ίσχυε μόνο για πέντε μήνες. Το πρόγραμμα περιόδου 2002-2003, συμπεριλαμβάνει σχεδόν το σύνολο της χώρας και είναι ετήσιο.
      β) Κατά το αμέσως προηγούμενο πρόγραμμα του 2001, η ημερήσια επιδότηση ήταν για τα ενοικιαζόμενα δωμάτια και διαμερίσματα 2.000 δρχ. ή 5,86 ευρώ, ενώ κατά το τρέχον πρόγραμμα είναι 6,5 ευρώ.	.
      γ) Ο Νομός Χαλκιδικής για το 2001 συμπεριλαμβανόταν στις περιοχές που είχαν εξαιρεθεί από το πρόγραμμα του 2001, ενώ για το τρέχον πρόγραμμα συμπεριλαμβάνεται στις επιδοτούμενες.
      δ) Η τιμή καθορίστηκε ενιαία για όλους τους μήνες, για τη διευκόλυνση του κοινού και προκειμένου να εξασφαλιστεί η διαφάνεια στον έλεγχο των δικαιολογητικών κατά την εκκαθάριση του προγράμματος. Εξάλλου η πλειοψηφία των καταλυμάτων που συμμετέχουν κάθε χρόνο στα προγράμματα δηλώνει ενιαία τιμή για τους μήνες της θερινής και χειμερινής περιόδου.
      ε) Όσον αφορά στην άσκηση δικαιώματος για παροχή εκπτώσεων από τη τιμή πόρτας, τόσο στον κοινωνικό όσο και στους λοιπούς τουρίστες και σε ποιο ποσοστό, σας γνωρίζουμε τα ακόλουθα:
      - Η τιμή καθορίστηκε από τους ίδιους τους επιχειρηματίες με δήλωσή τους, αναγράφεται στο ενημερωτικό φυλλάδιο, ώστε οι δικαιούχοι να επιλέγουν το κατάλυμα με βάση τα στοιχεία (τοποθεσία, χρόνος λειτουργίας, τιμή) που διαθέτουν κατά το στάδιο της διερεύνησης του καταλληλότερου, από κάθε άποψη, κατά την κρίση τους κατάλυμα και επομένως δεν έχουν λόγο να ζητούν έκπτωση από την αναγραφόμενη στο φυλλάδιο τιμή.
      - Οι εκπτώσεις από την τιμή πόρτας προκειμένου για τους λοιπούς πελάτες, καθορίζονται από την τουριστική νομοθεσία και ισχύουν για κάθε περίπτωση
      - Είναι φανερό ότι η εισπραττόμενη τιμή δεν μπορεί να είναι κατώτερη της εκάστοτε οριζόμενης με τη σχετική Απόφαση τιμών, ούτε και ανώτερη της εγκεκριμένης τιμής πόρτας για τους συνήθεις πελάτες και της αναγραφόμενης στο φυλλάδιο για τους δικαιούχους του κοινωνικού τουρισμού. 
      στ) Σύμφωνα με το άρθρο 4 της υπ' αρ. 8/20.10.99 (ΦΕΚ 1957/Β/99) Αστυνομικής Διάταξης «οι υπεύθυνοι των επιχειρήσεων τουριστικών καταλυμάτων υποχρεούνται να τηρούν βιβλίο, θεωρούμενο από την αρμόδια κατά τόπο αστυνομική ή φορολογική αρχή, στο οποίο καταχωρούνται αμέσως μετά την συμπλήρωση των δελτίων ή καταστάσεων άφιξης των πελατών τους, όλα τα διαλαμβανόμενα στα δελτία ή καταστάσεις στοιχεία κατά συνεχή σειρά. Στο ίδιο βιβλίο συμπληρώνεται και η ημερομηνία αναχώρησης των πελατών».
      ζ) Η προείσπραξη φόρου εισοδήματος κατά την είσπραξη της επιδότησης, εμπίπτει στις διατάξεις του άρθρου 55 παρ. 1 εδ. στ' του Ν. 2238/94 σύμφωνα με τις οποίες «Δημόσιες υπηρεσίες, ΟΤΑ, κοινωφελή ιδρύματα, οργανισμοί και επιχειρήσεις κοινής ωφέλειας, δημόσιες επιχειρήσεις ή εκμεταλλεύσεις και νομικά πρόσωπα δημοσίου δικαίου γενικά, κατά την προμήθεια κάθε είδους αγαθών ή παροχής υπηρεσιών από επιχειρήσεις, υποχρεούνται όπως, κατά την καταβολή ή την έκδοση της σχετικής εντολής πληρωμής της αξίας αυτών, παρακρατούν φόρο εισοδήματος, ο οποίος υπολογίζεται στο καθαρό ποσό της αξίας των αγαθών ή υπηρεσιών με συντελεστή π.χ. για την παροχή υπηρεσιών 8%».
      Για επιχειρήσεις που εκμεταλλεύονται ενοικιαζόμενα επιπλωμένα δωμάτια ή ενοικιαζόμενα επιπλωμένα διαμερίσματα, που δεν τηρούν βιβλία ή τηρούν βιβλία δεύτερης κατηγορίας του Κώδικα Βιβλίων και Στοιχείων, επιβάλλεται ποσό καταβαλλόμενου ετήσιου φόρου, με το οποίο εξαντλείται η φορολογική τους υποχρέωση για τη δραστηριότητα αυτή. Ο φόρος καταβάλλεται στην αρμόδια για τη φορολογία εισοδήματος του υπόχρεου δημόσια οικονομική υπηρεσία μέχρι και την προτελευταία ημέρα λήξης της προθεσμίας υποβολής της δήλωσης φορολογίας εισοδήματός του και το οικείο τριπλότυπο καταβολής τους φόρου επισυνάπτεται στη δήλωση φορολογίας. (άρθρο 6 παρ. 6 του Ν.2753/99).
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      5. Στην με αριθμό 1876/27-9-02 ερώτηση δόθηκε με το υπ’ αριθμ. 4127/21-10-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 1876/2002, που κατατέθηκε στη Βουλή από το Βουλευτή κ. π. Λαφαζάνη, για τα θιγόμενα σ’ αυτή θέματα, σας πληροφορούμε τα εξής:
      Σύμφωνα με την διάταξη της παρ. 1 του άρθρου 17 του Ν.Δ. 296/54, όπως αυτό συμπληρώθηκε από την παρ. 2 του άρθρου 4 του Ν. 1545/85 για να δικαιούται επίδομα ανεργίας ο άνεργος απαιτούνται 125 ημέρες στην ασφάλιση κλάδου ανεργίας του Οργανισμού Απασχόλησης Εργατικού Δυναμικού (ΟΑΕΔ). Τα ημερομίσθια αυτά πρέπει να έχουν πραγματοποιηθεί μέσα στους τελευταίους 14 μήνες πριν από την λύση της εργασιακής σχέσης. Δεν λαμβάνονται υπόψη τα ημερομίσθια του τελευταίου διμήνου.
      Επίσης, σας κάνουμε γνωστό ότι οι εποχιακοί εργάτες, οι οποίοι εργάζονται σε επιχειρήσεις οι οποίες από την φύση τους, τις καιρικές συνθήκες ή λόγω των χρησιμοποιουμένων πρώτων υλών λειτουργούν κατά το ημερολογιακό έτος για χρονικό διάστημα μεγαλύτερο από δύο και μικρότερα από εννέα μήνες, δύνανται να επιδοτηθούν λόγω ανεργίας με τις ευνοϊκές ρυθμίσεις των διατάξεων του άρθρου 24 του Ν. 1836/89 (100 ημερομίσθια στο τελευταίο 12μηνο). Από τα παραπάνω συνάγεται ότι η καταβολή επιδόματος ανεργίας από τον ΟΑΕΔ τελεί πάντοτε σε συνάρτηση με συγκεκριμένο κάθε φορά αριθμό ημερομισθίων και δεν είναι δυνατόν να ενταχθούν εργαζόμενοι στο Ταμείο Ανεργίας ανεξάρτητα από τον αριθμό ημερομισθίων που πραγματοποίησαν.
      Επιπλέον σας ενημερώνουμε ότι στις δράσεις του ΟΑΕΔ παρατηρείται μετατροπή από τις παθητικές πολιτικές (επιδοματικές) σε ενεργητικές (προγράμματα απασχόλησης και κατάρτισης) οι οποίες αποβλέπουν στην δημιουργία θέσεων' μόνιμης απασχόλησης και επί πλέον ο ΟΑΕΔ δεν έχει γίνει αποδέκτης κάποιου αιτήματος των εν λόγω εργαζομένων σχετικά με καταβολή επιδόματος ανεργίας ή εφάπαξ οικονομικής ενίσχυσης.
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      6. Στις με αριθμό 1882/27-9-02, 1982/3-10-02 ερωτήσεις δόθηκε με το υπ’ αριθμ. 236/21-10-02 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Απαντώντας στις ερωτήσεις με αριθμούς 1882/27-9-02, 1982/3-10-02 που κατέθεσαν στη Βουλή οι Βουλευτές κ. Γιώργος Θωμάς και Σπήλιος Σπηλιωτόπουλος παρακαλούμε να πληροφορήσετε τους κ.κ. Βουλευτές σε θέματα της αρμοδιότητάς μας και σύμφωνα με τα στοιχεία της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ, τα εξής:
      Η Υπηρεσία Αποκατάστασης Σεισμοπλήκτων (ΥΑΣ) του ΥΠΕΧΩΔΕ είναι αρμόδια αποκλειστικά, για την αποκατάσταση των ζημιών σε κτίρια που υπέστησαν ζημιές από θεομηνίες (σεισμό, πλημμύρες, πυρκαγιές, κατολισθήσεις) στις περιπτώσεις που η περιοχή που επλήγη έχει ενταχθεί με Κοινή Υπουργική Απόφαση στα προγράμματα του ΥΠΕΧΩΔΕ.
      Προκειμένου η προαναφερόμενη Υπηρεσία να συντάξει τις απαιτούμενες Υπουργικές Αποφάσεις, για την ένταξη περιοχών στα προγράμματα αποκατάστασης ζημιών του ΥΠΕΧΩΔΕ που έχουν πληγεί από τις θεομηνίες σύμφωνα με το άρθρο 10 του Ν. 2576/98 και την εγκύκλιο 938/ΑΖ11/15.04.98 του Υφυπουργού ΠΕΧΩΔΕ, απαιτείται η υποβολή σχετικού αιτήματος από Νομαρχιακή Αυτοδιοίκηση, με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων, κτίρια των οποίων υπέστησαν ζημιές.
      Στην προκειμένη περίπτωση το αίτημα της Νομαρχιακής Αυτοδιοίκησης Αχαΐα που περιλαμβάνει εκτός από τους Δήμους Τριταίας και Φαρρών και τους Δήμους Βραχναίικων, Παραλίας, Δύμης και Πατρέων, δεν συνοδευόταν από τ απαιτούμενα δικαιολογητικά με αποτέλεσμα το ΥΠΕΧΩΔΕ να μην μπορεί να εντάξει τους υπόψη Δήμους στα προγράμματά του.
      Μετά από αυτοψίες του ΤΑΣ Πατρών στην πληγείσα περιοχή, η Υπηρεσία Αποκατάστασης Σεισμοπλήκτων θα προωθήσει για υπογραφή τη σχετική Απόφαση για οριοθέτηση της πληγείσας περιοχής.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      7. Στην με αριθμό 1888/27-9-02 ερώτηση δόθηκε με το υπ’ αριθμ. 10604/17-10-02 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην με αριθμό 1888/27.9.3002 ερώτηση του Βουλευτή Εύβοιας κ. Α. Λιάσκου σας γνωρίζουμε τα εξής:
      1. Στον οδηγό εφαρμογής του προγράμματος «Επιχειρείτε ηλεκτρονικά» που έχει ενταχθεί στο μέτρο 3.2. του Ε.Π. «Κοινωνία της Πληροφορίας», διαπιστώθηκε ότι δεν είχε συμπεριληφθεί σημαντικός αριθμός τουριστικών επιχειρήσεων, όπως αυτές ορίζονται βάσει των διατάξεων του Ν. 2160/93, με τις μεταγενέστερες τροποποιήσεις του (τουριστικά γραφεία, γραφεία ενοικίασης αυτοκινήτων κ.α.) με αποτέλεσμα να αποκλείονται από το πρόγραμμα πολλές επιχειρήσεις του τουριστικού τομέα.
      2. Έχει ήδη προταθεί σχετική τροποποίηση του πίνακα των επιλέξιμων κλάδων επιχειρήσεων, που είναι υποψήφιοι δικαιούχοι του προγράμματος «Επιχειρείτε ηλεκτρονικά», ώστε να υπάρξει δυνατότητα ένταξης	στο πρόγραμμα όλων των κλάδων των τουριστικών επιχειρήσεων. (Σχετικά τα συνημμένα έγγραφα 1892/26-9-2002 και 1969/7-10-2002 Γενικής Γραμματείας Τουρισμού).
      Ο Υφυπουργός
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων) 
      8. Στην με αριθμό 1892/28-9-02 ερώτηση δόθηκε με το υπ’ αριθμ. 96367/17-10-02 έγγραφο από τΗν Υφυπουργό Υγείας και Πρόνοιας η ακόλουθη απάντηση:
      «Απαντώντας στη με αριθμό 1892/28.9.02 ερώτηση που κατατέθηκε στη Βουλή από το Βουλευτή κ. Α. Σπηλιόπουλο, αναφορικά με την εγκατάσταση μονάδας χορήγησης μεθαδόνης του ΟΚΑΝΑ, στην οδό Αναγεννήσεως, στη Θεσσαλονίκη, σας γνωρίζουμε τα εξής:
      Τα προγράμματα υποκατάστασης είναι απολύτως αναγκαία για την περίθαλψη του ολοένα και αυξανόμενου αριθμού των ενδοφλεβίων χρηστών ναρκωτικών. Για να λειτουργήσουν πρέπει κάπου να εγκατασταθούν. Η εγκατάσταση οφείλει να διευκολύνει την καθημερινή προσέλκυση των χρηστών.
      . Μια μελέτη της λίστας αναμονής στη Θεσσαλονίκη, μας έδωσε μια ικανοποιητική εικόνα του τόπoυ κατοικίας των χρηστών που προσέρχονται στα Προγράμματα Υποκατάστασης στη Θεσσαλoνίκη. Mε βάση αυτή την εικόνα έγιναν κάποιες συναντήσεις του ΟΚΑΝΑ με όλους τους αρμόδιους φορείς όπως την Τοπική Αυτοδιοίκηση (όλους τους σχετιζόμενους Δήμαρχους) και το Υπουργείο Υγείας και Πρόνοιας, για την καλύτερη χωροθέτηση των νέων Μονάδων.
      Με;βάση αυτές τις συναντήσεις επιλέχθηκε η περιοχή του Νέου και Παλαιού 'Σιδηροδρομικού Σταθμού ως η πιο κατάλληλη λύση για την εγκατάσταση της νέας Μονάδας. Η περιοχή του Νέου και Παλαιού Σιδηροδρομικού Σταθμού ήταν η καλύτερη δυνατή επιλογή για τους εξής λόγους:
      Είναι σχετικά κεντρική περιοχή κυρίως με επαγγελματικής υποδομής κτίρια και λιγότερες κατοικίες.
      Τα δημόσια σχολεία βρίσκονται σε απόσταση 200-300 μέτρων από την Μονάδα και οι στάσεις των αστικών λεωφορείων που θα εξυπηρετούν τα μέλη της Μονάδας βρίσκονται μακριά από τα εν λόγω σχολεία.
      Σχετικά με το περιβάλλοντα χώρο της οδού Αναγεννήσεως ο ΟΚΑΝΑ είναι πάντα ανοιχτός και πρόθυμος να συμβάλλει στην λύση οποιουδήποτε προβλήματος προκαλείται στους γείτονες στα πλαίσια τα συνεργασίας και της καλής γειτνίασης.
      Η Υφυπουργός
      Ε. ΤΣΟΥΡΗ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Πέμπτης 8 Μαΐου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 578/5-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Ανάπτυξης, σχετικώς με το κλείσιμο του σταθμού παραγωγής ηλεκτρικού ρεύματος στην Άνδρο κλπ.
      2.- Η με αριθμό 583/5-5-2003 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τους Υπουργούς Εθνικής Άμυνας, Εμπορικής Ναυτιλίας, σχετικώς με το πρόσφατο επεισόδιο σε βάρος ελληνικού αλιευτικού στα διεθνή ύδατα, τις τουρκικές προκλήσεις κλπ.
      3.- Η με αριθμό 580/5-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χωροθέτηση νέων χώρων επεξεργασίας και διάθεσης των απορριμμάτων στην Αττική κλπ.
      4.- Η με αριθμό 581/5-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη – Αικατερινάρη προς τον Υπουργό Εσωτερικών, Δημόσιας-Διοίκησης και Αποκέντρωσης, σχετικώς με την καταβολή του πριμ παραγωγικότητας στους υπαλλήλους των Οργανισμών Τοπικής Αυτοδιοίκησης.
      Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 2 και 3 Καν. Βουλής)
      1.- Η με αριθμό 582/5-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τους Υπουργούς Πολιτισμού, Εσωτερικών, Δημόσιας, Διοίκησης και Aποκέντρωσης, σχετικώς με την τροποποίηση της απόφασης για τη συμμετοχή των δήμων στη διαδικασία εκμίσθωσης και διαχείρισης των παραλίων κλπ.
      2.- Η με αριθμό 584/5-5-2003 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Οικονομίας και Οικονομικών, σχετικώς με την πορεία του προϋπολογισμού κατά το πρώτο τρίμηνο του 2003.
      3.- Η με αριθμό 579/5-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή της νέας εθνικής οδού στο πέταλο του Μαλιακού Κόλπου κλπ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εσωτερικών, Δημόσιας Διοίκησης και Αποκέντρωσης.
      Ψήφιση στο σύνολο του σχεδίου νόμου: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις». 
      Το νομοσχέδιο κρατείται και θα ψηφιστεί κατά τη σημερινή συνεδρίαση.
      Υπουργείου Γεωργίας.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο κρατείται και θα συζητηθεί κατά τη σημερινή συνεδρίαση.
      Υπουργείου Οικονομίας και Οικονομικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Και αυτό το νομοσχέδιο κρατείται. Θα συζητηθεί  κατά την αυριανή συνεδρίαση. 
      Επανερχόμαστε στο νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις». 
      Κύριε Υπουργέ, παρακαλώ να κάνετε όποιες παρατηρήσεις έχετε. 
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Κύριε Πρόεδρε, έχω να κάνω δύο διορθώσεις λαθών: 
      Η πρώτη είναι στο άρθρο 15. Η φράση «Στο άρθρο 233» αντικαθίσταται με τη φράση «Στο άρθρο 223». Έχει γίνει λάθος, αγαπητοί συνάδελφοι. 
      Στο άρθρο 17 η φράση «από τους αυτοτελείς πόρους που χορηγεί το ΥΠ.ΕΣ.Δ.Δ.Α. στους δήμους και στις κοινότητες» αντικαθίσταται από τη φράση «από τους κεντρικούς αυτοτελείς πόρους (Κ.Α.Π.)». Είναι πιο δόκιμος αυτός ο όρος. 
      ΠΡΟΕΔΡΟΣ (Απόστολος Κακλαμάνης): Μάλιστα, κύριε Υπουργέ.
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτές είναι οι δύο επανορθώσεις λαθών που είχα να κάνω. 
      ΠΡΟΕΔΡΟΣ (Απόστολος Κακλαμάνης): Νομίζω, όμως, ότι υπάρχει και κάποιο θέμα σε ό,τι αφορά τα στελέχη της αυτοδιοίκησης. 
      Ορίστε, κύριε Βαϊνά, έχετε το λόγο.
      ΙΩΑΝΝΗΣ ΒΑΪΝΑΣ: Κύριε Πρόεδρε, θα ήθελα στην παράγραφο 3 του άρθρου 11 να κάνω μία συμπλήρωση, για να αποφύγουμε παρερμηνείες κυρίως από τους δημόσιους οργανισμούς. 
      ΠΡΟΕΔΡΟΣ (Απόστολος Κακλαμάνης): Τι λέει αυτή η διάταξη;
      ΙΩΑΝΝΗΣ ΒΑΪΝΑΣ: Η διάταξη λέει τα εξής: «Στον Πρόεδρο Ενιαίας Νομαρχιακής Αυτοδιοίκησης, στο Νομάρχη, τους βοηθούς Νομάρχη και τους Επάρχους που είναι δημόσιοι υπάλληλοι, γιατροί του ΕΣΥ, καθηγητές ΑΕΙ και ΤΕΙ, υπάλληλοι φορέων του δημόσιου τομέα, όπως αυτός οριοθετείται με την παράγραφο 6 του άρθρου 1 του ν.1256/1982 ή εργαζόμενοι…». 
      Προτείνω να συμπληρωθεί με τη φράση «και δικηγόροι με έμμισθη εντολή», για να αποφύγουμε παρερμηνείες. Γιατί εργαζόμενοι είναι και οι δικηγόροι με έμμισθη εντολή. Δυστυχώς, όμως, πάρα πολλοί δημόσιοι οργανισμοί πολλές φορές παρερμηνεύουν τις σχετικές διατάξεις.
      ΠΡΟΕΔΡΟΣ (Απόστολος Κακλαμάνης): Δηλαδή -για να μην κάνουμε ουσιαστικές αλλαγές σ’ αυτό το στάδιο- στην έννοια των εργαζομένων, κατά την άποψή σας, περιλαμβάνονται και οι μονίμως επί συμβάσει ή με έμμισθη εντολή, που αφορά τους δικηγόρους. 
      Υπάρχει καμία αντίρρηση επ’ αυτού; Τι πιστεύουν οι εισηγητές;
      ΦΩΤΗΣ ΚΟΥΒΕΛΗΣ: Καμία, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Καλώς. Τι πιστεύετε εσείς, κύριε Υπουργέ;
      ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θεωρώ πολύ ορθή την παρατήρηση του συναδέλφου. Καλό είναι να γίνει αυτή η διόρθωση. Να διατυπωθεί δηλαδή ως εξής: «και οι δικηγόροι με έμμισθη εντολή».
      ΠΡΟΕΔΡΟΣ (Απόστολος Κακλαμάνης): Καλώς.
      Ερωτάται το Σώμα: γίνονται δεκτές οι νομοτεχνικές διορθώσεις και η διευκρινιστική προσθήκη του κυρίου Υπουργού;
      ΟΛΟΙ ΟΙ ΒΟΥΛΕΥΤΕΣ: Δεκτές, δεκτές.
      ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΦΩΤΗΣ ΚΟΥΒΕΛΗΣ: Κατά πλειοψηφία.
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Οργάνωση και άσκηση του εκλογικού δικαιώματος των ετεροδημοτών και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Tο κείμενο του νομοσχεδίου βρίσκεται στο τεύχος των Πρακτικών της Βουλής)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
      Επανερχόμαστε στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Γεωργίας: «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο συζητήθηκε και ψηφίστηκε από την αρμόδια επιτροπή της Βουλής κατά την εφαρμογή της διάταξης του άρθρου 70 παράγραφος 2 του Συντάγματος. Επομένως, στην Ολομέλεια θα συζητηθεί σε μία συνεδρίαση ενιαίως, όπως ορίζει το Σύνταγμα και ο Κανονισμός της Βουλής και με τις τροπολογίες.
      Υπάρχει μία υπουργική τροπολογία και έχουν κατατεθεί δεκαπέντε εμπρόθεσμες βουλευτικές τροπολογίες, επί των οποίων πρέπει να τοποθετείται κατά τη συζήτηση του νομοσχεδίου όποιος τις έχει καταθέσει ή θέλει να τις υποστηρίξει, ούτως ώστε η ψηφοφορία να γίνεται με τις τροπολογίες αυτές να είναι υπόψη του Σώματος.
      Ο χρόνος που η Διάσκεψη των Προέδρων αποφάσισε να διατεθεί για τη συνεδρίαση είναι οκτώ ώρες: έξι ώρες για τις αγορεύσεις των εισηγητών, των ειδικών αγορητών και των λοιπών ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των άλλων συναδέλφων θα είναι ελεύθερη σύμφωνα με το άρθρο 96 μέχρι το τέλος της ομιλίας των εισηγητών. Για τους Υπουργούς ισχύουν τα γνωστά κατά τον Κανονισμό. Έχουμε βάλει έξι συν δύο ώρες, αλλά εάν εξαντληθεί ο κατάλογος των ομιλητών, ενδεχομένως να τελειώσουμε και νωρίτερα.
      Από τη Νέα Δημοκρατία Κοινοβουλευτικός Εκπρόσωπος για τη σημερινή συζήτηση ορίζεται ο Βουλευτής κ. Γεώργιος Σαλαγκούδης.
      Από το Κομμουνιστικό Κόμμα Ελλάδας ορίζεται ειδικός αγορητής ο Βουλευτής κ. Σπυρίδων Στριφτάρης.
      Το λόγο έχει ο εισηγητής κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, το συζητούμενο σχέδιο νόμου του Υπουργείου Γεωργίας «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις» είναι χωρίς αμφιβολία ένα σημαντικό νομοσχέδιο, το οποίο φιλοδοξεί να δώσει –και θα δώσει- άμεσες και δίκαιες λύσεις σε μια σειρά από ζητήματα, τα οποία ασφαλώς εντάσσονται στα πλαίσια της αρμοδιότητας του Υπουργείου Γεωργίας.
      Το πρώτο κεφάλαιο του νομοσχεδίου, τα άρθρα 1 έως 16, αναλώνεται κυρίως γύρω από τα θέματα αγροτικής γης και την επίλυση ζητημάτων αποκατάστασης. Στο δεύτερο κεφάλαιο, στα άρθρα 17 έως 36, ρυθμίζονται μια σειρά από άλλα ζητήματα της ευρύτερης αρμοδιότητας του Υπουργείου Γεωργίας.
      Είναι το δίχως άλλο γεγονός ότι στην Ελλάδα η γη ήταν συγκεντρωμένη στα χέρια ολίγων οικογενειών και ανέκαθεν ένας μεγάλος αριθμός ανθρώπων που εργάζονταν στη γη είτε στο γεωργικό είτε στον κτηνοτροφικό τομέα, στερούνταν ιδιοκτησίας. Μάλιστα, το πρόβλημα αυτό έγινε εντονότερο, όταν μετά τη Μικρασιατική Καταστροφή και την ανταλλαγή του πληθυσμού ανάμεσα στην Ελλάδα και την Τουρκία, οι πρόσφυγες που εγκαταστάθηκαν ιδιαίτερα στις αγροτικές περιοχές της Ελλάδας δικαιούντο και αξίωναν και αυτοί στοιχειώδη αγροτικό κλήρο για την επιβίωσή τους στις δύσκολες συνθήκες της μετεγκατάστασής τους στην Ελλάδα.
      Έτσι, εκ των πραγμάτων και για λόγους αντικειμενικούς, οι μέχρι σήμερα διανομές γεωργικών εκτάσεων σε ακτήμονες, με βάση τις διατάξεις της αγροτικής νομοθεσίας που κατά καιρούς ίσχυσαν, είχαν σαν αποτέλεσμα οι αγροτικοί κλήροι να είναι μικροί. Το μικρό μέγεθος του διανεμηθέντος αγροτικού κλήρου ασφαλώς δεν δίνει σήμερα τη δυνατότητα, αλλά ούτε και την προοπτική για την ανάπτυξη μιας βιώσιμης οικονομικά αγροτικής μονάδας. Μάλιστα, η προσπάθεια της επιβίωσης του κληρούχου αγρότη, πολύ δε περισσότερο το εγχείρημά του να αναπτυχθεί, δυσχεραίνεται συνήθως και από τον πολυτεμαχισμό και τη διασπορά των αγροτικών κληροτεμαχίων και τη διαφορά μεταξύ των σε κατηγορία και απόδοση, γεγονός που λειτουργούσε και λειτουργεί αποτρεπτικά στην ίδρυση, λειτουργία, αλλά και στην ανάπτυξη μιας συστηματικής αγροτικής εκμετάλλευσης.
      Με τα δεδομένα αυτά σήμερα μπορούμε να κάνουμε λόγο, όχι απλά για τις δυσκολίες που έχουν σωρευτεί στο κρίσιμο, για μία μεγάλη μερίδα του πληθυσμού, ζήτημα της αγροτικής και κτηνοτροφικής αποκατάστασης μέσω της διανομής κατά κυριότητα ή κατά χρήση γης, αλλά για ένα μάλλον αναχρονιστικό πλέον καθεστώς μικρού και κατακερματισμένου και ανομοιογενούς, θα προσέθετα, αγροτικού κλήρου που δεν καλύπτουν οι σύγχρονες απαιτήσεις, οι οποίες επιβάλλουν και απαιτούν τη δημιουργία βιώσιμων τουλάχιστον από πλευράς μεγέθους, αλλά και ομοιομορφίας γεωργικών εκμεταλλεύσεων. 
      Οι ρυθμίσεις του νομοσχεδίου αυτού είναι επιβεβλημένες επιπρόσθετα και με βάση το διαμορφωμένο πλαίσιο στόχων της Κοινής Αγροτικής Πολιτικής (ΚΑΠ) στον τομέα της δημιουργίας βιώσιμων αγροτικών μονάδων. Αν δεν φιλοδοξεί το συζητούμενο νομοσχέδιο να επιτύχει το άριστο αποτέλεσμα, οπωσδήποτε φιλοδοξεί και θα επιτύχει το επιθυμητό αποτέλεσμα. Κυρίως όμως φιλοδοξεί να μειώσει το πρόβλημα και να μετριάσει στο μέτρο του εφικτού, τις συνέπειες που εμφανίζονται από το μικρό μέγεθος των αγροτικών εκμεταλλεύσεων στη χώρα μας. Και αυτό, γιατί στη χώρα μας υπάρχει περιορισμένη δυνατότητα για διαρθρωτικές αλλαγές και επιπλέον, γιατί ακριβώς σε μεγάλο βαθμό έχουν γίνει παλαιότερες διανομές που τότε στους δύσκολους χρόνους που έγιναν δεν καλούνταν να εξασφαλίσουν την ανταγωνιστικότητα των αγροτικών εκμεταλλεύσεων στα πλαίσια της ενιαίας Ευρώπης, όπως σήμερα, αλλά την επιβίωση των εξαθλιωμένων, ανέστιων και άκληρων προσφύγων και ακτημόνων ευρύτερα. 
      Επίσης, ένα σημαντικό πρόβλημα που δυσχεραίνει την όλη προσπάθεια είναι ότι οι εκτάσεις που έχει σήμερα στην κυριότητά του το δημόσιο και που είναι διαθέσιμες για το σκοπό αυτό είναι μικρές, με αποτέλεσμα αυτό το εγχείρημα να γίνεται οπωσδήποτε δυσκολότερο. 
      Επίσης, στην πορεία του χρόνου γύρω από το ζήτημα της αγροτικής και της αποκατάστασης εν γένει των γεωργών και κτηνοτρόφων ακτημόνων στη διανομή της γης δημιουργήθηκαν διάφορα προβλήματα και κυρίως πραγματικές καταστάσεις, που ενώ σήμερα είναι πλέον αποδεκτές ως δεδομένες και ως δίκαιες, εν τούτοις, δεν μπορούν να αντιμετωπισθούν νομικά και θεσμικά από το ισχύον πλαίσιο της αγροτικής οικονομίας. Έρχεται όμως το νομοσχέδιο αυτό και φιλοδοξεί πραγματικά να ρυθμίσει αυτά τα δεδομένα και να άρει στρεβλώσεις, αδικίες και συγχύσεις που η δυναμική της ζωής, τοπικά δεδομένα και απρόβλεπτες εξ υπαρχής εξελίξεις έχουν δημιουργήσει. 
      Αν ήθελε κανείς να αναφερθεί ενδεικτικά στην επιμέρους φιλοσοφία της περιπτωσιολογίας των διατάξεων του νομοσχεδίου, στο πρώτο κεφάλαιο, θα είχε τονίσει ότι η διάθεση των εκτάσεων για την αποκατάσταση των ακτημόνων καλλιεργητών γίνεται ύστερα από αιτιολογημένη πρόταση της υπηρεσίας της αγροτικής ανάπτυξης της Νομαρχιακής Αυτοδιοίκησης κάθε νομού και έπειτα εκδίδεται η σχετική απόφαση του Υπουργού Γεωργίας, με την οποία διατίθενται οι εκτάσεις για την αποκατάσταση των ακτημόνων καλλιεργητών. Αυτό, πιστεύω, είναι πολύ ορθό και ρεαλιστικό, διότι η Νομαρχιακή Αυτοδιοίκηση και ιδιαίτερα η υπηρεσία αγροτικής ανάπτυξης του κάθε νομού είναι αυτή που βρίσκεται πιο κοντά στους αγρότες, έχει άποψη για το ποιοι είναι πραγματικά και καλλιεργητές και ταυτόχρονα ακτήμονες. Δεν θα γίνεται η διάθεση εκτάσεων όπως παλαιότερα, όπου εσυντάσσετο απλά ένας ξερός κατάλογος με ονόματα και εκτάσεις, χωρίς καμία αιτιολογία. Σήμερα αυτή η υπηρεσία της αγροτικής ανάπτυξης του Υπουργείου Γεωργίας μπορεί να μορφώσει γνώμη και να εισηγηθεί ανάλογα, ποια είναι η καλλιέργεια, που ταιριάζει κατά περίπτωση και ποια η μορφή της εκμετάλλευσης, που μπορεί να γίνει με επιτυχία και απόδοση στις παραχωρούμενες εκτάσεις. 
      Με το νομοσχέδιο εκσυγχρονίζονται διατάξεις του αγροτικού κώδικα έτσι ώστε η γυναίκα να αντιμετωπίζεται το ίδιο με τον άνδρα. Παρέχεται η δυνατότητα της παραχώρησης διαθεσίμων εποικιστικών εκτάσεων, που βρίσκονται, ύστερα από την πιο δόκιμη έκφραση, σε αυτοτελείς οικισμούς κάτω των δύο χιλιάδων κατοίκων σε παραμεθόριες περιοχές Θράκης, Μακεδονίας, Ηπείρου, καθώς και των Γρεβενών, Καβάλας, Τρικάλων για την ανέγερση κατοικιών με την καταβολή τιμήματος ίσου προς το ένα τρίτο της αγοραίας αξίας της έκτασης που εξοφλείται σε πέντε ετήσιες άτοκες δόσεις. 
      Αναφορικά με το τίμημα κλήρων και οικοπέδων που ρυθμίζει το άρθρο 2, θα προσέθετα ότι αυτή η διάταξη περί καταβολής του ενός τρίτου της αγοραίας αξίας είναι δίκαιη και προσπαθεί να συγκεράσει από τη μία πλευρά το δίκαιο αίτημα των ακτημόνων να λάβουν στην εκμετάλλευσή τους την αγροτική γη που συνήθως παραμένει στα χέρια του δημοσίου ανεκμετάλλευτη και από την άλλη την κατανοητή αξίωση του κράτους για ένα στοιχειώδες έσοδο που απ’ αυτές τις εκτάσεις, όπως προανέφερα, δεν έχει κανένα έσοδο συνήθως που συνίσταται στην καταβολή του ενός τρίτου της αγοραίας αξίας των εκτάσεων αυτών.
      Αξιοποιώντας και εκμεταλλευόμενος τον κλήρο αυτό, στον οποίο παρεχωρείτο σε μία διάρκεια πέντε ετών, εξοφλεί παράλληλα το τίμημα και αυτό είναι και επιεικές και δίκαιο. Επίσης, σημαντική είναι η διάταξη της παραγράφου 2 στο ίδιο άρθρο 2, με την οποία διαγράφονται όλες οι προσαυξήσεις που είχαν επιβληθεί στους κληρούχους που είχαν αποκατασταθεί κατά το παρελθόν. Αυτή η διάταξη που εισηγείται το νομοσχέδιο είναι καινοτόμος, επιεικής και δίκαιη για την κατηγορία των κληρούχων. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Σημαντική είναι επίσης η ρύθμιση στην οποία γίνεται λόγος για την καταβολή, 
      η οποία υποχρεωτικά βέβαια σήμερα γίνεται σε ευρώ και κυρίως για την ισοτιμία της μίας μεταλλικής που ορίζεται για την καταβολή αυτή σε 33 λεπτά ή περίπου σε 112 δραχμές, όταν η αξία της μετατροπής της μεταλλικής είναι σήμερα περίπου στις 150 δραχμές. 
      Με το άρθρο 3 προβλέπεται ότι οι διαθέσιμες εκτάσεις των υπό αναμόρφωση διανομών, κατά τη διαδικασία του άρθρου 2 του ν.δ. 3958/1959, όταν κατέχονται πέραν της εικοσαετίας από τη δημοσίευση εκείνου του νομοσχεδίου -και μάλιστα όχι μόνο από τους αναγραφόμενους στους αρχικούς πίνακες δικαιούχους, αλλά εν όψει και της παρόδου των ετών και από τους καθολικούς ή τους ειδικούς διαδόχους τους- μπορούν πλέον να παραχωρούνται κατά κυριότητα σε αυτούς τους δικαιούχους κατόπιν αποφάσεως της αρμόδιας επιτροπής απαλλοτριώσεων, με τίμημα ένα δέκατο της αγοραίας αξίας. 
      Το Υπουργείο εδώ έρχεται πράγματι με γενναιοφροσύνη να ρυθμίσει μία αγκύλωση, μία αβελτηρία και μία αμέλεια του κράτους, όπου -για λόγους που δεν αφορούσαν σε καμία περίπτωση τους δικαιούχους κληρούχους- οι άνθρωποι της κατηγορίας αυτής να στερούνται τίτλους σήμερα, με ό,τι αυτό συνεπάγεται για την εν γένει οικονομική αξιοποίηση του κλήρου αυτού, που έχει λάβει και τα προβλήματα στις σημερινές σύγχρονες συναλλαγές που αντιμετωπίζουν από την αιτία αυτή. 
      Πολύ σημαντικό είναι το άρθρο 5 του νομοσχεδίου, σύμφωνα με το οποίο έρχεται το νομοσχέδιο να παραχωρήσει σε αυτούς που κατέχουν αυθαίρετα, εποικιστικές, κοινόχρηστες και διαθέσιμες εκτάσεις επί μακρόν, υπό την προϋπόθεση και τους περιορισμούς να μην είναι δασική έκταση, να μην υπερβαίνει σε έκταση τα δέκα στρέμματα όταν είναι εκτός σχεδίου και εφόσον αποδεδειγμένα αποδεικνύεται ότι αυτός που έχει καταπατήσει αυτή την έκταση βρίσκεται τουλάχιστον δέκα χρόνια μέσα σε αυτό το ακίνητο. 
      Αυτό θα αποδεικνύεται όταν έχει ανεγερθεί σε αυτό κτίσμα να είναι δεκαετίας, από την δεκαετούς ηλικίας καλλιέργεια αμπέλου και φυτειών, αλλά και -ύστερα από τη σωστή προσθήκη που έκανε ο κύριος Υπουργός- μονοετούς καλλιέργειας που θα διαπιστώνεται βέβαια αρμοδίως και η οποία θα έχει προηγηθεί για μία δεκαετία. 
      Πρέπει να παραδεχθούμε ότι σε αυτό το θέμα υπάρχει μία διαρκής σύγκρουση. Από την μία, το κράτος στερείται ουσιαστικά δικές του εκτάσεις, στερείται εσόδων και από την άλλη, άνθρωποι που βιοπορούν ενδεχομένως από τα καταληφθέντα να επενδύουν σε μία γη, που ναι μεν έχουν συνδεθεί με αυτή, αλλά πλέον δεν τους ανήκει. 
      Πραγματικά είναι ένα σοβαρό πρόβλημα, το οποίο παρά τις αλλεπάλληλες νομοθετικές ρυθμίσεις δεν φαίνεται να επιλύεται. Ούτε οι αυθαιρετήσαντες κάποτε νομιμοποιούνται ούτε και απομακρύνονται. Μάλιστα σε πολλές περιπτώσεις η απομάκρυνσή τους ύστερα από πολλά χρόνια ενδέχεται να παρίσταται ως κοινωνικά άδικη και καταστρεπτική για τον απομακρυνόμενο. Με αυτά λοιπόν τα δεδομένα νομίζω ότι πολύ σωστά θεσπίζεται αυτή η διάταξη. 
      Το άρθρο 6 του νομοσχεδίου, στο πρώτο πάντα κεφάλαιο, λειτουργεί πλέον αποτρεπτικά από εδώ και πέρα για τους καταπατητές. Επιβάλλεται πρόστιμο διπλάσιο της αγοραίας αξίας του καταπατημένου ακινήτου, ενώ σε περίπτωση υποτροπής το πρόστιμο αυτό διπλασιάζεται. Βεβαίως, δίνεται -να πω απλά- η έμπρακτη μετάνοια σε εκείνον που θα θελήσει ενώπιον συμβολαιογράφου να παραδώσει την καταπατηθείσα έκταση, ώστε να διαγράφονται αυτά τα πρόστιμα. 
      Στο άρθρο 10 το ενδιαφέρον του νομοσχεδίου μετατοπίζεται στους κτηνοτρόφους και την αποκατάστασή τους. Εκεί πάλι κυρίαρχο λόγο έχει η υπηρεσία Γεωργίας της κάθε περιοχής, η οποία καθορίζει τον ελάχιστο αριθμό ζώων, την εξατομίκευση του ατομικού κλήρου βοσκής, ώστε να είναι δυνατός ο ατομικός σχεδιασμός του κτηνοτρόφου. Λαμβάνεται πρόνοια σχετικά με την βοσκο-ικανότητα του κάθε χώρου.
      Επίσης προσδιορίζεται ποιοι είναι οι δικαιούχοι, που έχουν δικαίωμα βοσκής,  για να μη δημιουργούνται παρεξηγήσεις. 
      Επειδή με την πάροδο του χρόνου διαπιστώνεται ότι σε πολλές περιπτώσεις όπου είχαμε αναγκαστική εισδοχή κτηνοτρόφων -πολλοί εγκαταλείπουν και παράλληλα μειώνεται το ζωϊκό κεφάλαιο, προβλέπεται ότι με αυτό το άρθρο μπορεί να είναι αναγκαστικοί εισδοχείς σε αυτές τις εκτάσεις και άλλοι κτηνοτρόφοι, ώστε και οι ανάγκες νέων βοσκών να καλύπτονται αλλά και η βοσκή να μην παραμένει ανεκμετάλλευτη.
      Προχωρώντας στο δεύτερο κεφάλαιο θα έλεγα γενικά ότι πραγματεύεται οργανικά θέματα που αφορούν το Υπουργείο Γεωργίας και ιδιαίτερα πολλές φορές και νομικά πρόσωπα τα οποία είναι υπό την εποπτεία του. 
      Με το άρθρο 17 γίνεται λεπτομερής αναφορά στο Συμβούλιο Αλιείας και επέρχονται τροποποιήσεις οι οποίες είναι αναγκαίες για την εύρυθμη λειτουργία του 
      Το άρθρο 18 αναφέρεται σε διάφορες ρυθμίσεις για θέματα που αφορούν τις Αγροτικές Συνεταιριστικές Οργανώσεις, για τις οποίες ρυθμίσεις πιστεύω ότι κινούνται προς τη σωστή κατεύθυνση, μετά μάλιστα από την απάλειψη ορισμένων διατάξεων με τις οποίες εφέροντο να θίγονται  κεκτημένα δικαιώματα εργαζομένων στις ΑΣΟ.
      Με το άρθρο 19 προβλέπεται η δυνατότητα αποφοίτων γεωλόγων των ΤΕΙ να ασκούνται επί ένα χρόνο στις υπηρεσίες του Υπουργείου Γεωργίας. 
      Το άρθρο 20 είναι πολύ σημαντικό και επιφέρει μια πολύ σπουδαία καινοτομία. Αναφέρεται στις αγροτικές συνδικαλιστικές οργανώσεις και ιδιαίτερα στη δυνατότητα που έχουν οι νέοι αγρότες να συνιστούν ένωση νέων αγροτών με τριάντα τουλάχιστον νέους αγρότες, οι οποίοι θα έχουν ηλικία μέχρι σαράντα ετών και με δικαιοδοσία του νέου συνδικαλιστικού οργάνου, την περιφέρεια, που θα περιλαμβάνει και θα ταυτίζεται τουλάχιστον με τα όρια ενός νομού. 
      Έχει ήδη από την επιτροπή αναφερθεί η ανάγκη να τονωθεί η ύπαιθρος με τους νέους αγρότες, γιατί οι νέοι αγρότες δεν έχουν μόνο συμφέροντα και δραστηριότητες, αλλά και οράματα για τα οποία χρειάζονται ένα δικό τους συνδικαλιστικό όργανο για να τις προβάλλουν. 
      Νομίζω ότι ύστερα από την ακρόαση των φορέων που έγινε και από την αδυναμία όσων συνδικαλιστικών οργανώσεων αντιτίθεντο στη θέσπιση αυτής της διάταξης να πείσουν με αξιοπιστία γιατί αντιδρούν, έχω πειστεί ότι είναι αναγκαιότητα και θα συμβάλλει για το καλό της ελληνικής γεωργίας και την τόνωση της ελληνικής υπαίθρου με τους νέους αυτούς αγρότες, η ίδρυση συνδικαλιστικών οργανώσεων νέων αγροτών. 
      Το άρθρο 21 αφορά ρυθμίσεις που θέλουν να αυξήσουν την αξιοπιστία των αγροτών απέναντι σε αυτούς που επισκευάζουν και γενικά διαχειρίζονται αγροτικά μηχανήματα, τα οποία και αυτά σήμερα είναι πολύπλοκα. 
      Το άρθρο 22 είναι πολύ σπουδαίο γιατί δίνεται η δυνατότητα στο Υπουργείο Γεωργίας να ελέγχονται και να επιβλέπονται έργα του, όταν είναι μακριά από το κέντρο, από αποκεντρωμένες υπηρεσίες, γιατί πολλές φορές η έλλειψη του απαραίτητου προσωπικού, οι μεγάλες αποστάσεις και άλλα προβλήματα δημιουργούν την έλλειψη της απαραίτητης υποδομής και τη ματαίωση ή καθυστέρηση κάποιων έργων. 
      Νομίζω ότι πολύ σημαντικές είναι οι ρυθμίσεις στο άρθρο 22 και τηλεγραφικά θα πω ότι η μία αφορά την ίδρυση διεύθυνσης Κτηνιατρικής Επιθεώρησης και ελέγχου νομιμότητας της δράσης των κτηνιατρικών υπηρεσιών των Νομαρχιακών Αυτοδιοικήσεων και των περιφερειών από υπηρεσίες του Υπουργείου Γεωργίας. 
      Μετά την ίδρυση των Νομαρχιακών Αυτοδιοικήσεων υπήρχε ένα διοικητικό κενό στον κτηνιατρικό έλεγχο, μια έλλειψη ομοιομορφίας ως προς την κοινή αντιμετώπιση του ευαίσθητου αυτού τομέα του κτηνιατρικού ελέγχου, με αποτέλεσμα να μην μπορούν οι κεντρικές υπηρεσίες να ελέγξουν πολλές φορές τις περιφέρειες με ό,τι αυτό συνεπάγεται για τη δημόσια υγεία. 
      Η δεύτερη παράγραφος αφορά τη διεύθυνση βιολογικής γεωργίας η οποία είναι μία πολύ σημαντική ρύθμιση, γιατί μέχρι σήμερα, παρόλο που αυτό το θέμα της βιολογικής γεωργίας ήταν σημαντικό και ευαισθητοποιεί τη κοινή γνώμη, εν τούτοις, δεν υπήρχε μια ομοιομορφία στην αντιμετώπισή του. 
      Θα αναφερθώ ενδεχομένως στα υπόλοιπα άρθρα τα οποία εισηγούνται σπουδαίες ρυθμίσεις στη δευτερολογία μου. 
      Με αυτές τις σκέψεις εισηγούμαι κύριε Πρόεδρε, να γίνει δεκτό το νομοσχέδιο. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι από το Συνασπισμό της Αριστεράς και της Προόδου ορίζεται ως ειδική αγορήτρια η Βουλευτής Ασημίνα Ξηροτύρη-Αικατερινάρη.
      Το λόγο έχει ο εισηγητής της Νέας Δημοκρατίας  κ. Κοντός.
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, γνωρίζουμε ότι ο αγροτικός κόσμος στην χώρα μας αντιμετωπίζει πληθώρα σημαντικών προβλημάτων. Αποτέλεσμα των προβλημάτων αυτών είναι κάθε χρόνο χιλιάδες άνθρωποι να εγκαταλείπουν την ύπαιθρο, τα ελληνικά αγροτικά προϊόντα να χάνουν την ανταγωνιστικότητά τους, να συρρικνώνονται ραγδαία οι εξαγωγές, να εκτοπίζονται τα προϊόντα μας ακόμη κι από την ελληνική αγορά και γενικά η κατάσταση στην ύπαιθρο να γίνεται αφόρητη. 
      Περιμέναμε λοιπόν από την Κυβέρνηση να αντιληφθεί επιτέλους τις δυσκολίες που αντιμετωπίζουν οι αγρότες και να φέρει ένα νομοθέτημα στη Βουλή με γενναία μέτρα μείωσης του κόστους παραγωγής των αγροτικών προϊόντων, με γενναία μέτρα στήριξης των αγροτικών προϊόντων στη διεθνή, αλλά και στην ελληνική αγορά, με γενναία μέτρα βελτίωσης της ποιότητας και τόνωσης της ανταγωνιστικότητάς τους, γενικά με γενναία μέτρα στήριξης των Ελλήνων αγροτών. Δυστυχώς, το σχέδιο νόμου που συζητούμε, χαρακτηρίζεται από έλλειψη αναπτυξιακής δυνατότητας, από ατολμία στην λήψη ουσιαστικών φιλο-αγροτικών μέτρων, από αποσπασματικότητα και βέβαια δεν αποτελεί τμήμα ενός γενικότερου σχεδίου ανάπτυξης της ελληνικής υπαίθρου. Και ο χρόνος βέβαια στον οποίο κατατίθεται, σε μια περίοδο που πλησιάζει τις εθνικές εκλογές, αφήνει πολλά περιθώρια ερμηνειών για τις πραγματικές προθέσεις της Κυβέρνησης.
      Είναι γεγονός ότι πολλές από τις προτεινόμενες διατάξεις του νομοσχεδίου αποτελούσαν μέρος ενός νομοθετικού κειμένου που είχε καταρτίσει η κυβέρνηση της Νέας Δημοκρατίας το 1993, αλλά δεν πρόλαβε να φέρει στη Βουλή. Πρέπει όμως να επισημάνουμε ότι προκαλεί απογοήτευση τελικά το γεγονός ότι οι κυβερνήσεις από τότε μέχρι τώρα –έχουν περάσει περίπου δέκα χρόνια- το φέρνουν την τελευταία ώρα προς ψήφιση στη Βουλή.
      Σε αντίθεση με τον τίτλο του κατατεθέντος σχεδίου νόμου «Ρύθμιση θεμάτων αγροτικής γης» δεν ασχολείται με το βασικό πρόβλημα της αγροτικής γης: αυτό της διάρθρωσής της, αλλά πρόκειται για ένα νομοθέτημα το οποίο, όχι μόνο δεν αποβλέπει σε μια περιορισμένη αντιμετώπιση του προβλήματος, αλλά ούτε καν αγγίζει το πρόβλημα. Δεν συμπεριλαμβάνει διατάξεις για τη δημιουργία βιώσιμου μεγέθους των γεωργικών εκμεταλλεύσεων, που θα μπορούσε να τις καταστήσει ασφαλώς πιο ανταγωνιστικές. Λείπουν εντελώς τα αναγκαία μέτρα, λείπουν τα κίνητρα, οι φορολογικές ρυθμίσεις, οι χαμηλότοκες δανειοδοτήσεις και οι ενισχύσεις για τη μετακίνηση της γεωργικής γης στους πραγματικούς αγρότες και για τη μεγέθυνση των γεωργικών τους εκμεταλλεύσεων.
      Η ίδια ατολμία καλύπτει και τις διατάξεις που αφορούν την κτηνοτροφία. Στην ουσία, δεν λαμβάνεται κανένα μέτρο και δεν γίνεται καμία πρόβλεψη για την δημιουργία σύγχρονων εγκαταστάσεων και την εξασφάλιση των βοσκοτόπων. Οι κτηνοτρόφοι εξακολουθούν να βρίσκονται στο έλεος των ιδιοκτητών των βοσκοτόπων, των οργάνων της Τοπικής Αυτοδιοίκησης, αφού πολλές φορές οι εκπρόσωποι της Τοπικής Αυτοδιοίκησης αδυνατώντας να αντιληφθούν τα προβλήματα των κτηνοτρόφων, τους φέρονται με πολύ μεγάλη σκληρότητα.
      Τι έγινε  αλήθεια εκείνο το θέμα της διαχείρισης των βοσκοτόπων; Αντίθετα, το νομοθέτημα προβλέπει σε αντιστάθμιση δεσμεύσεις, προβλέπει απαγορεύσεις, προβλέπει διαγραφές. Χωρίς αμφιβολία, το σχέδιο νόμου δεν έχει αναπτυξιακό χαρακτήρα, όπως ανακοινώθηκε βαρύγδουπα, αφού απλά ασχολείται μόνον με μια πολύ περιορισμένη πτυχή του θέματος. Οι διατάξεις του για την αντιμετώπιση του εγγειοδιαρθρωτικού προβλήματος, -πολυτεμαχισμός, ανεπαρκές μέγεθος γεωργικών εκμεταλλεύσεων- με τις γνωστές επακόλουθες επιπτώσεις σε όλο το φάσμα της γεωργικής παραγωγής και της διάθεσης του προϊόντος, λείπουν ουσιαστικά από το σχέδιο νόμου. Βέβαια πρέπει να πούμε ότι η ρύθμιση των νομικών προβλημάτων και των εκκρεμοτήτων, που βάρυναν από πολλών ετών την έγγεια ιδιοκτησία των αποκασταθέντων γεωργών και κτηνοτρόφων, τους απαλλάσσει τώρα από το βάρος της έλλειψης της νομικής τους σχέσης με τη γη και την αδυναμία, συνεπώς, να πραγματοποιήσουν τις απαραίτητες βελτιώσεις που απαιτούν οι γεωργικές εκμεταλλεύσεις, προκειμένου αυτές να γίνουν ανταγωνιστικές.
      Θα ήταν παράλειψη όμως να μιλάμε για αγροτική γη και να μην αναφερθούμε σε ένα πολύ μεγάλο θέμα που αφορά την αγροτική γη, το θέμα του αναδασμού. Ο αναδασμός αποτελεί ένα βασικό εργαλείο χωροταξικής επανατοποθέτησης που αντιμετωπίζει καίρια το πρόβλημα. Το ισχύον θεσμικό πλαίσιο που θεσπίστηκε το έτος 1977 καλύπτει, όχι μόνο την ανωτέρω δυνατότητα, αλλά με τις ειδικές ρυθμίσεις που προβλέπει, παρέχει και την ευχέρεια ριζικής αναδιάρθρωσης της έγγειας περιουσίας. Παρά ταύτα, με την πάροδο ετών το έργο, όχι μόνο περιορίστηκε στο ένα σκέλος αυτό της συγκέντρωσης, αλλά επιπλέον ακολουθεί έντονα φθίνουσα πορεία. Αξίζει να σημειωθεί ότι τα πρώτα χρόνια εφαρμογής του νόμου από το 1977 έως το 1982 οι εκτελούμενοι κατ’ έτος αναδασμοί εκούσιοι και υποχρεωτικοί κυμαίνονταν σε ένα επίπεδο διακοσίων έως διακοσίων πενήντα χιλιάδων στρεμμάτων για να καταλήξουμε τα τελευταία χρόνια –και αυτό είναι το τραγικό- σε ένα επίπεδο τριάντα έως σαράντα χιλιάδων στρεμμάτων. 
      Με το ρυθμό αυτό αν υπολογιστεί ότι οι εναπομένουσες εκτάσεις της χώρας που απαιτούν αναδασμό, ανέρχονται σε οκτώ έως δέκα εκατομμύρια στρέμματα δεδομένου ότι μέχρι σήμερα έχουν εκτελεστεί αναδασμοί σε εννέα εκατομμύρια στρέμματα, θα χρειαστούν –και πρέπει να το προσέξουμε αυτό- πάνω από ογδόντα χρόνια για την ολοκλήρωσή τους. Και αυτό χωρίς να υπολογιστεί η αναγκαιότητα επανάληψης εκτελεσθέντων ήδη αναδασμών μετά τη διασπορά που γίνεται με τις μεταβιβάσεις ενός χρονικού διαστήματος, περίπου τριάντα ετών. 
      Τέλος θα πρέπει, να επισημανθεί ότι αποτελεί μια σημαντική παράλειψη της Κυβέρνησης το γεγονός ότι δεν κατάφερε να εντάξει το πρόβλημα έγκαιρης διάρθρωσης και ιδιαίτερα το πρόβλημα του αναδασμού σαν αυτοτελές έργο στο κοινοτικό πλαίσιο στήριξης, δεδομένου ότι η χώρα μας υστερεί στον τομέα αυτό κατά τριάντα έως σαράντα χρόνια των άλλων προηγμένων γεωργικά ευρωπαϊκών χωρών. 
      Όσον αφορά τις άλλες διατάξεις του νομοσχεδίου, οφείλουμε να επισημάνουμε τα εξής: Στο άρθρο 18 επιδιώκεται η τροποποίηση και η συμπλήρωση διατάξεων του ν. 2810/2000 περί αγροτικών συνεταιριστικών οργανώσεων. Άποψή μας είναι ότι το συνεταιριστικό κίνημα αποτελεί μονόδρομο για την ουσιαστική στήριξη των ελλήνων αγροτών, ότι ακόμη και τώρα που αντιμετωπίζει πληθώρα προβλημάτων διαδραματίζει έναν σημαντικό ρόλο στη διακίνηση των αγροτικών προϊόντων, στη διάθεση των αγροτικών εφοδίων, στη στήριξη των αγροτών. Πρέπει δε να αναφέρουμε και είναι σημαντικό αυτό ότι, το μεγαλύτερο μερίδιο ευθύνης για τη δυσχερή θέση που βρίσκεται το συνεταιριστικό κίνημα και για τα προβλήματα που αντιμετωπίζει, φέρουν οι κυβερνήσεις του ΠΑΣΟΚ, αφού αυτές ήταν που κομματικοποίησαν το συνεταιριστικό κίνημα με τη θεσμοθέτηση των κομματικών ψηφοδελτίων, με τη διάλυση της εποπτικής υπηρεσίας της ΑΤΕ και με την προσπάθεια για ποδηγέτηση του συνεταιριστικού κινήματος στις ανάγκες του κόμματος. Και μάλιστα είναι σημαντικό να αναφερθεί ότι το κομματικό ψηφοδέλτιο στις εκλογές των συνεταιρισμών, θεσμοθετήθηκε με το ν. 1257/82 όταν Υπουργός Γεωργίας ήταν ο σημερινός Πρωθυπουργός κ. Σημίτης. 
      Θεωρούμε λάθος τον διαχωρισμό που επιχειρείται με το άρθρο 20 μεταξύ των αγροτών σε νέους αγρότες και παλιούς που είναι βέβαιο ότι θα οδηγήσει σε μια περαιτέρω διάσπαση του συνεταιριστικού κινήματος. Δεν είναι δυνατόν την ώρα που προσπαθούμε να συγχωνεύσουμε και να δυναμώσουμε τους συνεταιρισμούς, έτσι ώστε να μπορούν να αντιμετωπίσουν τον ανταγωνισμό να αναφέρει η Κυβέρνηση ότι διαφέρουν τα συμφέροντα των νέων από τους παλιούς αγρότες. Οι νέοι αγρότες πρέπει να μπουν στις υπάρχουσες συνεταιριστικές οργανώσεις και να αποτελέσουν με το δυναμισμό και την όρεξη που έχουν για δουλειά έναν βασικό παράγοντα εξυγίανσης και αναγέννησης του συνεταιριστικού μας κινήματος. Άλλωστε σε καμία άλλη επαγγελματική κατηγορία δεν υπάρχει η διάκριση αυτή. Δεν υπάρχουν για παράδειγμα στους ιατρικούς συλλόγους παλιοί και  νέοι γιατροί, δεν υπάρχουν στους δικηγορικούς συλλόγους παλιοί και νέοι δικηγόροι, στο γεωτεχνικό επιμελητήριο παλιοί και νέοι γεωπόνοι. Γιατί αυτό να συμβεί στις συνδικαλιστικές οργανώσεις των αγροτών; 
      Την κάθετη αντίθεσή τους έχουν εκφράσει σε αυτή τη διάκριση οι κορυφαίες συνδικαλιστικές οργανώσεις των αγροτών, η ΠΑΣΕΓΕΣ, η ΣΥΔΑΣΕ και η ΓΕΣΑΣΕ. Η ΓΕΣΑΣΕ δε, η οργάνωση που πρόσκειται στο ΠΑΣΟΚ, αναφέρει χαρακτηριστικά: «Δυστυχώς με θλίψη και αγανάκτηση διαπιστώσαμε ότι πολλές από τις προτεινόμενες ρυθμίσεις του σχεδίου νόμου αντιστρατεύονται πάγιες αρχές και κατακτήσεις, τόσο του αγροτικού κινήματος, όσο και κάθε ενεργού πολίτη που αγωνίστηκε κατά το παρελθόν για την αναβάθμιση του ρόλου των μαζικών οργανώσεων στην ελληνική κοινωνία και τον εκδημοκρατισμό της υπαίθρου». 
      Οι προτάσεις του νομοσχεδίου για την ίδρυση μιας νέας τριτοβάθμιας οργάνωσης που θα απαρτίζεται από ενώσεις νέων αγροτών διευκολύνει μία νέα διασπαστική ενέργεια στο αγροτικό κίνημα και παγιώνει έναν εξαιρετικά επικίνδυνο διαχωρισμό του αγροτικού κόσμου σε νέους και γέρους. Εάν όντως επιθυμεί η Κυβέρνηση να βοηθήσει τους νέους αγρότες, επιτέλους ας αξιοποιήσει τα προγράμματα του Κοινοτικού Πλαισίου Στήριξης για τα σχέδια βελτίωσης, για την εκπαίδευση, για τους νέους αγρότες, τα οποία έχουν βαλτώσει και τα οποία δυστυχώς ουδεμία στήριξη και κανένα κίνητρο δεν έχουν παράσχει στους νέους αγρότες, στους νέους ανθρώπους για να παραμείνουν στην ύπαιθρο και να ασχοληθούν από τη γεωργία.
      Όσον αφορά το άρθρο 23, που αναφέρεται στις υπηρεσιακές μονάδες του Υπουργείου Γεωργίας, έχουμε καταγγείλει πολλές φορές ότι δυστυχώς οι υπηρεσίες που προσφέρουν στον Έλληνα αγρότη βρίσκονται σε πολύ χαμηλά επίπεδα. Βέβαια θεωρούμε ότι οι ευθύνες σας γι’ αυτό είναι πολύ μεγάλες, διότι κυριολεκτικά έχετε διαλύσει τις υπηρεσίες και τους οργανισμούς του Υπουργείου Γεωργίας. Δυστυχώς, επιβεβαιωνόμαστε, τόσο από σχετική έκθεση που συντάχθηκε για λογαριασμό του Υπουργείου Γεωργίας για τη διάθεση των υπηρεσιών του, όπου η κατάσταση που περιγράφεται είναι πολύ χειρότερη από αυτή που εμείς καταγγέλλουμε, όσο και από αυτά που αναφέρετε και αποδέχεστε με το άρθρο 23 του συζητούμενου σχεδίου νόμου. 
      Διότι, πώς είναι δυνατόν να έχουν παρατηρηθεί τόσα προβλήματα στα θέματα κτηνιατρικών προϊόντων και να παραδέχεστε ότι η χώρα μας στερείται κεντρικής υπηρεσίας κτηνιατρικής επιθεώρησης και ελέγχου; Πώς είναι δυνατόν η βιολογική γεωργία να αποτελεί τη μεγάλη πρόκληση για τη γεωργία του μέλλοντος και να μην υπάρχει μέχρι τώρα αρμόδια διεύθυνση βιολογικής γεωργίας, που να προγραμματίζει, που να σχεδιάζει και να παρακολουθεί την υλοποίηση των προγραμμάτων βιολογικής γεωργίας και κτηνοτροφίας; 
      Όταν εσείς οι ίδιοι αναφέρετε στο συζητούμενο σχέδιο νόμου πως παρ’ ότι οι καταναλωτές στρέφονται προς τα ποιοτικά προϊόντα υπάρχει αποσπασματική αντιμετώπιση του θέματος από διαφορετικές διευθύνσεις, κάτι που δημιουργεί δυστοκίες στο συντονισμό και στην ενιαία αντιμετώπιση των θεμάτων της βιολογικής γεωργίας, τότε δεν πρέπει να απορούμε για το γεγονός ότι η χώρα μας –παρ’ ότι καθαρά γεωργική χώρα- είναι τελευταία στην Ευρωπαϊκή Ένωση και σε προγράμματα, αλλά και σε παραγωγή βιολογικών προϊόντων. 
      Όσο για τους οργανισμούς του Υπουργείου Γεωργίας -τον ΕΛΓΑ, τον Ο.Π.Ε.Κ.Ε.Π.Ε., τον ΕΘ.Ι.ΑΓ.Ε., τον ΔΗΜΗΤΡΑ, τον Ο.Π.Ε.ΓΕ.Π., τον ΕΛ.Ο.Γ. και άλλους- τη λειτουργία των οποίων επιχειρείτε να βελτιώσετε με τις διατάξεις πολλών άρθρων του νομοσχεδίου, η θέση μας είναι ότι υπάρχει κακοδιοίκηση, ότι αποτελούν χώρους οικονομικής αποκατάστασης και περίθαλψης κομματικά εγκάθετων και ότι ελάχιστα προσφέρουν στην ελληνική γεωργία. Διότι, όταν η χώρα μας είναι από τις τελευταίες σε αγροτική έρευνα και εκπαίδευση αγροτών, όταν αδικαιολόγητα καθυστερούν οι καταβολές των επιδοτήσεων και αποζημιώσεων των αγροτών, όταν ο Έλληνας αγρότης είναι ο λιγότερο ενημερωμένος από τους Ευρωπαίους συναδέλφους του, τότε εύκολα επιβεβαιώνονται αυτά που προανέφερα και εύκολα αποδεικνύεται η πολύ χαμηλή αποδοτικότητα και αποτελεσματικότητα των οργανισμών του Υπουργείου Γεωργίας.
      Αναλυτικά πάντως θα μας δοθεί η δυνατότητα να συζητήσουμε τις προτεινόμενες διατάξεις στην κατ’ άρθρο συζήτηση, όπου και θα διαπιστωθεί ότι τελικά το σχέδιο νόμου που αφορά την αγροτική γη και άλλες διατάξεις, την επίλυση ζητημάτων αποκατασταθέντων και αποκαθισταμένων κτηνοτρόφων θα συμβάλλει πολύ λίγο -υπό τις παρούσες δυσμενείς συνθήκες που βρίσκεται η ελληνική γεωργία- στην επίλυση των σοβαρών προβλημάτων της και στην ανάπτυξή της.
      Άποψή μας είναι ότι για να αντιστραφεί το δυσμενές κλίμα στην ελληνική ύπαιθρο απαιτούνται γενναίες τομές και μεγάλες διαρθρωτικές αλλαγές. Όμως, πάνω απ’ όλα απαιτείται πολιτική βούληση και ουσιαστική στήριξη της ελληνικής υπαίθρου, του Έλληνα αγρότη, η οποία έχει αποδειχθεί ότι δυστυχώς δεν την διαθέτει η σημερινή Κυβέρνηση.
      Είναι βέβαιο ότι με ασπιρίνες, όπως είναι σήμερα το συζητούμενο σχέδιο νόμου, οι βαθιές πληγές που άνοιξε στους Έλληνες αγρότες η αντιαγροτική πολιτική των κυβερνήσεων Σημίτη δεν κλείνουν. Και είναι βέβαιο ότι και με το σχέδιο νόμου περί αγροτικής γης, το οποίο περιλαμβάνει μία σειρά θεμάτων ασύνδετων μεταξύ τους και αποσπασματικών, αποδεικνύεται για άλλη μία φορά ότι ούτε στόχους ούτε και στρατηγική διαθέτει η Κυβέρνηση για την ανάπτυξη της ελληνικής γεωργίας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων, 1912-1913», μαθητές του δημοτικού από τα Εκπαιδευτήρια Χουρδάκη.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Στριφτάρης. 
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κυρίες και κύριοι συνάδελφοι, το νομοσχέδιο που συζητάμε έχει τον τίτλο «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις»
      Κατά τη γνώμη μας, το πρώτο κεφάλαιο θα έπρεπε να λέγεται «μικρορυθμίσεις που αφορούν καταπάτηση της δημόσιας γης και νομιμοποίηση των καταπατητών», το δεύτερο κεφάλαιο θα αφορούσε την αποκατάσταση των κτηνοτρόφων -όσων έχουν απομείνει, αν έχουν απομείνει- και τέλος, όσον αφορά τις άλλες διατάξεις πραγματικά δεν αισθάνομαι καθόλου καλά να υπερασπίζομαι έναν Κανονισμό της Βουλής ή ένα Σύνταγμα που λέει ότι, άσχετες μεταξύ τους διατάξεις δεν εισέρχονται στο ίδιο το νομοσχέδιο προς ψήφιση στη Βουλή. Δεν είναι η πρώτη φορά που το κάνει η Κυβέρνηση, αλλά κατανοούμε πολύ καλά γιατί το κάνει. 
      Όλο αυτό το νομοσχέδιο θέλω να πω ότι είναι κομμένο και ραμμένο στην αρχή της προεκλογικής εκστρατείας, ανεξάρτητα εάν θα γίνουν εκλογές τον Ιούλιο, τον Σεπτέμβρη ή τον Απρίλη του χρόνου, όπως λένε οι κυβερνώντες. Η προεκλογική εκστρατεία φαίνεται ότι άρχισε και επειδή η Κυβέρνηση δεν μπορεί να βρει ερείσματα στον αγροτικό κόσμο, προσπαθεί με τέτοια νομοσχέδια να εξευμενίσει μερικούς για να μπορέσει να αρπάξει τις ψήφους τους ή να τους έχει ομήρους για να μπορέσει πραγματικά να τους εκβιάσει την ώρα της ψηφοφορίας. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Το λέω αυτό γιατί δεν αυξάνει τον κλήρο. Το λέει άλλωστε και στην εισηγητική έκθεση και νομίζω ότι είναι καλό αυτό που το λέει, ότι δεν επιλύονται θέματα βιωσιμότητας του αγροτικού κλήρου. Έχει επίσης και πολλές φωτογραφικές διατάξεις και θα πω μια που έχω μπροστά μου. 
      Με απόφαση της Επιτροπής Απαλλοτριώσεων –αναφέρεται στην παράγραφο 4 του άρθρου- επιτρέπεται να παραχωρούνται σε ενδιαφερόμενους διαθέσιμες εποικιστικές εκτάσεις ή εκτάσεις του άρθρου 13 παράγραφος 2 Αβ’ που βρίσκονται σε αυτοτελείς οικισμούς κάτω των δύο χιλιάδων κατοίκων και περιλαμβάνονται στις παραμεθόριες περιοχές των περιφερειών Θράκης, Μακεδονίας και Ηπείρου.  Το καταλαβαίνω αυτό. Αλλά παρακάτω λέει και στις ορεινές κοινότητες των Νομών Γρεβενών, Καβάλας και Τρικάλων, μόνο. 
      Λέω: Αν ήσασταν σωστοί γιατί μόνο στους τρεις νομούς και όχι και στους άλλους; Δεν είναι σωστό, αλλά λέω: Αφού το βάζετε για τρεις νομούς, γιατί δεν το βάζετε και για το Νομό Ιωαννίνων στις ορεινές περιοχές και βάζετε μόνο για τις παραμεθόριες περιοχές των Ιωαννίνων ή της Πρέβεζας ή της Αιτωλοακαρνανίας;
      ΓΕΩΡΓΙΟΣ ΔΡΥΣ (Υπουργός Γεωργίας): Αν είχατε μελετήσει το νομοσχέδιο θα το είχατε καταλάβει. 
      ΣΠΥΡΙΔΩΝ ΣΤΡΙΦΤΑΡΗΣ: Το έχω μελετήσει το νομοσχέδιο. Εσείς αν το είχατε μελετήσει, θα είχατε καταλάβει αυτό που σας λέω ότι έχετε και φωτογραφικές διατάξεις. 
      Πέρα από αυτό όμως, θέλω να πω και για ορισμένα άλλα ζητήματα. 
      Κατ’ αρχάς και η Επιστημονική Επιτροπή της Βουλής λέει ότι, όσον αφορά κάποια άρθρα είναι όχι στα όρια της συνταγματικότητας αλλά έξω από τα όρια της συνταγματικότητας. Είναι χαρακτηριστικό ότι προσπαθούμε με ένα νόμο που δεν έχει καμία σχέση με το συγκεκριμένο θέμα να ορίσουμε την έννοια του δάσους ή της δασικής έκτασης και λέμε ότι, αν έχει κάλυψη μέχρι 25% αποχαρακτηρίζεται από δάσος ή δασική έκταση. 
      Νομίζω ότι χρειάζεται πολύ περισσότερη προσοχή και να μη νομοθετούμε έτσι πρόχειρα κάποια πράγματα, γιατί σε τελική ανάλυση θα έχουμε ψηφίσει ένα σωρό διατάξεις, όπως και σε προηγούμενο νομοσχέδιο του ΥΠΕΧΩΔΕ σχετικά με τη χρησικτησία για είκοσι χρόνια. Και σ’ αυτό το νομοσχέδιο υπάρχει διάταξη που λέει ότι για μεν το δημόσιο αν οι καταπατητές τα έχουν για δέκα χρόνια, μπορούν να τα πάρουν, ενώ για να πάρεις από έναν ιδιώτη πρέπει να τα έχεις καταπατημένα είκοσι χρόνια. 
      Το δημόσιο δηλαδή πολύ πιο εύκολα απ’ ό,τι ο ιδιώτης εκχωρεί τα δικαιώματά του σε καταπατητές. Γι’ αυτό είπα από την αρχή ότι αυτό το νομοσχέδιο έπρεπε να αφορά σε ρυθμίσεις θεμάτων καταπατητών και όχι ρυθμίσεις γεωργικής και αγροτικής γης, όπως λέει εδώ.
      Όσον αφορά τους κτηνοτρόφους, πατώντας σε υπαρκτά προβλήματα που έχει δημιουργήσει όλη η πολιτική των κυβερνήσεων -όχι μόνο στα τελευταία είκοσι χρόνια, αλλά θα έλεγα και προηγούμενα, μετά τουλάχιστον το έτος 1952- έρχεται να ρυθμίσει ορισμένα ζητήματα, τα οποία στην ουσία δεν βρίσκουν –για να το πω έτσι- υλικό.
      Κύριε Υπουργέ, δεν ξέρω αλλά εμένα τουλάχιστον με επισκέφθηκαν προηγουμένως δύο αγρότες από τη Θεσσαλία και μου είπαν «τα κτηνοτροφικά δεν τα θέλουμε, αυτό το λιβάδι δεν το θέλουμε παρ’ όλο που μας τα έχουν δώσει, επειδή δεν είμαστε κτηνοτρόφοι και δεν υπάρχει κανένας κτηνοτρόφος στο χωριό. Θέλουμε, όμως, να έχουμε τα οικόπεδα που μας έχουν δώσει και χτίσαμε ένα σπιτάκι». Λέω λοιπόν το εξής: Έρχεται να ρυθμίσει αυτό το θέμα με τους κτηνοτρόφους τη στιγμή που οι πιο πολλοί, τους οποίους θα αφορούσε πριν μία δεκαετία ή μία εικοσαετία, τώρα δεν υπάρχουν.
      Γι’ αυτό το λόγο, νομίζω ότι και σ’ αυτό το σημείο, παρ’ ότι «πατάει» σε υπαρκτό πρόβλημα, η τακτική της Κυβέρνησης ήταν τέτοια που ρυθμίζει θέματα τα οποία έχει ρυθμίσει η ίδια η πολιτική της με την εγκατάλειψη αυτών των εκτάσεων και από τους κτηνοτρόφους.
      Θέλω να πω ότι η γεωργία μας σήμερα και ειδικά τα θέματα που αφορούν στην αγροτική γη, δεν μπορούν να λυθούν με τέτοια νομοσχέδια που περισσότερα προβλήματα θα δημιουργήσουν, γιατί και ο καθένας όταν μάθει, κύριε Υπουργέ, ότι αν πάει να περιφράξει μία έκταση και φυτέψει μία ελιά ή μία πορτοκαλιά ή πάει να βάλει ρεβιθάκια και κρεμμυδάκια, για δέκα χρόνια θα την πάρει, θα το κάνει και θα ενθαρρυνθούν ακόμα παραπέρα οι καταπατητές. Τουλάχιστον, ήξερε ότι αυτή τη δουλειά έπρεπε να την κάνει επί είκοσι χρόνια, τώρα θα την κάνει για δέκα χρόνια. 
      Ίσως πάλι φέρετε και ένα άλλο νομοθέτημα -ή εσείς ή οι άλλοι, η Νέα Δημοκρατία δηλαδή, που κόπτονται για τους συνεταιρισμούς, όπως άκουσα από τον εισηγητή- για να ρυθμίσετε το θέμα της αγροτικής γης. Θα έλεγα ότι η συγκέντρωση της γης θα γίνει έτσι κι αλλιώς. Η πολιτική της Νέας Δημοκρατίας και του ΠΑΣΟΚ είναι η συγκέντρωση να γίνει στα χέρια των λίγων και να επιβραβεύονται και οι καταπατητές, ενώ εμείς -σε αντίθεση μ’ αυτούς- λέμε ότι η συγκέντρωση της γης πρέπει να γίνει από τους πολλούς, από τους μικροκληρούχους, τους ανθρώπους που έχουν το μέσο όρο της γεωργικής έκτασης –τα σαράντα, τα πενήντα, τα εξήντα ή τα εκατό στρέμματα, αν θέλετε- μέσω των παραγωγικών συνεταιρισμών.
      Άλλη λύση οι αγρότες δεν πρέπει και δεν μπορούν να περιμένουν από το να λυθούν τα θέματα του μικρού και κατατεμαχισμένου κλήρου. Ούτε ο αναδασμός θα τους τα λύσει ούτε φυσικά η αγρογή θα τους τα λύσει. Φυσικά, ούτε οι προκείμενες διατάξεις θα λύσουν τέτοια προβλήματα, όπως ψευδεπίγραφα επικαλείται η Κυβέρνηση.
      Νομίζω, λοιπόν, ότι τα δεκαεπτά πρώτα άρθρα είναι ο κύριος όγκος του νομοσχεδίου. Όσον αφορά τα άλλα άρθρα, θα έλεγα ότι δεν έχουν καμία σχέση μεταξύ τους. Δεν ξέρω τι σχέση μπορεί να έχει η παραχώρηση κάποιου που καταπάτησε δέκα στρέμματα, αλλά τα έχει φυτέψει, για παράδειγμα, με πορτοκαλιές ή με σταράκι και τα παίρνει, με το Συμβούλιο Αλιείας ή τι σχέση μπορεί να έχει το Συμβούλιο Αλιείας με την πρακτική άσκηση των γεωλόγων.
      Αυτά μόνο οι νομικές υπηρεσίες του Υπουργείου, αλλά και κάποιοι άλλοι νομίζω μπορούν να καταλάβουν, αν έχουν σχέση μεταξύ τους.
      Θέλω να πω κάποια πράγματα για ορισμένα απ’ αυτά τα άρθρα. Μερικά μπορεί να τα ψηφίσει κανείς –και από τα πρώτα- αλλά δεν μπορούμε σε καμιά περίπτωση να ψηφίσουμε το νομοσχέδιο στο σύνολο. 
      Θα αναφερθώ σε ορισμένες διατάξεις μετά το άρθρο 16, δηλαδή θα μιλήσω για το Συμβούλιο Αλιείας. Νομίζω ότι δεν παίζει κανένα ρόλο αν θα συμμετέχει ο εκπρόσωπος της Συνομοσπονδίας των Αλιευτικών Αγροτικών Συλλόγων ή όχι. Η πολιτική δε διαγράφεται  από το Συμβούλιο Αλιείας. Διαγράφεται από την Κυβέρνηση και φυσικά την εφαρμόζει η πολιτική ηγεσία του Υπουργείου Γεωργίας. 
      Θέλω να αναφερθώ για λίγο στις ρυθμίσεις στις Συνεταιριστικές Οργανώσεις. Όλη η φιλοσοφία του συνεταιρισμού από το 1914 ήταν ότι ένας συνεταίρος έχει μία ψήφο. Ύστερα από ενενήντα χρόνια περίπου αλλάζουμε αυτή τη φιλοσοφία και λέμε ότι οι ψήφοι είναι συνάρτηση των μερίδων. Αφού έχουμε πει στο ν. 2810 για τους συνεταιρισμούς ότι μπορούν να έχουν περισσότερες της μιας μερίδας, τώρα ερχόμαστε και λέμε να έχουν περισσότερες ψήφους.
      Για ποια δημοκρατία μιλάμε, κύριε Υπουργέ, όταν –σας είπα το παράδειγμα και στην επιτροπή- σε ένα συνεταιρισμό, σε μια γενική συνέλευση με εκατό μέλη, τα είκοσι έξι έχουν από τρεις μερίδες και αποτελούν φυσικά πλειοψηφία στους εβδομήντα πέντε, αφού θα έχουν εβδομήντα οκτώ ψήφους. Ποια είναι η δημοκρατία και πώς μπορεί να λειτουργήσει αυτός ο συνεταιρισμός; Και μετά μου λέτε ότι δεν είναι πρόθεση της Κυβέρνησης και οι συνεταιρισμοί να γίνουν όργανα των μεγαλοαγροτών και αυτοί να συγκεντρώσουν όσο είναι δυνατόν τη γη -πέρα από τους άλλους που θα θέλουν να τη συγκεντρώσουν- δηλαδή να συγκεντρωθεί η γη στα χέρια των λίγων και φυσικά αυτών που διαθέτουν, αν θέλετε, περισσότερα λεφτά για να αγοράσουν περισσότερες μερίδες. Αύριο θα φέρετε μια διάταξη που θα λέτε μέχρι δέκα μερίδες και μέχρι δέκα ψήφους ο καθένας και όποιος έχει λεφτά θα κάνει κουμάντο και στη διοίκηση του συνεταιρισμού. Το ένα ζήτημα είναι αυτό και είναι το βασικό. Νομίζω ότι είναι σημαντικό και δεν υπάρχει κανένας λόγος να γίνει αυτή η αλλαγή για τις συνεταιριστικές μερίδες. 
      Το δεύτερο που ήθελα να πω είναι ότι δεν καταλαβαίνω ειλικρινά, γιατί θέλει θεσμοθέτηση η Πανελλήνια Ένωση Νέων Αγροτών. Σας είπα ότι το μόνο που μπορώ να σκεφθώ είναι ότι φροντίζετε να βγάλετε μια γενιά νέων αγροτοπατέρων, οι οποίοι θα εξαρτώνται, όπως και οι παλιοί, οι τωρινοί δηλαδή, καθαρά από την κρατική μέριμνα, απ’ αυτά που πληρώνουν οι αγρότες είτε θέλουν είτε δεν θέλουν να τα πληρώσουν, γι’ αυτό το σκοπό. Γιατί αν ήθελαν να τα πληρώσουν οι αγρότες για να ενισχύουν τη ΓΕΣΑΣΕ, την ΠΑΣΕΓΕΣ και τη ΣΥΔΑΣΕ θα πλήρωναν  στους συλλόγους τους και δεν θα επιβάλαμε ένα νόμο, ο οποίος είναι στην ουσία έξω από κάθε δεοντολογία. Ο κάθε αγρότης πληρώνει είτε θέλει είτε δεν θέλει να είναι συνδικαλισμένος. Σας είπα, αν θέλετε να κόψετε τον ομφάλιο λώρο του αγροτοπατερισμού, καταργήστε τις επιχορηγήσεις που παράνομα δίνετε από τις εισπράξεις του ΕΛΓΑ στους αγροτοπατέρες.
      Με αυτήν την έννοια δεν έχει κανένα νόημα να θεσμοθετούμε για τους νέους αγρότες. Οι νέοι αγρότες έχουν ανάγκη άλλα πράγματα και όχι αυτό. 
      Θα ήθελα να μιλήσω για το άρθρο που ρυθμίζει τα ζητήματα των ΕΛΓΑ. Λέτε εδώ ότι ουσιαστικά ο παραγωγός 	θα προπληρώνει για την αποζημίωση που πιθανόν θα δικαιούται, αν πάθει ζημιά και γίνουν εκτιμήσεις. Μέχρι τώρα, τουλάχιστον, πούλαγε το προϊόν του και γινόταν η παρακράτηση, ενώ εδώ θα γίνεται προκαταβολικά.
      Πρέπει να σας πω ότι έτσι, όπως κάνατε και με το νομοσχέδιο του ΟΓΑ που δώσατε την ευκαιρία προαιρετικά να ασφαλίζεται ο ένας εκ των δύο συζύγων και έμεινε, όπως λένε όλες οι έρευνες που έχουν γίνει, σχεδόν το 80% των αγροτισσών χωρίς σύνταξη, έτσι και με αυτό που θεσμοθετείτε εδώ, δηλαδή την προκαταβολή  ουσιαστικά για τον ΕΛΓΑ, θα μείνουν πολλοί παραγωγοί ανασφάλιστοι οι οποίοι δεν θα δικαιούνται μετά αποζημίωσης και θα δημιουργούνται νέα προβλήματα.
      Γι΄ αυτούς τους λόγους δεν μπορούμε να ψηφίσουμε το νομοσχέδιο. Θα θέλαμε να πούμε τούτο στους αγρότες: Εάν πραγματικά δεν αντισταθούν σε αυτήν την πολιτική που τους συνθλίβει στην καθημερινότητά τους, εάν δεν απογαλακτιστούν από τα κόμματα της Νέας Δημοκρατίας και του ΠΑΣΟΚ, το μέλλον τους είναι προδιαγραμμένο για να φύγουν από την αγροτική παραγωγή.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η κ. Ξηροτύρη-Αικατερινάρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Αγαπητοί συνάδελφοι, συζητάμε σήμερα ένα νομοσχέδιο με πρώτο κύριο θέμα τη ρύθμιση ζητημάτων αγροτικής γης. Ο καθένας μας θα μπορούσε να συμπεράνει ότι αφορά σε ζητήματα προστασίας και οργάνωσης αυτής. 
      Τα πράγματα, όμως, δεν είναι έτσι. Πριν ακόμα κοπάσει ο θόρυβος από τις τροπολογίες σε προηγούμενο νομοσχέδιο του ΥΠΕΧΩΔΕ, που αφορούσε το κτηματολόγιο, έρχεται και τούτο το νομοσχέδιο να προεκτείνει τις ρυθμίσεις αλλαγής χρήσεων γης, απώλειες του τεκμηρίου κυριότητας του δημοσίου και κυρίως νομιμοποίησης των αυθαιρέτων και καταπατητών και σε αγροτικές και σε δασικές εκτάσεις. Ετοιμάζει το έδαφος στο νομοσχέδιο για τα δάση, ένα νομοσχέδιο που επί σειρά ετών κατατίθεται και αποσύρεται και πολύ φοβάμαι ότι, όταν έρθει, θα ρυθμίσει περαιτέρω αποχαρακτηρισμούς και νομιμοποιήσεις παρανομιών στα δάση και στις δασικές εκτάσεις και πολλές αλλαγές χρήσεων γης.
      Με αυτά τα δεδομένα και σε σχέση με το χρόνο που έχει επιλεγεί για την κατάθεση του, τη βιασύνη κατάθεσης, αφού δεν προηγήθηκε ενημέρωση, είναι προφανές ότι δεν μπορεί να ισχύσει ο ισχυρισμός που προβάλλεται στην αρχή της αιτιολογικής έκθεσης, ότι δηλαδή το νομοσχέδιο έρχεται να επιλύσει χρόνια προβλήματα της αγροτικής νομοθεσίας, αφού δεν φαίνεται από πουθενά με ποιο τρόπο συμβάλλει στην επίλυση της έγγειας ιδιοκτησίας, που επιτυγχάνεται η βιώσιμη γεωργική εκμετάλλευση και από πού προκύπτει ότι αξιοποιούνται οι διαθέσιμες εκτάσεις. 
      Επί της ουσίας δεν υπάρχει ενδιαφέρον για τέτοιου είδους εγγειοδιαρθρωτικές αλλαγές στο πλαίσιο των στόχων της κοινής πολιτικής. Απλά, εφευρίσκονται προσχήματα, για να περάσει πιο εύκολα η παράδοση των δημοσίων κτημάτων σε καταπατητές, γιατί πολύ λίγες είναι σήμερα οι δημόσιες για αγροτική χρήση εκτάσεις. 
      Τα στοιχεία που διαθέτουμε, γιατί στην αιτιολογική έκθεση δεν υπάρχουν στοιχεία, λένε ότι τα καταγεγραμμένα δημόσια κτήματα ανέρχονται στα τρεισήμισι εκατομμύρια στρέμματα, από τα οποία τα  1,8 εκατομμύρια, δηλαδή περίπου το ένα στα δύο, είναι καταπατημένα. Από αυτά τα κτήματα ποια και πόσα εξυπηρετούν τους λόγους για τις διαρθρωτικές αλλαγές που προβάλλει το νομοσχέδιο; 
      Για να θυμίσουμε την ιστορία, λέμε ότι η υπηρεσία εποικισμού που συστάθηκε για την εξεύρεση αγροτικής γης στους πρόσφυγες, διένειμε αυτές τις εκτάσεις, αφού είχε κάνει μια πλήρη αποτύπωση αυτών των εκτάσεων.
      Στη συνέχεια οι δημόσιες εποικιστικές εκτάσεις, οι οποίες απέμειναν με την ίδια διαδικασία διανεμήθηκαν ως γεωργικές εκτάσεις στους ακτήμονες καλλιεργητές, προκειμένου να αυξηθεί ο γεωργικός κλήρος, ενώ παρόμοιες εκτάσεις διένειμε και η δασική υπηρεσία προκειμένου, να αποφύγει την πίεση η οποία γινόταν στα δάση και να χρησιμοποιηθούν αυτές για γεωργική εκμετάλλευση.
      Ορισμένες από τις δημόσιες εποικιστικές εκτάσεις που δεν παραχωρήθηκαν, παρέμειναν κοινόχρηστες ή διαθέσιμες. Αυτές οι εκτάσεις στις πιο πολλές περιπτώσεις μεταγενέστερα κηρύχθηκαν νόμιμα δασικές ή αναδασωτέες, λόγω της δασικής τους φύσης. Αυτές ακριβώς τις εκτάσεις έρχεται σήμερα το κράτος με αυτό το νομοσχέδιο που κυριολεκτικά τις χαρίζει σε καταπατητές και μη δικαιούχους. Η Κυβέρνηση είναι σαφές ότι αποφάσισε να απαλλαγεί από τη δημόσια περιουσία, καθώς μπαίνουμε σταδιακά σε προεκλογική περίοδο. Ευνοεί ένα κλίμα παροχολογίας, αναλαμβάνει το ρόλο του διαμεσολαβητή και εγκλωβίζει πολιτικά πλέον της διετίας ήδη χιλιάδες διεκδικητές, ξεκινώντας από ακτήμονες αγρότες ή και μεμονωμένες περιπτώσεις που όντως χρήζουν να ρυθμιστούν μέχρι τους παράνομους καταπατητές δημοσίων, δασικών και κατά κανόνα αναδασωτέων εκτάσεων.
      Κατανοούμε ότι υπάρχουν υποθέσεις που ταλαιπωρούν τους πολίτες και το κράτος και πρέπει με νομοθετική ρύθμιση να τερματιστούν. Όμως, δεν μπορεί να γενικεύονται ρυθμίσεις που προσκρούουν στις διατάξεις του Συντάγματος, όπως αυτές της παραργάφου 6, του άρθρου 1, καθώς και των άρθρων 5, 11 και 12 ή που ακυρώνουν την ισονομία των πολιτών και καλύπτουν νομικά τη συμπεριφορά δικαίων και αδίκων έναντι του ελληνικού κράτους και αυτό γίνεται στο πρώτο μέρος αυτού του νομοσχεδίου. Και μάλιστα, θέλω να τονίσω, σε μία χώρα που δεν έχει υλοποιήσει ακόμη το χωροταξικό της σχεδιασμό, σε μία περίοδο που ο πολεοδομικός σχεδιασμός, η καταγραφή των χρήσεων γης, ο καθορισμός των ζωνών οικιστικού ελέγχου είναι εξαιρετική ανάγκη να διαμορφωθούν και το σημαντικότερο, σε μία χώρα που βρίσκεται ακόμη στη αρχική φάση της κατάρτισης του Κτηματολογίου. 
      Είναι, λοιπόν, απαράδεκτο να προηγούνται ρυθμίσεις της καταγραφής από το Κτηματολόγιο, της δημόσιας γης του χαρακτήρα των εκτάσεων, των δασικών και χορτολιβαδικών εκτάσεων, των χρήσεων γης που παράγουν οι ανάγκες του πολεοδομικού σχεδιασμού και της προστασίας του περιβάλλοντος, όπως αυτές του νομοσχεδίου, ρυθμίσεις για τη δημόσια γη, τις δασικές εκτάσεις, τη δέσμευση ή τον αποχαρακτηρισμό κοινοχρήστων χώρων και να δημιουργούνται τετελεσμένα αδιέξοδα. 
      Προχωρήστε, κύριοι της Κυβέρνησης στο χωροταξικό σχεδιασμό, ολοκληρώστε άμεσα το Δασικό Κτηματολόγιο και τους δασικούς χάρτες, προχωρήστε στο Εθνικό Κτηματολόγιο και μετά ελάτε να κάνετε τις όποιες απαραίτητες ρυθμίσεις και όχι βέβαια να μετατρέπετε το Υπουργείο Γεωργίας με τις παραχωρήσεις που κάνει σε ένα άτυπο Υπουργείο Χωροταξίας και Περιβάλλοντος. Με τη ρύθμιση της παραγράφου 5, του άρθρου 1, έχει φθάσει να νομοθετεί το Υπουργείο Γεωργίας για τους όρους δόμησης, εκτός των περιοχών που είναι εκτός σχεδίου δόμησης. Και είναι πολύ σημαντική η έκθεση της Διεύθυνσης Επιστημονικών Μελετών της Βουλής και ιδιαίτερα οι επισημάνσεις της για την παράγραφο 6 του άρθρου 1, όπου για τον χαρακτηρισμό της έκτασης ως δασικής προβλέπεται πλέον το 25% κάλυψη και όχι το 15% που ίσχυε μέχρι σήμερα. 
      Επισημαίνεται, λοιπόν, στην έκθεση ότι, σύμφωνα με το άρθρο 24 του Συντάγματος καμία μεταβολή του προορισμού των δασών και των δασικών εκτάσεων δεν μπορεί να γίνει, παρά μόνο για το υπέρτατο δημόσιο συμφέρον και μάλιστα με αιτιολογημένο χαρακτηρισμό, όταν πρόκειται για προέχουσας σημασίας αγροτική εκμετάλλευση για την εθνική οικονομία. Αυτό το πράγμα δεν γίνεται με το νομοσχέδιο, αφού τελικά αυτές οι εκτάσεις παραδίδονται, ακόμη και για οικιστική χρήση, αν συνδέσει κανείς αυτό το άρθρο με το άρθρο 5, κοκ.
      Η εν λόγω έκθεση επισημαίνει και τα προβλήματα του άρθρου 5 για την παραχώρηση κατεχόμενων εκτάσεων που είχαμε επισημάνει και εμείς στη Βουλή με ένταση και επισημαίνουμε και τώρα. Η συμπλήρωση που έκανε ο Υπουργός δεν αρκεί, γιατί αφορά μόνο δασικές εκτάσεις και παρέλειψε να γράψει «και αναδασωτέες εκτάσεις». Το δεύτερο, όμως το οποίο επισημαίνουμε εμείς και η έκθεση είναι ότι τελικά εδώ παραμένει το σκεπτικό ότι ο καθένας που αυθαιρετεί δύο και τρεις φορές από αυτό το νομοσχέδιο έχει μία πληρέστατη κατοχύρωση της καταπάτησης  που έχει κάνει. Εάν δηλαδή έχει κτίσει και αυθαίρετο, εάν έχει φυτεύσει δένδρα ακόμα και ενός έτους κατοχυρώνει καλύτερα την καταπατημένη γη.
      Εξίσου είναι σημαντικά τα θέματα της παραχώρησης των δημοσίων χορτολιβαδικών εκτάσεων για ευρύτερη χρήση, σύμφωνα με την αγροτική νομοθεσία, άρθρο 12 παράγραφος 3 και όχι περιορισμένη όπως προβλεπόταν μέχρι σήμερα, όπως και η απώλεια του τεκμηρίου κυριότητας του δημοσίου σε αυτές τις εκτάσεις που γίνεται μέσα από την παράγραφο 4 του άρθρου 12. 
      Τα μεγάλα προβλήματα των κτηνοτρόφων, το πρόβλημα του γεωργικού και αγροτικού ισοζυγίου της χώρας μας, δεν επιλύονται βέβαια μέσα από τις διατάξεις αυτού του νομοσχεδίου και φοβάμαι ότι δεν έχουν αγγίξει ακόμα, παρ’ όλο που είναι ήδη πάρα πολύ αργά, την Κυβέρνηση για να τα επιλύσει. 
      Τι κάνει μέσα από το άρθρο 13 για την «ΑΓΡΟΓΗ»; Είχαμε επισημάνει κατά τη συζήτηση της ίδρυσης της «ΑΓΡΟΓΗΣ ΑΕ» τις επιφυλάξεις που είχαμε γι’ αυτήν. Σήμερα έρχεται να τις επιβεβαιώσει με ακόμα χειρότερο τρόπο. Μετατρέπεται σε μία ανώνυμη εταιρεία η οποία πλέον θα διαχειρίζεται τα δημόσια κτήματα, εν δυνάμει δηλαδή το σύνολο των δασών και δασικών εκτάσεων της χώρας, δημόσιες γεωργικές εκτάσεις, κοινόχρηστες, χορτολιβαδικές ή χορτολιβαδικού χαρακτήρα εκτάσεις, βάσει του άρθρου 74 του ν.798, καθώς και τα ακίνητα του Υπουργείου Γεωργίας και των νομικών προσώπων. Όλα αυτά η «ΑΓΡΟΓΗ ΑΕ» μπορεί να τα εκποιεί, να τα εκμισθώνει κατά βούληση, να τα μεταβιβάζει σε τρίτους.
      Κύριοι συνάδελφοι, φοβόμαστε ότι το επόμενο βήμα θα είναι η είσοδος της «ΑΓΡΟΓΗΣ» στο χρηματιστήριο και ο έλεγχός της από ιδιώτες επενδυτές και ποιος ξέρει και κάποιους άλλους, κατά το πρότυπο της ΕΤΑ ΑΕ.
      Κλείνοντας αυτό το κεφάλαιο, κύριοι συνάδελφοι, θέλω να συμφωνήσουμε σε μία βασική αρχή: Τα δάση, οι δασικές εκτάσεις, οι δημόσιες εκτάσεις, οι ελάχιστες κοινόχρηστες εκτάσεις που απέμειναν στις συμφορημένες οικιστικές περιοχές, στις τουριστικές και παραλιακές ζώνες δεν είναι χωράφι κανενός, αλλά συλλογικά αγαθά και περιουσία του ελληνικού λαού.
      Όσον αφορά το δεύτερο κεφάλαιο το οποίο αναφέρεται σε οργανωτικά θέματα, θα θέλαμε να τονίσουμε τις ρυθμίσεις του άρθρου 18 που αφορούν τις αγροτικές συνεταιριστικές οργανώσεις. 
      Έγινε αρκετή συζήτηση με τους φορείς στην επιτροπή και ιδιαίτερα με την καθ’ ύλην αρμόδια, την ΠΑΣΕΓΕΣ, που κατέθεσε και μία σειρά τροποποιητικών προτάσεων. Πρόκειται για λεπτομέρειες βέβαια, αλλά η ουσία είναι μία, ότι τελικά είναι απαραίτητες οι συνεταιριστικές οργανώσεις, αλλά σήμερα δεν βρίσκονται σε καλή φάση. Εάν δούμε δε τη δύσκολη περίοδο που ξεκινάει με την ενδιάμεση αναθεώρηση της κοινής αγροτικής πολιτικής, όπου δεν μπορούμε να αποφύγουμε σημαντικά πράγματα, ενώ θα μπορούσαμε να ισοφαρίσουμε κάποιες απώλειες με την ποιοτική ανάδειξη των προϊόντων μας από παρόμοιες δράσεις οι οποίες όντως χρειάζονται ισχυρές συνεταιριστικές οργανώσεις για να προβάλλουν την ποιότητα των προϊόντων μας, για να προχωρήσουν στην στήριξη αναδιαρθρώσεων και στην στήριξη επιλογών μαζί με το Υπουργείο Γεωργίας, που θα μπορέσουν να δημιουργήσουν ένα καλύτερο κλίμα για την περίοδο της αναθεώρησης της κοινής αγροτικής πολιτικής, αλλά και της διευρυμένης Ευρωπαϊκής Ένωσης που έρχεται και είναι πάρα πολύ δύσκολο, θα καταλάβουμε πόσο απαραίτητες είναι οι συνεταιριστικές οργανώσεις.
      	Όμως, αυτά δεν μπορούν αυτήν τη στιγμή να τα αντιμετωπίσουν οι συνεταιριστικές οργανώσεις, στην κατάσταση που βρίσκονται. 
      Όσον αφορά στο θέμα των αγροτικών συνεταιριστικών οργανώσεων, για το άρθρο 20 και ειδικότερα για τις ρυθμίσεις που έρχονται για τις ενώσεις των νέων αγροτών, έχουμε επισημάνει ότι το συνδικαλιστικό δικαίωμα είναι σοβαρό. Αν αυτή η ρύθμιση έρχεται να κατοχυρώσει καλύτερα για τους νέους αγρότες αυτό το δικαίωμα, εμείς δεν έχουμε αντίρρηση. Αλλά, για να αποκτήσουν επιπλέον δικαιώματα και να επιλύσουν τα προβλήματά τους, χρειάζονται και νέοι αγρότες!!
      Αυτήν τη στιγμή βρισκόμαστε σε μία δύσκολη φάση. Κατ’ αρχήν, το πρόβλημα της ανάπτυξης της υπαίθρου και του αγροτικού μας τομέα είναι η ανανέωση του πληθυσμού, η οποία δεν υπάρχει. Ο στόχος που έχει θέσει η Κυβέρνηση για δεκατέσσερις χιλιάδες αγρότες μέχρι το 2006 για μας θεωρείται μικρός. Τα προγράμματα, οι προϋποθέσεις και οι όροι που βάζουν τα προγράμματα που αφορούν τους νέους αγρότες είναι δύσκολα, δεν τους παρακινούν και δεν τους διευκολύνουν στο να συμμετάσχουν σ’ αυτά. Επιπλέον, παρουσιάζουν σημαντικές καθυστερήσεις.
      	Από την άλλη πλευρά, το συνδικαλιστικό κίνημα των αγροτών είναι πολυδιασπασμένο. Ακούσαμε τις δύο παρατάξεις των αγροτών. Υπάρχει και μία τρίτη και τώρα αυτές φοβούνται να μην υπάρξει και μία τέταρτη, δηλαδή οι νέοι αγρότες. Εμείς λέμε ότι πρέπει να γίνει ενιαίο το αγροτικό κίνημα και να συμπεριλάβει και τους νέους αγρότες. Όμως, σ’ αυτήν τη φάση που βρίσκεται, νομίζω ότι θα πρέπει να αφήσουμε και τους νέους αγρότες να διεκδικήσουν αυτό που θέλουν. Το θέμα είναι ότι η Κυβέρνηση θα πρέπει να στρέψει την προσοχή της στα ουσιαστικότερα ζητήματα που τίθενται πράγματι για τα θέματα της ανανέωσης του αγροτικού πληθυσμού της χώρας.
      	Κύριε Πρόεδρε, θα τελειώσω με το άρθρο 22 και θα συνεχίσω στη δευτερολογία μου για τα άλλα άρθρα. Μετά από καθυστέρηση πλέον των δέκα ετών, το Υπουργείο σκέφτηκε να συστήσει διεύθυνση Βιολογικής Γεωργίας. Θέλουμε να επισημάνουμε ότι για να ανταποκριθεί αυτή η Διεύθυνση σ’ αυτά, θα πρέπει και τα τμήματά της να καθοριστούν και επιπλέον, άλλες διευθύνσεις να γίνουν, διότι τα θέματα της βιολογικής γεωργίας, των ειδικών προϊόντων, των προϊόντων ονομασίας προέλευσης, γεωγραφικών ενδείξεων, των ιδιότυπων προϊόντων, των προϊόντων των ορεινών μας περιοχών, των προϊόντων της έκτακτης γεωργίας είναι πάρα πολλά. Ανοίγονται πάρα πολλά μέτωπα αυτήν τη στιγμή στη χώρα μας σ’ αυτό το Υπουργείο Γεωργίας και οι υπηρεσίες του είναι εντελώς απροετοίμαστες. Ας μην πω αυτήν τη στιγμή ότι βρίσκεται σε μία αναδιάρθρωση μετά από μία διάλυση του διοικητικού του ιστού που υπήρχε μέχρι τώρα.
      	ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
      	ΚΥΡΙΑΚΟΣ ΣΠΥΡΙΟΥΝΗΣ: Kύριε Πρόεδρε, πέρα από το περιεχόμενό της, η σοβαρότητα των διατάξεων του αγροτικού νομοσχεδίου που συζητούμε έχει τη σπουδαιότητα ότι αναφέρεται στους γεωργούς, στον αγροτικό κόσμο. Ό,τι τολμάτε για τον αγροτικό κόσμο ευεργετεί ευθέως την πατρίδα, ευεργετεί ευθέως την έννοια «άνθρωπος», που στη δημοκρατία αποτελεί κεντρικό στοιχείο. 
      	Η αγροτική ζωή που στελεχώνει, επανδρώνει και διαιωνίζει τις ακριτικές κυρίως περιοχές πρέπει να αποτελεί το κέντρο μιας υψηλής μέριμνας όλων μας. Νομίζω ότι η επιβαλλόμενη γενναιότητα για βαθιές τομές πρέπει κυρίως να συνοδεύεται και από τη γενναιότητα της αλήθειας, να πούμε δηλαδή τα πράγματα με το όνομά τους. Αυτό πρέπει να δεχθείτε όλοι, όλες οι πτέρυγες, ότι σε αυτό το σημείο, σ’ αυτήν τη βασική, την ιερή υποχρέωση να πούμε τα πράγματα με το όνομά τους στον αγροτικό κόσμο, να πούμε την αλήθεια, υπάρχει καθολική υστέρηση, από το κόμμα μου μέχρι και όλα τα άλλα κόμματα.
      Κύριε Υπουργέ, που σας διακρίνει προσωπικά  η γενναιότητα, πάρτε αποφάσεις και πείτε τα πιο έντονα, πιο χρωματισμένα. Ο αγρότης θέλει προπαντός την αλήθεια. Είναι δε και στοιχειώδες καθήκον σεβασμού της ανθρώπινης αξιοπρέπειας, χωρίς την οποία η έννοια της δημοκρατίας χάνει το ρυθμό της.
      Επομένως, κύριοι συνάδελφοι, ξεκινώ με αυτό το θέμα. Τολμηρές διαρθρωτικές αλλαγές, αλλά και γενναιότητα, για να πούμε τα πράγματα με το όνομά τους.
       Το νομοσχέδιο είναι πολύ χρήσιμο. Ρυθμίζει θέματα που η παλιά αγροτική νομοθεσία δεν μπορεί να τα ρυθμίσει. Προβάλλονται μέσα από την εμπειρία της καθημερινής αγροτικής ζωής. Είναι προϊόν μιας πολλαπλασιαστικής πίεσης, που ασκούν τα προβλήματα στη σύγχρονη αγροτική ζωή. Είναι θέμα μιας εικόνας, που έχει σχηματιστεί από τις μέχρι σήμερα πολιτικές και αφορά την εικόνα τις έγγειας ιδιοκτησίας. Είναι ένα νομοσχέδιο που ρυθμίζει βασικά θέματα. Γίνονται ρυθμίσεις της αγροτικής γης όπου αυτές μπορούν να επιτευχθούν. Επιλύονται θέματα που επιβάλλονται για τη βελτίωση της κτηνοτροφίας στην ύπαιθρο. Εκεί υπάρχουν πολλά προβλήματα, υπάρχει βασική υστέρηση, υπάρχει αδυναμία ανταγωνιστική κλπ.
      Τέλος, ρυθμίζονται θέματα που αφορούν προβλήματα της δραστηριότητας και της ευθύνης του Υπουργείου Γεωργίας. Το σχήμα και ο τύπος που προσέλαβε η έγγεια ιδιοκτησία είναι προϊόν δύο καταστάσεων, το ένα με βάση την παλιά αγροτική νομοθεσία διανομής αγροτικής γης και του πολυτεμαχισμού, που είχε σαν αποτέλεσμα τις μικρές ιδιοκτησίες, την αδυναμία μιας ευρείας βάσεως προγραμματισμένης αγροτικής παραγωγής μετά εντεύθεν πηγάζοντα πολλαπλά προβλήματα.
      Η εναπομένουσα προς διάθεση αγροτική γη είναι περιορισμένη. Εντεύθεν πηγάζει η αδυναμία της αλλαγής του σκηνικού και αναμφισβητήτως η ευθύνη, ο συνολικός χειρισμός του προβλήματος αυτού να γίνεται με την επιβαλλομένη μέριμνα και ευθύνη.
      Ένα άλλο θέμα των επιδιωκομένων ομάδων και αντικειμενικών σκοπών της συζητούμενης ρυθμίσεως είναι η ανάγκη της προσαρμογής της αγροτικής νομοθεσίας σε ένα πλαίσιο, που να δίνει τη δυνατότητα στο Υπουργείο Γεωργίας να κινηθεί με ευλυγισία, με νέες ιδέες μέσα σε ένα νέο πλαίσιο, ώστε να πραγματοποιηθούν δυνατές διαρθρώσεις σε σημεία που θα άρουν πολλά από τα μειονεκτήματα της αγροτικής παραγωγής, τα μειονεκτήματα του αγροτικού μας κόσμου.
      Μια άλλη ομάδα στις επιδιώξεις του νομοσχεδίου είναι οργανωτικά θέματα, θέματα οικονομικά κλπ. 
      Το νομοσχέδιο αποτελείται από πέντε κεφάλαια, στα οποία περιλαμβάνονται 37 άρθρα. 
      Το κεφάλαιο α΄, που περιλαμβάνει τα άρθρα 1 έως 17, αφορά θέματα διάθεσης αγροτικής γης. Εδώ περιλαμβάνονται σημαντικά θέματα, ακόμα και αμφισβητούμενης αποτελεσματικότητας ρυθμίσεις, όπως είναι το άρθρο 5,  όπου έχει σχέση με τις παραχωρήσεις. Το θέμα αυτό είναι πολύπλευρο και δέχεται και την αντίθετη ερμηνευτική του, όπως είναι οι παράνομες ιδιοκτησίες. Μπορούμε να τα επιλύσουμε όλα; Δεν μπορούμε.
      Έχουν καταπατήσει κάποιοι –υπάρχουν και καλής πίστεως καταπατητές- εκτάσεις γης και γενικά είναι καταστάσεις, που δεν μπορούν να αναιρεθούν, δεν μπορούν να ανατραπούν. Τι θα γίνει με τη διαιώνιση των εκκρεμοτήτων αυτών; Πολλαπλασιάζονται τα προβλήματα και τίποτα δεν γίνεται. 
      Επομένως, είναι μία λύση ανάγκης. Πολλοί επιτήδειοι κατορθώνουν να εμφιλοχωρούν σε όλες τις καταστάσεις των περιθωρίων που διαμορφώνει η δημοκρατία. Τα περιθώρια της δημοκρατίας, που είναι η γοητεία της δημοκρατίας μας, αφήνουν παράθυρα στους επιτήδειους, για να εκμεταλλεύονται πάντοτε καταστάσεις και πλαίσια. Είναι όμως ρυθμίσεις επιβαλλόμενες και απορρέουσες από την ανάγκη τολμηρών αποφάσεων.
      Η λύση στο άρθρο 10 για την κτηνοτροφία είναι σημαντική. Τι συνάλλαγμα ξοδεύει η πατρίδα μας, για να εξασφαλίσει την επάρκεια στα σχετικά προϊόντα; Είναι προβλήματα, που επιβάλλουν ειδική μέριμνα στους κτηνοτρόφους. Και το άρθρο 10 νομίζω ότι με τους περιορισμούς που θέτει, βελτιώνει σε σημαντικό βαθμό την υπόθεση αυτήν. 
      Το κεφάλαιο β΄ περιλαμβάνει τα άρθρα 17 έως 20 και λύνει θέματα οργανωτικά του Υπουργείου Γεωργίας. Το κεφάλαιο γ΄ με τα άρθρα 24 και 25 καλύπτει οικονομικές ρυθμίσεις και το κεφάλαιο δ΄ με τα άρθρα 21 έως 31  και νομίζω ότι είναι πολύ σημαντικό. Λύνει θέματα  νομικών προσώπων όπως είναι ο  ΕΛΓΑ , ΚΥΔΕΠ Οργανισμός Γάλακτος κλπ.
      Τέλος, είναι το κεφάλαιο ε΄, που με τις λοιπές διατάξεις ρυθμίζει ένα σωρό από τα θέματα που περιλαμβάνονται στο νομοσχέδιο.
      Θα ήθελα να παρακαλέσω, κύριε Υπουργέ, το εξής. Υπάρχει ένα πρόβλημα με την παλαιά «Κτηνοτροφική» που έχει προκύψει για τα μέλη των διοικητικών συμβουλίων και των προέδρων της συνεταιριστικής οργάνωσης και αναφέρονται από το 1955 και εντεύθεν. Υπάρχει μια πίεση, που προκύπτει από τα πράγματα και από την αδυναμία, μία πίεση ευθυνών. Γι΄ αυτό προτείνω να προστεθεί στο άρθρο 29 η απαλλαγή από πάσης φύσεως ευθύνη αυτών των προσώπων είτε αναφέρεται σε υποχρεώσεις έναντι του ΙΚΑ ή άλλων ασφαλιστικών οργανισμών κλπ.
      Είναι ένα πρόβλημα ανθρώπινο, ένα πρόβλημα ζωτικό, που χρήζει μέριμνας. Υποβάλλω, λοιπόν, την παράκληση να περιληφθεί στο άρθρο 29 μια επιεικής ρύθμιση, που να λύνει αυτό το εκκρεμές τόσα χρόνια θέμα.
      Εγώ, κύριε Πρόεδρε, ψηφίζω το νομοσχέδιο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριοι συνάδελφοι, σχετικά με την πρόταση που έκανε ο κ. Σπυριούνης για τη ρύθμιση εκκρεμοτήτων της Κτηνοτροφικής, εφόσον ετοιμαστεί σχετική τροπολογία, η οποία θα γίνει αποδεκτή από όλες τις πτέρυγες της Βουλής, ο Υπουργός θα την κάνει αποδεκτή. 
      ΒΑΣΙΛΗΣ ΚΕΔΙΚΟΓΛΟΥ: Από όλες τις πτέρυγες;
      ΓΕΩΡΓΙΟΣ ΔΡΥΣ ( Υπουργός Γεωργίας): Από όλες.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, θα κάνω μερικές ειδικές παρατηρήσεις στο άρθρο 10 του νομοσχεδίου αυτού.
      Γνωρίζω πολύ καλά το θέμα που διαπραγματεύεται αυτό το άρθρο.  Ιδιαίτερα στη Θεσσαλία και στο Νομό Λαρίσης υπάρχουν πάρα πολλά λιβάδια και υπάρχουν πολλές αποκαταστάσεις κτηνοτρόφων. Το άρθρο ορίζει ότι δικαιούχοι κτηνοτροφικής αποκαταστάσεως είναι οι έχοντες ηλικία από δεκαοκτώ έως πενήντα πέντε ετών. Κύριε Υπουργέ, αυτό το δεκαοκτώ μπορεί να δημιουργήσει κάποιο πρόβλημα, διότι εκτός των αιτούντων κτηνοτροφική αποκατάσταση, υπάρχουν και οι κληρονόμοι που στη συνέχεια των ρυθμίσεων αυτού του άρθρου, δικαιούνται κτηνοτροφικής αποκαταστάσεως στον κλήρο του αποβιώσαντος πατέρα ή μητέρα τους. Γι’ αυτό πιστεύω ότι πρέπει ή να τεθεί ένα μικρότερο όριο ηλικίας ή να γίνει η εξαίρεση ως προς τους αποκαθισταμένους κληρονόμους του αρχικού κληρούχου. Συγκεκριμένα, θα μπορούσε να προστεθεί και στην παράγραφο 5 και στην παράγραφο 6, εκεί που λέει «ο κατιών», να προστεθεί «έστω και αν είναι ανήλικος». Και νομίζω ότι πρέπει να προστεθεί, όχι απλώς ο κατιών, αλλά και η σύζυγος. Μπορεί να έτυχε κτηνοτροφικής αποκατάστασης ο σύζυγος και να απεβίωσε, οπότε τη συνέχεια της επαγγελματικής του δραστηριότητας την έχει η σύζυγος και τα τέκνα. Επομένως, αποκαθιστάμενη πρέπει και σ’ αυτή την περίπτωση να είναι και η σύζυγος και ο κατιών έστω και αν είναι ανήλικος. Είναι μια διάταξη που αν δεν προβλεφθεί από τώρα, θα δημιουργήσει οπωσδήποτε προβλήματα στις επιτροπές απαλλοτριώσεων. 
      Μια γενικότερη παρατήρηση. Στους αποκαθισταμένους κτηνοτρόφους παραχωρείται το λιβάδι κατά νομή, όχι κατά κυριότητα.  Κύριε Υπουργέ, έχω ζήσει το κτηνοτροφικό επάγγελμα γιατί είμαι γόνος και κτηνοτροφικής οικογένειας, αλλά έζησα και από πολύ κοντά τα προβλήματά της. Αν έχουμε σήμερα υποβαθμισμένα λιβάδια, ιδιαίτερα αυτά τα εποικιστικά λιβάδια, αυτό οφείλεται στο γεγονός ότι οι κτηνοτρόφοι έχουν μόνο τη νομή. Αν είχαν την κυριότητα, θα μπορούσαν πρώτα απ’ όλα να αξιοποιήσουν τον κτηνοτροφικό τους κλήρο. Δεν μιλάμε για εκτάσεις διακοσίων, τριακοσίων, πεντακοσίων στρεμμάτων. Ο μέσος όρος των εκτάσεων είναι γύρω στα ογδόντα - εκατό στρέμματα. Εκεί που παλαιότερα ήταν η έκταση και του γεωργικού κλήρου στη Θεσσαλία τουλάχιστον. 
      ΒΑΣΙΛΗΣ ΚΕΔΙΚΟΓΛΟΥ: Λιβάδια έχουμε. Ποιμένες έχουμε;
      ΝΙΚΟΛΑΟΣ ΚΑΤΣΑΡΟΣ: Θα σας απαντήσω, αρκεί να με προσέξετε. 
      Και να αρχίσω από την παρατήρηση του κ. Κεδίκογλου. Παλαιότερα, είχαμε κάνει μια μελέτη με τον κ. Βαγιάτη –ήταν τότε Βουλευτής- και είδαμε ότι η περίφραξη ενός λιβαδιού εκατό-εκατόν πενήντα στρεμμάτων περίπου, στοίχιζε όσο στοιχίζει ένας ποιμένας επί τέσσερα εξάμηνα, επί δύο έτη. Και διασφαλίζει λοιπόν την ελεύθερη κυκλοφορία του ποιμνίου του ο κτηνοτρόφος χωρίς να τρέχει είκοσι τέσσερις ώρες πίσω από την ουρά του. Μετά μπορεί να αξιοποιήσει το κτήμα, μπορεί να βγάλει νερό, να κάνει κάποιο ταμιευτήρα, μπορεί να καλλιεργήσει κτηνοτροφικά φυτά, μπορεί να το προστατεύσει από την πυρκαγιά όταν είναι δικό του, μπορεί να κάνει μια εγκατάσταση για να επεξεργάζεται τα ίδια του τα προϊόντα -δεν είναι δύσκολο πράγμα σε οποιονδήποτε να παράγει φέτα επί παραδείγματι- και μπορεί να κάνει και πάρα πολλές άλλες δουλειές. Όταν όμως έχει την αίσθηση ότι δεν είναι δικό του και θα το χάσει, τότε οπωσδήποτε δεν κάνει τίποτε απολύτως. 
      Και εδώ νομίζω γίνεται κάποιο λάθος. Επιτρέπεται ο διαχωρισμός κατά ατομικό κλήρο τέτοιων λιβαδιών μόνο στους Νομούς Κοζάνης και Γρεβενών. Και γιατί, κύριε Υπουργέ; Σ’ όλη την Ελλάδα πρέπει να ισχύσει ο διαχωρισμός που ίσχυε και παλαιότερα και το οποίο έμμεσα με το περιεχόμενο του νόμου καταργείται. Να διαχωριστούν τα λιβάδια σε ατομικούς κλήρους, για να μπορεί ο καθένας να νοιώσει σαν αφεντικό στο λιβάδι του και να το αξιοποιήσει. Νομίζω ότι ή θα πρέπει να απαλείψετε εκείνο «μόνο στους Νομούς Κοζάνης και Γρεβενών» ή να το επεκτείνετε σ’ όλη την Ελλάδα. 
      Για τους κληρονόμους. Πρέπει οπωσδήποτε να περιέρχεται ο κτηνοτροφικός κλήρος στους κληρονόμους κατά το αστικό δίκαιο, ιδιαίτερα η κληρονομία των τεσσάρων στρεμμάτων για τις κτηνοτροφικές εγκαταστάσεις και του 1/5 του επιδεκτικού καλλιέργειας τμήματος του ν.2040/92. Δεν διαφέρει σε τίποτα αυτή η αποκατάσταση από γεωργική αποκατάσταση. Γιατί λοιπόν άλλο καθεστώς για τους γεωργούς και άλλο για τους κτηνοτρόφους; Εδώ πρέπει να καταργηθεί ότι θα μεταβιβάζεται το λιβάδι μόνο αν είναι κτηνοτρόφος ο κληρονόμος. Και ιδιαίτερα γι’ αυτές τις μικρές εκτάσεις του 1/5 του επιδεκτικού καλλιέργειας και των κτηνοτροφικών εγκαταστάσεων, δεν πρέπει να τεθεί η εικοσαετία κι αν δεν συμπληρωθεί να πηγαίνει στον κληρονόμο κτηνοτρόφο, ενώ αν συμπληρωθεί να πηγαίνει στους κληρονόμους κατά το Αστικό Δίκαιο. Να πηγαίνει ο κλήρος στους κληρονόμους κατά το Αστικό Δίκαιο σε όλες τις περιπτώσεις.
      Κύριε Υπουργέ, βάσει των διατάξεων του ν.2040/92 υπάρχουν τρία λιβάδια στο Ν. Λαρίσης, το Ψυχικό, η Γκίνα Κρύας Βρύσης και το Πάτωμα Γονίτσης, που εκεί έχουν διαχωριστεί οι καλλιεργούμενες εκτάσεις από τις βοσκίσιμες και έχουν γίνει χωριά ολόκληρα με την εκκλησία τους, με το σχολείο τους, τα σπίτια τους κλπ. Με τις διατάξεις αυτού του νόμου, αν δεν υπάρξει κάποια εξαίρεση, θα ακολουθήσουν τη μοίρα όλων των άλλων λιβαδιών. Θα παρακαλέσω πάρα πολύ στις εξαιρέσεις που ήδη βάζετε μέσα, να προσθέσετε και αυτά τα τρία λιβάδια διότι θα δημιουργηθεί τεράστιο κοινωνικό πρόβλημα. Σας επιδεικνύω τις φωτογραφίες των χωριών, των καταργουμένων από το νόμο. Νομίζω ότι είναι έργο δικαιοσύνης και βεβαίως θα αποφευχθούν προσφυγές σε δικαστήρια και ένα σωρό άλλα πράγματα τα οποία θα δημιουργήσουν προβλήματα. Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ.Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, ευχαριστώ.
      Είναι πράγματι ένα πολύ κρίσιμο νομοσχέδιο το οποίο ταυτοχρόνως εισάγεται στη Βουλή σε μια πολύ κρίσιμη συγκυρία. Είχαμε την ψήφιση του Συντάγματος  που έδωσε εξαίρεση στο άρθρο 24 της απαγόρευσης μεταβολής του προσδιορισμού των δασών εκτός και αν αυτό επιβάλλεται για λόγους εθνικής οικονομίας και αυτή η παράγραφος δηλώνει τη μεγάλη σημασία που αποδίδει και ο συνταγματικός νομοθέτης στη γεωργική παραγωγή και εκμετάλλευση. Το μέγα θέμα της συγκυρίας κύριε Πρόεδρε, είναι ότι στην παρούσα φάση, η οποία είναι μια εξέλιξη στη γεωργική παραγωγή από την εποχή που ο σημερινός εντιμότατος καθηγητής του Εμπορικού Δικαίου Πρωθυπουργός πέρασε από το Υπουργείο Γεωργίας και διέλυσε την κατάσταση της διανομής της γης και των γεωργικών εκμεταλλεύσεων, όταν ονειρεύτηκε εκείνους τους συνεταιρισμούς με τους νόμους οι οποίοι ποτέ δεν λειτούργησαν. 
      Σήμερα το ζέον θέμα, κύριε Πρόεδρε, είναι το ισοζύγιο πληρωμών. Και αυτό έπρεπε να είναι η βάση, η κατεύθυνση και η αντίληψη του νομοσχεδίου. Η βάση, η κατεύθυνση και η αντίληψη του νομοσχεδίου, όπως αναφέρεται στην εισηγητική έκθεση, αφορά τη διανομή της γης. 
      Και μάλιστα λέει το νομοσχέδιο ότι δεν αποπειράται να λύσει το πρόβλημα του άριστου μεγέθους των γεωργικών εκμεταλλεύσεων, αλλά να μειώσει κατά το δυνατόν την έντασή του. 
      Από την εισηγητική έκθεση προκύπτει ότι η Κυβέρνηση -και όχι ο Υπουργός, διότι η Κυβέρνηση εισηγείται το νομοσχέδιο- ουδεμία έχει σχέση με την ελληνική πραγματικότητα, ουδεμία σχέση με το γεγονός ότι ο ελληνικός πληθυσμός, όχι μόνο αυτάρκης δεν είναι διατροφικώς σε γεωργικά προϊόντα, αλλά αντίθετα είναι απόλυτα εξαρτημένος. Και για του λόγου το ασφαλές επιτρέψτε μου, κύριε Πρόεδρε, να πω στη Βουλή το μεγάλο άνοιγμα που υπάρχει στο γεωργικό ισοζύγιο. Δεν αναφέρομαι σε ζωντανά ζώα, σε κρέατα, σε παραπροϊόντα βρώσιμα κλπ. που είναι απελπιστική η κατάσταση. 
      Σχετικά με το γάλα, τυριά κλπ. οι εισαγωγές είναι 519 εκατομμύρια ευρώ και οι εξαγωγές 77 εκατομμύρια ευρώ. Σχετικά με τα λαχανικά, φυτά κλπ. οι εισαγωγές είναι 131 εκατομμύρια ευρώ και οι εξαγωγές μόνο 117 εκατομμύρια ευρώ. Ούτε στα λαχανικά δεν είμαστε αυτάρκεις. 
      Εκεί που  θα νομίζετε όλοι ότι είμαστε πολύ αυτάρκεις στο λάδι, στα λίπη, έλαια βρώσιμα και μη, οι εξαγωγές είναι 144 εκατομμύρια ευρώ και οι εισαγωγές 124 εκατομμύρια ευρώ. Δηλαδή έχουμε ένα πλεόνασμα, μόνο 20 εκατομμυρίων ευρώ. 
      Ακόμη εκεί που νομίζουμε ότι έχουμε πάρα πολλές εξαγωγές και μπορούμε να έχουμε ένα περιθώριο είναι στα καπνά και στα τσιγάρα. Εδώ στα καπνά έχουμε εξαγωγές 270 εκατομμύρια ευρώ και οι εισαγωγές είναι 261 εκατομμύρια ευρώ, μόλις δηλαδή και μετά βίας μπορούμε να έχουμε ως πλεόνασμα ένα ποσό της τάξεως των 9 εκατομμυρίων ευρώ. Και αυτό δεν λαμβάνεται πουθενά υπόψη στο νομοσχέδιο.
      Πέραν τούτου εδώ εισάγεται μια νέα κατάσταση, δηλαδή εισαγωγή νέων αγροτών. 
      Κύριε Πρόεδρε, έχετε δει διαφημίσεις πολλών νέων να χορεύουν, έχετε δει διαφημίσεις πολλών νέων να κάνουν στριπτιζ, δυστυχώς ανδρών και γυναικών σήμερα, έχετε δει διαφημίσεις πολλών νέων να μεσουρανούν  σε μπαρ, σε κάθε είδους καλό ή κακό, δεν θέλω να δώσω χαρακτηρισμό. Μήπως είδατε όμως καμιά πληροφόρηση πόσο καλή, πόσο ευτυχής είναι μια γεωργική οικογένεια; Είδατε πάρα πολλές κοπέλες να υποδέχονται τραγουδιστές ή εξαιρετικούς σερβιτόρους ή μπάρμαν; Είδατε πουθενά καμιά κοπέλα να πηγαίνει να συναντήσει τον αγαπημένο της ή τον σύζυγό της στο χωράφι με ένα αυτοκίνητο και ο νέος δηλαδή να προσδοκά κάτι; Είδατε πουθενά μια εικόνα κοινωνικής καταξίωσης της αγροτικής παραγωγής και του επαγγέλματος; Πουθενά. Σεις είστε οι κατ’ εξοχήν καταστροφείς της ελληνικής πρωτογενούς παραγωγής. Όχι εσείς προσωπικά, αλλά ο εντιμότατος σημερινός Πρωθυπουργός καθηγητής του Εμπορικού Δικαίου. Δικαιολογείται πιθανώς διότι Εμπορικό Δίκαιο ο άνθρωπος δίδασκε, βεβαίως χωρίς μαθητάς. Δεν υπάρχει δηλαδή σπουδαστής μαθητής του εντιμοτάτου Πρωθυπουργού. 
      Θα σας δώσω ένα αντίγραφο του ισοζυγίου πληρωμών που φοβούμαι ότι στο Υπουργείο σας δεν έρχεται. Κατά πληροφορίες μου αντίγραφο του ισοζυγίου πληρωμών στο Υπουργείο σας δεν έρχεται. Δεν το ξέρουν οι υπηρεσίες σας. Θα σας δώσω ένα αντίγραφο, θα το καταθέσω μάλιστα και στα Πρακτικά για να το δουν και οι συνάδελφοι. 
      Ποιο είναι όμως το μέγα πρόβλημα, σε ό,τι αφορά την τελική απόδοση του ισοζυγίου του προϊόντος; Ποιο είναι το πρώτο πρόβλημα; Σε όλα τα θέματα σήμερα κύριε Πρόεδρε, πρώτο και κύριο μέλημα είναι η εκπαίδευση. Δεν γίνεται πουθενά βελτίωση, δεν υπάρχει άνοδος αν δεν υπάρχει εκπαίδευση. Έχετε πουθενά ένα λύκειο, ένα ΙΕΚ γεωργικής παραγωγής με την έννοια που υπάρχει για άλλες ειδικότητες, για το θέατρο, για το σινεμά, ακόμη και για τους υπολογιστές εν τίνι μέτρω. Υστερείτε απολύτως. 
      Δεύτερο πρόβλημα. Είναι ο μικρός και τεμαχισμένος κλήρος. Όλη η εισήγηση του νομοσχεδίου κινείται γύρω από τον τεμαχισμένο κλήρο κλπ., όπως στη δεκαετία του 1950. Δεν διαφέρει σε τίποτα. Αν πάρετε ένα νομοσχέδιο της εποχής του Πλαστήρα που έκανε μια διανομή, είναι ακριβώς το ίδιο πράγμα. Δηλαδή σκέτη αντιγραφή. 
      Τι άλλο πρόβλημα υπάρχει; Ότι έχουν αλλάξει οι συνθήκες παραγωγής. Είπα στον κ. Κατσαρό. Ποίμνια έχουμε, λιβάδια έχουμε. Ποιμένες έχουμε; Δεν υπάρχει ποιμενική παραγωγή σήμερα. Καταλάβετέ το. Τα πάντα έχουν αυτοματοποιηθεί. 
      Δεν υπάρχει κανένας Γάλλος που φυλάει πρόβατα. Έχει εγκαταστάσεις όπου τα πρόβατα πηγαίνουν μόνα τους και τρέφονται όταν θέλουν συμπλήρωμα τροφής και αυτός πηγαίνει μόνο να κάνει το μηχανικό άρμεγμα ή άλλου είδους εργασίες, συλλήψεις των προβάτων κλπ. Εσείς ακόμα ζείτε στην εποχή όπου ο τσοπάνης ήταν με την κάπα  κλπ. Πού είστε; Σε ποιόν αιώνα βρίσκεστε; Και έχετε απαιτήσεις μετά μάλιστα από αυτόν τον εσμό των σκανδάλων, αυτή τη μπόχα που κυκλοφορεί γύρω-γύρω, να παρουσιάζεστε εντιμότατος. Και να λέει ο κ. Κουρής, «ο Υπουργός, για την εντιμότητά του να βάλω τα χέρια μου στη φωτιά». Μα, δεν είναι θέμα εντιμότητας, αυτή είναι θέμα ηθικό. Το πρόβλημά μας είναι πολιτικό. Για την επάρκειά του, βάζει τα χέρια του στη φωτιά; Για τη σύμβαση που έκανε του αερίου, βάζει τα χέρια του στη φωτιά; Θα έλθουν τα αποτελέσματα της σύμβασης, τι έχουν προκύψει ως τώρα, πόσα δισεκατομμύρια πληρώνονται εξαιτίας της τροποποίησης της σύμβασης του αερίου από τον σημερινό εντιμότατο Πρωθυπουργό και τότε Υπουργό Βιομηχανίας. Σε λίγες μέρες θα φέρουμε τα στοιχεία χωρίς να φταίνε οι επιχειρηματίες. Εκείνοι έκαναν τη δουλειά τους. Δεν φταίει σε τίποτε η «ΠΡΟΜΗΘΕΑΣ GAS», έκανε άριστα τη δουλειά της και κέρδισε δισεκατομμύρια, στα 65%, 70%, 50% του κύκλου εργασιών, τρομακτικά πράγματα από συμβάσεις που έκανε ο σημερινός εντιμότατος Πρωθυπουργός. Μα, είναι εντιμότατο, δεν είναι τίποτε παράνομο. Μη μπερδεύουμε το σκάνδαλο με το παράνομο. Σκάνδαλο είναι ό,τι αντίκειται στην ηθική. Μην μπερδεύουμε την εντιμότητα με τη νομιμότητα. Η εντιμότητα είναι θέμα ηθικό, πως το βλέπει ο καθένας. Εδώ εμείς έχουμε πολιτικά ζητήματα, νομικά ζητήματα.
      Δεύτερον, κύριε Πρόεδρε, πού πάσχει η ελληνική παραγωγή. Και συγχωρείστε μου μία καθυστέρηση. Για τον κλήρο, δεν θέλουμε συγκεντροποίησή του; Δεν γινόντουσαν αναδασμοί; Δεν τους σταμάτησε ο σημερινός εντιμότατος; Διότι είχε γνώμη ότι δεν χρειάζονται, θα γίνουν συνεταιρισμοί και θα ενωθούν, θα πέσουν τα σύνορα και θα γίνουν τα χωράφια ένα. ΄Ονειρα! Παρέσυρε πολλούς από εμάς και παρέσυρε και τον μακαρίτη Ανδρέα Παπανδρέου. 
      Δεν μπορούσε λοιπόν να έχει μια διάταξη που να λέει, ξέρεις, έχεις το κομμάτι αυτό της γης. Αν πάρεις και το δίπλα, απαλλάσσεσαι του φόρου μεταβιβάσεως. Ξέρεις, έχεις το κομμάτι αυτό στον κλήρο. Αν πάρεις και το δίπλα, απαλλάσσεσαι από το 50% του φόρου  μεταβιβάσεως. Αν πάρεις και το παραδίπλα, απαλλάσσεσαι εντελώς. Αν πάρεις και το τέταρτο επιχορηγείσαι. Αν πάρεις και το πέμπτο επιχορηγείσαι. Δεν μπορούσατε να έχετε κίνητρα να συγκεντρώσετε τον κλήρο; 
      Μίλησε για την κτηνοτροφία ο κ. Κατσαρός. Δεν μπορούσατε να λέτε στο οικογενειακό δίκαιο ότι εάν τα γεωργικά ή κτηνοτροφικά τεμάχια κληρονομηθούν από έναν και όχι από τα τρία ή τέσσερα αδέλφια, απαλλάσσεται του φόρου κληρονομιάς. Αν από τρία πληρώνουν πολλά. Συγκεντρώστε τα. Αναγκάσετε όλους να ενώσουν. Αν είχατε κίνητρα, ξέρετε, έχετε το κομμάτι αυτό και το άλλο κομμάτι και κάνετε ανταλλαγή και τα συνενώσετε, έχετε τόση επιχορήγηση. Πρέπει να πληρώσετε για να αποκτήσετε γεωργική εκμετάλλευση και παραγωγή. Και εσείς κοιμάστε όρθιοι όλοι, πλην υμών προσωπικώς. Ξέρω τι περνάτε στο Υπουργείο γι’ αυτό και σας εξαιρώ, όχι για να σας κάνω φιλοφρόνηση. 
      Κανένα λοιπόν από όλα αυτά που είναι αντικείμενο του προβλήματος της γεωργικής παραγωγής, του προβλήματος του γεωργικού ισοζυγίου δεν υπάρχει στο νομοσχέδιο είτε λέγεται νέοι αγρότες είτε λέγεται εκμετάλλευση είτε κάτι άλλο. Κινείστε σε ένα πνεύμα εισηγητικής έκθεσης του 1950.
      Πάρα πολύ καλά ξέρουμε ιστορία, θαυμάσια τιμούμε τις παραδόσεις, αλλά εδώ το πρόβλημα είναι άλλο. Η χώρα είναι σε άλλη εποχή, είναι στην Ευρωπαϊκή Ένωση. Δεν υπάρχει κτηνοτροφία σήμερα, είναι αυτοματοποιημένη. Που είναι λοιπόν τα κίνητρα; Να κάνετε διανομή εκτάσεων σε κτηνοτρόφους, καμιά αντίρρηση. Ναι, θα σας το δώσω και δωρεάν και θα επιχορηγήσω και εγκαταστάσεις και την αγορά και τα πάντα, εάν κάνετε συγκέντρωση και κάνετε εγκαταστάσεις αυτοματισμού. 
      Πουθενά δεν υπάρχει ένα κίνητρο προς τον εκσυγχρονισμό και προς το μείζον πρόβλημα του γεωργικού ισοζυγίου, κύριε Πρόεδρε, και ευχαριστώ πολύ για την ανοχή σας.
      ΠΡΟΕΔΡΕΥΩΝ (Κωνσταντίνος Βρεττός): Μάλιστα, σαφές.
      Ο κ. Ιωάννης Βαθειάς έχει το λόγο. Ο κ. Βαθειάς δεν είναι εδώ.
      Ο κ. Μπέζας έχει το λόγο.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, θα ασχοληθώ με το πρώτο κεφάλαιο του νομοσχεδίου κι αυτό γιατί εκπροσωπώ έναν νομό κατ’ εξοχήν αγροτικό και κτηνοτροφικό που, λόγω των ιδιαιτεροτήτων του αντιμετωπίζει πολλά προβλήματα που έχουν σχέση με τα θέματα της αγροτικής γης και με τα ζητήματα της αποκατάστασης των κτηνοτρόφων.
      Η αλήθεια είναι ότι οι διατάξεις που έρχονται προς ψήφιση κινούνται προς τη σωστή κατεύθυνση και εδώ νομίζω ότι θα πρέπει να υπήρξε μια συνεννόηση των αρμοδίων του Υπουργείου σας με τις αντίστοιχες υπηρεσίες της Θεσπρωτίας. Αλήθεια επίσης είναι ότι το νομοσχέδιο αυτό αποτελεί ένα μέρος αυτού που είχε ετοιμάσει η κυβέρνηση της Νέας Δημοκρατίας πριν το 1993 και η Κυβέρνηση το έφερε με μία αδικαιολόγητη καθυστέρηση, προφανώς θα έλεγα για να το χρησιμοποιήσει για λόγους προεκλογικούς. Γιατί δεν αντιλαμβάνομαι για ποιο λόγο εκρατούντο τόσα χρόνια όμηροι οι αγρότες και οι κτηνοτρόφοι μας, όταν τα νομικά προβλήματα ήταν από καιρό γνωστά και οι λύσεις τους ήταν επίσης γνωστές. 
      Πριν μπω σε παρατηρήσεις επί συγκεκριμένων άρθρων, θα ήθελα να κάνω δύο γενικότερες επισημάνσεις. Η πρώτη, αναφέρομαι πάντα στο πρώτο κεφάλαιο, είναι ότι νομοσχέδιο δεν έχει αναπτυξιακό χαρακτήρα για να βοηθήσει στη βιωσιμότητα του αγροτικού και κτηνοτροφικού κλήρου, ενώ οι ρυθμιστικές διατάξεις του είναι κατά βάθος σωστές. Η δεύτερη επισήμανση –επίσης σημαντική- είναι  ότι διαφαίνεται από τις διατάξεις του Α΄ Κεφαλαίου ότι δεν υπάρχει μία ισότιμη μεταχείριση των κτηνοτρόφων σε σχέση με τους αγρότες. Θα αναφερθώ σ’ αυτό στη συνέχεια πιο συγκεκριμένα.
      Στην παράγραφο 6 του άρθρου 1 προβλέπεται ότι δημόσιες εποικιστικές εκτάσεις που παραχωρήθηκαν για αποκατάσταση ακτημόνων και καλύπτονται σε ποσοστό τουλάχιστον 25% από δασοπονικά είδη, διατηρούν το δασικό τους χαρακτήρα, ενώ για την υπόλοιπη έκταση εφαρμόζονται οι διατάξεις της αγροτικής νομοθεσίας.
      Η άποψή μου είναι ότι η διάταξη αυτή πρέπει να επεκταθεί και στις κοινόχρηστες εποικιστικές εκτάσεις και στις αδιάθετες εποικιστικές εκτάσεις κι όχι μόνο στις εκτάσεις που έχουν παραχωρηθεί. Το ερώτημα βέβαια που τίθεται, και θέλω μία απάντηση εδώ από το Υπουργό, είναι αν στην αρτιότητα, που θα πρέπει να υπάρχει για κατασκευή κτιρίου σε τέτοιου είδους εκτάσεις, περιλαμβάνεται αυτό το 25% της δασικής μορφής όπως αν περιλαμβάνεται το 25% και στον υπολογισμό του συντελεστή δόμησης. 
      Μία άλλη παρατήρηση είναι στο άρθρο 5 παράγραφος 1. Νομίζω ότι θα ήταν μία σημαντική τομή αν οι διατάξεις αυτής της παραγράφου, που αναφέρονται σε κατεχόμενες κοινόχρηστες και διαθέσιμες εποικιστικές εκτάσεις, επεκτείνονταν και σε εκτάσεις δημοτικές ή κοινοτικές που κατέχονται πέραν της δεκαετίας, αν είχαμε δηλαδή την επαναφορά του άρθρου 10 του ν. 1080/80, εφόσον βέβαια υπάρχουν οι προϋποθέσεις που προβλέπονται για τις κοινόχρηστες και διαθέσιμες εποικιστικές εκτάσεις και εφόσον υπάρχει η σύμφωνη γνώμη του οικείου δημοτικού συμβουλίου. Δεν αντιλαμβάνομαι για ποιο λόγο δεν επεκτείνετε αυτές τις πολύ σημαντικές και σωστές διατάξεις και στις κοινοτικές και δημοτικές εκτάσεις που κατέχονται. 
      Στο άρθρο 6 το οποίο αναφέρεται στο πρόστιμο αυθαίρετης κατάληψης κοινόχρηστης εποικιστικής έκτασης δεν αντιλαμβάνομαι για ποιους λόγους δεν επεκτείνεται η διάταξη αυτή και σε εκείνους που κατέλαβαν ή πρόκειται να καταλάβουν αυθαιρέτως και διαθέσιμες εποικιστικές εκτάσεις και για ποιους λόγους δεν πληρώνουν και αυτού του είδους οι καταληψίες πρόστιμο.
      Θεωρώ πως θα ήταν πιο σωστό η δαπάνη της κοινοποίησης με δικαστικό επιμελητή να μην είναι σε βάρος του δημοσίου αλλά σε βάρος εκείνου κατά του οποίου επιβάλλεται το πρόστιμο. Σε περίπτωση που η δαπάνη είναι σε βάρος του δημοσίου, νομίζω ότι θα πρέπει να προβλεφθεί κάποιος ειδικός κωδικός, βάσει του οποίου θα πρέπει να γίνεται η πληρωμή του δικαστικού επιμελητή.
      Έρχομαι τώρα στο πολύ σημαντικό άρθρο 10 που αναφέρεται στους κτηνοτροφικούς κλήρους. Θα ήθελα να συμπληρώσω κάτι σε σχέση με αυτά που είπε ο κ. Κατσαρός για τους ανήλικους κληρονόμους. Νομίζω ότι θα πρέπει να αυξηθεί το όριο των πενήντα πέντε ετών, διότι υπάρχουν περιπτώσεις σε ορεινές και παραμεθόριες περιοχές, όπως αυτές που εγώ εκπροσωπώ, όπου με βάση την ηλικιακή σύνθεση των κτηνοτρόφων βλέπουμε να υπάρχουν κτηνοτρόφοι πάνω από πενήντα πέντε ετών. Μάλιστα υπάρχουν και κληρονόμοι των αρχικών κληρούχων οι οποίοι είναι σε μία ηλικία πάνω από πενήντα πέντε ετών. Αν θέλουμε αυτοί οι κληρονόμοι να τύχουν των ευεργετικών διατάξεων των παραγράφων 5 και 6 του ιδίου άρθρου, θα πρέπει να αυξήσουμε το όριο ηλικίας των πενήντα πέντε ετών.
      Επίσης, στις παραγράφους 5 και 6 του ιδίου άρθρου θα πρέπει να προστεθεί ότι όταν υπάρχουν περισσότεροι του ενός κατιόντες -διότι υπάρχει περίπτωση να έχουμε περισσοτέρους του ενός κατιόντες οι οποίοι να είναι κτηνοτρόφοι- τότε στον κτηνοτροφικό κλήρο υπεισέρχονται όλοι οι κατιόντες, ίσως εξ αδιαιρέτου. Γιατί,  υπάρχουν πάρα πολλές περιπτώσεις στις οποίες δεν έχουμε μόνο έναν κληρονόμο του αρχικού κληρούχου, του αρχικού δικαιούχου, αλλά έχουμε περισσότερους που ασκούν το επάγγελμα του κτηνοτρόφου. 
      Η διατύπωση της παραγράφου 7 του ιδίου άρθρου, βάσει της οποίας απρόσφοροι για βόσκηση διαθέσιμοι κτηνοτροφικοί κλήροι μπορούν να διατίθενται για εξυπηρέτηση κρατικών σκοπών, νομίζω ότι δεν καλύπτει όλες τις περιπτώσεις τις οποίες πιθανόν να είχατε στο μυαλό σας όταν θέσατε αυτή τη διατύπωση. 
      Για παράδειγμα, γνωρίζω μία τέτοια διαθέσιμη έκταση η οποία βρίσκεται σε παραλιακή περιοχή, αν θέλουμε σε αυτή την έκταση να κατασκευάσουμε μία μονάδα βιολογικού καθαρισμού, είναι κρατικός σκοπός η κατασκευή μιας μονάδας βιολογικού καθαρισμού που θα εξυπηρετεί μία πόλη που βρίσκεται εκεί κοντά; Καλύπτεται με αυτή τη διατύπωση ή θα πρέπει να υπάρχει μία πιο ευρεία διατύπωση για να καλύψουμε και αυτές τις περιπτώσεις; 
      Στην παράγραφο 9 του ιδίου άρθρου θα πρέπει να προστεθεί ότι οι κτηνοτρόφοι που έπαψαν να διατηρούν το ποίμνιό τους και συνεχίζουν να κάνουν χρήση του βοσκότοπου αποβάλλονται διοικητικά από αυτόν και όχι απλώς οι κτηνοτρόφοι οι οποίοι έπαψαν να διατηρούν το ποίμνιό τους. Και αυτό γιατί το γεγονός ότι απλώς έπαψαν να διατηρούν το ποίμνιό τους δεν σημαίνει τίποτε. Αλλά εάν συνεχίζουν να παραμένουν μέσα στον κτηνοτροφικό κλήρο και να κάνουν χρήση του κλήρου τότε σε αυτήν την περίπτωση θα πρέπει να προχωρήσουμε στην αποβολή τους.
      Η παράγραφος 13 στην οποία αναφέρθηκε προηγουμένως και ο κ. Κατσαρός, επιτρέπει το διαχωρισμό των εξ αδιαιρέτου ομαδικών κλήρων για τα κτήματα που βρίσκονται στις περιοχές της Κοζάνης και των Γρεβενών. Γνωρίζετε πολύ καλά, κύριε Υπουργέ, ότι ομαδικοί κλήροι δεν υπάρχουν μόνο στις περιοχές της Κοζάνης και των Γρεβενών, αλλά υπάρχουν και σε πολλούς άλλους νομούς της χώρας. 
      ΝΙΚΟΛΑΟΣ ΚΑΤΣΑΡΟΣ: Οι λιγότεροι υπάρχουν εκεί. 
      ΑΝΤΩΝΙΟΣ ΜΠΕΖΑΣ: Ίσως, όπως λέει και ο κ. Κατσαρός, οι λιγότεροι να υπάρχουν εκεί και οι περισσότεροι να υπάρχουν σε άλλους νομούς της χώρας.
      Άρα, θα πρέπει αυτή η ρύθμιση να επεκταθεί στο σύνολο των νομών της χώρας, εφόσον βέβαια τηρούνται οι προϋποθέσεις τις οποίες θέτετε για την Κοζάνη και τα Γρεβενά, δηλαδή ότι ο διαχωρισμός αυτός είναι εφικτός και επωφελής για την κτηνοτροφική εκμετάλλευση. Εγώ, αν θέλετε, θα πρόσθετα και έναν άλλον περιορισμό, εφόσον συμφωνεί η πλειοψηφία των κτηνοτρόφων που εξ αδιαιρέτου εκμεταλλεύονται, έχουν τη νομή και τη χρήση του συγκεκριμένου κτηνοτροφικού κλήρου.
      Από την αρχή της τοποθέτησής μου, κύριε Πρόεδρε, είπα ότι υπάρχει μία μη ισότιμη μεταχείριση των κτηνοτρόφων σε σχέση με τους γεωργούς, γεγονός που φαίνεται ξεκάθαρα στις διατάξεις του άρθρου 10. 
      Θα αναφερθώ σε δύο θέματα. Το πρώτο θέμα αφορά το ν. 2040/92 ο οποίος προβλέπει την κατά κυριότητα παραχώρηση σε κληρούχους κτηνοτρόφους έκτασης τεσσάρων στρεμμάτων για να κατασκευάζουν κτηνοτροφικές εγκαταστάσεις. Όμως, ο ν. 666/77 θέτει περιορισμούς για την παραχώρηση τέτοιων εκτάσεων όταν αυτές βρίσκονται μέσα σε ζώνη χιλίων μέτρων από τη θάλασσα. 
      Με το άρθρο 5 και μάλιστα με την παράγραφο 3 του νομοσχεδίου δίνεται η δυνατότητα σε αγρότες που κατέχουν αυθαιρέτως δημόσια εποικιστική κοινόχρηστη ή διαθέσιμη έκταση, να την αγοράσουν ακόμη και αν βρίσκεται σε παραλιακή και τουριστική περιοχή. Ενώ, λοιπόν, στους αγρότες δίνεται η δυνατότητα να αγοράσουν μία τέτοια έκταση, στους κτηνοτρόφους εξακολουθούν να ισχύουν οι περιορισμοί του ν.666/77. Δηλαδή δεν μπορεί να παραχωρηθεί στους κτηνοτρόφους με βάση το ν. 2040/92 έκταση για κατασκευή κτηριακών εγκαταστάσεων όταν αυτή βρίσκεται σε παραλιακή περιοχή. Πρέπει να σας πω ότι υπάρχουν κτηνοτροφικοί κλήροι οι οποίοι βρίσκονται σε περιοχές πολύ κοντά στη θάλασσα. 
      Επίσης, το δεύτερο θέμα που δείχνει ότι δεν υπάρχει ισότιμη μεταχείριση των κτηνοτρόφων είναι ότι σε κτηνοτροφικούς κλήρους της Ηπείρου υπάρχουν συστηματικές φυτείες ελαιοδένδρων οι οποίες έγιναν μετά από άδεια των αρμόδιων υπηρεσιών εκείνης της εποχής. 
      Αυτές οι φυτείες έγιναν με σκοπό να δοθεί η δυνατότητα στους κτηνοτρόφους να αποκτήσουν κάποιο πρόσθετο εισόδημα. Ωστόσο με τις διατάξεις του άρθρου 10 δεν λύνεται αυτό το πρόβλημα. Ενώ με τις διατάξεις του άρθρου 12 στην παράγραφο 5, σε κοινόχρηστα αγροκτήματα της Ηπείρου στα οποία έλαβε χώρα διανομή ελαιοδένδρων επιτρέπεται ο διαχωρισμός υπέρ των κληρούχων της κοινόχρηστης έκτασης που αναλογεί στον καθένα, όμως, για τους κτηνοτρόφους που έχουν συστηματικές φυτείες –επαναλαμβάνω μετά από άδεια των αρμόδιων υπηρεσιών- μέσα σε κτηνοτροφικούς κλήρους δεν υπάρχει αυτή η δυνατότητα. 
      Μάλιστα, όχι μόνο δεν υπάρχει αυτή η δυνατότητα, αλλά και με τις διατάξεις της παραγράφου 9, επειδή υποτίθεται ότι αλλάζει η χρήση του κτηνοτροφικού κλήρου, θα πρέπει να γίνει η αποβολή τους. Προχωρούμε σε διοικητική αποβολή των κτηνοτρόφων. Αυτό, λοιπόν, το θέμα των συστηματικών φυτειών που υπάρχουν σε κτηνοτροφικούς κλήρους της Ηπείρου είναι ένα θέμα που πρέπει να το δείτε δεδομένου ότι πρόκειται για μία αδικία η οποία πρέπει οπωσδήποτε να αρθεί.
      Στο άρθρο 12 και στην παράγραφο 6 πιστεύω ότι η εκτέλεση του πρωτοκόλλου διοικητικής αποβολής –είμαι μηχανικός και έχω μια ανάλογη εμπειρία σ΄ αυτά- δεν μπορεί να γίνεται σε καμία περίπτωση από τις πολεοδομικές υπηρεσίες. Με δεδομένο ότι οι πολεοδομικές υπηρεσίες δεν μπορούν να λύσουν τα θέματα των αυθαιρέτων κατασκευών και προσφεύγουν στη βοήθεια των υπηρεσιών των δήμων και  των κοινοτήτων, πολύ περισσότερο δεν μπορούν να προχωρήσουν σε πρωτόκολλα διοικητικής αποβολής. Νομίζω ότι τα πρωτόκολλα διοικητικής αποβολής πρέπει να γίνονται από την αρμόδια υπηρεσία που είναι η διεύθυνση αγροτικής ανάπτυξης, συνεπικουρούμενη από τις υπηρεσίες που έχουν το μηχανολογικό εξοπλισμό στις Νομαρχιακές Αυτοδιοικήσεις. 
      Στο άρθρο 13, η παράγραφος 3  αναφέρεται σε γεωργικούς κλήρους και σε οικόπεδα τα οποία παραχωρήθηκαν σε Βορειοηπειρώτες. Καταργούνται οι δύο από τις τρεις προϋποθέσεις που έθετε η παλιά απόφαση -πράξη του Υπουργικού Συμβουλίου και κρατείται μόνο η μια, η απόκτηση της ελληνικής ιθαγένειας. 
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ.  ΑΝΝΑ ΜΠΕΝΑΚΗ -ΨΑΡΟΥΔΑ ) 
      Υπάρχουν όμως ορισμένες περιπτώσεις Βορειοηπειρωτών κατά τις οποίες οριστικοί τίτλοι έχουν δοθεί τη δεκαετία του 1980 μετά από αποφάσεις των αρμοδίων υπηρεσιών. Έχω την εντύπωση ότι η διατύπωση που υπάρχει στη συγκεκριμένη παράγραφο δεν καλύπτει αυτές τις περιπτώσεις. Η διατύπωση δηλαδή ότι δεν αποδίδονται οριστικοί τίτλοι στους προσωρινούς κληρούχους υπέρ των οποίων εκδόθηκαν στο παρελθόν οριστικοί τίτλοι κυριότητας, τι ακριβώς σημαίνει; Ισχύουν οι παλιοί τίτλοι ή δεν ισχύουν; 
      ΒΑΣΙΛΗΣ ΚΕΔΙΚΟΓΛΟΥ: Είναι τσάμηδες. 
      ΑΝΤΩΝΙΟΣ ΜΠΕΖΑΣ: Δεν είναι τσάμηδες αυτοί. Δεν έχουν καμία σχέση με τους τσάμηδες. Είναι Βορειοηπειρώτες. 
      ΒΑΣΙΛΗΣ ΚΕΔΙΚΟΓΛΟΥ: Δεν διαφωνώ σε αυτό. 
      ΑΝΤΩΝΙΟΣ ΜΠΕΖΑΣ: Στο άρθρο 14 με το ν.δ. 221/74 είχε προβλεφθεί η παραχώρηση κατά κυριότητα κοινόχρηστων εκτάσεων για κατασκευή κτηνοτροφικών εγκαταστάσεων με τον περιορισμό ότι επί μία εικοσαετία θα πρέπει να υπάρχει αυτή η συγκεκριμένη χρήση. Έχουμε όμως περιπτώσεις που έχει αποβιώσει ο αρχικός δικαιούχος πριν ολοκληρωθεί η εικοσαετία και οι κληρονόμοι δεν μπορούν να κληρονομήσουν τα κτίσματα και δεν μπορούν να τα διαχειριστούν. Οι περιπτώσεις αυτές μένουν στο κενό. 
      Θα πρέπει λοιπόν να προβλεφθεί ότι επιτρέπεται, κατ’ εξαίρεση πριν τη λήξη της εικοσαετίας, η μεταβίβαση έκτασης που είχε παραχωρηθεί σύμφωνα με τις διατάξεις του ν.δ. 221/74 λόγω θανάτου του αρχικού δικαιούχου, στον κληρονόμο ή στους κληρονόμους που είναι κτηνοτρόφοι ή διαφορετικά εξ αδιαιρέτου στους κληρονόμους, αλλά με τους ίδιους περιορισμούς που είχε ο αρχικός δικαιούχος. 
      Ευχαριστώ πολύ. 
      ΒΑΣΙΛΗΣ ΚΕΔΙΚΟΓΛΟΥ: Κυρία Πρόεδρε, ήθελα να συμπληρώσω ότι για την απαξίωση της αγροτικής απασχόλησης έχουν ευθύνη και θεσμικοί παράγοντες από τον Πρόεδρο της Δημοκρατίας…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Εντάξει, κύριε Κεδίκογλου. Το είπατε. 
      ΒΑΣΙΛΗΣ ΚΕΔΙΚΟΓΛΟΥ: Καταθέτω για τα Πρακτικά  ορισμένα στοιχεία. 
      (Στο σημείο αυτό, ο Βουλευτής κ. Βασίλης Κεδίκογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, ο Βουλευτής κ. Αλέκος Βούλγαρης ζητεί  ολιγοήμερη  άδεια απουσίας του στο εξωτερικό. Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε τη ζητηθείσα άδεια. 
      Θα ήθελα, κύριοι συνάδελφοι, να σας παρακαλέσω να εξυπηρετήσετε το Προεδρείο, δεχόμενοι να παρεμβληθεί όχι για πλήρη χρόνο –για δύο λεπτά- ο κ. Βρεττός, ώστε να μπορέσει να απελευθερωθεί και να γίνει πάλι η εναλλαγή του Προεδρείου. 
      Συμφωνείτε, κύριοι συνάδελφοι;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Συνεπώς, οι συνάδελφοι συμφώνησαν. 
      Ορίστε, κύριε Αντιπρόεδρε, έχετε το λόγο. 
      ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής):  Κυρία Πρόεδρε, ευχαριστώ και σας. 
      Μια μικρή επαναδιατύπωση ήθελα να προτείνω στον κύριο Υπουργό ώστε να εφαρμοστούν αυτά τα οποία προτείνει. Στην παράγραφο 7 του άρθρου 16 του σχεδίου νόμου μια επαναδιατύπωση: «Παρατείνονται από τότε που έληξαν και για πέντε έτη από τη δημοσίευση του παρόντος οι προθεσμίες του β.δ. 229/61 για τη συντέλεση της διανομής των υπολοίπων εκτάσεων του κτήματος Σάλεσι Μπουγά Αυλώνος Αττικής. Οι διανομές εκτάσεων του ανωτέρου κτήματος που έγιναν τα έτη 1884 και 1906 όπως αυτές εμφανίζονται στους χάρτες που συντάχθηκαν από τους τοπογράφους μηχανικούς Καλλίνικο και Γκρούμεν είναι έγκυρες».
      Είναι άρθρο το οποίο προβλέπεται. Απλώς είναι μία μικρή αναδιατύπωση ώστε να μπορεί να εφαρμοστεί κατά την άποψή μας. Επίσης στο άρθρο 11 παράγραφος 5 να προστεθεί και η λέξη «Τάσιανης» του Νομού Αττικής. 
      Ευχαριστώ, κυρία Πρόεδρε. 
      ΓΕΩΡΓΙΟΣ ΔΡΥΣ ( Υπουργός Γεωργίας): Θα σας απαντήσω μετά, κύριε Αντιπρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Ανθόπουλος έχει το λόγο. 
      ΙΩΑΝΝΗΣ ΑΝΘΟΠΟΥΛΟΣ: Ευχαριστώ, κυρία Πρόεδρε. 
      Θα ξεκινήσω από μία θετική παρατήρηση σε μία εποχή που τόσες βολές στρέφονται εναντίον του Κοινοβουλίου. Ο Υπουργός και οι Βουλευτές δικαίωσαν με τη συμπεριφορά τους τη νέα διαδικασία, τόσο του Συντάγματος, όσο και του Κανονισμού του Κοινοβουλίου για την ουσιαστική αλλά και πλήρη νομοθετική επεξεργασία των νομοσχεδίων στις αρμόδιες κοινοβουλευτικές επιτροπές. Στην Επιτροπή Παραγωγής και Εμπορίου όπου συζητήθηκε το παρόν νομοσχέδιο οι Βουλευτές με τον υποδειγματικό κοινοβουλευτικό διάλογο και ο Υπουργός με μία δεκτικότητα στις παρατηρήσεις και προτάσεις των Βουλευτών έγινε κατορθωτό να φέρουμε στη Βουλή ένα νομοσχέδιο το οποίο είναι και ολοκληρωμένο και καλά επεξεργασμένο, πράγμα που τιμά και την Κυβέρνηση και τη Βουλή. 
      Συζητείται λοιπόν αυτό το νομοσχέδιο σήμερα που κατά την άποψή μου εξυπηρετεί τα συμφέροντα των αγροτών με δίκαιο αλλά και αποτελεσματικό τρόπο. Επιλύει εκκρεμότητες δεκαετιών, όχι στο πλαίσιο προεκλογικών εντυπώσεων και σκοπιμοτήτων, αλλά στη βάση μιας τολμηρής τελειωτικής τομής που αίρει μακροχρόνιες ομηρίες πολλών αγροτών και πολλές νομικές θηλιές του παρελθόντος. 
      Ο χαρακτήρας του νομοσχεδίου δεν είναι ούτε αποσπασματικός ούτε επουσιώδης όπως επικρίθηκε από την Αντιπολίτευση. Πιστεύω ότι είναι σαφώς διαχειριστικός εφόσον επουλώνει χρόνιες πληγές ιδιοκτησιακού χαρακτήρα με την οικοπεδική και καλλιεργήσιμη εποικιστική αγροτική γη αλλά και καινοτομικός, διότι έχει άρθρα που δημιουργούν προϋποθέσεις για αγροτική ανάπτυξη. 
      Ενδεικτικά και ρητορικά θα ρωτούσα τους συναδέλφους της Αντιπολίτευσης: Δεν ισχύει αυτό για τις ρυθμίσεις του άρθρου 13 περί «ΑΓΡΟΓΗΣ ΑΕ»; Δεν ισχύει αυτό για το άρθρο 20 με το οποίο επιτυγχάνεται η νομοθετική αναγνώριση της σύστασης Ένωσης Νέων Αγροτών που αποδεικνύει αν μη τι άλλο την πολιτική βούληση της Κυβέρνησης να αναδιαρθρώσει, όχι μόνο τις καλλιέργειες, αλλά και τις νοοτροπίες που σήμερα αποτελούν τα βασικά βαρίδια του αγρότη στην πορεία του προς ένα νέο επαγγελματικό «status» που θα του προσδίδει τα χαρακτηριστικά ενός επιχειρηματία αγρότη με γνώση, εφόδια, σχέδιο, αλλά και οργανωμένη δράση; 
      Η τεχνική επαγγελματική εκπαίδευση στα ΤΕΕ, η ανώτατη εκπαίδευση στα ΤΕΙ, αλλά και τα προγράμματα κατάρτισης αγροτών προσφέρονται από την πολιτεία αλλά βρίσκουν δυστυχώς λίγους πρόθυμους. Ενδεικτικά θα αναφέρω ότι όταν το 1998 βγήκε το πρώτο πρόγραμμα τεχνικής επαγγελματικής εκπαίδευσης για θέματα αγροτικής ανάπτυξης και αγροτουρισμού στο σύνολο των εκατόν είκοσι οκτώ χιλιάδων μαθητών που πήγαν στην Τεχνική Επαγγελματική Εκπαίδευση μόνο οκτώ ενδιαφέρθηκαν για την αγροτική εκπαίδευση. Αυτό τι σημαίνει; Ότι θα πρέπει πράγματι με νομοθετικά μέτρα και με πολλά άλλα παράλληλα να δημιουργήσουμε έλκυση των νέων προς τη νέα αγροτική ζωή όπου ο αγρότης θα έχει τα χαρακτηριστικά όπως είπα του αγρότη επιχειρηματία. Χρειάζεται κοινωνική καταξίωση με τη γνώση και καλή οικονομική προοπτική το επάγγελμα του αγρότη. Δεν είναι καινοτομική η σύσταση Διεύθυνσης βιολογικής γεωργίας στο Υπουργείο Γεωργίας υπό το Γενικό Γραμματέα; Οι αρμοδιότητες της διεύθυνσης όπως λέει και το σχετικό άρθρο θα είναι τόσο η προώθηση της διαδικασίας παραγωγής προϊόντων βιολογικής καλλιέργειας και εκτροφής ζώων όσο και η εκπόνηση ενός εθνικού νομοθετικού πλαισίου πράγμα το οποίο απουσιάζει αυτήν τη στιγμή και είναι τόσο απαραίτητο για την ώθηση της βιολογικής καλλιέργειας και εκτροφής ζώων στη χώρα μας. 
      Και τέλος η εποπτεία και η επίβλεψη του συστήματος ελέγχου και πιστοποίησης προϊόντων βιολογικής γεωργίας σε συνεργασία με τον ΟΠΕΓΕΠ. 
      Είναι γεγονός, κύριε Υπουργέ, ότι αργήσαμε διότι άλλες ευρωπαϊκές χώρες που δεν είναι κατ’ εξοχήν αγροτικές όπως η ελληνική οικονομία έχουν πάρει την πρωτοβουλία πρώτες και βλέπουμε βιομηχανικές χώρες όπως η Γερμανία να προηγούνται σταθερά και με απόσταση στο θέμα της βιολογικής γεωργίας. 
      Είμαστε η τελευταία χώρα στην Ευρωπαϊκή Ένωση απ’ αυτές που ενδιαφέρθηκαν να περάσουν στο χώρο της βιολογικής γεωργίας. Και, βέβαια, θα πρέπει να βιαστούμε, αλλά όχι με την αντίληψη ότι η βιολογική γεωργία θα υποκαταστήσει πλήρως τη συμβατική γεωργία. Πιστεύω, όμως, ότι μια ποσοστιαία σχέση της τάξεως του 70% συμβατική γεωργία και 30% βιολογική γεωργία θα δώσει μεγάλη ώθηση και ανάπτυξη στην αγροτική μας οικονομία. Γιατί το 30% της βιολογικής γεωργίας έχει άλλη οικονομική δυναμική. Μπορεί σε εισροές να ισοφαρίσει τις εισροές του 70% της συμβατικής γεωργίας. 
      Χρειάζονται, κύριε Υπουργέ, απ’ εδώ και εμπρός -μια και ξεκινήσατε με την σύσταση αυτής της διεύθυνσης βιολογικής γεωργίας- ταχύτερα και αποτελεσματικά βήματα, για να καλύψουμε τις διαφορές και να φθάσουμε τις ευρωπαϊκές χώρες. 
      Θα ήθελα να ευχαριστήσω προσωπικά τον κύριο Υπουργό, διότι έκανε δεκτή μια τροπολογία, την οποία υπέγραψα και εγώ –την τροπολογία του συναδέλφου Βασίλη Γερανίδη- σχετικά με τις ανταλλάξιμες εκτάσεις. Η τροπολογία είναι πλήρης, όπως διαμορφώθηκε σε συνεργασία με όλες τις παρατάξεις της Βουλής. Εδώ οφείλουμε να πούμε, κύριε Υπουργέ, ότι συνέπεσαν οι πολιτικές βουλήσεις σχεδόν όλων των κομμάτων.
      Θα ήθελα να κάνω μια προσθήκη στο τελευταίο εδάφιο της παραγράφου 6, δηλαδή μετά τη λέξη «πρόστιμα» να προσθέσω τη φράση «ή άλλες χρηματικές επιβαρύνσεις». 
      Πληροφορηθήκαμε από τους αγρότες, κύριε Υπουργέ, ότι τα πρόστιμα έχουν –κακώς- χαρακτηριστεί με τη λέξη «μισθώματα». Διότι για να υπάρξουν «μισθώματα», πρέπει να υπάρξει μια διμερής σύμβαση. Μονομερώς δεν μπορεί κανείς να αποφασίσει επιβολή μισθωμάτων. Και για να μην έχουμε θέματα ερμηνείας κατά την εφαρμογή αυτής της τόσο χρήσιμης νομοθετικής ρύθμισης, θα ήθελα να προστεθεί και αυτή η γενική φράση, για να καλύψει όλες τις περιπτώσεις. «Πρόστιμα ή άλλες χρηματικές επιβαρύνσεις που επιβλήθηκαν σε βάρος των ανωτέρω διαγράφονται και δεν εισπράττονται». 
      Τέλος, θα ήθελα να κλείσω, κύριε Υπουργέ, παρεμβαίνοντας υποστηρικτικά στην πρόταση του αγαπητού συναδέλφου κ. Σπυριούνη, όσον αφορά τη ρύθμιση του θέματος της «ΚΤΗΝΟΤΡΟΦΙΚΗΣ». Είμαι από τους τελευταίους που δεν θα ζητήσουν προσωπικές ευθύνες από τους προέδρους, τα μέλη διοικητικών συμβουλίων και συνεταιρισμών, διότι αντιλαμβάνομαι ότι πρέπει όχι μόνο η Κυβέρνηση, αλλά όλος ο πολιτικός κόσμος να οδηγήσουμε τα πράγματα σε μια εξυγίανση του συνεταιριστικού κινήματος, διότι πάσχει κατά γενική ομολογία. Όμως, στη συγκεκριμένη περίπτωση είναι σαφές ότι δεν υπάρχει υποκειμενική υπαιτιότητα τόσο των Προέδρων όσο και των μελών του διοικητικού συμβουλίου της «ΚΤΗΝΟΤΡΟΦΙΚΗΣ», αλλά περισσότερο υπάρχουν αντικειμενικοί λόγοι, οι οποίοι οδήγησαν στη χρεοκοπία αυτού του συνεταιρισμού. Γι’ αυτό ακριβώς και εγώ εισηγούμαι, μαζί με τους άλλους συναδέλφους, την απαλλαγή από οποιαδήποτε ευθύνη των προέδρων και των μελών του διοικητικού συμβουλίου της «ΚΤΗΝΟΤΡΟΦΙΚΗΣ». 
      Ευχαριστώ, κυρία Πρόεδρε, και για την ανοχή σας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε να παρέμβετε;
      ΓΕΩΡΓΙΟΣ ΔΡΥΣ (Υπουργός Γεωργίας): Μάλιστα, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ. Έχετε το λόγο. 
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε συνάδελφε, θέλω να σας ευχαριστήσω για τις παρατηρήσεις σας. Για την πρώτη, σας παρακαλώ να τη φέρετε γραπτώς, για να την εντάξω στο σχετικό κείμενο του νομοσχεδίου. Για τη δεύτερη, έχω κάνει μια δήλωση που εξακολουθεί να ισχύει. Εφόσον αποτελεί κοινή βούληση όλων των πτερύγων της Βουλής, θα την κάνω αποδεκτή. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Βαθειάς. 
      ΙΩΑΝΝΗΣ ΒΑΘΕΙΑΣ: Κυρία Πρόεδρε, κυρίες και κύριοι συνάδελφοι, είναι πάρα πολύ θετικό για μας -το ελληνικό Κοινοβούλιο- ότι έρχεται προς ψήφιση στην Ολομέλεια ένα σημαντικό νομοσχέδιο που δείχνει ότι η Κυβέρνηση είναι προσανατολισμένη και αποφασισμένη να στηρίξει ουσιαστικά τον αγροτικό κόσμο, να δώσει διεξόδους σε προβλήματα που υπήρχαν όλα τα χρόνια και στους αγρότες, όπως ακριβώς καταγράφονται και περιγράφονται στο συγκεκριμένο νομοσχέδιο, και να λύσει προβλήματα σε σχέση με έναν κλάδο που έχει δώσει πάρα πολλά στην αγροτική οικονομία, τον κλάδο τον κτηνοτρόφων. 
      Και πιστεύω ότι αυτό το νομοσχέδιο, όσον αφορά την παραχώρηση και εκμετάλλευση γης, όσον αφορά το επάγγελμα του κτηνοτρόφου, είναι ό,τι σημαντικότερο φέρνετε, κύριε Υπουργέ, προς ψήφιση στην Εθνική Αντιπροσωπεία.
      Πιστεύω ότι τα προβλήματα που υπήρχαν δημιούργησαν ουσιαστικά μια μείωση της κτηνοτροφίας στην Ελλάδα. Υπήρχαν βέβαια και άλλοι παράγοντες. Είναι όμως τώρα μια σημαντική ευκαιρία, μέσα από την υλοποίηση του νομοσχεδίου που θα ψηφίσουμε, η ενίσχυση να είναι τέτοια που να δημιουργεί τους όρους, ώστε τα επόμενα χρόνια να υλοποιηθούν στόχοι μιας αύξησης της κτηνοτροφίας στη χώρα και παράλληλα να προστεθεί στο σύνολο της αγροτικής οικονομίας αυτό το οποίο όλοι θέλουμε, να διαμορφώσουμε στόχους αναλογικά και με τις άλλες χώρες στην Ευρωπαϊκή Ένωση.
      Μπαίνουν τα ζητήματα της αλιείας, τα οποία θεωρώ ότι πρέπει να προωθήσουμε και μάλιστα με ρυθμούς σαφώς πολύ ταχείς. Με τις άλλες πρωτοβουλίες οι οποίες έχουν παρθεί και με αυτά τα οποία έχουν διαμορφωθεί μέχρι σήμερα, όσον αφορά τις αντικαταστάσεις, όσον αφορά βάρκες των αλιέων και με το συγκεκριμένο νομοσχέδιο η ενίσχυση αυτή θα δώσει τη δυνατότητα να στηρίξουμε και έναν άλλο τομέα της παραγωγής, τον τομέα της αλιείας.
      Θα ήθελα να επιστήσω ιδιαίτερα την προσοχή σ΄ ένα ζήτημα για το οποίο και έγινε συζήτηση και στην αρμόδια επιτροπή και παράλληλα, έχετε δεχθεί ορισμένες τροποποιήσεις πάρα πολύ σημαντικές σ΄ ένα νομοσχέδιο το οποίο έχει μια αρτιότητα – και αυτό αναγνωρίζεται απ’ όλες τις πτέρυγες του Κοινοβουλίου. Θα ήθελα, λοιπόν, να δώσω ιδιαίτερη έμφαση στις ενώσεις των νέων αγροτών. Υπάρχει το συγκεκριμένο άρθρο του νομοσχεδίου. Εκτιμώ ότι πρέπει να δώσουμε μια ιδιαίτερη σημασία, γιατί όπως καταγράφεται το άρθρο, δείχνει ότι δίνουμε τη δυνατότητα να υπάρξουν αυτές οι ενώσεις, αλλά πιθανόν να μην υπάρξει πρακτικό αποτέλεσμα και έτσι ίσως να δημιουργήσουμε τους όρους απογοήτευσης στην πορεία και έτσι να εκφυλιστεί όλη αυτή η διαδικασία των ενώσεων νέων αγροτών.
      Θέλω να επισημάνω ότι μετά την ψήφιση αυτή και αφού δούμε την ανταπόκριση που θα υπάρχει στους νομούς από τους νέους αγρότες, πρέπει να δούμε ακριβώς τι προτείνουν και να τους ενισχύσουμε. Να υπάρχει μια αρμόδια επιτροπή στο Υπουργείο Γεωργίας, που θα αναλάβει να απαντήσει είτε ναι είτε όχι είτε με ποιο τρόπο θα υλοποιηθούν τα αιτήματα, τα οποία θα προβληθούν. Θεωρώ, δηλαδή, ότι θα είναι αναποτελεσματικό να υπάρχουν προτάσεις όσον αφορά το συγκεκριμένο άρθρα για αξιοποίηση και λειτουργία των ενώσεων των νέων αγροτών και να μην υπάρχει η αντίστοιχη ανταπόκριση. Αυτό θέλω να το επισημάνω ιδιαίτερα, γιατί θεωρώ ότι είναι ένα στοιχείο το οποίο θα προσδιορίσει και τη δική μας ευαισθησία απέναντι στους νέους αγρότες, απέναντι σ’ αυτούς που κάτω από δύσκολες συνθήκες θέλουν πραγματικά να μπουν στο επάγγελμα, να είναι οι αγρότες του μέλλοντος, να δημιουργήσουν μια σημαντική επιχειρηματική δραστηριότητα. Πιστεύω ότι εμείς ως Κυβέρνηση και ως ελληνικό Κοινοβούλιο θέλουμε να ενισχύσουμε όσο είναι δυνατόν αυτούς τους νέους ανθρώπους με νέα δεδομένα, όσον αφορά την αγροτική οικονομία.
      Θέλω επιπρόσθετα να επισημάνω κάτι στο θέμα του ΕΘΙΑΓΕ, το οποίο πολύ σωστά φέρνετε προς ψήφιση. Το ΕΘΙΑΓΕ έχει τη δυνατότητα να στηρίξει πολύ σημαντικά μέσα από την έρευνα και τη γνώση τους αγρότες σε όλη την Ελλάδα. Αν μέχρι σήμερα το ΕΘΙΑΓΕ έχει ενισχύσει το επίπεδο της έρευνας και έχει βοηθήσει, εκτιμώ ότι μετά την ψήφιση του συγκεκριμένου άρθρου μπορεί να πολλαπλασιαστεί αυτή η μεγάλη δραστηριότητα της έρευνας και της ενίσχυσης, την οποία χρειάζεται ο Έλληνας αγρότης, για να μπορέσουμε να δημιουργήσουμε τους νέους όρους, όσον αφορά την αγροτική οικονομία. Γιατί θεωρούμε ότι αυτό μπορεί να παίξει έναν πιο σημαντικό ρόλο.
      Το νομοσχέδιο έχει πάρα πολλά άρθρα θίγει πάρα πολλά θέματα και είναι αδύνατον να καλυφθεί σε μία τοποθέτηση, τουλάχιστον από μας, των οκτώ λεπτών. Όμως θα ήθελα να κλείσω την τοποθέτησή μου βάζοντας ένα ζήτημα, γιατί σε κάθε άρθρο του νομοσχεδίου μιλάτε για την υλοποίηση μέσα από τις νομαρχιακές αυτοδιοικήσεις της χώρας, μιας και πολλές αρμοδιότητες του Υπουργείου Γεωργίας έχουν περάσει στις νομαρχιακές αυτοδιοικήσεις. Η εμπειρία έχει καταγράψει το εξής, κύριε Υπουργέ:
      Υπάρχουν προβλήματα στην υλοποίηση από νομαρχιακές αυτοδιοικήσεις σε όλη την Ελλάδα. Δηλαδή ενώ το ελληνικό Κοινοβούλιο ψηφίζει νόμο συγκεκριμένο, ο οποίος είναι ουσιαστικός νόμος ενίσχυσης των αγροτών, το Υπουργείο Γεωργίας έχει πραγματικά τη διάθεση και με εγκυκλίους να ενισχύσει αυτήν τη διαδικασία, πολλές νομαρχιακές αυτοδιοικήσεις δεν ανταποκρίνονται ουσιαστικά σε αυτά τα οποία θέλει να περάσει και η κυβερνητική πολιτική και υπάρχουν προβλήματα στην υλοποίηση. Άρα σημαίνει για μας ότι το Υπουργείο Γεωργίας πρέπει να επισημάνει αυτά διότι είναι αδόκιμο να υπάρχουν νόμοι, να υπάρχει η διάθεση και η πολιτική βούληση και να μην υλοποιούνται αυτά με τα οποία εμείς θέλουμε να ενισχύσουμε τον αγρότη σε όλη την περιφέρεια. Αυτό θα παρακαλέσω να το κρατήσετε ιδιαίτερα και να επισημανθεί και στις νομαρχίες και στις αρμόδιες διευθύνσεις ότι ο καθένας έχει ευθύνη όταν δεν υλοποιεί αυτά τα οποία στοχεύουν την ενίσχυση του Έλληνα αγρότη σε όλους τους τομείς και σε όλη την παραγωγή. 
      Θα ήθελα να επισημάνω ακόμα ότι πρέπει να προχωρήσουμε και να ενισχύσουμε το συνεταιριστικό κίνημα, όσο το δυνατόν να σεβαστούμε την αυτονομία του. Αυτό είναι δεδομένο, όμως, σε μία διαδικασία στήριξης του αγροτικού εισοδήματος, σε μία διαδικασία στήριξης των ελληνικών αγροτικών προϊόντων, σε μία διαδικασία για να δημιουργήσουμε τα νέα δεδομένα της νέας ελληνικής αγροτικής οικονομίας, εκεί πρέπει να υπάρξει μία συνεργασία με όλους τους φορείς, πρέπει να υπάρξει μία συνεργασία σε όλα τα επίπεδα για να μπορέσουμε να ανταποκριθούμε στα νέα δεδομένα που είναι και οι στόχοι και της Κυβέρνησης και του Υπουργείου Γεωργίας και φυσικά και ημών που ψηφίζουμε τους νόμους στο ελληνικό Κοινοβούλιο.
       Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε να μιλήσετε τώρα ή να συνεχίσουμε με τον κατάλογο των εγγεγραμμένων συναδέλφων;
      ΓΕΩΡΓΙΟΣ ΔΡΥΣ (Υπουργός Γεωργίας): Να συνεχίσουμε, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μάλιστα.
      Το λόγο έχει ο κ. Χρυσανθακόπουλος.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κυρία Πρόεδρε, η συζήτηση αυτού του νομοσχεδίου έρχεται σε μία σημαντική στιγμή για τον αγροτικό κόσμο, λύνουμε όμως μία πτυχή των προβλημάτων του και ένα μικρό μέρος από αυτά, γιατί το εθνικό ζήτημα, το ζήτημα της διανομής της γης ταλανίζει μέχρι σήμερα τον τόπο. 
      Πρέπει να πούμε ότι οι ρυθμίσεις οι οποίες εισάγονται είναι θετικές. Όποιοι είχαν την πρωτοβουλία να κάνουν μία χρησικτησία καταφέρνουν σ΄ ένα βαθμό να την κατοχυρώσουν. Υπάρχουν εκτάσεις απροσδιόριστες. Όπου είχαν προσδιοριστεί οι χρήσεις γης έρχεται πάλι μία διευθέτηση, αλλά δεν μπορώ να πω ότι συνολικά αντιμετωπίζεται το πρόβλημα. Και το πρόβλημα δεν αντιμετωπίζεται, γιατί δεν γίνεται μία ολοκληρωμένη και ενοποιημένη νομοθετική ρύθμιση που θα προσδιορίσει όλες αυτές τις χρήσεις γης. Δηλαδή τα χορτολιβαδικά σε σχέση με τις αγροτικές χρήσεις που έχουν να κάνουν με τις δενδροκομικές καλλιέργειες είναι τελείως διαφορετικής μεταχείρισης. Οι αγρότες παραμένουν σε διάκριση από τους κτηνοτρόφους.
      Πιστεύω ότι σε αυτό θα πρέπει κάποια στιγμή να δοθεί ένα οριστικό τέλος. Μπορεί το Εθνικό Κτηματολόγιο να μην είναι έτοιμο, αλλά λέμε ας ξεκινήσει πιλοτικά σε μία περιοχή αυτή η προσπάθεια.
      Δεν μπορούν να παραμένουν τα πράγματα στο αν κάποιος φύτεψε δένδρα ή όχι, για να πληρώσει το 1/10 της τιμής της αξίας του χώρου για να μπορεί να το οικοπεδοποιήσει στη συνέχεια. Δεν λύνεται το θέμα από ένα Υπουργείο. Πρέπει να γίνεται με το ΥΠΕΧΩΔΕ συνεννόηση και πρέπει τα θέματα αυτά να επιλυθούν και να αντιμετωπισθούν από κοινού. Γιατί εξακολουθούμε να έχουμε τα προβλήματα με τους δασάρχες και δεν μπορούμε να πούμε ότι ο τάδε κτηνοτρόφος είναι ακτήμων ή όχι σε σχέση μόνο με την περιουσία της γυναίκας που πρέπει να παντρευτεί πριν διεκδικήσει μια περιουσία. 
      Νομίζω ότι δεν επιτυγχάνεται έτσι η λύση του προβλήματος. Όμως δεν παύει να είναι ένα βήμα μπροστά. Οι συγκεκριμένες διατάξεις είναι σαφείς και οφείλουμε να τις αξιοποιήσουμε.
      Υπάρχουν και κάποιες διατάξεις στο νομοσχέδιο στις οποίες κάποιες πτέρυγες της Βουλής αντέδρασαν βίαια. Αναφέρομαι στη διάταξη που αφορά στους νέους αγρότες. Οι νέοι αγρότες είναι αυτήν τη στιγμή η μοναδική ελπίδα για να υπάρξει αγροτιά στη χώρα μας. Ο μέσος όρος της ηλικίας των αγροτών είναι εξήντα πέντε έτη. Οι περισσότεροι, λοιπόν, υποαπασχολούνται όντας στη σύνταξη. Δεν έχουν τη ζωτικότητα να προσαρμοστούν στις νέες τεχνολογίες και δεν μπορούν να κάνουν καινοτομίες. Δεν μπορούν να προχωρήσουν σε δυναμικές καλλιέργειες και δεν έχουν την ευχέρεια να προχωρήσουν σε επενδύσεις, να προωθήσουν επενδυτικά σχέδια. Άρα μιλάμε για μια ραγδαία μείωση του αγροτικού πληθυσμού και την καθυστερημένη εφαρμογή στη χώρα μας του σχεδίου «Μασκορκ»  για τη μείωση του αγροτικού πληθυσμού της Ευρώπης, που καλέστηκε στη συνέχεια να εισηγηθεί και ο ίδιος και η επιτροπή ευρύτερα στην Ευρωπαϊκή Ένωση, μέτρα για την αναζωογόνηση της ευρωπαϊκής υπαίθρου.
      Οι νέοι αγρότες, λοιπόν, είναι μια πραγματικότητα στην οποία με στοργή και ενδιαφέρον σε άλλες ομιλίες τους στη Βουλή, όταν ψηφίζαμε πρωτοποριακό νόμο για την ενίσχυσή τους πανευρωπαϊκά γιατί δίναμε περισσότερα κίνητρα από την υπόλοιπη Ευρώπη, όλες οι πτέρυγες της Βουλής επικροτούσαν. Τώρα που τους θεσπίζουμε στο να έχουν δικαίωμα οι ενώσεις των νέων αγροτών ανά νομό μαζί με δεκαπέντε στο σύνολο, στη χώρα μας να αποτελέσουν μια πανελλήνια νέα ένωση αγροτών, εμφανίζεται ένας ανταγωνισμός.  Ο ανταγωνισμός των γερασμένων αγροτών απέναντι στους νέους. Γιατί όταν έκανε τη διάσπαση η Νέα Δημοκρατία στη ΓΕΣΑΣΕ και έβγαινε η ΣΥΔΑΣΕ είδαμε την Κυβέρνηση να λέει αφού έχει τέτοια προβλήματα η αγροτιά, ας αναγνωρίσουμε και δεύτερη συνδικαλιστική οργάνωση. 
      Αυτήν την παραχώρηση της δημοκρατικής ευαισθησίας σήμερα την εκμεταλλεύονται αρνητικά. Έρχεται η ΣΥΔΑΣΕ ως διασπαστής, και οι εκπρόσωποί της στο Κοινοβούλιο  να μιλάνε για τους νέους αγρότες. Και σαφέστατα στην παράγραφο 4 του συγκεκριμένου άρθρου λέει ο νόμος ότι δεν έρχονται σε αντιπαράθεση με τα υπόλοιπα συνδικαλιστικά όργανα. Είναι επαγγελματική οργάνωση των νέων αγροτών και συμμετέχουν ισότιμα στη ΓΕΣΑΣΕ και στη ΣΥΔΑΣΕ. Δεν τους βάλαμε ως τρίτη οργάνωση δίπλα σ’ αυτές. Φοβούνται όμως αυτές τις οργανώσεις ότι οι νέοι αγρότες θα εκπροσωπηθούν και σε κάποιες επιτροπές θεσμοθετημένης διαχείρισης εξουσίας του Υπουργείου; Καλά κάνουν και φοβούνται, αλλά μην ξεχνάμε ότι η διάταξη που ψηφίζουμε για τη διεύθυνση βιολογικής καλλιέργειας αφορά κατά 80% τους νέους αγρότες. Αυτοί είναι ο πρωτοπόροι των βιολογικών καλλιεργειών που όπως ειπώθηκε είναι και εξαγώγιμες οι παραγωγές τους από τη στιγμή που οι δυνατότητές τους είναι μεγάλες στον παραγωγικό τομέα.
      Με τους νέους αγρότες εφαρμόζεται η βιολογική καλλιέργεια, η βιολογική καταπολέμηση εντόμων, η παραγωγή προϊόντων χωρίς χημικά λιπάσματα. Στους νέους αγρότες στηριζόμαστε. 
      Έρχεται και το ΚΚΕ, εκτός από την Νέα Δημοκρατία, και κάνει το ίδιο, καταγγέλλει δηλαδή και αυτό την κίνηση των νέων αγροτών. Ειλικρινά είναι θλιβερό το Κοινοβούλιο, σε επίπεδο πολιτικής εκπροσώπησης κομμάτων, να έρχεται πίσω από την πρωτοπορία και την αναγκαιότητα της εποχής. 
      Εδώ πρέπει να χαιρετίσω τη σθεναρή στάση των Υπουργών, γιατί κανείς δεν τόλμησε να πει ότι οι νέοι δικηγόροι είναι διασπαστές. Η Ένωση Νέων Δικηγόρων της Αθήνας δεν είναι διασπαστής του δικηγορικού συλλόγου. Συμμετέχει ισότιμα στο δικηγορικό σύλλογο. Απλά ως νέοι δικηγόροι έχουν τη δική τους ένωση για να μην αντιμετωπίζουν τα παλιά τζάκια, δηλαδή να μην παραμένουν κάτω από τις διαταγές των παλιών «βαρόνων» της δικηγορίας. Πολύ καλά έκαναν. Αλλά στο δικηγορικό σύλλογο δεν άκουσα ποτέ σύγκρουση νέων και παλιών δικηγόρων. 
      Πρέπει να σας πω ότι προς χάριν και των νέων δικηγόρων εγώ απέσυρα την τροπολογία που αφορούσε το πόσα παίρνουν οι δικηγόροι από τα συμβόλαια, ακριβώς για να είναι βιώσιμοι αυτοί εις βάρος του ελληνικού λαού, ο οποίος πληρώνει πρόσθετα χρήματα σε κάθε συμβόλαιο. Δεν καταλαβαίνω, λοιπόν, γιατί καίγονται για τους νέους αγρότες. 
      Η τάση που υπάρχει και σε ευρωπαϊκό επίπεδο είναι να ενώνονται οι δυνάμεις και όχι να διασπώνται. Δεν διασπώνται οι δυνάμεις όταν έχουν δυνατότητα και βήματα έκφρασης. Το συνεταιριστικό κατεστημένο των γερόντων δεν άφησε στις προηγούμενες συνεταιριστικές εκλογές να γίνει καθολική ψηφοφορία για την εκπροσώπηση στα διοικητικά συμβούλια των ενώσεων. Γιατί αν είχαμε –κύριε Υπουργέ, να το προσέξετε αυτό- καθολική ψηφοφορία για την εκπροσώπηση στα διοικητικά συμβούλια των ενώσεων και δεν γίνονταν εκλογές διά μέσω αντιπροσώπων, αλλά ψήφιζε η βάση σε ενιαίους πίνακες, θα είχαμε ριζική ανανέωση και θεαματική εξέλιξη στον αγροτικό τομέα. 
      Οι παλιές νοοτροπίες δεν μπορούν να αντεπεξέλθουν στην ανάγκη τεχνοκρατικής προόδου με σχέδιο δραστηριοτήτων που έχουν σήμερα οι συνεταιρισμοί. Δεν αξιοποιούν και μερικοί επινοικιάζουν στους ιδιώτες τα περιουσιακά στοιχεία των συνεταιρισμών για να παίρνουν τα ποσοστά τους. 
      Αυτή δεν είναι η πραγματικότητα του αγροτικού τομέα, αν θέλουμε να κτυπήσουμε το πρόβλημα στη ρίζα του; Εδώ δεν θα εκπροσωπούμε τον ημέτερο από κάθε περιοχή. Θα εκπροσωπούμε την ιστορική αναγκαιότητα που έχουμε μέσα στη Βουλή να κάνουμε βήματα μπροστά. 
      Θέλω να χαιρετίσω, επίσης, μία ρύθμιση στο άρθρο 19 του νομοσχεδίου όπου προστίθενται στους δικαιούχους, αυτούς που έχουν τη δυνατότητα να κάνουν ένα χρόνο πρακτική στο Υπουργείο Γεωργίας, στις περιφέρειες και τις νομαρχιακές αυτοδιοικήσεις και των πτυχιούχων γεωλογίας. Ήταν δική μου παράλειψη το 1997, όταν εισηγήθηκα τη θέσπιση αυτού του κανόνα και είχα προτείνει κτηνιάτρους και γεωπόνους. Είναι και οι γεωλόγοι, όπως οι τεχνικοί γεωπονίας, οι τεχνικοί τροφίμων και διατροφής που αποκτούν αυτό το δικαίωμα για ένα χρόνο πρακτική. 
      Δεν πρόκειται περί της μαοϊκής λογικής «ο επιστήμονας στο χωράφι», αν και αυτό πρακτικά είναι απαραίτητο. Αποδείχθηκε στην πράξη. Πόσοι νέοι κτηνίατροι άνοιξαν ιδιωτικά ιατρεία σε άγονες περιοχές εξαιτίας αυτής της πρακτικής; Πόσοι γεωπόνοι προχώρησαν στην επαρχία αντί να παραμείνουν στην Αθήνα ψάχνοντας δουλειά γραφειοκράτη; 
      Θα παρακαλέσω πολύ τον Υπουργό, παρ΄ότι δεν καλύφθηκαν πέρυσι οι χίλιες θέσεις, να έχουμε σύντομα επαναπροκήρυξη για να αποκτήσουν και οι νέοι δικαιούχοι το δικαίωμα από το 2000 και μετά και να μην τους κρατήσετε στην Αθήνα για να κάνουν το γραφιά στα Υπουργεία και στις υπηρεσίες. Στείλτε τους στην επαρχία να αντιμετωπίσουν τα πραγματικά προβλήματα στην πράξη, να προσγειωθούν στην πραγματικότητα μέσα από την εμπειρία του ενός χρόνου, ώστε να έχουμε όσο το δυνατόν περισσότερη αποκέντρωση επιστημονικού δυναμικού για την ανάπτυξη της ελληνικής γεωργίας και κτηνοτροφίας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τα θεωρεία μας γέμισαν νεολαία, διότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εκατόν έξι μαθητές και μαθήτριες με δεκατρείς δασκάλους από τα Δημοτικά Σχολεία Ρεγγινίου, Ελάτειας και από τα 6ο και 13ο Δημοτικά Σχολεία Λαμίας. 
      Η Βουλή τους καλωσορίζει.  
      (Χειροκροτήματα από όλες τις πτέρυγες της Βουλής)
      Προχωρούμε στον κατάλογο των ομιλητών. Το λόγο έχει ο κ. Τζαμτζής.
      ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, είχαμε τη δυνατότητα κατά τις συνεδριάσεις στην Επιτροπή Παραγωγής και Εμπορίου να καταθέσουμε σειρά προτάσεων και φυσικά θα ήθελα να πω ότι δεχθήκατε αρκετές από αυτές τις προτάσεις που κάναμε. Όμως, συνεχίζετε να επιμένετε σε κάποια θέματα στο εν λόγω νομοσχέδιο και θα σταθώ πολύ σύντομα σ’ αυτά τα σημεία. 
      Στο άρθρο 2 συνεχίζετε και επιμένετε να εξαιρείτε τον δικαιούχο, αν αυτός δεν πληρώσει κάποια δόση. Και πολύ απλά σας λέω ότι με τις αλλεπάλληλες καταστροφές τις οποίες έχουν πάθει οι αγρότες τα τελευταία χρόνια είναι πολύ φυσιολογικό ένας αγρότης να μην έχει τη δυνατότητα να πληρώσει τη δόση, για να μπορέσει να αποκτήσει τη συγκεκριμένη έκταση. Είναι, λοιπόν, πολύ άδικο αυτός να χάνει το δικαίωμα, να ορίζεται έκπτωτος από τον κλήρο με απόφαση της Επιτροπής Απαλλοτριώσεων. Ειλικρινά δεν καταλαβαίνω γιατί επιμένετε στο άρθρο 2 στη συγκεκριμένη παράγραφο, στην παράγραφο 1, να θεωρείτε έκπτωτο αυτόν τον αγρότη, ο οποίος δεν  έχει τη δεδομένη στιγμή τα χρήματα για να πληρώσει τη δόση που πρέπει. 
      Στο άρθρο 6, στα πρόστιμα αυθαίρετης κατάληψης: Και στην επιτροπή τόνισα ότι θα πρέπει σ’ αυτές τις περιπτώσεις ένα ποσό από τα πρόστιμα αυτά να δίδεται στους δήμους. Οι δήμοι είναι οι καλύτεροι φύλακές σας. Αυτοί σας ενημερώνουν ότι γίνονται καταλήψεις δημόσιας έκτασης. Δεν βγαίνει κανένας υπάλληλος της Νομαρχίας, διότι δεν έχετε σχέσεις στο τέλος τέλος σαν Υπουργείο Γεωργίας με τη Διεύθυνση Γεωργίας. Είστε αποκομμένες πλέον υπηρεσίες και δεν κάνετε αυτήν την αλλαγή. Οι καλύτεροι φύλακές σας, λοιπόν, είναι οι δήμοι. Γιατί δεν τους δίνετε το κίνητρο να προστατεύσουν τη δημόσια γη από τέτοιες αυθαίρετες καταλήψεις, δίνοντάς τους ένα ποσοστό, το 50% στο τέλος, παρά μόνον κρατάτε όλο το ποσό για το δημόσιο;
      Στο άρθρο 11, όσον αφορά στις ειδικές ρυθμίσεις, τόνισα και θα σας πω για άλλη μία φορά ότι υπάρχουν εκτάσεις, κύριε Υπουργέ, στις οποίες δεν έφθασε ο εποικισμός. Στην Πέλλα, παραδείγματος χάρη, υπάρχουν χωριά τα οποία κατοικούνται από αμιγή ντόπιο πληθυσμό. Δεν πήγε ο εποικισμός. Υπάρχουν, λοιπόν, εκτάσεις του δημοσίου, τις οποίες κατέχουν οι άνθρωποι εδώ κι εκατό, διακόσια χρόνια. Πάνε από πατέρα σε γιο. Είναι η γη τους, είναι οι εκτάσεις οι δικές τους. Θα πρέπει επιτέλους να λάβει η πολιτεία μέριμνα και γι’ αυτούς τους ανθρώπους. Δεν σημαίνει ότι θα πρέπει να λύσουμε το πρόβλημα μόνο των χωριών ή των περιοχών στις οποίες είχε γίνει παρέμβαση από τον εποικισμό. Και σ’ αυτήν την περίπτωση δεν αλλάζετε τίποτα σ’ αυτό το νομοσχέδιο, δεν συμπεριλαμβάνετε τίποτα, για να μπορέσει έτσι να δοθεί μια δίκαιη λύση και για τους ανθρώπους αυτούς.
      Στο άρθρο 13 στάθηκα ιδιαίτερα στην επιτροπή, αλλά θα σταθώ για άλλη μια φορά σήμερα. Κύριε Υπουργέ, δεν μπορώ να κατανοήσω για ποιο λόγο η τεράστια περιουσία την οποία έχει στα χέρια του ο Οργανισμός Καπνού. Κάνατε μια ενέργεια και καταμετρήσατε την περιουσία του Οργανισμού Καπνού. Σας λένε οι υπηρεσίες σας ότι μόνον η περιουσία του Οργανισμού Καπνού χαρακτηρίζεται ως αμύθητη, είναι τεράστιας αξίας. Το ίδιο ισχύει και για τον Οργανισμό Βάμβακος. Το ίδιο ισχύει και με τα ακίνητα του Κεντρικού Ταμείου Γεωργίας. Γιατί τα παραχωρείτε όλα αυτά στην «ΑΓΡΟΓΗ»; Και αν στο τέλος -τέλος θέλετε να δώσετε σε φορείς του Υπουργείου Γεωργίας αυτές τις εκτάσεις, γιατί δεν συμπεριλαμβάνετε και τον ΕΛΓΑ; Σας κάνουμε και αυτήν την πρόταση.
      Με τη σωστή αξιοποίηση αυτών των ακινήτων ο ΕΛΓΑ θα έχει ένα δεδομένο έσοδο. Σήμερα τι συμβαίνει; Σήμερα οι αγρότες με δικές τους εισφορές συγκεντρώνουν περίπου 30 δισεκατομμύρια δραχμές στο ταμείο του ΕΛΓΑ κι εσείς φέτος στον προϋπολογισμό του 2003 βάλατε μέσα μόνο 3,5 δισεκατομμύρια δραχμές. Άρα, λοιπόν, οι αγρότες πληρώνουν τις αποζημιώσεις τους! Τουλάχιστον, εάν δίνατε αυτά τα ακίνητα και στον ΕΛΓΑ, θα μπορούσαμε να καλύψουμε ένα μεγάλο μέρος των εξόδων του ΕΛΓΑ με την ουσιαστική αξιοποίησή τους.
      Επιπλέον θα πρέπει επιτέλους να λυθεί το θέμα με όλα αυτά τα πάγια έξοδα, τα οποία έχει ο ΕΛΓΑ. Ξέρουμε πολύ καλά ότι από τον προϋπολογισμό του ΕΛΓΑ σχεδόν το 60% πάει σε πάγια λειτουργικά έξοδά του και το υπόλοιπο –μόνο 40%- πηγαίνει ως αποζημίωση στους αγρότες. Αυτά τα θέματα θα πρέπει να τα ρυθμίσετε και βεβαίως πολύ κακώς όλα αυτά τα ακίνητα τα δίνετε στην «ΑΓΡΟΓΗ». Σας ρωτώ και πάλι το γιατί. Μόνο η «ΑΓΡΟΓΗ» υπάρχει; Θα μπορούσατε κάλλιστα ένα μέρος αυτής της περιουσίας από όλους αυτούς τους φορείς να πάει και στον ΕΛΓΑ. Επιπροσθέτως είχαμε τονίσει ότι με την παράγραφο 12 του άρθρου 13 ακόμα και το ποσοστό 10% για τα δάνεια το μεταφέρετε και αυτό -και επιμένετε σε αυτήν τη διάταξη- στην «ΑΓΡΟΓΗ».
      Κύριε Υπουργέ, άκουσα προηγουμένως το συνάδελφο να μιλά για τα αγροτικά μηχανήματα. Αυτό που θα μπορούσατε να κάνετε –και πραγματικά θα ήταν ένα μέτρο που θα το χειροκροτούσαμε- θα ήταν να αλλάξετε τη φορολογία στα αγροτικά μηχανήματα. Είναι ένας πάγιος εξοπλισμός του αγρότη και θα μπορούσατε πολύ άνετα να μειώσετε το ΦΠΑ πάνω στα αγροτικά μηχανήματα από 18% σε 8%. Το λέω αυτό, διότι τα αγροτικά μηχανήματα είναι εργαλεία για τον αγρότη. Δεν είναι είδος πολυτελείας! 
      Έρχομαι, λοιπόν, στη διάταξη του άρθρου 28 που αφορά τον ΕΛΓΑ. Εδώ πέρα από τις διατάξεις, με τις οποίες διαφωνούμε -και διαφωνούμε, διότι ζητάτε στο άρθρο 10 ειδική ασφαλιστική εισφορά προκαταβολικά- διερωτόμαστε το εξής: Πώς να σας πληρώσει, κύριε Υπουργέ, ο αγρότης, εάν δεν πληρωθεί ο ίδιος; Είναι δυνατόν; Πού θα βρει τα χρήματα αυτός ο κόσμος; Ζητάτε προκαταβολικά αυτά τα χρήματα! Αν είναι δυνατόν! 
      Σήμερα στην Πέλλα έχει πάθει καταστροφή όλος ο κόσμος! Δεν θα μπορέσει να μαζέψει ούτε ένα κιλό ροδάκινα! Ροδάκινα, αχλάδια, μήλα, ακτινίδια, σπαράγγια, όλα έχουν πάθει τεράστιες ζημιές! Είναι δυνατό να σας πληρώσει προκαταβολικά την ειδική ασφαλιστική εισφορά; Σήμερα μόνο στην Πέλλα χρωστάτε τα ΠΣΕΑ του 2001. Χρωστάτε στους κατοίκους της Πέλλας -για τους οποίους δεσμευόσασταν ότι μέχρι τις 15 Απριλίου θα έχουν εξοφληθεί όλοι- τα ΠΣΕΑ του 2002. Και φυσικά πάθαμε και τις καινούριες ζημιές από τον παγετό της 8ης Απριλίου και βεβαίως αυτήν τη στιγμή οι κάτοικοι δεν έχουν τα χρήματα να πληρώσουν τις δηλώσεις για τις ζημιές! Κι έρχεστε εσείς και τους ζητάτε προκαταβολικά να δώσουν ειδική ασφαλιστική εισφορά; Έχετε αναλογιστεί πού θα βρουν αυτά τα χρήματα; Εδώ οι άνθρωποι δεν έχουν τα χρήματα να επιβιώσουν! 
      Τουλάχιστον, αυτή η διάταξη, κύριε Υπουργέ, θα πρέπει να αποσυρθεί! Είναι απαράδεκτο να μπαίνουν τέτοιες διατάξεις και να ζητάμε προκαταβολικά χρήματα από τους αγρότες, όταν δεν έχουν πληρωθεί, όταν οι αγρότες αντιμετωπίζουν πρόβλημα επιβίωσης! Και φυσικά αυτά τα είχαμε καταγγείλει και το 2001, όταν συζητείτο εδώ ο «ΗΣΙΟΔΟΣ», όταν θέλατε να περάσετε με το στανιό τις περιοχές υψηλού κινδύνου, δίχως να έχετε κάνει κανένα έργο, ούτως ώστε να αντιμετωπισθεί ο παγετός ή να αντιμετωπισθούν οι περιπτώσεις των χαλαζοπτώσεων!
      Είναι ψέμα, κύριε Υπουργέ, ότι το αεροπλάνο για τις χαλαζοπτώσεις, για την αντιχαλαζιακή προστασία φθάνει μέχρι τη Σκύδρα και αφήνει όλη την Αλμωπία και όλη την ορεινή Έδεσσα ακάλυπτη; Δεν είναι ψέμα αυτό. Είναι μια αλήθεια! Υπάρχει κανένας ανεμομείκτης σε αυτές τις περιοχές, για να αντιμετωπισθεί ο παγετός; Όχι! Έκανα περιοδεία στο Νομό Κοζάνης. Όλες οι περιοχές Βελβενδού είτε οι περιοχές της Πτολεμαΐδας είναι κατεστραμμένες! 
      Τα ίδια προβλήματα έχει και η Ημαθία, τα ίδια προβλήματα έχει και η Λάρισα και η Πιερία. Ποιες είναι οι παρεμβάσεις του Υπουργείου Γεωργίας; Ουσιαστικά καμία. Τουλάχιστον στον τομέα της πρόληψης αυτών των καταστροφών. Και έρχεσθε εδώ σήμερα και θέλετε ουσιαστικά προκαταβολικά ασφαλιστικές εισφορές, θέλετε να ορίσετε περιοχές υψηλού κινδύνου, ώστε οι αγρότες να πληρώνουν διαφορετικά ασφάλιστρα. Αν είναι δυνατόν! Πώς θα μπορέσουν να επιβιώσουν αυτοί οι αγρότες όταν εσείς οι ίδιοι, ενώ συγκεντρώνετε τα χρήματα, δεν τους δίνετε αυτά που δικαιούνται; 
      Τόνισα προηγουμένως ότι χρωστάτε λεφτά από το 2000 στους αγρότες. Γιατί δεν τα δίνετε τα χρήματα αυτά; Είναι απαράδεκτο αυτό που γίνεται και επιτέλους θα πρέπει να δείξετε τον απαραίτητο σεβασμό, διότι οι αγρότες δεν μπορούν να επιβιώσουν και πρέπει να το κατανοήσετε. 
      Θα κλείσω λέγοντας ότι έχετε άρθρο για τον ΟΠΕΚΕΠΕ και για τον ΟΠΕΓΕΠ. Κάντε τουλάχιστον μία κίνηση. Δεν προχώρησε η πιστοποίηση των αγροτικών προϊόντων. Πιστοποιείστε, κύριε Υπουργέ, τις αναπτυξιακές εταιρείες που υπάρχουν στους νομούς, για να μπορεί να προχωρήσει η πιστοποίηση. Έχουμε ανάγκη από πιστοποιημένα προϊόντα για να μπορέσουμε να κρατήσουμε τις αγορές μας, διαφορετικά δεν θα μπορέσουμε να κάνουμε τίποτα. Οι ιδιωτικές εταιρείες κοιτάνε μόνο το κέρδος και ζητούν γι’ αυτό τεράστια ποσά χρημάτων για να κάνουν πιστοποίηση αγροτικών προϊόντων. Έχετε χρέος με τον ΑGROSERT να πιστοποιήσετε άλλους φορείς όπως είναι οι αναπτυξιακές εταιρείες για να μπορέσει η πιστοποίηση των αγροτικών προϊόντων να προχωρήσει. Η χώρα μας έχει προϊόντα. Οι αγρότες μας καλλιεργούν ποιοτικά, στηρίξτε τους, γιατί δεν τους στηρίζετε, κύριε Υπουργέ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο επίτιμος Πρόεδρος της Νέας Δημοκρατίας κ. Μητσοτάκης.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρία Πρόεδρε, μία απλή παρατήρηση θέλω να κάνω επ’ ευκαιρία του νομοσχεδίου και χαίρομαι, διότι ήθελα να την ακούσει και ο κύριος Υπουργός της Γεωργίας.
      Το νομοσχέδιο είναι περιπτωσιολογικό. Αναφέρεται σε συγκεκριμένα επιμέρους θέματα κυρίως εποικιστικά και στις γενικές του γραμμές είναι θετικό. Το κόμμα μας με τους εκπροσώπους του επεσήμανε ορισμένες αδυναμίες και θέλω να ελπίζω ότι ο κύριος Υπουργός θα θελήσει συμπληρωματικά με ό,τι εδέχθη ίσαμε τώρα να κάνει και σε αυτήν τη φάση μερικές βελτιώσεις. 
      Αλλά επειδή ετέθη, κύριε Υπουργέ, το θέμα της χρήσης γης στη γενική του βάση–πολύ σωστά από προηγούμενους συναδέλφους- ήθελα να πω ότι με περιπτωσιολογία το πρόβλημα δεν λύεται. Είναι ανάγκη να πιάσετε τον ταύρο από τα κέρατα. Είναι ανάγκη κάποτε, έστω προτού κλείσει η δεύτερη εκατονταετία από τη μεγάλη Ελληνική Επανάσταση που μας έκανε ανεξάρτητο κράτος να λύσουμε το θέμα της ιδιοκτησίας της γης. 
      Κύριε Υπουργέ, γνωρίζετε πολύ καλά ότι τώρα που καταρτίζεται το καινούριο Κτηματολόγιο οι επιμέρους δασάρχες κατά την κρίση τους –αυθαίρετη πολλές φορές- επικαλούμενοι το τεκμήριο της ιδιοκτησίας του δημοσίου   επί όλων των δασικών εκτάσεων, όχι μόνο των δασών, αμφισβητούν ένα μεγάλο κομμάτι της ελληνικής γης που ανήκει σε ιδιώτες, σε αγρότες ή σε κτηνοτρόφους, αλλά και σε αστούς σε ορισμένες περιπτώσεις, εν πάση περιπτώσει σε Έλληνες πολίτες. Τι θα κάνετε με το πρόβλημα αυτό; Επανειλημμένως σας κάναμε κλήσεις όταν ψηφιζόταν  το Σύνταγμα. Σας είπαμε λύστε το θέμα με το Σύνταγμα. Δεν το λύσατε τολμηρά με το Σύνταγμα. Και δεν φταίει εκεί το Υπουργείο Γεωργίας. Το Υπουργείο Γεωργίας είχε πάρει τη σωστή θέση. Φταίνε ανώτερα κυβερνητικά κλιμάκια. Την ευθύνη την έχει ο Πρωθυπουργός. Αλλά, εν πάση περιπτώσει, το Σύνταγμα δεν σας εμποδίζει να αντιμετωπίσετε το πρόβλημα του τεκμηρίου ιδιοκτησίας στις δασικές εκτάσεις κατά τρόπο διαφορετικό. Σας έλυσε τα χέρια. Θα το κάνετε ή δεν θα το κάνετε;
      Κυρία Πρόεδρε, εάν δεν λυθεί το πρόβλημα της ιδιοκτησίας της γης όχι μόνο  κύριοι συνάδελφοι του ΠΑΣΟΚ ο αγρότης δεν έχει μοίρα υπό τον ήλιο, δεν έχει μοίρα ο Έλληνας υπό τον ήλιο. 
      Η μεγαλύτερη κατάρα για την ελληνική οικονομία είναι η αβεβαιότητα ως προς τη χρήση της γης. Τολμήστε επιτέλους να κάνετε κάτι σωστό. Πάρτε μία απόφαση που είστε ούτως ή αλλιώς υποχρεωμένοι να την πάρετε, διότι ή θα σταματήσει για άλλη μία φορά το Κτηματολόγιο ή θα πρέπει να πάρετε ορισμένες γενναίες αποφάσεις.
      Κυρία Πρόεδρε, εγώ είμαι βέβαιος ότι, αν η Κυβέρνηση αποφασίσει κάποτε να λύσει με τη σπάθη του Μεγάλου Αλεξάνδρου αυτόν το γόρδιο δεσμό, θα βρει μεγάλη ανταπόκριση και στην κοινή γνώμη και στα πολιτικά κόμματα. Βεβαίως, γνωρίζω ότι υπάρχουν καλής πίστεως άνθρωποι, οι οποίοι από εσφαλμένη αντίληψη υποστηρίζουν το αντίθετο, επικαλούμενοι οικολογικές ή δεν ξέρω ποιες άλλες ευαισθησίες. Όμως, είναι ανάγκη αυτό το θέμα να λυθεί επιτέλους, τώρα που μπήκαμε στην Ευρώπη, τώρα που το Κτηματολόγιο έχει ακόμα μερικές πιθανότητες να ολοκληρωθεί. Μετά τη «λαλιώτειο» περιπέτεια και αθλιότητα, το Κτηματολόγιο μπορεί τώρα να ξεκολλήσει και να προχωρήσει, εάν πράγματι λύσετε αυτόν το γόρδιο δεσμό.
      Κυρία Πρόεδρε, θέλω να ελπίζω ότι η Κυβέρνηση θα ανταποκριθεί έστω - παρά το ότι οι περιστάσεις δεν είναι πολύ ευνοϊκές γι’ αυτήν- σ’ αυτήν την ανάγκη πριν εκδημήσει εις Κύριον!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Χαϊτίδης.
      ΕΥΓΕΝΙΟΣ ΧΑΪΤΙΔΗΣ: Κυρία Πρόεδρε, κύριοι συνάδελφοι, ο κάθε Υπουργός πιστεύει ότι κατέχει το σημαντικότερο Υπουργείο. Νομίζω ότι υπό τις σημερινές  συνθήκες και περιστάσεις, ο Υπουργός εκείνος, ο οποίος χωρίς καμία δόση υπερβολής μπορεί να ισχυριστεί κάτι τέτοιο, είναι ο Υπουργός Γεωργίας και οι συναρμόδιοι Υφυπουργοί, διότι πραγματικά η γεωργία και η κτηνοτροφία είναι οι τομείς εκείνοι, τα οποία αποτελούν για τη χώρα μας συγχρόνως το μεγάλο πρόβλημα και τη μεγάλη ελπίδα.
      Είναι, λοιπόν, ένα μεγάλο πρόβλημα, διότι, όπως ελέχθη προηγουμένως και από τον κύριο Πρόεδρο, τον Κωνσταντίνο Μητσοτάκη, υπάρχει μία επικίνδυνη αβεβαιότητα και αντίστοιχη, θα έλεγα, αναποτελεσματικότητα έναντι των προϋποθέσεων, των ικανοτήτων και της καταβαλλομένης προσπάθειας στους κτηνοτρόφους και στους γεωργούς να παράξουν εκείνο το οποίο δύνανται και επιθυμούν και εκείνο το οποίο, επί πολλά χρόνια στο πρόσφατο παρελθόν παρήγαγαν.
      Υπάρχει μία αβεβαιότητα, στους γεωργούς και κτηνοτρόφους διότι από τη μία πλευρά είναι η καθυστέρηση του κράτους, της Κυβερνήσεως εν προκειμένω, να ανταποκριθεί στις όποιες θεσμοθετημένες, νομοθετημένες υποχρεώσεις έχει απέναντι στους αγρότες είτε αυτές αφορούν στην αξία της παραγωγής τους είτε στις επιδοτήσεις είτε στις αποζημιώσεις που δικαιούνται να εισπράξουν.
      Από την άλλη πλευρά, υπάρχει ένα φαινόμενο, το οποίο φοβούμαι ότι υποθάλπει η Κυβέρνηση σε μία απέλπιδα προσπάθεια να βοηθήσει κατά έναν τρόπο όχι νόμιμο και ομαλό, να υποβοηθήσει, όπως νομίζει, τη στήριξη της εθνικής οικονομίας που δεν πάει καλά. Αυτό το φαινόμενο είναι οι εισαγωγές, οι οποίες εν πολλοίς είναι παράνομες, λαθραίες, ψευδεπίγραφες υπό την έννοια ότι εισάγονται ξένα προϊόντα και πωλούνται ως γνήσια ελληνικά προϊόντα. Εκεί η Κυβέρνηση κωφεύει, υποθάλπει με την αδράνεια της γιατί πιστεύει ότι έτσι μπορεί –και το πετυχαίνει, δυστυχώς- να ρίξει τις τιμές των αγροτικών προϊόντων επί ζημία των Ελλήνων αγροτών, ώστε να στηρίξει τον καλπάζοντα προς τα άνω πληθωρισμό και έτσι να πετύχει μία ψευδεπίγραφη σταθερότητα στην ελληνική οικονομία.
      Είναι, λοιπόν, από τη μία πλευρά αυτά τα προβλήματα, τα οποία πραγματικά έχουν φέρει σε απελπιστική κατάσταση τους αγρότες και τους κτηνοτρόφους και, από την άλλη πλευρά, είναι η απώλεια της ευκαιρίας από την πλευρά της Κυβερνήσεως -με μία στοιχειώδη στήριξη, με την εφαρμογή των όσων είναι θεσμοθετημένα από την ελληνική πολιτεία, αλλά και από την Ευρωπαϊκή Ένωση- να έχουμε τη μόνη υγιή παραγωγή, η οποία είναι η αγροτική και η κτηνοτροφική παραγωγή. Δεν αναφέρομαι προφανώς μόνο στην πρωτογενή παραγωγή, αλλά και στη δευτερογενή, στην οποία έχουμε πολύ μεγάλο έλλειμμα και πολύ μεγάλη καθυστέρηση έναντι άλλων, ακόμα και των γειτονικών βαλκανικών χωρών.
      Να, λοιπόν, «πεδίον μάχης λαμπρόν», κύριε Υπουργέ, ώστε αφ’ ενός να βοηθηθεί η Ελλάδα εν τω συνόλω της και αφ’ ετέρου να βοηθηθεί μια πολυπληθής ομάδα συμπολιτών μας, η πολυπληθέστερη ομάδα εργαζομένων συμπολιτών μας, οι οποίοι αδικούνται κατάφωρα αυτήν τη στιγμή και οι οποίοι βλάπτονται λόγω των αιτίων τα οποία ανέφερα. 
      Η κρισιμότητα, αλλά και η σπουδαιότητα του αντικειμένου του Υπουργείου Γεωργίας με δυο λόγια έχει τονιστεί χαρακτηριστικά και κατ’ επανάληψη από τον Πρόεδρο της Νέας Δημοκρατίας κ. Κώστα Καραμανλή, ο οποίος δεσμεύθηκε ότι θεωρεί τόσο σοβαρό, αλλά και σε τόσο επικίνδυνη εξέλιξη το όλο αυτό θέμα, ώστε ως Πρωθυπουργός ο ίδιος θα αναλάβει τους πρώτους μήνες να επιλύσει και να προωθήσει όλα αυτά τα θέματα, τα οποία, δυστυχώς, σήμερα δεν προωθούνται επί ζημία των αγροτών και των κτηνοτρόφων.
      Και για να μη θεωρηθεί ότι αοριστολογώ, έχω να κάνω κάποιες συγκεκριμένες προτάσεις με αφορμή το συζητούμενο νομοσχέδιο, το οποίο δυστυχώς, και εγώ θα παρατηρήσω ότι είναι αποσπασματικό, ενώ θα μπορούσε μετά από κυοφορία τόσων μηνών και ετών να είναι ένα ολοκληρωμένο νομοσχέδιο, το οποίο να αφορά το σύνολο αυτού που λέμε αγροτική-κτηνοτροφική παραγωγή και αντίστοιχα προβλήματα. 
      Πρόταση πρώτη αφορά το μητρώο αγροτών, κύριε Υπουργέ. Είμαι σε θέση να γνωρίζω –γιατί έχω το αντίγραφο- ότι έχει ολοκληρωθεί από το 1997.
       Και σας ερωτώ: Γιατί το μητρώο αγροτών δεν τίθεται σε εφαρμογή, ώστε και οι επιδοτήσεις να πηγαίνουν σ’ αυτούς που πράγματι πρέπει να πάνε, αλλά και η κάθε είδους συνδρομή της πολιτείας και της Ευρωπαϊκής Ενώσεως, να δίνεται στους κατά κύριο επάγγελμα αγρότες; Αυτοί όμως πρέπει να προσδιοριστεί ποιοι είναι.
      Διότι δεν μπορώ να δεχθώ, κύριε Υπουργέ, όπως, δυστυχώς, πρόσφατα με σχετική απόφασή σας προβλέπεται, να θεωρείτε ότι δεν είναι κατά κύριο επάγγελμα αγρότης εκείνος ο πραγματικός αγρότης, ο οποίος συμβαίνει να έχει και ένα κουρείο στο χωριό ή να έχει ένα καφενείο ή να κάνει και μερικά μεροκάματα οικοδόμου. 
      Δεν είναι δυνατόν να αντιμετωπίζουμε μ’ αυτήν τη σκληρότητα τον αγρότη ο οποίος προσπαθεί, γαντζωμένος στα βράχια και στην ερημιά της υπαίθρου και των ακριτικών ιδιαίτερα περιοχών, να μείνει εκεί και να μην έρθει ως αργόσχολος στην Αθήνα ή στη Θεσσαλονίκη ή σε άλλα μεγάλα κέντρα.
       Βοηθήστε τον, κύριε Υπουργέ, και μην τον αντιμετωπίζετε με αυτήν τη λογιστική και θα έλεγα απάνθρωπη νοοτροπία, δηλαδή «αφού έχεις 100 ευρώ παραπάνω εισόδημα  από άλλου είδους επάγγελμα δεν είσαι αγρότης». Να δούμε ποιο είναι αυτό το επάγγελμα και να δούμε ποια είναι τα συνολικά αυτά εισοδήματα, εξαιτίας των οποίων θέλετε να του στερήσετε τη δυνατότητα και τα όποια μικρά ευεργετήματα έχει ως αγρότης.
      Και κάτι άλλο. Πού ακούστηκε, κύριε Υπουργέ, επειδή δεν εξοφλούν οι αγρότες και κτηνοτρόφοι μέχρι τον Οκτώβριο τις ετήσιες ασφαλιστικές εισφορές να μην έχουν ιατροφαρμακευτική περίθαλψη, την οποία έχει ο κάθε νόμιμος ή λαθραίος κάτοικος, ο κάθε λαθρομετανάστης -και καλώς την έχει- ο οποίος βρίσκεται αυτήν τη στιγμή στην πατρίδα μας; Δεν την έχει όμως ο Έλληνας αγρότης, από τον οποίο ζητάτε μέχρι τον Οκτώβριο να έχει εξοφλήσει τις ετήσιες ασφαλιστικές εισφορές. Από ποιον το ζητάτε; Από αυτόν που είναι γνωστό ότι εισπράττει ό,τι εισπράττει μετά τον Οκτώβριο;
      Είμαι βέβαιος ότι και εσείς προσωπικά, κύριε Υπουργέ και οι Υφυπουργοί σας, με τους οποίους είμαστε σε συνεχή επικοινωνία δεν έχετε τέτοιες προθέσεις. Φοβούμαι όμως ότι δέχεστε κάπως αβασάνιστα προτάσεις γραφειοκρατών, οι οποίοι δεν έχουν καμία σχέση με την πραγματικότητα. 
      Μια άλλη πρόταση. Ο φυσικός φορέας, το φυσικό στήριγμα του αγρότη και του κτηνοτρόφου είναι οι ενώσεις αγροτικών συνεταιρισμών. Επιτέλους, πάρτε μέτρα να εξυγιανθούν και να στηριχθούν οι ενώσεις αγροτικών συνεταιρισμών, διότι πολλές από αυτές σήμερα έχουν προβλήματα. Δεν θα αναφερθώ στα αίτια. Αυτά ίσως είναι αντικείμενο ερεύνης ακόμη και της δικαιοσύνης. Θα αναφερθώ  στο γεγονός ότι εξαιτίας των προβλημάτων και ασχέτως των αιτίων δεν έχουν το στήριγμα, αυτό, από το οποίο έχουν ανάγκη σήμερα οι αγρότες και οι κτηνοτρόφοι. 
      Φροντίστε, λοιπόν, για την εξυγίανσή τους και μην επιτρέπετε φορείς τους οποίους ελέγχετε, όπως ο ΟΠΕΚΕΠΕ να αναθέτουν σε άλλους, αγροτικούς φορείς, να επιβάλουν έμμεσους φόρους, όπως συνέβη φέτος με τα τιμολόγια για τη συμπλήρωση των δηλώσεων ΟΣΔΕ των αιγοκτηνοτρόφων και προβατοτρόφων και όπως αναμένεται να συμβεί και με τις υπόλοιπες δηλώσεις ΟΣΔΕ για την υπόλοιπη κτηνοτροφία και για τις καλλιέργειες των αγροτών.
      Επίσης θα ήθελα να παρακαλέσω να δούμε με ενδιαφέρον –έχουμε, κύριοι συνάδελφοι, την ελευθερία να πούμε τη γνώμη μας- τις προσπάθειες των ενώσεων νέων αγροτών, όχι υπό την έννοια της δημιουργίας ενός ανταγωνιστικού φορέα προς τις ενώσεις αγροτικών συνεταιρισμών ή προς τα υφιστάμενα αγροτοσυνδικαλιστικά όργανα που είναι ευχής έργον και πρέπει να τα βοηθήσετε νομοθετικά, ώστε να συνενωθούν και να έχουμε έναν αγροτοσυνδικαλιστικό φορέα. 
      Βοηθήστε τις ενώσεις νέων αγροτών να παίξουν το ρόλο τους.
      Κύριε Υπουργέ, δεν είναι δυνατόν να συζητάμε για ανάπτυξη της αγροτικής παραγωγικής περιφέρειας και να μη βοηθούμε περιπτώσεις, όπως είναι οι πατατοπαραγωγοί της ορεινής και της Άνω Βροντούς στις Σέρρες, οι οποίοι μπορούν ενισχυόμενοι να δημιουργήσουν μία ομάδα πατατοπαραγωγών να κατοχυρώσουν την ονομασία προελεύσεως ένα τελείως ειδικό προϊόν, μοναδικό στην Ελλάδα, ώστε να μην υφίστανται τον αθέμιτο ανταγωνισμό της εισαγωγής και ψευδεπίγραφης πώλησης προϊόντων, με τη δική τους ονομασία, προϊόντων από άλλες χώρες, που ορισμένα είναι μάλιστα χειρίστης ποιότητας. Γιατί δεν τους παραχωρείτε τις αποθήκες, οι οποίες ρημάζουν στην περιοχή τους, και τις έχουν ανάγκη για να αποθηκεύσουν εκεί τα προϊόντα τους;
      Επίσης, θα ήθελα να αναφερθώ σ΄ ένα άλλο τεράστιο θέμα. Δεν είναι δυνατόν μετά από εξήντα και εβδομήντα χρόνια δήθεν αποκατάστασης προσφύγων, ακτημόνων, δικαιούχων να τους ζητάτε να πληρώσουν την αξία της γης που υποτίθεται ότι η πολιτεία τους έχει παραχώρησε. Ζητάτε να πληρώσουν με τη λεγόμενη αντιστοιχία, την οποία επαναφέρετε στο νομοσχέδιο, της μεταλλικής δραχμής, με ποσά, ως εάν είχαν οικόπεδο στην Εκάλη. Είναι απαράδεκτο, κύριε Υπουργέ.
      Τελειώνοντας, σας παρακαλώ να λάβετε υπόψη σας ότι από τα όσα προβλέπεται να συμπεριληφθούν στη διανομή και παραχώρηση στους δικαιούχους των εκτάσεων αγροτεμαχίων στην γύρω περιοχή της Αττικής, έχετε προφανώς –πιστεύω εκ παραδρομής- ξεχάσει την περιοχή Τάσιανη στο αγρόκτημα Βάρης. Παρακαλώ να το προσθέστε και αυτό, γιατί έχουν ήδη περιληφθεί άλλες ανάλογες περιοχές. 
      Νομίζω ότι με αυτές τις συγκεκριμένες προτάσεις, τις οποίες θα εξειδικεύσω κατά τη συζήτηση των άρθρων, θα δεχθείτε, κύριε Υπουργέ, όπως εγώ δέχομαι την καλή σας διάθεση, να βοηθήσετε τη στήριξη της ελληνικής γεωργίας και κτηνοτροφίας. 
      Ας μην αυταπατόμαστε, επειδή κάποιοι λένε ψευδώς ότι δήθεν πάει καλά η βιομηχανική παραγωγή. Χθες όσοι παρακολουθήσαμε την Επιτροπή των Οικονομικών Υποθέσεων φρίξαμε με τα όσα συμβαίνουν και εισπράττουμε καθημερινά το αποτέλεσμα στο Χρηματιστήριο με τις απάτες που γίνονται από διάφορες επιχειρήσεις. 
      Ο αγρότης και ο κτηνοτρόφος είναι οι μόνοι, οι οποίοι πραγματικά, αν βοηθηθούν, θα στηρίξουν και με τη δευτερογενή επεξεργασία των προϊόντων τους την ελληνική οικονομία. Πιστεύω ότι θα δείξετε όλη την καλή σας διάθεση και θα λάβετε υπόψη όσα σας πρότεινα και όσα εν συνεχεία θα σας προτείνω αναλυτικότερα. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υπουργός Γεωργίας, κ. Δρυς.
      ΓΕΩΡΓΙΟΣ ΔΡΥΣ (Υπουργός Γεωργίας): Σας ευχαριστώ, κυρία Πρόεδρε.
      Κύριοι συνάδελφοι, χαίρομαι που έχω την ευκαιρία σήμερα να παρουσιάζω ενώπιόν σας προς συζήτηση και ψήφιση το σχέδιο νόμου «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις». 
      Το νομοσχέδιο είναι σημαντικό και τολμηρό. Για αυτόν το λόγο θέλω να ευχαριστήσω όλες τις πτέρυγες της Βουλής για την υποδοχή που του επεφύλαξαν. Τόσο στην επιτροπή όσο και σήμερα διαπιστώθηκε η ευρύτατη αποδοχή του από του Βουλευτές. 
      Οφείλω, επίσης, να σας ευχαριστήσω, διότι είχαμε την ευκαιρία, αξιοποιώντας τις θετικές προτάσεις που κάνατε, να βελτιώσουμε τη δομή αυτού του νομοσχεδίου.
      Πρέπει να συμφωνήσουμε ότι το νομοσχέδιο αυτό δίδει άμεσες και ρεαλιστικές λύσεις σε ζητήματα τα οποία χρονίζουν από πολλές δεκαετίες και που έχουν δημιουργήσει συγχύσεις και εκκρεμότητες σε μεγάλο αριθμό πολιτών, γύρω από το ευαίσθητο θέμα της αποκατάστασης ακτημόνων αγροτών και κτηνοτρόφων. Εξάλλου, με το νομοσχέδιο ρυθμίζονται οργανωτικά ζητήματα του Υπουργείου Γεωργίας και των νομικών προσώπων που αυτό εποπτεύει, σύμφωνα με τις νεότερες ανάγκες. 
      Κύριοι συνάδελφοι, είναι γνωστό ότι η δημόσια γη δεν μοιράστηκε εξαρχής στους χρήστες -αγρότες. Αποτέλεσμα αυτού του πραγματικού γεγονότος είναι ότι ένας μεγάλος αριθμός ανθρώπων και οικογενειών που εργάζονται ως απασχολούμενοι είτε στο γεωργικό τομέα είτε στον κτηνοτροφικό τομέα να στερούνται ακόμη και σήμερα τυπικής και ουσιαστικής ιδιοκτησίας, δηλαδή να μην είναι κύριοι και νομείς της γεωργικής γης. Το πρόβλημα αυτό με την πάροδο του χρόνου έγινε εντονότερο εξαιτίας της ανταλλαγής των πληθυσμών μετά την Μικρασιατική Καταστροφή. Οι πρόσφυγες που εγκαταστάθηκαν στις αγροτικές περιοχές της Ελλάδας, αξίωναν από την πολιτεία αγροτικό κλήρο για την ατομική και οικογενειακή τους επιβίωση στις πρώτες πραγματικά δύσκολες συνθήκες της ακούσιας γι’ αυτούς εγκατάστασης. 
      Οι μέχρι σήμερα διανομές γεωργικών εκτάσεων σε ακτήμονες με βάση τις διατάξεις της αγροτικής νομοθεσίας διαμόρφωσαν ένα καθεστώς μεγέθους γεωργικού κλήρου, αρκετά μικρού, το οποίο συνδυαζόμενο με τον πολυτεμαχισμό και τη διασπορά των τεμαχίων, συνθέτει την εικόνα του προβλήματος της έγγειας ιδιοκτησίας στην Ελλάδα.
      Έχουμε εκτιμήσει τις υφιστάμενες στη χώρα μας εγγειοδιαρθρωτικές δυνατότητες. Το διαμορφωμένο πλαίσιο στόχων της Κοινής Αγροτικής Πολιτικής. Το μέσο μέγεθος των γεωργικών εκμεταλλεύσεων. Και τέλος το γεγονός ότι οι εκτάσεις που απέμειναν στην κυριότητα του Δημοσίου και θα μπορούσαν να αποδοθούν για γεωργική εκμετάλλευση είναι πάρα πολύ μικρές, γεγονός που δυσκολεύει την προσπάθειά μας για αύξηση του γεωργικού κλήρου.
      Έτσι, κύριοι συνάδελφοι, επιχειρούμε με το παρόν νομοσχέδιο την καλύτερη αξιοποίηση των διαθέσιμων εκτάσεων, όχι για να λυθεί το πρόβλημα του αρίστου μεγέθους των γεωργικών εκμεταλλεύσεων που νομίζω ότι όλοι επιθυμούμε, αλλά για να ελαχιστοποιηθεί. Επίσης, κατά την πορεία του διαδραμόντος χρόνου, η αποκατάσταση των ακτημόνων και η διανομή της αγροτικής γης δημιούργησε πραγματικές καταστάσεις που ενώ είναι αποδεκτές ως δεδομένες, εν τούτοις δεν μπορούν να αντιμετωπιστούν νομικά και θεσμικά με το υπάρχον θεσμικό πλαίσιο. Εισάγεται, λοιπόν, προς συζήτηση αυτό το σχέδιο νόμου, προκειμένου να επιλύσει χρόνια προβλήματα της αγροτικής νομοθεσίας και να βελτιώσει την οργανωτική δομή του Υπουργείου Γεωργίας και των φορέων του.
      Πριν πάω τώρα στην κατ’ άρθρον συζήτηση, θέλω να επισημάνω ορισμένες διορθώσεις –συμπληρώσεις στο σχέδιο νόμου, το οποίο έχετε μπροστά σας, παρά το ότι σας τις έχουν μοιράσει και γραπτώς. Έτσι έρχομαι ευθύς αμέσως στο άρθρο 5 παράγραφος 1 και δέχομαι την παρατήρηση την οποία έκανε η κ. Αικατερινάρη στην Επιτροπή Παραγωγής και Εμπορίου και συμπληρώνω: «Αυθαίρετοι κάτοχοι δημόσιας εποικιστικής έκτασης, κοινόχρηστης ή διαθέσιμης, η οποία δεν έχει τη μορφή δάσους ή δασικής έκτασης» -φεύγει το κόμμα- «ή δεν έχει κηρυχθεί αναδασωτέα, δικαιούνται να υποβάλουν». Προσθέτω δηλαδή ακόμη και την περίπτωση «ή δεν έχει κηρυχθεί αναδασωτέα».
      Ερχόμαστε τώρα στο άρθρο 6 στην πρώτη παράγραφο. «Επιβάλλεται με απόφαση του προϊσταμένου της Υπηρεσίας Γεωργίας της Νομαρχιακής Αυτοδιοίκησης πρόστιμο σε όποιον κατέλαβε ή καταλαμβάνει αυθαιρέτως «κοινόχρηστες ή διαθέσιμες εποικιστικές εκτάσεις». Αίτημα που είναι σωστό και το υπέβαλε ο συνάδελφος κ. Ανθόπουλος. 
      Προχωρώ στο άρθρο 11 παράγραφος 5. «Η διανομή και παραχώρηση στους δικαιούχους των εκτάσεων των αγροκτημάτων Πλατάνου Φαρσάλων, Ψυχικού, Γκίνια και Πατώματος Γουνίτσας Νομού Λάρισας …». Δέχομαι την πρόταση η οποία έγινε από αρκετούς συναδέλφους για να προστεθούν και αυτές οι περιοχές. 
      Επίσης στο άρθρο 12 παράγραφος 6 εδάφιο 9. –την πρόταση έκανε ο συνάδελφος κ. Μπέζας- «Η εκτέλεση του πρωτοκόλλου διοικητικής αποβολής ανατίθεται με απόφαση του νομάρχη στις αρμόδιες υπηρεσίες». Φεύγει η λέξη «πολεοδομικές». Όποιες είναι αρμόδιες υπηρεσίες, αυτές έχουν υποχρέωση να συντάξουν το πρακτικό για την εκτέλεση. 
      Έρχομαι τώρα στην παρουσίαση της Τροπολογίας. Είναι γραμμένη, το έχετε μπροστά σας. Στο τέλος του άρθρου 12 του σχεδίου νόμου, προστίθεται παράγραφος 14  που έχει ως εξής: «14. Οι αποφάσεις που εκδόθηκαν σύμφωνα με τις παραγράφους 1, 3 και 4 του άρθρου 123 του Αγροτικού Κώδικα δεν ανακαλούνται εφ’ όσον οι ενδιαφερόμενοι πραγματοποίησαν το σκοπό για τον οποίο εκδόθηκε η απόφαση και παρήλθε εικοσαετία από το χρόνο μεταγραφής του σχετικού παραχωρητηρίου ή της απόφασης.». Συμφωνώ εδώ με ορισμένους συναδέλφους. Αναφέρω ένα παράδειγμα. Σε αρκετές Ενώσεις Αγροτικών Συνεταιρισμών αγροτικής γης, η γη τότε ήτο γη αγροτική. Τώρα μπορεί να μην είναι αγροτική. Κατασκευάστηκαν οι αποθήκες, τώρα όμως, δεν λειτουργούν ως αποθηκευτικοί χώροι και το Δημόσιο σε ορισμένες περιπτώσεις, ήθελε να επανακτήσει το ακίνητο αυτό. Εμείς  πιστεύουμε ότι πρέπει να παραμείνει στις Ενώσεις Αγροτικών Συνεταιρισμών ή σε όποιους άλλους είχε παραχωρηθεί. 
      Συνεχίζω στο άρθρο 13 παράγραφος 9. Στην γραμμή από το τέλος γίνεται μια τέταρτη πολύ μικρή διόρθωση η οποία έχει ως εξής: «Μετά την εκκαθάριση της περιουσίας των ανωτέρω Οργανισμών που καταργούνται, επιτρέπεται με απόφαση του Υπουργού Γεωργίας η παραχώρηση κατά κυριότητα ή η ανάθεση της διοίκησης και διαχείρισης ακινήτων των ανωτέρω Οργανισμών προς την εταιρεία με την επωνυμία «ΑΓΡΟΓΗ Α.Ε.» που συστήθηκε με τις διατάξεις του άρθρου 46 του ν. 2637/1998 όπως ισχύει» -φεύγει το κόμμα- «ή προς το ΕΘΙΑΓΕ».
      Έρχομαι στο άρθρο 16 παράγραφος 7 και δέχομαι τη συμπλήρωση και βελτίωση, την οποία έκανε ο Αντιπρόεδρος της Βουλής ο κ. Βρεττός. Έτσι, λοιπόν, η παράγραφος 7 αναδιατυπώνεται  και γίνεται ως εξής: «Παρατείνονται από τότε που έληξαν και για πέντε έτη από τη δημοσίευση του παρόντος οι προθεσμίες του β.δ. 229/1961 (ΦΕΚ 71Α’) για τη συντέλεση της διανομής του κοινού κτήματος «Σάλεσι-Μπούγα» Αυλώνας Αττικής». Η φράση «Με απόφαση του Υπουργού Γεωργίας η προθεσμία αυτή μπορεί να παραταθεί για άλλα πέντε έτη» διαγράφεται και συνεχίζουμε «Οι διανομές εκτάσεων του ανωτέρου κτήματος που έγιναν τα έτη 1884 και 1906 όπως αυτές εμφανίζονται στους χάρτες που συντάχθηκαν από τους τοπογράφους μηχανικούς Καλλίνικο και Γκρώμαν είναι έγκυρες».
      Ερχόμαστε στο άρθρο 19 στον τίτλο «Πρακτική άσκηση γεωλόγων, δασολόγων  και αποφοίτων ΤΕΙ». Προστίθεται δηλαδή: «… ,δασολόγων…». 
      Διαβάζω τώρα το άρθρο 19. «Οι διατάξεις του άρθρου 4 του ν.2538/1997, όπως αντικαταστάθηκε με την παρ. 1 του άρθρου 3 του ν. 2732/1999, εφαρμόζονται και για όσους έχουν αποκτήσει μετά την 1η Ιανουαρίου 1997 πτυχίο του Τμήματος Γεωλογίας, εδώ προστίθενται οι λέξεις «Δασολογίας και Φυσικού Περιβάλλοντος», Ανώτατου Εκπαιδευτικού Ιδρύματος της ημεδαπής ή ισότιμο πτυχίο, ή δίπλωμα της αλλοδαπής αντίστοιχης ειδικότητας». Και συνεχίζει: «καθώς και για όσους έχουν αποκτήσει μετά την 1η Ιανουαρίου 2000 πτυχίο ή δίπλωμα των Σχολών Τεχνολογίας Γεωπονίας, Δασοπονίας» -φεύγει το «και» και προστίθεται κόμμα - «…,Τεχνολογίας Τροφίμων και Διατροφής, Ιχθυοκομίας, Ανθοκομίας και Τεχνολογίας Δημόσιας Υγείας των Τεχνολογικών Εκπαιδευτικών Ιδρυμάτων ή ισότιμο τίτλο σχολών της αλλοδαπής, αντίστοιχης ειδικότητας».
      Έρχομαι στο άρθρο 23 παράγραφος 2 όπου συνιστάται Διεύθυνση Βιολογικής Γεωργίας. Διαγράφεται το: «που υπάγεται στον Γενικό Γραμματέα του Υπουργείου Γεωργίας», διότι είναι πλεονασμός. Όλες οι Διευθύνσεις υπάγονται στον Γενικό Γραμματέα. 
      Έρχομαι τώρα στο άρθρο 26. Στο κείμενο που έχετε μπροστά σας η υπάρχουσα παράγραφος αριθμείται σε 1 και προστίθεται παράγραφος 2, όπως σας έχει διανεμηθεί και έχει ως εξής: 
      Στο άρθρο 26 του σχεδίου νόμου το υπάρχων κείμενο αναριθμείται σε παράγραφο 1 και προστίθεται παράγραφος 2 που έχει ως εξής: «2. Το Τμήμα Ελέγχου Γεωργικών Φαρμάκων του Μπενακείου Φυτοπαθολογικού Ινστιτούτου έχει την αρμοδιότητα αξιολόγησης των μελετών (στοιχείων) που απαιτούνται για τη χορήγηση έγκρισης κυκλοφορίας των φυτοπροστατευτικών προϊόντων όπως αναφέρονται στο π.δ. 115/1997 (ΦΕΚ 104 Α) και το π.δ. 290/1998 (ΦΕΚ 209 Α), καθώς και των εργαστηριακών ελέγχων που προβλέπονται στο άρθρο 17 του π.δ. 115/1997.»
      Έρχομαι στο άρθρο 29 παράγραφος 6. Η παράγραφος 6 πρέπει να διαγραφεί όπως υπάρχει σήμερα, διότι είχαμε παραλείψει κατά τη διάρκεια της συζήτησης στην Επιτροπή Παραγωγής και Εμπορίου μια προηγούμενη διάταξη. ΄Αρα λοιπόν, το «Η αίτηση ένταξης που αναφέρεται στη περίπτωση ζ’ … δημοσίευση του παρόντος» διαγράφεται, διότι δεν έχει νόημα. Επομένως έχουμε νέα παράγραφο …
      ΓΕΩΡΓΙΟΣ ΚΑΡΑΣΜΑΝΗΣ: Κακώς κύριε Υπουργέ.
      ΓΕΩΡΓΙΟΣ ΔΡΥΣ ( Υπουργός Γεωργίας): Σας λέω και πάλι ότι αυτή η παράγραφος δεν έχει αντικείμενο διότι έχουμε διαγράψει στην Επιτροπή τη σχετική διάταξη. ΄Αρα, αυτή η παράγραφος είναι έωλη. 
      Επομένως η παράγραφος 6 του άρθρου 29 του σχεδίου νόμου διαγράφεται και προστίθενται νέοι παράγραφοι 6, 6α  και 6β, οι οποίες έχουν ως εξής: 
      «6. Στο άρθρο 17 του νόμου 2637/1998 αντικαθίστανται οι παράγραφοι 1 και 2 και προστίθενται παράγραφοι 3 και 4, που έχουν ως εξής:
       «1. Η νομική υπηρεσία του Ο.Π.Ε.Κ.Ε.Π.Ε. συγκροτείται από το νομικό σύμβουλο της παραγράφου 3 του παρόντος άρθρου και τους δικηγόρους του άρθρου 23 του νόμου αυτού.
      2. Στον Ο.Π.Ε.Κ.Ε.Π.Ε. παρέχεται νομική συνδρομή από το Ειδικό Γραφείο Κοινοτικού Δικαίου του Υπουργείου Γεωργίας με γνωμοδοτήσεις κατόπιν υποβολής ερωτημάτων από τον Υπουργό Γεωργίας για θέματα κοινοτικού δικαίου.
      3. Μια από τις προβλεπόμενες στην περίπτωση β΄ της παραγράφου 1 του άρθρου 23 θέσεις δικηγόρων με έμμισθη εντολή μετατρέπεται σε θέση νομικού συμβούλου του Δ.Σ. του Ο.Π.Ε.Κ.Ε.Π.Ε. Στη θέση αυτή προσλαμβάνεται με απόφαση του Δ.Σ. του Ο.Π.Ε.Κ.Ε.Π.Ε., ύστερα από πρόταση του προέδρου του, δικηγόρος παρ’ Αρείο Πάγο ή παρ’ Εφέταις. Με την απόφαση πρόσληψης καθορίζεται η διάρκεια της σύμβασης, η δε πάγια αντιμισθία του καθορίζεται σύμφωνα με τις διατάξεις του άρθρου 12 του νόμου 1816/1988 (ΦΕΚ 251 Α). 
      4. Ο νομικός σύμβουλος της προηγούμενης παραγράφου, εντός των πλαισίων της αρμοδιότητάς του, μετέχει των συνεδριάσεων του Δ.Σ. και γνωμοδοτεί επί των τιθέμενων σε αυτόν ερωτημάτων.» 
      6α. Η περίπτωση β΄ της παραγράφου 1 του άρθρου 23 του νόμου 2637/1998 αντικαθίσταται ως εξής: 
      «β) Πέντε θέσεις δικηγόρων με έμμισθη εντολή. Στις θέσεις αυτές προσλαμβάνονται δικηγόροι με αποδεδειγμένες γνώσεις και εμπειρία στην Κοινή Οργάνωση Αγορών Γεωργικών Προϊόντων και με άριστη γνώση της αγγλικής ή γαλλικής γλώσσας και μιας τουλάχιστο ακόμα γλώσσας της Ευρωπαϊκής Ένωσης. Με κοινή απόφαση των Υπουργών Οικονομίας και Οικονομικών και Γεωργίας καθορίζονται οι αποδοχές τους μετά από πρόταση του Δ.Σ. του Ο.Π.Ε.Κ.Ε.Π.Ε.» 
      6β. Η παράγραφος 5 του άρθρου 19 του νόμου 2637/1998 αντικαθίσταται ως εξής: 
      «5. Στις συνεδριάσεις του Δ.Σ. μπορεί να καλείται να μετέχει χωρίς ψήφο ο νομικός σύμβουλος που ορίζεται στην παράγραφο 3 του άρθρου 17.»
      Έρχομαι στο άρθρο 40 όπως υπάρχει στο σχέδιο νόμου. Είναι γραμμένο με τύπου γραμμάτων μπολντ. Δεν είναι σωστή αυτή η απεικόνιση, χρειάζεται να γίνει με απλούς τύπους γραμμάτων. 
      Στην παράγραφο 15 του άρθρου 29 και στο εδάφιο 5, στη θέση δ’ λέει: «Συνιστάται μία θέση ΠΕ Τοπογράφου». Το σωστό είναι: «μία θέση ΠΕ Γεωγράφου».
      Έρχομαι τώρα στο άρθρο 30. Εδώ κάνουμε αναρίθμηση των παραγράφων. Παράγραφος 1: Όργανα διοίκησης του Ελληνικού Οργανισμού Γάλακτος (ΕΛΟΓ), που συστάθηκε με το άρθρο 94 του ν. 2127/1993 (ΦΕΚ 48α), είναι: Το Διοικητικό Συμβούλιο (Δ.Σ.), ο Πρόεδρος, ο Γενικός Διευθυντής. Δηλαδή προστίθεται ο Πρόεδρος του Διοικητικού Συμβουλίου. Έχουμε τώρα αναρίθμηση των παραγράφων αυτών, ως εξής: Η παράγραφος 2 θα γίνει 3, η παράγραφος 3 θα γίνει 4, η παράγραφος 4 θα γίνει 5, η παράγραφος 5 θα γίνει 6, η παράγραφος 6 θα γίνει 7, η παράγραφος 7 θα γίνει 8, η παράγραφος 8 θα γίνει 9, η παράγραφος 9 θα γίνει 10, η παράγραφος 11 θα μείνει ως έχει.
      Έρχομαι τώρα στη σελίδα 20.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Εδώ λέτε ότι ο Πρόεδρος και ο Πρόεδρος του διοικητικού συμβουλίου είναι το ίδιο πρόσωπο.
      ΓΕΩΡΓΙΟΣ ΔΡΥΣ (Υπουργός Γεωργίας): Μπορεί εγώ να έκανα λάθος. Ζητώ συγγνώμη, το διορθώνω. Όργανα διοίκησης του ΕΘΙΑΓΕ είναι: Το Διοικητικό Συμβούλιο, ο Πρόεδρος του Διοικητικού Συμβουλίου, ο Γενικός Διευθυντής. Είπα ότι προστίθεται η παράγραφος 2. Στο άρθρο 31 του σχεδίου νόμου προστίθεται παράγραφος 2α που έχει ως εξής: «2α. Το άρθρο 6 του ν.1845/1999 αντικαθίσταται ως εξής: «Άρθρο 6. Όργανα διοίκησης του ΕΘ.Ι.Α.Γ.Ε. Όργανα διοίκησης του ΕΘΙΑΓΕ είναι: 1. Το Διοικητικό Συμβούλιο (ΔΣ), 2. Ο Πρόεδρος του Διοικητικού Συμβουλίου, 3. Ο Γενικός Διευθυντής (Γ.Δ.)».
      Έρχομαι τώρα στην αρίθμηση. Είπα ότι στο άρθρο 30 η παράγραφος 11 παραμένει ως έχει. Στην παράγραφο 8 αρχίζουν ομοιωματικά, όπου λέει: «Με κοινή απόφαση των Υπουργών κλπ». Το 8 παραμένει 8, το 10 γίνεται 9 και το 11 που είναι από κάτω γίνεται 12.
      Κλείνω με την παράγραφο 13 του άρθρου 31 στη σελίδα 21. «13. Στο άρθρο 26, παράγραφος 3 του ν. 2945/2001, το εδάφιο θ΄ αντικαθίσταται ως εξής: «θ) Έναν εκπρόσωπο του μη ερευνητικού προσωπικού του ΕΘΙΑΓΕ και των αποσπασμένων στο ίδρυμα αυτό υπαλλήλων, με τον αναπληρωτή του, που εκλέγονται με μυστική ψηφοφορία».
      Άρθρο 33, παράγραφος 2: «Γεωτεχνικοί που κατείχαν κατά τη δημοσίευση του ν. 2538/1997 (προστίθενται τέσσερις λέξεις) και εξακολουθούν να κατέχουν άδειες εμπορίας γεωργικών και κτηνιατρικών φαρμάκων, ζωοτροφών κλπ, ως έχει». Άρα προστίθενται οι λέξεις: «και εξακολουθούν να κατέχουν».
      Κύριοι συνάδελφοι, σας είχα υποσχεθεί –και το έχω μοιράσει- ότι θα αναδιατυπώσω τη σύνθεση του Διοικητικού Συμβουλίου του Ελληνικού Οργανισμού Γάλακτος (ΕΛΟΓ). Έτσι, λοιπόν, στο άρθρο 30 προστίθεται μία νέα παράγραφος, η παράγραφος 2 και οι παράγραφοι 2, 3, 4, 5, 6, 7, 8, 9, 10 και 11 αναριθμούνται σε 3, 4, 5, 6, 7, 8, 9, 10, 11 και 12 αντίστοιχα.
      «2. Το Δ.Σ. είναι επταμελές και απαρτίζεται από: 
      α) Ένα πρόσωπο εγνωσμένου κύρους και εμπειρίας στον τομέα του γάλακτος με τον αναπληρωτή του. 
      β) Δύο εκπροσώπους του Υπουργείου Γεωργίας με τους αναπληρωτές τους.
      γ) Έναν εκπρόσωπο του Υπουργείου Οικονομίας και Οικονομικών με τον αναπληρωτή του, που ορίζονται από τον Υπουργό Οικονομίας και Οικονομικών.
      δ) Έναν εκπρόσωπο του Συνδέσμου Ελληνικών Βιομηχανιών Γαλακτοκομικών Προϊόντων (ΣΕΒΓΑΠ), που ορίζεται από το Δ.Σ. του (ΣΕΒΓΑΠ) με τον αναπληρωτή του.
      ε) Έναν εκπρόσωπο των κτηνοτρόφων, που ορίζεται από την ΠΑΣΕΓΕΣ με τον αναπληρωτή του.
      στ) Έναν εκπρόσωπο των Τυροκόμων-Τυροπαραγωγών Παραδοσιακών Προϊόντων, που ορίζεται από τη Συνομοσπονδία Τυροκόμων-Τυροπαραγωγών Παραδοσιακών Προϊόντων με τον αναπληρωτή του.
      Αν δεν υπάρξει ορισμός των εκπροσώπων δ΄, ε΄, στ΄, εντός σαράντα πέντε (45) ημερών από τους αντίστοιχους φορείς, ορίζονται από τον Υπουργό Γεωργίας.
      Τα μέλη του Δ.Σ. διορίζονται με τα αναπληρωματικά τους, με απόφαση του Υπουργού Γεωργίας, που δημοσιεύεται στην Εφημερίδα της Κυβερνήσεως. Με την ίδια απόφαση διορίζονται ο Πρόεδρος και ο Αντιπρόεδρος του Δ.Σ. Η θητεία των μελών του Δ.Σ. είναι τριετής και μπορεί να ανανεώνεται. Χρέη γραμματέα εκτελεί υπάλληλος του ΕΛ.Ο.Γ., που ορίζεται με τον αναπληρωτή του από τον Πρόεδρο του Δ.Σ.
      Για τη συμμετοχή τους στις συνεδριάσεις του Δ.Σ., τα μέλη και ο γραμματέας του Δ.Σ. λαμβάνουν αποζημίωση, που καθορίζεται με κοινή απόφαση των Υπουργών Οικονομίας και Οικονομικών και Γεωργίας. Με απόφαση του Δ.Σ., που εγκρίνεται από τον Υπουργό Γεωργίας, καθορίζεται και κάθε άλλο σχετικό θέμα.».
      Τώρα επιτρέψτε μου να τονίσω μερικά πράγματα και να απαντήσω σε μερικές από τις παρατηρήσεις που έκαναν οι κύριοι Βουλευτές.
      Κύριοι συνάδελφοι, για όσους από σας δεν ήταν δυνατόν να είσθε στην Επιτροπή, σας λέγω ότι δώσαμε πλήρεις απαντήσεις στις παρατηρήσεις που έχουν γίνει. Θέλω να πιστεύω ότι είναι θετικό, το ότι για πρώτη φορά λαμβάνεται μέριμνα, ώστε η διάθεση των εκτάσεων να στηρίζεται σε μια αιτιολογημένη πρόταση της Διεύθυνσης Γεωργίας, η οποία θα αναφέρει το υφιστάμενο πρόβλημα ακτημοσύνης, την ενδεικνυόμενη καλλιέργεια, αλλά και τη μορφή εκμετάλλευσης των εκτάσεων.
      Καταλήξαμε σε αυτήν την πρόταση, προκειμένου να βάλουμε ένα τέλος σε μια διαδικασία, η οποία ακολουθήθηκε για δεκάδες χρόνια, να αναρτάται ένας ψυχρός κατάλογος, χωρίς καμιά αιτιολόγηση αυτής της απόφασης. Τώρα, λοιπόν, είναι υποχρεωμένη η Διεύθυνση Αγροτικής Ανάπτυξης της Νομαρχίας να προσκομίζει αιτιολογημένη πρόταση για την παροχή ή την διάθεση εκτάσεων σε ακτήμονες αγρότες. Νομίζω ότι είναι πολύ σημαντικό αυτό.
      Ο κ. Κωνσταντίνου, πιθανότατα όταν μιλήσει, θα κάνει μία βελτίωση σ΄ αυτό. Νομίζω ότι μπορούμε να εξετάσουμε αν θα πρέπει να έχει το δικαίωμα ο αγρότης να κάνει ένσταση σχετικά με αυτήν την απόφαση και η οποία θα κρίνεται από την προϊστάμενη αρχή. Αυτή δεν μπορεί να είναι άλλη από την περιφέρεια.
      ΦΛΩΡΟΣ ΚΩΝΣΤΑΝΤΙΝΟΥ: Δεν υπάρχει κάτι, στο οποίο να μπορεί να προσφεύγει αυτός ο οποίος αδικείται.
      ΓΕΩΡΓΙΟΣ ΔΡΥΣ (Υπουργός Γεωργίας): Αυτό είπα, κύριε συνάδελφε. Βεβαίως υπάρχει το δικαστήριο και μπορεί να προσφύγει στο δικαστήριο. 
      ΦΛΩΡΟΣ ΚΩΝΣΤΑΝΤΙΝΟΥ: Γιατί να τον στέλνουμε στο δικαστήριο; 
      ΓΕΩΡΓΙΟΣ ΔΡΥΣ (Υπουργός Γεωργίας): Εάν αυτό κύριε Κωνσταντίνου διαμορφωθεί σε πρόταση, θα τη συζητήσουμε και θα την κάνω αποδεκτή. 
      Επιτρέψτε μου, όμως, κύριοι συνάδελφοι, να πω δυο λόγια σχετικά με όσα αναφέρθηκαν. 
      Άκουσα, κύριοι συνάδελφοι, διάφορα σχόλια σχετικά με όσα προτείνουμε για τους Οργανισμούς. Σας λέγω ότι πρόκειται για πραγματικές ανάγκες, τις οποίες καλούμεθα να αντιμετωπίσουμε. Είναι πιεστικότατες οι ανάγκες και επιλύουν λειτουργικά προβλήματα όλων των Οργανισμών του Υπουργείου Γεωργίας. Γι΄ αυτόν το λόγο θέλω να σας παρακαλέσω να κάνετε αποδεκτές αυτές τις προτάσεις. Και αν υπάρξουν βελτιωτικές προτάσεις, όπως και μέχρι σήμερα κάναμε στην επιτροπή, λέω ακόμη μια φορά, ότι θα τις κάνω αποδεκτές.
      Σχετικά τώρα με τα θέματα του αναδασμού, που αναφέρθηκαν ορισμένοι συνάδελφοι, σας διαβεβαιώ ότι έχουμε την ίδια αγωνία να επιταχυνθούν οι διαδικασίες του αναδασμού. Δεν εξαρτώνται όμως από τη βούληση των υπηρεσιών του Υπουργείου Γεωργίας. Εξαρτώνται πρωτίστως από τους ίδιους τους αγρότες. Γι’ αυτό το λόγο σας καλώ, όπου εσείς έχετε επιρροές ή μπορείτε να βοηθήσετε στην επιτάχυνση των αναδασμών, ασκήστε τις επιρροές αυτές. Εμείς θεωρούμε ότι αυτό είναι πολύ σημαντική προσφορά στον αγροτικό χώρο. Δεχόμαστε την πρότασή σας να επιταχύνουμε ακόμη περισσότερο τις διαδικασίες για την ολοκλήρωση των αναδασμών στη χώρα μας. Θεωρώ ότι ένα από τα σημαντικά προβλήματα, που έχει σήμερα η ελληνική γεωργική εκμετάλλευση, είναι ο μικρός και πολυδιασπασμένος κλήρος. Αλλά επειδή τον μικρό κλήρο δεν έχουμε δυνατότητα να τον μεγαλώσουμε, τουλάχιστον ας επιλύσουμε οργανωτικά προβλήματα των εγγείων διορθώσεων.
      Κύριοι συνάδελφοι, γνωρίζετε ότι κάναμε αποδεκτές όλες τις προτάσεις που υπεβλήθησαν στην επιτροπή. Ίσως μερικοί συνάδελφοι να μην είχαν επαρκή χρόνο, να μελετήσουν το σχέδιο νόμου. Αν μελετούσαν το βελτιωμένο σχέδιο νόμου, όπως προέκυψε από την επιτροπή, θα δουν ότι αυτά τα οποία προτείνανε έχουν γίνει αποδεκτά. Η μεταλλική δραχμή ήδη έχει περιοριστεί σε 33 λεπτά του ευρώ, δηλαδή είναι περίπου 110 δραχμές και δεν έχει την ισοτιμία που αναφέρατε προηγουμένως.
      Τέλος, κύριοι συνάδελφοι, σχετικά με την πολύ σημαντική πρόταση που κάνουμε για τη δημιουργία της Διεύθυνσης Κτηνιατρικής Επιθεώρησης στο Υπουργείο Γεωργίας, της Διεύθυνσης για τη Βιολογική γεωργία και τη Διεύθυνση Μητρώων. Εγώ αποδέχομαι, δεν έχω κανένα λόγο να ωραιοποιήσω την κατάσταση, ότι έπρεπε αυτό να είχε γίνει εδώ και πολύ καιρό στο Υπουργείο Γεωργίας. Αλλά, κύριοι συνάδελφοι, πρέπει να πούμε επιτέλους ότι εκσυγχρονίζουμε την αρχιτεκτονική του Υπουργείου Γεωργίας. Δεν είναι δυνατόν να μιλάμε σήμερα για ένα σύγχρονο Υπουργείο Γεωργίας, το οποίο δεν έχει Διεύθυνση Μητρώων, για να μπορεί πράγματι να εφαρμόζει την πολιτική του. Διότι ορθόν είναι, ότι παρεδόθη από την ΠΑΣΕΓΕΣ το 1989 το Μητρώο, αλλά το πρόβλημα είναι ποιος διαχειρίζεται και κυρίως ποιος είναι εκείνος, ο οποίος επικαιροποιεί τα δεδομένα του μητρώου. 
      Είχα την ευκαιρία να σας ενημερώσω κατά τη διάρκεια της συζήτησης στην επιτροπή ότι αν προστρέξουμε σήμερα στα δεδομένα που έχει το μητρώο του 1999, θα διαπιστώσουμε ότι πολλά από τα στοιχεία αυτά, είναι πλέον ανεπίκαιρα και εσφαλμένα, διότι έχουν συμβεί μεταβολές στο περιβάλλον των αγροτών. Άρα λοιπόν, εκείνο το οποίο κάνουμε τώρα είναι, όχι απλώς να πάρουμε μερικές δισκέτες όπου είναι το Μητρώο των αγροτών, αλλά να κάνουμε μια Διεύθυνση, η οποία αφ’ ενός θα μπορεί να παρέχει οριζόντια πληροφόρηση στις αντίστοιχες υπηρεσίες του Υπουργείου Γεωργίας, αφ’ ετέρου θα είναι υπεύθυνη για την επικαιροποίηση των Μητρώων. Θα γνωρίζει δηλαδή τις μεταβολές που γίνονται στη Θεσσαλία, στη Μακεδονία, στην Κρήτη, στα Ιόνια νησιά ή οπουδήποτε αλλού. Αυτό είναι το καινούριο το οποίο κάνουμε και νομίζω πρέπει να εκτιμηθεί, καταλλήλως η απόφασή μας αυτή.
      Η βιολογική γεωργία έχει προχωρήσει στην Ελλάδα, θέλουμε να προχωρήσει ακόμη περισσότερο. Αλλά θέλω να είμαι σαφής. Η βιολογική γεωργία δεν μπορεί να καλύψει ή να αντικαταστήσει ολόκληρη την ελληνική γεωργία. Θα αποτελεί μία δυναμική συνιστώσα της ελληνικής γεωργίας, αλλά δεν μπορεί να υποκαταστήσει το σύνολο της ελληνικής γεωργίας.
      Γι’ αυτό, λοιπόν, το λόγο, θέλουμε να επιταχύνουμε ακόμη περισσότερο την επέκταση των δράσεων της βιολογικής γεωργίας στη χώρας μας, γιατί έτσι αποκτά ακόμη μεγαλύτερο εισόδημα ο Έλληνας αγρότης. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, το 50% το πήρατε! 
      ΓΕΩΡΓΙΟΣ ΔΡΥΣ (Υπουργός Γεωργίας): Κυρία Πρόεδρε, σας διαβεβαιώ, τελειώνω και δεν πρόκειται να ζητήσω άλλο χρόνο.
      Κύριοι συνάδελφοι, νομίζω ότι κάναμε μία πολύ καλή δουλειά και θέλω γι’ αυτό το λόγο να ευχαριστήσω τους συναδέλφους όλων των πτερύγων της Βουλής για τις εποικοδομητικές προτάσεις που έκαναν. Εμένα με βοηθήσατε, σας το λέω πραγματικά. Νομίζω ότι αν αυτό το νομοσχέδιο είναι ένα νομοσχέδιο που έχει λίγες νομοτεχνικές ελλείψεις, αυτό οφείλετε κυρίως στη δική σας συμμετοχή στη διαμόρφωση του τελικού κειμένου.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αγγελής έχει το λόγο.
      ΑΝΕΣΤΗΣ ΑΓΓΕΛΗΣ: Στην επιτροπή είχαμε καταλήξει μετά από συζήτηση και έχει διαμορφωθεί σωστά το πλαίσιο. Σήμερα στην ομιλία σας προσθέσατε τη φράση «και εξακολουθούν να κατέχουν». Αυτό δεν έχει νόημα, γιατί οι άδειες είναι πενταετίας. Έτσι δεν επιλύεται κανένα πρόβλημα, τουναντίον δημιουργείται. Θα πρέπει να παραμείνει όπως ήταν. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σκεφθείτε το, κύριε Υπουργέ. 
      ΓΕΩΡΓΙΟΣ ΔΡΥΣ (Υπουργός Γεωργίας): Θέλω να σας θυμίσω ότι στην επιτροπή που προτάθηκε, το έκανα αποδεκτό. Υπάρχει όμως το κείμενο της Πανελλήνιας Ένωσης Κτηνιάτρων οι οποίοι ζητούν αυτή την αλλαγή, θεωρώντας ότι η υπάρχουσα διατύπωση είναι ανεπαρκής. Πάντως είμαι στη διάθεσή σας να σας δείξω το κείμενο αυτό. 
      ΑΝΕΣΤΗΣ ΑΓΓΕΛΗΣ: Το ξέρω το κείμενο. Άλλο ζητούν οι κτηνίατροι. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, θέλω να κάνω μια γενική παρατήρηση, την οποία πολλές φορές στην Αίθουσα την έχουμε επαναλάβει πάρα πολλοί συνάδελφοι. 
      Είναι γεγονός ότι δυσκολεύει και το νομοθετικό έργο των Βουλευτών, αλλά τελικά κάνει την πολυνομία που, δυστυχώς, μαστίζει τη χώρα, ακόμη δυσκολότερη και για τους λειτουργούς της δικαιοσύνης, αλλά και για τον απλό πολίτη, όταν πηγαίνει στα δικαστήρια, που δεν νοείται άγνοια νόμου. 
      Εμείς εδώ στη Βουλή νομοθετούμε με πληθώρα διατάξεων που δεν ανταποκρίνεται καθόλου στο κύριο θέμα του νομοσχεδίου. Ενώ π.χ. η επωνυμία του νομοσχεδίου είναι «Ρύθμιση θεμάτων αγροτικής γης επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις». Το «άλλες διατάξεις» σημαίνει περισσότερα άρθρα απ’ ό,τι το κύριο θέμα. Δηλαδή το κύριο θέμα το διαπραγματευόμαστε στα δεκαεπτά πρώτα άρθρα και στη συνέχεια έχουμε άλλα εικοσιένα άρθρα περίπου που αναφέρονται σε άλλες διατάξεις που χωρίζονται σε πέντε διαφορετικά κεφάλαια.
      Νομίζω ότι αυτός ο τρόπος της νομοθεσίας κάνει πολύ δύσκολο το έργο όποιων ασχολούνται με την εφαρμογή των νόμων και ίσως αυτός ο τρόπος που νομοθετούμε να έχει να κάνει με την απονομή της δικαιοσύνης, με το αίσθημα δικαίου, με τη μη εφαρμογή των νόμων που πράγματι στη χώρα μας είναι ένα τεράστιο πρόβλημα και σε τελική ανάλυση λειτουργεί στην κατεύθυνση της υποβάθμισης του Κοινοβουλίου. Διότι όταν εδώ φτιάχνουμε πονήματα που μετά δεν εφαρμόζονται, δεν είναι καθόλου προς τιμήν μας.
      Θα ήθελα να πω ακόμη ότι επειδή το έργο των κυβερνήσεων της εκτελεστικής εξουσίας γίνεται δύσκολο για την εφαρμογή των νόμων και όσοι είναι ταγμένοι από τους κρατικούς λειτουργούς για την εφαρμογή των νόμων, επιτέλους ας αποφασίσουμε, αφού είναι αδύνατο κάθε Υπουργείο να κάνει χωριστά κωδικοποίηση, ας αναλάβει η Βουλή –και απευθύνομαι σε σας, κυρία Πρόεδρε-  την κωδικοποίηση των νόμων. Είναι κάτι που είναι απαραίτητο να γίνει για να προχωρήσουμε από κει και πέρα και στην αντίστοιχη απλοποίηση. Φυσικά, αν αυτό γίνει θα απαγορευτεί από κει και πέρα να έρχονται νομοσχέδια με τόσο διαφορετικές διατάξεις και ρυθμίσεις.
      Στο σημείο αυτό, θα ήθελα να συγχαρώ όλους όσους συμμετείχαν στη συζήτηση αυτού του νομοσχεδίου τόσο στην επιτροπή όσο και εδώ στο Κοινοβούλιο. Πραγματικά βοηθούντων όλων των συναδέλφων, πήρε κάποιο νόημα η λειτουργία της Βουλής. Πρέπει να αναφέρω ότι είναι προς τιμήν του κυρίου Υπουργού -το αξίζει αυτό- το γεγονός ότι μπορεί να έφερε ένα νομοσχέδιο με τα μειονεκτήματα που ανέφερα προηγουμένως, αλλά έδειξε όλη την καλή διάθεση να αποδεχθεί τις προτάσεις των Βουλευτών. Νομίζω ότι όταν συμμετέχουν οι Βουλευτές και γενικά όταν το Κοινοβούλιο λειτουργεί με αυτόν τον τρόπο και το Κοινοβούλιο αναβαθμίζεται, αλλά και τελικά τα νομοθετήματα που προκύπτουν από το Κοινοβούλιο είναι περισσότερο σωστά και περισσότερα εφαρμόσιμα και φυσικά οδηγούν γενικότερα στην αναβάθμιση του Κοινοβουλίου. 
      Αυτό το νομοσχέδιο επιλύει ορισμένα -μέρος όμως- από χρονίζοντα προβλήματα, και νομίζω ότι έχει αρκετές ρυθμίσεις, οι οποίες όμως φυσικά δεν λύνουν όλα τα προβλήματα, αυτά που τέλος πάντων υπέπεσαν μέχρι στιγμής στην αντίληψη του Υπουργείου –φαντάζομαι ότι λύνονται. Υπάρχουν όμως και κάποια άλλα πολύ πιο δύσκολα, τα οποία αφέθηκαν για αργότερα. Βοήθησαν όμως και οι συνάδελφοι Βουλευτές. Θα πρέπει να πω ότι και εμείς σε συνεργασία με τον κ. Γερανίδη βοηθήσαμε στο να επιλυθεί ένα σημαντικό πρόβλημα της περιοχής. 
      Όμως, όπως πολύ καλά ξέρουμε, υπάρχουν και άλλα προβλήματα τα οποία δυστυχώς, δεν μπορεί να επιλύσει αυτό το νομοσχέδιο και επομένως χρειάζεται η συνδρομή και άλλων Υπουργείων για την επίλυση. 
      Τώρα όσον αφορά τις υπόλοιπες ρυθμίσεις, θα ήθελα να σας πω, κύριε Υπουργέ, ότι θα μπορούσαν να αποτελέσουν ένα διαφορετικό νομοσχέδιο, προκειμένου να μπορέσουμε να παρακολουθήσουμε και τις προτάσεις που κάνετε αυτήν τη στιγμή. Διαπιστώνω ότι και εσείς είχατε ενδεχομένως και άλλες προτάσεις και αν φέρνατε το νομοσχέδιο βάσει του οποίου θα μπορούσαμε να τις επεξεργαστούμε ακόμη καλύτερα και ίσως να βρίσκαμε και άλλες περιπτώσεις για να τις επιλύσουμε, δηλαδή στα πρώτα δηλαδή άρθρα που αφορούν την αποκατάσταση και την επίλυση των ζητημάτων των κτηνοτρόφων, αλλά και των κληρούχων και της εποικιστικής γενικότερα γης, θα μπορούσαμε ίσως να το επεξεργαστούμε ακόμα καλύτερα και να λύναμε ακόμα μεγαλύτερα προβλήματα που έχει ανάγκη η ελληνική κοινωνία και γεωργία.
      Βέβαια θα ήθελα να σας τονίσω, κύριε Υπουργέ, ότι η εισηγητική έκθεση ατύχησε στη θεώρηση ότι αυτό το νομοσχέδιο επιλύει και το θέμα της μικρής ιδιοκτησίας, η οποία αποτελεί βέβαια ένα πρόβλημα.
      ΓΕΩΡΓΙΟΣ ΔΡΥΣ (Υπουργός Γεωργίας): Δεν το επιλύει.
      ΓΕΩΡΓΙΟΣ ΣΑΛΑΓΚΟΥΔΗΣ: Ακριβώς αυτό λέω. Λέω ότι η εισηγητική έκθεση αναφέρει ότι αυτό το νομοσχέδιο συμβάλλει και σ’ αυτό το θέμα. Όμως ουσιαστικά δεν συμβάλλει προς αυτήν την κατεύθυνση. Προς αυτήν την κατεύθυνση θα συνέβαλαν πολλές άλλες ρυθμίσεις και πρωτοβουλίες, που μπορεί να πάρει το Υπουργείο Γεωργίας. 
      Ένα από τα σημαντικότερα προβλήματα που τονίστηκε, και στο οποίο αναφερθήκατε και εσείς, είναι ο αναδασμός. Κύριε Υπουργέ, θα σας αναφέρω μία προσωπική εμπειρία. Ο πατέρας μου είχε χωράφια εξήντα στρέμματα σε σαράντα δύο κομμάτια. Εγώ, με μεγάλο κόστος, στο χωριό της καταγωγής μου, στα Βασιλικά της Θεσσαλονίκης, επιτέλους δρομολόγησα τον αναδασμό, ο οποίος ξεκίνησε με τρεις υπαλλήλους της Διεύθυνσης Τοπογραφικής Γεωργίας. Όταν γίναμε κυβέρνηση τους τρεις υπαλλήλους τους έκανα δέκα. Δυστυχώς παρέλειψα -και δεν με ενημέρωσαν για να παρακολουθώ το θέμα- και τελικά τον αναδασμό τον χώρισαν σε δύο κομμάτια, με άμεσο αποτέλεσμα αντί να έχουμε τη συνένωση πραγματικά όλων αυτών των κομματιών, τα δύο κομμάτια δεν συνέβαλαν ουσιαστικά στον αναδασμό.
      Εν πάση περιπτώσει όμως το δεύτερο τμήμα του αναδασμού δεν προχωράει με τίποτα και δεν ξέρω πώς είναι δυνατόν και με τι είδους παρεμβάσεις μπορούμε να συμβάλουμε, ώστε να προχωρήσει κάπως πιο γρήγορα, ώστε έστω και μετά από αυτό το λάθος να ολοκληρώσουμε επιτέλους αυτόν τον αναδασμό. Όταν ξεκίνησε αυτή η διαδικασία, το 1978 ήμουν κοινοτικός σύμβουλος στο χωριό μου. Από το 1978 μέχρι σήμερα συνεχίζεται ακόμα ο αναδασμός, περισσότερο από το μισό του κτηματολογικού πίνακα των Βασιλικών. 
      Πρέπει προς αυτήν την κατεύθυνση να δώσουμε ιδιαίτερη έμφαση. Κάποιοι λένε ότι χρειάζονται χρήματα. Κάποιοι λένε ότι χρειάζονται περισσότεροι υπάλληλοι. Κάποιοι λένε ότι χρειάζονται ακόμη πιο εξειδικευμένοι υπάλληλοι, για να μπορούν να διαβάζουν. Νομίζω ότι είναι ένα πολύ σημαντικό θέμα που αξίζει και πρέπει να το δούμε. Αυτό βοηθά προς την κατεύθυνση και της μείωσης του κόστους παραγωγής και της παραγωγής ποιοτικών προϊόντων, αλλά από εκεί και πέρα και της μεγέθυνσης του κλήρου. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Βεβαίως είναι πολύ σωστό που κάνετε τη Διεύθυνση της Βιολογικής Γεωργίας. Πολύ σωστά παραδέχεστε ότι έπρεπε να είχε γίνει πολύ πιο νωρίς. Εδώ θα πρέπει να επισημάνω ότι, δυστυχώς, ήμασταν ουραγοί στην απορρόφηση αντίστοιχων κονδυλίων για τη βιολογική γεωργία. Άλλες χώρες οι οποίες -από συνθήκες τουλάχιστον- δεν είναι εύκολο να κάνουν βιολογική γεωργία μάς έχουν ξεπεράσει και έχουν απορροφήσει τεράστιες ποσότητες των κονδυλίων της Ευρωπαϊκής Ένωσης προς αυτήν την κατεύθυνση. Διότι, άμα μιλάμε σήμερα για την Ολλανδία, για τη Δανία, για το Βέλγιο -που ουσιαστικά το υπέδαφός τους θα μπορούσε να πει κανείς ότι είναι «βόθρος» και έχουν φθάσει σε υψηλό επίπεδο παραγωγής βιολογικών προϊόντων και απορρόφησης των αντίστοιχων κονδυλίων της Ευρωπαϊκής Ένωσης- τότε είναι κανείς να απορεί γιατί εδώ, στην Ελλάδα, που έχουμε όλες τις καλύτερες προϋποθέσεις για να δημιουργήσουμε βιολογική γεωργία καθυστερήσαμε τόσο πολύ και δεν απορροφήσαμε αυτά τα κονδύλια που ήταν διαθέσιμα για τη χώρα μας. 
      Τη Διεύθυνση Μητρώων, επίσης, πολύ καλά την κάνατε. Πράγματι, πρέπει να επικαιροποιούνται οι μεταβολές που επέρχονται. Θα πρέπει, όμως, ακόμη να πω ότι αυτό το Μητρώο Αγροτών που καταρτίστηκε από την ΠΑΣΕΓΕΣ νομίζω ότι δεν ανταποκρίνεται ως Μητρώο Αγροτών, διότι μένει χωρίς έλεγχο στις δηλώσεις που έκαναν οι διάφοροι αγρότες. Πάρα πολλές απ’ αυτές πόρρω απέχουν από την πραγματικότητα, η οποία δεν ελέγχεται.
      Όμως, εκείνο που είναι το ζητούμενο, κύριε Υπουργέ -και προς αυτήν την κατεύθυνση δεν διαπιστώνουμε να γίνονται προσπάθειες- είναι ότι η χώρα μας έχει ανάγκη -όπως προδιαγράφεται από την αναθεώρηση της Κοινής Αγροτικής Πολιτικής ότι είναι η στόχευση- από ποιοτικά προϊόντα. Τα ποιοτικά προϊόντα σήμερα καταναλώνονται ιδιαίτερα από τις προηγμένες χώρες. Φυσικά οι αγρότες των χωρών της Ευρωπαϊκής Ένωσης –τουλάχιστον των δεκαπέντε- θα έπρεπε να είχαν ήδη όλες τις απαραίτητες υποδομές, τις διευκολύνσεις και τις δυνατότητες να παράγουν τέτοια ποιοτικά προϊόντα. Έχουμε τεχνοκράτες. Έχουμε γεωργούς με σημαντική πείρα. Έχουμε τις ανάλογες κλιματολογικές συνθήκες. Θα μπορούσαμε να έχουμε ποιοτικά προϊόντα. 
      Κύριε Υπουργέ, θα πρέπει να σας πω ότι με τον Πρόεδρο μας, τον  Κώστα Καραμανλή, κάναμε μια επίσκεψη στην Κεντρική Λαχαναγορά του Ρέντη. Εκεί διαπιστώσαμε ότι το 80% των οπωροκηπευτικών προϊόντων, που διατίθενται, ήταν εισαγόμενα. Μάλιστα θα περίμενε κανείς να εισάγονται, ενδεχομένως, από χώρες με χαμηλό κόστος εργασίας. Όμως, τα περισσότερα ήταν από χώρες της Ευρωπαϊκής Ένωσης, δηλαδή από Αυστρία, Ολλανδία, Βέλγιο, Γερμανία, Ιταλία.
       Μετά από λίγο χρονικό διάστημα –λίγο πριν από τις γιορτές- επισκέφθηκα τη Λαχαναγορά της Θεσσαλονίκης. Ίδια κατάσταση ακριβώς. Είδα εκεί μαρούλια, κύριε Υπουργέ, ωραία συσκευασμένα, «ζωντανά». Ρώτησα από πού είναι. Μου είπαν ότι είναι ιταλικά. Λέω: «Μα, ελληνικά δεν υπάρχουν;» «Ναι» μου λένε «αυτά είναι τα ελληνικά». «Ε» λέω «θα έχουν διαφορά στην τιμή για τα μεταφορικά κ.λπ.». Ο έμπορος μου λέει: «Τα κοιτάτε, κύριε Σαλαγκούδη; Δεν έχει σημασία η τιμή. Αυτά τα πουλάμε –και δείχνει τα ιταλικά- ενώ τα άλλα –και δείχνει τα ελληνικά- τα πετάμε.»
      Δεν μπορεί να σχεδιάσουμε έτσι τη γεωργία μας. Έπειτα από λίγο θα φθίνει. Και έχουμε ανάγκη, διότι δεν είναι μόνο που μειώνονται οι εξαγωγές μας, κύριε Υπουργέ, αλλά υποκαθίστανται τα ελληνικά προϊόντα με εισαγόμενα προϊόντα. Τι πρέπει να κάνουμε και πώς μπορούμε να αντιδράσουμε; Τουλάχιστον ας κρατήσουμε την άμυνά μας, ώστε να μην υποκαθίστανται τα προϊόντα. Μπορούμε να παράγουμε ποιοτικά προϊόντα και φυσικά, όταν είναι παραγόμενα από εδώ, θα έχουν και χαμηλότερη τιμή. Πρέπει όμως να δουλέψουμε προς την κατεύθυνση της ποιότητας.
      Και νομίζω ότι στο Υπουργείο Γεωργίας πρέπει να γίνει διεύθυνση ενός στρατηγικού σχεδιασμού για τη γεωργία, που από κει και πέρα θα μελετήσει, θα εξετάσει και θα βρει με ποιο τρόπο και να βοηθήσει η Κυβέρνηση, να βοηθήσει το κράτος τους αγρότες, για να στραφούν και να πιστέψουν στην ποιοτική γεωργία, που μπορεί να τους εξασφαλίσει μεγαλύτερο εισόδημα.
      Και το εισόδημα αυτό δε θα είναι μόνο για τους αγρότες και για τη στήριξη της υπαίθρου, αλλά θα είναι και για τη στήριξη της ελληνικής οικονομίας, δεδομένου ότι έχουμε φτάσει πλέον στο σημείο να εισάγουμε παραπάνω από 1 δισεκατομμύριο δραχμές ημερησίως αγροτικά προϊόντα έναντι αυτών που εξάγουμε. Το έλλειμμά μας, δηλαδή, στο γεωργικό εμπορικό ισοζύγιο έχει ξεπεράσει τα 350 δισεκατομμύρια δραχμές, αν δεν κάνω λάθος, ίσως μάλιστα να έχει ξεφύγει και από τα 400 δισεκατομμύρια, γιατί τα στοιχεία που θυμάμαι αυτή τη στιγμή είναι από το 2000.
      Επομένως εκεί που πρέπει να στραφούμε, κύριε Υπουργέ, είναι προς την κατεύθυνση του να κάνουμε ποιοτικά προϊόντα, γιατί αυτά τα προϊόντα πλέον θα έχουν για μεγαλύτερο χρονικό διάστημα και τις αντίστοιχες επιδοτήσεις της Ευρωπαϊκής Ένωσης. Και φυσικά είναι εκείνα που θα δίνουν και μεγαλύτερο εισόδημα στον αγρότη, αλλά θα βοηθήσουν και την ελληνική οικονομία.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου.
      ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε.
      Κύριε Πρόεδρε, νομίζω ότι πρέπει να ομολογήσουμε όλοι ότι σήμερα είναι μια πολύ ευχάριστη μέρα για την Ολομέλεια της Βουλής. Είναι μια ευχάριστη μέρα, γιατί νομοθετούμε με έναν τρόπο συναινετικό, με την Κυβέρνηση να αποδέχεται, όπως έπραξε και στην αρμόδια επιτροπή, όπου συζητήσαμε το νομοσχέδιο, και να δίνει έναν τόνο διάθεσης να ακούσει τις προτάσεις όλων των πτερύγων. Και στην Ολομέλεια βλέπω τον Υπουργό με ευκολία να υιοθετεί τα αιτήματα που τίθενται από τους Βουλευτές, όταν αυτά τα αιτήματα είναι σωστά, βοηθούν στην αρτιότερη κατάρτιση του νομοσχεδίου που συζητούμε. Το γεγονός και ο Κοινοβουλευτικός Εκπρόσωπος της Νέας Δημοκρατίας διαπίστωσε. Και νομίζω ότι έτσι γίνεται αντιληπτό ότι οι φωνές της έντασης ή της απόρριψης, όπως ακούστηκαν από πλευράς της Νέας Δημοκρατίας –και έχω σημειώσει αρκετές από τις μηδενιστικές εκφράσεις που ακούστηκαν- δεν εκφράζουν παρά μόνο προσωπικές απόψεις ορισμένων Βουλευτών, δεν έχουν σχέση ούτε με το νομοσχέδιο αλλά ούτε και με τις ανάγκες των αγροτών, των κτηνοτρόφων και της ελληνικής κοινωνίας.
      Για το λόγο αυτό, δεν θα επιχειρήσω να αντικρούσω εκφράσεις ή θέσεις που ακούστηκαν από πλευράς της Νέας Δημοκρατίας, διότι, αν ακολουθούσα αυτή τη λογική, θα όξυνα το κλίμα και δεν θέλω να πέσω σε αυτό το λάθος, στο οποίο έπεσαν ορισμένοι συνάδελφοι της Νέας Δημοκρατίας.
      Έρχομαι, λοιπόν, σ’ αυτό το νομοσχέδιο κατευθείαν να προτείνω στον κύριο Υπουργό, έστω και την τελευταία στιγμή, που πιστεύω ότι, αν υιοθετηθούν, θα μπορέσουν να βελτιώσουν αυτό το νομοθέτημα του Υπουργείου Γεωργίας ακόμη περισσότερο.
      Η πρώτη παρατήρηση που θέλω να κάνω, κύριε Υπουργέ –και νομίζω ότι θα τη δεχθείτε, με βάση αυτά που άκουσα στην ομιλία σας γι’ αυτό το θέμα- είναι για την αρμοδιότητα που δίνετε στο άρθρο 1, στο άρθρο 12, στο άρθρο 15 και στο άρθρο 16 επίλυσης ζητημάτων με ευθύνη της Νομαρχιακής Αυτοδιοίκησης. Αυτό είναι σωστό. Η αποκέντρωση της εξουσίας και η αρμοδιότητα της Νομαρχιακής Αυτοδιοίκησης είναι σωστή και έτσι πρέπει να βαδίζουμε.
      Πού όμως νομίζω ότι υπάρχει πιθανότητα να δημιουργηθεί πρόβλημα για τον αγρότη και τον κτηνοτρόφο, όταν γίνεται παραχώρηση μίας έκτασης για την οποία ο ίδιος κρίνει ότι αδικείται; Πώς θα προστατευθεί έναντι ενδεχόμενης αυθαιρεσίας ή σωστότερα έναντι ενδεχόμενου λάθους; 
      Πρέπει να υπάρχει ένα δευτεροβάθμιο όργανο κρίσης αυτής της απόφασης και δεν εννοώ βέβαια την προσφυγή στα δικαστήρια. Για αυτό σας είπα -και το λέω τώρα δυνατά- ότι ίσως θα ήταν χρήσιμο στο άρθρο 1, εκεί που λέμε «με απόφαση της Διεύθυνσης Γεωργίας της οικείας Νομαρχιακής Αυτοδιοίκησης» να συμπληρωθεί ότι αυτό είναι, σε περίπτωση αδικίας, υπό την αίρεση του περιφερειάρχη. 
      Να μην έρθει το θέμα κεντρικά με αποτέλεσμα να αναγκάζεται ο Υπουργός να ασχολείται με τόσες πολλές υποθέσεις πανελλαδικά, οι οποίες τελικά θα προσθέσουν γραφειοκρατία και ελάχιστα θα βοηθήσουν τον ενδεχομένως αδικούμενο αγρότη ή κτηνοτρόφο. Να υπάρχει δηλαδή η δυνατότητα μέσα από την διοικητική ιεραρχία να βρει ο πολίτης το δίκιο του. Αν και δευτεροβαθμίως δεν βρει το δίκιο του, τότε βεβαίως θα υπάρξει προσφυγή στα δικαστήρια. Καλύτερα όμως να το δούμε έτσι.
      Το δεύτερο θέμα που θέλω να θέσω υπόψη σας, κύριε Υπουργέ, είναι η μεγάλη καινοτομία που εισάγετε, για την οποία και για όλα τα άλλα, σας αξίζουν προσωπικά συγχαρητήρια. Αναφέρομαι τώρα στο άρθρο 23. Σωστά κάνετε τη Διεύθυνση  Βιολογικών Καλλιεργειών. 
      Και στην επιτροπή σας είπα και εδώ θέλω να επαναλάβω ότι κατά τη γνώμη μου πρέπει να το αναβαθμίσετε ακόμα περισσότερο, να το κάνετε Γενική Διεύθυνση. Θέλω να αναφερθώ πιο επισταμένα σε αυτό το σημείο. Όλοι μας έχουμε δει τις προτάσεις της Ευρωπαϊκής Επιτροπής, τον περασμένο Ιανουάριο, σε ό,τι αφορά την αναθεώρηση της Κοινής Αγροτικής Πολιτικής. Θα έχετε δει και εσείς ότι προτείνει καλλιέργειες βιομηχανικού τύπου, οι οποίες θα βοηθήσουν το περιβάλλον. Προτείνει μάλιστα από τώρα και ποσά με τα οποία πρέπει να επιδοτηθούν αγρότες, που θα προτιμήσουν αυτές τις καλλιέργειες. 
      Δεν είναι, λοιπόν, το θέμα μόνο των βιολογικών καλλιεργειών. Επιπροσθέτως είναι και άλλες καλλιέργειες. Πρέπει να κάνετε, λοιπόν, μία τέτοια Γενική Διεύθυνση, όπου οι βιολογικές καλλιέργειες μπορούν να είναι διεύθυνση, αλλά θα υπάρξουν και άλλες –είτε διευθύνσεις είτε τμήματα- που θα εμφανιστούν σύντομα και το καλύτερο είναι να ετοιμαστείτε τώρα. 
      Είναι σωστή η προετοιμασία που γίνεται για το μητρώο αγροτών, το οποίο ψηφίστηκε από το 1994 και ακόμα δεν έχει εφαρμοστεί. Εν πάση περιπτώσει στο βαθμό που ολοκληρώθηκαν και τα άλλα μητρώα, καλό είναι να εφαρμοστεί και αυτό. Με την νέα, αναθεωρημένη Κοινή Αγροτική Πολιτική –του χρόνου δηλαδή- αυτό το άρθρο και αυτή η διεύθυνση θα είναι πάρα πολύ χρήσιμη για όλους μας και ιδιαίτερα για τους αγρότες. 
      Η τρίτη παρατήρηση που θέλω να κάνω αφορά την παράγραφο 8 του άρθρου 30, η οποία αναφέρεται στον Ελληνικό Οργανισμό Γάλακτος. Όπως θα έχετε διαπιστώσει, κύριε Υπουργέ, οι περιφερειακές υπηρεσίες, με τον τρόπο που προτείνετε να γίνουν, έχουν διαφορετικές έδρες από τα εργαστήρια ελέγχου ποιότητας γάλακτος.
      Στη δική μας περιφέρεια δηλαδή, ανατολικής Μακεδονίας- Θράκης, το εργαστήριο ελέγχου ποιότητας γάλακτος είναι στη Δράμα και η περιφερειακή διοίκηση που προτείνεται στο νομοσχέδιο είναι στην Ξάνθη. Νομίζω ότι και η περιφερειακή διοίκηση πρέπει να έρθει στη Δράμα, για να υπάρχει ταυτότητα έδρας και εργαστηρίου ελέγχου, ώστε ο κτηνοτρόφος να εξυπηρετείται καλύτερα.
      Το τέταρτο θέμα για το οποίο πράγματι και εγώ και όλοι μας διαπιστώσαμε στην επιτροπή ότι κάνατε μεγάλη προσπάθεια για εξοικονόμηση πόρων, είναι το ότι μειώσατε τον αριθμό των προσλήψεων. Δεν νομίζω, κύριε Υπουργέ, ότι αυτό θα ήταν σωστό. Μάλιστα δεχθήκατε κατάργηση μίας διάταξης που είχε τριάντα πέντε προσλήψεις. Αυτό δεν είναι σωστό, αν είναι σε βάρος της λειτουργίας των ίδιων των υπηρεσιών. 
      Με την ευκαιρία αυτή θα ήθελα να σας πω ότι συνάδελφος της Νέας Δημοκρατίας, ο κ. Καρασμάνης, κατέθεσε μία τροπολογία την οποία πρέπει να δείτε παρ’ όλο που είναι εκπρόθεσμη και αφορά συνεταιριστικές οργανώσεις. 
      ΓΕΩΡΓΙΟΣ ΚΑΡΑΣΜΑΝΗΣ: Εμπρόθεσμη είναι. 
      ΦΛΩΡΟΣ ΚΩΝΣΤΑΝΤΙΝΟΥ: Είχα την εντύπωση ότι είναι εκπρόθεσμη. Αν είναι εμπρόθεσμη, είναι ακόμα καλύτερα, κύριε συνάδελφε. 
      Αφορά προσωπικό συνεταιριστικών οργανώσεων, το οποίο δεν μπορεί ούτε καν να πληρωθεί σήμερα σε συνεταιριστικές οργανώσεις είτε είναι πρωτοβάθμιες είτε σε δευτεροβάθμια ή τριτοβάθμια όργανα. Είναι πλεονάζον προσωπικό.
      Αλλά ιδίως στα πρωτοβάθμια όργανα –εγώ εκεί επιμένω ιδιαίτερα- εκεί δεν μπορούν όχι να πληρωθούν οι άνθρωποι, αλλά προσφέρουν φιλανθρωπικό έργο τελικά ιδίως στα μικρά δημοτικά διαμερίσματα. Νομίζω ότι αυτό πρέπει να το δείτε. Αυτό το προσωπικό να μη μείνει έτσι. Έχω και εγώ προσωπική γνώση τέτοιων περιστατικών, αλλά νομίζω και ο καθένας μας έχει εμπειρία τέτοιων περιστατικών.
      Θα ήθελα σε σχέση με τις τροπολογίες να προσθέσω και κάτι στην τροπολογία που κατέθεσε ο συνάδελφος του ΚΚΕ κ. Στριφτάρης. Είναι μια τροπολογία που αφορά χρέη αγροτών και επειδή τα πανωτόκια –δεν φεύγω από το θέμα μας- αλλά ο νόμος για τα πανωτόκια δεν ξέρω αν ωφέλησε άλλες κατηγορίες Ελλήνων που χρωστούσαν στις τράπεζες αλλά πάντως τους αγρότες δεν τους ωφέλησε σε σημαντικό ποσοστό για να είμαι όσο γίνεται πιο επιεικής. Νομίζω ότι αυτή την τροπολογία παρ’ όλο που τώρα αντιλαμβάνομαι ότι δεν μπορεί να γίνει δεκτή, διότι δεν έχει έκθεση του Γενικού Λογιστηρίου εντούτοις είναι ένα θέμα που πρέπει να το μελετήσουμε πάρα πολύ διεξοδικά.
      Το πέμπτο σημείο που θέλω να σας τονίσω, κύριε Υπουργέ, αφορά το θέμα των αναδασμών που θίξατε και εσείς, έθιξε και ο Κοινοβουλευτικός Εκπρόσωπος της Νέας Δημοκρατίας. Όλοι έχουμε εμπειρία από αναδασμούς και όλοι έχουμε καταλήξει στο συμπέρασμα ότι οι αναδασμοί και τα μεγάλα αρδευτικά έργα γίνονται για τους εργολάβους και όχι για τους αγρότες. Γι’ αυτό πρέπει να πάρουμε μια απόφαση γενναία και τον τόνο, το στιλ, την κατεύθυνση θα τα δώσετε εσείς, κύριε Υπουργέ. Να προχωρήσουμε σε ιδιώτες, σε ό,τι αφορά τους αναδασμούς. Δεν μπορούν, δεν έχουν τη δυνατότητα, δεν έχουν το χρόνο, δεν υπάρχει το προσωπικό, δεν πληρώνονται τα εκτός έδρας οι υπάλληλοι των τοπογραφικών υπηρεσιών και δεν μπορούν να τελειώσουν οι αναδασμοί. Όλοι έχουμε εμπειρίες από τα χωριά μας ή από τους νομούς μας. Πρέπει να προχωρήσουμε, λοιπόν, άμεσα αν θέλουμε να γίνουν αναδασμοί πραγματικά και να συμβάλουμε ουσιαστικά σε ό,τι αφορά τη μεγέθυνση του αγροτικού κλήρου πρέπει να προχωρήσουμε, να δώσουμε σε ιδιώτες τους αναδασμούς. Οι διευθύνσεις γεωργίας και οι τοπογραφικές υπηρεσίες θα παίζουν το ρόλο του επόπτη στον ιδιώτη που κάνει τους αναδασμούς, έτσι ώστε να μπορέσουμε ό,τι έγινε σε άλλους τομείς να το κάνουμε στον αγροτικό τομέα σύντομα. 
      Θα ήθελα να σας παροτρύνω, κύριε Υπουργέ, το θέμα αυτό να το αντιμετωπίσετε άμεσα και να φέρετε σχετικές διατάξεις στη Βουλή, ώστε και οι υπηρεσίες να κάνουν τη δουλειά τους και επιτέλους οι αγρότες να μπορέσουν να επωφεληθούν τώρα που πόροι υπάρχουν πάρα πολλοί και μπορούμε άμεσα με δική σας κατεύθυνση να τους αξιοποιήσουμε αμέσως.
      Κύριε Πρόεδρε, θα ήθελα να συγχαρώ το Υπουργείο Γεωργίας γι’ αυτό το νομοσχέδιο. Δεν θα αναφέρω τα θετικά του γιατί ο συνάδελφος ο κ. Παπαγεωργίου ως εισηγητής του ΠΑΣΟΚ, αλλά και άλλοι συνάδελφοι του ΠΑΣΟΚ ανέλυσαν διεξοδικά. Νομίζω ότι είναι ένας πάρα πολύ καλός τρόπος να νομοθετούμε και στην περίπτωσή μας να νομοθετούμε θετικά για τα συμφέροντα των Ελλήνων αγροτών.
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, κυρία και κύριοι συνάδελφοι, βιώνουμε όλοι καθημερινά την εγκατάλειψη της υπαίθρου, την ερήμωση των χωριών μας. Βλέπουμε όλοι κάθε χρόνο τουλάχιστον δεκάδες, χιλιάδες αγρότες να εγκαταλείπουν τη γη τους, τα χωριά τους γιατί δεν τα βγάζουν πλέον πέρα. Τα αγροτικά προϊόντα είναι πλέον ακριβά γιατί τα ελληνικά αγροτικά προϊόντα βγαίνουν καθημερινά από το ράφι τόσο το ελληνικό όσο και το ξένο και γνωρίζουμε πολύ καλά εκτός από τις αιτίες που έρχονται από την Ευρωπαϊκή Ένωση, εκτός από την αβεβαιότητα που υπάρχει σε σχέση με τις επιδοτήσεις των αγροτικών προϊόντων, που καθιστά κυριολεκτικά όμηρους τους Έλληνες αγρότες στις περιοχές τους, υπάρχει και ένα άλλο ζητούμενο το οποίο έχει να κάνει με το κόστος παραγωγής των αγροτικών προϊόντων το οποίο είναι εξαιρετικά αυξημένο.
      Περιμέναμε από το νομοσχέδιο αυτό που ασχολείται με ρύθμιση θεμάτων αγροτικής γης, συγκεκριμένες ρυθμίσεις. Περιμέναμε να είναι πιο τολμηρό, πιο σαφές σε σχέση με τον κατακερματισμό του αγροτικού κλήρου, σε σχέση με τις μικρές καλλιέργειες, σε σχέση με τη βιωσιμότητα των αγροτικών καλλιεργειών. 
      Χαίρομαι ιδιαίτερα που ο Υπουργός αναφέρθηκε στο θέμα του αναδασμού. Πρέπει όμως να σας θυμίσω, κύριε Υπουργέ, ότι μετά το γενναίο νομοθέτημα του 1977, το οποίο έδινε διέξοδο ουσιαστικά στο ζήτημα αυτό, μέχρι το 1982 είχαμε μέσο όρο περίπου διακόσιες χιλιάδες στρέμματα ετησίως αναδασμού. Γνωρίζετε σήμερα ότι το ποσό των στρεμμάτων έχει πέσει στα σαράντα χιλιάδες στρέμματα ετησίως. Υπολογίστε ότι ενώ έχουμε περίπου εννέα εκατομμύρια στρέμματα τα οποία περιμένουν αναδασμό, πόσα χρόνια χρειάζεται για να τελειώσει το θέμα αυτό. Και μη μου πείτε αυτό που ήδη είπατε ότι πρέπει όλοι μας να δουλέψουμε, γιατί δουλεύουμε σ’ αυτήν την κατεύθυνση.
      Ο δικός μου νομός, ο Νομός Πιερίας, στερείται παντελώς ιστορίας αναδασμού. Γίνονται προσπάθειες τα τελευταία χρόνια να γίνει αυτό, να προχωρήσει. Ξέρουμε ότι έχετε σκύψει στο πρόβλημα αυτό, το αντιμετωπίζετε με ιδιαίτερη προσοχή, αλλά νομίζω ότι δεν αρκεί αυτό. Χρειάζονται ακόμη πιο γενναία μέτρα, για να προχωρήσουμε το θέμα του αναδασμού. Και επίσης να το εντάξετε με γενναίες αποφάσεις στα πλαίσια του Κοινοτικού Πλαισίου Στήριξης μαζί με τις έγγειες διαρθρώσεις.
      Αγαπητέ Υπουργέ, γνωρίζετε ότι σας είχα καταθέσει -και θα το θέσω πάλι- ερωτήσεις πάνω στο θέμα της βόρειας Πιερίας και το θέμα των ακτημόνων της περιοχής εκείνης. Εκεί μας ταλανίζει το θέμα των εκατόν τριάντα ένα ακτημόνων. Αμέσως μετά την μετατόπιση της κοίτης του ποταμού Αλιάκμονα στο ύψος του Αιγινίου στη γνωστή σημερινή του θέση, δόθηκε σε εκατόν τριάντα ένα ακτήμονες, κύριε Υπουργέ, το 1965 –και από τότε έχουν περάσει τριάντα οκτώ χρόνια- ένα μετακλητό δικαίωμα, ένα προσωρινό δικαίωμα σε γη τότε. Σήμερα άλλοι ζουν, άλλοι δεν ζουν και υπάρχουν πάρα πολλοί οι οποίοι ταλανίζονται εδώ και πάρα πολλά χρόνια. Έχετε δώσει κάποια λύση με το άρθρο 1, με την παράγραφο 1. Με την απάντηση που μου είχατε δώσει στις 10 Απριλίου -και θα σας την καταθέσω- μου είχατε πει τα εξής: «Πρέπει να τονίσω ότι η διευθέτηση του θέματος μπορεί να γίνει είτε με την έκδοση προεδρικού διατάγματος, σύμφωνα με το άρθρο 28, παράγραφος α΄ του ν. 674/1977, όπου μεταξύ των άλλων ρυθμίζεται ο τρόπος και η μορφή παραχώρησης των αποστραγγισθεισών περιοχών ή να περιληφθεί σε διάταξη του νομοσχεδίου «Ρύθμιση θεμάτων αγροτικής γης» κ.λπ. που προωθεί το Υπουργείο». Περιμένω μια πιο γενναία ρύθμιση που να λαμβάνει υπόψη της και τους κληρονόμους εκείνων των τεμαχίων, τους κληρονόμους αυτών που δεν ζουν πλέον. Όπως επίσης στην παράγραφο 4 του άρθρου 1 στις παραμεθόριες περιοχές να εντάξετε και τις υπόλοιπες φθίνουσες περιοχές, ιδιαίτερα της Μακεδονίας και της Θράκης, που αντιμετωπίζουν τεράστια προβλήματα ερήμωσης, όπως είναι και η ορεινή Πιερία. Ξέρετε πολύ καλά ότι έχουμε τεράστιες ενδοπεριφερειακές ανισότητες, αλλά έχουμε και μεγάλες ανισότητες μέσα στον ίδιο το νομό. Μέσα, λοιπόν, στην παράγραφο 4 του άρθρου 1 πρέπει να συμπεριλάβετε και τις φθίνουσες περιοχές της Μακεδονίας και της Θράκης κι ιδιαίτερα τον ορεινό όγκο, τις ορεινές περιοχές της Πιερίας.
      Χαίρομαι ιδιαίτερα που στο άρθρο 11 εντάξατε, μετά από επανειλημμένες ερωτήσεις όλων των Βουλευτών του Νομού Πιερίας, και τον Καστανεώνα της Ρητίνης Πιερίας και πρέπει να εκφράσω και την ευχαρίστηση του αγροτικού κόσμου, ενός εγκαταλελειμμένου δήμου, όπως είναι ο Δήμος Πιερίων και η Ρητίνη Πιερίας αλλά και η Πέτρα Ολύμπου για τις σχετικές ρυθμίσεις που έχετε στο άρθρο 11 στις «ειδικές ρυθμίσεις» και συγκεκριμένα στην παράγραφο 4. 
      Από εκεί και πέρα θέλω να τονίσω την αντίθεσή μου σχετικά με τους νέους αγρότες. Δεν μπορεί να ξεχωρίζουμε τους αγρότες σε παλαιούς και νέους αγρότες, κύριε Υπουργέ. Ίσως δεν το έχετε σκεφθεί πάρα πολύ καλά και πρέπει να το ξανασκεφθείτε. Θέλουμε να ενδυναμώσουμε το συνεταιριστικό κίνημα, θέλουμε να ενδυναμώσουμε τις περιοχές μας και να μη βγάζουμε τους νέους αγρότες έξω από το ήδη υπάρχον συνεταιριστικό κίνημα, κάτι το οποίο πρέπει να το προσέξετε ιδιαίτερα, μαζί με την ιδιαίτερη επισήμανση επίσης που πρέπει να γίνει για το θέμα αυτό, όπως και με το θέμα του αναδασμού. 
      Στο άρθρο 23 έχετε τολμήσει ορισμένα πράγματα, τα οποία είναι προς τη σωστή κατεύθυνση, όπως είπε και ο Κοινοβουλευτικός Εκπρόσωπος του ΠΑΣΟΚ. Θέλουμε όμως κάτι παραπάνω: Γενική Διεύθυνση Αγροτικών και Κτηνοτροφικών Προϊόντων, κύριε Υπουργέ, με Διευθύνσεις Κτηνοτροφικής Γεωργίας, Βιολογικής Γεωργίας, αλλά και Βιολογικής Κτηνοτροφίας. Δίπλα στα βιολογικά γεωργικά προϊόντα θέλουμε και τα κτηνοτροφικά προϊόντα. Θέλουμε να σκύψετε με το ίδιο ενδιαφέρον και στην βιολογική φέτα και στα υπόλοιπα βιολογικά κτηνοτροφικά προϊόντα.
      Ξέρω πολύ καλά ότι ο παριστάμενος Υφυπουργός Γεωργίας ο κ. Αργύρης έχει ιδιαίτερο ενδιαφέρον για τα κτηνοτροφικά προϊόντα, ιδιαίτερα της περιοχής του, οπότε πρέπει να δει και τα βιολογικά κτηνοτροφικά προϊόντα, ιδιαίτερα την παραγωγή της βιολογικής φέτας. 
      Κύριοι Υπουργοί, το νομοσχέδιο αυτό σίγουρα δεν λύνει τα σημαντικά προβλήματα τα οποία αντιμετωπίζει η ύπαιθρος και η αγροτική οικονομία. Δεν λύνει τα προβλήματα του κατακερματισμένου κλήρου, δεν λύνει τα προβλήματα των αγροτών μας, οι οποίοι κάθε ημέρα εγκαταλείπουν την ελληνική ύπαιθρο. Δεν λύνει τα προβλήματα μείωσης κόστους των γεωργικών προϊόντων. Τουλάχιστον, όμως, το πρώτο κεφάλαιο με τα πρώτα δεκαέξι άρθρα κινείται στη σωστή κατεύθυνση και δεν νομίζω ότι μπορεί να υπάρξει Βουλευτής, ο οποίος να μην ψηφίσει τα πρώτα δεκαέξι άρθρα.
      Το δεύτερο κεφάλαιο είναι εξαιρετικά άτολμο δεν θέτει τομές, δεν θέτει ρήξεις στα υπάρχοντα ζητήματα, ιδιαίτερα στα θέματα, επαναλαμβάνω, των αγροτικών προϊόντων και των νέων αγροτών. Ελπίζω ότι πολύ σύντομα θα φέρετε ένα νέο νομοσχέδιο, που παράλληλα με τις ρυθμίσεις του πρώτου κεφαλαίου θα θέσει τα ζητήματα αυτά στη σωστή τους διάσταση. 
      Κύριε Υπουργέ, ελπίζω ότι πολύ σύντομα θα έχουμε από το Υπουργείο σας τις σωστές εγκυκλίους, την κατάλληλη ενημέρωση, έναν ολόκληρο προπαγανδιστικό μηχανισμό, ο οποίος θα κινηθεί για τα θέματα του αναδασμού. Και εμείς στην Πιερία περιμένουμε γενναία μέτρα, περιμένουμε γενναίες ρυθμίσεις, περιμένουμε επιτάχυνση των διαδικασιών αυτών που χρειάζονται και σε συνεργασία με τις νομαρχιακές αυτοδιοικήσεις να προχωρήσουμε όλοι μαζί αυτό το θέμα του αναδασμού. Συμφωνώ με την τοποθέτησή σας, χαίρομαι για την τοποθέτησή σας. Χρειάζεται πλέον ένα επιπλέον βήμα, το οποίο το έχει ανάγκη ο τόπος, το έχει ανάγκη η αγροτική οικονομία, το έχουν ανάγκη τα χωριά μας, μα πάνω απ’ όλα το έχουν ανάγκη οι νέοι αγρότες και αυτοί οι οποίοι περιμένουν και θέλουν να ζήσουν στα χωριά τους, στην αγροτική περιφέρεια. Δεν θέλουν να εγκαταλείψουν τα χωριά τους και η ανασφάλεια, η οποία επικρατεί πρέπει να αμβλυνθεί και πρέπει όλοι μαζί να δώσουμε τη μάχη, ώστε αυτός ο κόσμος να παραμείνει στα χωριά του.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, αγαπητοί συνάδελφοι, από την πρώτη στιγμή επεξεργασίας του συγκεκριμένου νομοσχεδίου στην αρμόδια κοινοβουλευτική επιτροπή, για άλλη μία φορά η Νέα Δημοκρατία ξεκάθαρα επεσήμανε ότι πέραν των συγκεκριμένων διατάξεων του πρώτου κεφαλαίου, που αναφέρονται σε ζητήματα αγροτικής γης και που αποτελούσαν μάλιστα ουσιαστικά μέρος παλαιού υπάρχοντος επεξεργασθέντος νομοθετήματος επί ημερών Νέας Δημοκρατίας και που διακείμεθα ευνοϊκά, από εκεί και πέρα, για λόγους αν θέλετε γενικότερης νομοθετικής προσέγγισης, συγκρότησης και νοοτροπίας που διέπει τη Νέα Δημοκρατία, είπαμε ότι αυτό το συγκεκριμένο νομοσχέδιο είναι άτολμο, είναι αποσπασματικό, δεν αντιμετωπίζει την ουσία του αγροτοκτηνοτροφικού προβλήματος της χώρας και υπ’ αυτήν την έννοια η Νέα Δημοκρατία δεν μπορεί να το ψηφίσει. Και το λέω επίμονα, σθεναρά αυτό περί νοοτροπίας νομοθετικής και προσέγγισης σχετικής της Νέας Δημοκρατίας, διότι παγκοσμίως πρωτοτυπούμε στην παραγωγή νομοθετημάτων. Είμαστε τόσο πληθωρικοί, που στατιστικές φέρουν ότι στη χώρα μεταπολιτευτικά ανά τρεις ημέρες επιψηφίζεται και ένα νομοθέτημα. Και δεν θέλω παραπέρα να κάνω αναλύσεις, ποιες είναι οι συνέπειες που προκύπτουν από αυτήν την πληθωρική επιψήφιση νομοθετημάτων που στην πράξη αποδεικνύονται και αποσπασματικά. Δεν είναι, λοιπόν, μόνο η θεωρητική η αιτίαση της Νέας Δημοκρατίας. Και βεβαίως οδηγούμεθα πολλές φορές και λόγω αντικρουομένων υπαρχουσών ρυθμίσεων σε αυτά τα πάμπολλα νομοθετήματα και σε δύσκολη εφαρμογή τους. 
      Αυτή είναι παθογένεια νομοθετική στην ελληνική κοινωνία και εμείς ως Νέα Δημοκρατία το έχουμε εξαγγείλει και ερχόμενοι στη διακυβέρνηση της χώρας θα αποδείξουμε πραγματικά ότι τα θέματα –θα το πω στη λαϊκή- τα πιάνουμε από τα κέρατα. Πραγματικά τα θέματα θα τα προσεγγίζουμε ουσιαστικά σε συνολικό επίπεδο, όχι αποσπασματικά και θα δίδουμε λύσεις, οι οποίες είναι προφανώς αναγκαίες όταν αντιλαμβάνεσαι ένα πρόβλημα στην πραγματική του διάσταση.
      Όμως, αυτό δεν σημαίνει από πλευράς μου και ευρύτερα από πλευράς της Νέας Δημοκρατίας –δηλαδή, η εκφρασθείσα αιτίαση περί της νομοθετικής πρακτικής γι’ άλλη μια φορά επιβεβαιούται- ότι η Νέα Δημοκρατία, όταν πρέπει να υποστηρίζει κάποια συγκεκριμένα θέματα λόγω της προφανούς βασιμότητος και ορθότητός τους, δεν θα το κάνει. Το κάναμε, λοιπόν, γι’ αυτά τα άρθρα περί ρυθμίσεων που υπάρχουν περί αγροτικής γης. 
      Θέλω, λοιπόν, να πω δημοσία γι’ άλλη μια φορά νέος Βουλευτής ων και νομικός -θέλω να πιστεύω- έμπειρος που έχει βιώσει κάποια συγκεκριμένα προβλήματα σχετικά με την εποικιστική νομοθεσία πως από την αρχή έναντι του εαυτού μου και έναντι της σερραϊκής κοινωνίας είχα πει ότι ένα από τα θέματα που απασχολούσαν σαράντα τέσσερα ήδη τώρα δημοτικά διαμερίσματα του Νομού Σερρών -πρώην κοινότητες- και δεκατρείς οικισμούς της πόλεως των Σερρών, ένα τέτοιο σοβαρό εποικιστικό ζήτημα θα ήταν από τις πρώτες προτεραιότητές μου. Και σε συγκεκριμένη κοινοβουλευτική ενέργεια είχα πάρει από την αρχή της κοινοβουλευτικής μου θητείας την απάντηση ότι θα ρυθμιστεί αυτό το συγκεκριμένο θέμα.
      Επισημαίνω, λοιπόν, κατ’ αρχάς ότι μπορεί αργοπορημένα να έρχεται αυτή η ρύθμιση -και σε αυτό εκφράζω τη θεωρητική μου αιτίαση- αλλά επί της ουσίας η ρύθμιση περί επικυρώσεως, δηλαδή επαναφοράς των διατάξεων του νόμου περί επικυρώσεως ανωμάλων δικαιοπραξιών, είναι απόλυτα ορθή. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Έχει αποδειχθεί ότι η αποκατάσταση που έγινε προπολεμικά σε συγκεκριμένους κληρούχους έγινε, διότι οι εκτάσεις ήταν του δημοσίου υπό ορισμένους περιορισμένους. Είναι βέβαιο, λοιπόν, μετά πάροδο τόσων ετών να υπάρχουν κάποιες απαγορεύσεις στις μεταβιβάσεις αυτών των συγκεκριμένων δοθεισών εκτάσεων που υπήρχαν και μάλιστα είχαν κωδικοποιηθεί στο άρθρο 208 –αν δεν κάνω λάθος- του Αγροτικού Κώδικος του ισχύοντος από το 1949. Ήταν επιβεβλημένο, ήταν βέβαιο, ήταν αναγκαίο. Εν’ όσω, λοιπόν, οι παραβιάσεις σε αυτήν τη νομοθεσία, δηλαδή της παραχώρησης συγκεκριμένων εκτάσεων, ήσαν διαπιστωμένες από την ενεργό, ζώσα κοινωνική διαδικασία, ήταν βέβαιο ότι όσες τέτοιες υποθέσεις δεν είχαν υπαχθεί στα νομοθετήματα του παρελθόντος που ίσχυαν μέχρι το 1990, πως έπρεπε αυτές οι περιπτώσεις να αντιμετωπισθούν με νεωτέρα νομοθετική ρύθμιση.
      Ως προς αυτό, λοιπόν, ήθελα δημοσία να επιβεβαιώσω το απόλυτον της ρυθμίσεως, δηλαδή της επαναφοράς των διατάξεων περί επικυρώσεως ανωμάλων δικαιοπραξιών. Ως επίσης ήθελα να πω δημοσία -και διαφαίνεται ότι υπάρχει η συναίνεσις όλων των πτερύγων της Βουλής και ως εκ τούτου συνάγω πλέον ως βέβαιο το συμπέρασμα της αποδοχής σας, διότι λίγο-πολύ το είπατε- περί της αποδοχής της ρυθμίσεως αυτής που κατετέθη εν τροπολογία και αφορά ανταλλάξιμες εκτάσεις και που πραγματικά δοθείσες με διανομές, οι οποίες εκυρώθησαν μετά το νόμο του 1944, δεν περιλαμβάνονταν -από πλευράς μη καταβολής, δηλαδή, της τρέχουσας της αγοραίας αξίας αυτών των ακινήτων- σε ρύθμιση του Υπουργείου Οικονομικών που έγινε το 1986. Αυτό είχε ως συνέπεια πραγματικά οι κάτοχοι των συγκεκριμένων εκτάσεων που τις δικαιούνται, να καλούνται να καταβάλουν υπέρογκα ποσά. Κάποια θέματα πρέπει να τα λύσει εσωτερικά το ελληνικό δημόσιο και δεν πρέπει να τα μεταφέρει στους δικαιούχους. 
      Είναι απόλυτα ορθή, λοιπόν, αυτή η ρύθμιση και περιλαμβάνει συγκεκριμένες περιοχές και του Νομού Σερρών, την περιοχή -τη γνωστή και από ευρύτερα πολιτιστικής πλευράς και τουριστικής- της Κερκίνης και την περιοχή κάποιων άλλων διαμερισμάτων, όπως του Λιβαδοχωρίου της επαρχίας Βεσαλτίας. Είναι σωστότατη και αυτή η ρύθμιση.
      Ήθελα να πω δυο κουβέντες γι’ αυτά τα ρυθμιζόμενα περί νέων αγροτών. Η Νέα Δημοκρατία εξέφρασε μία άποψη, την οποία θεωρώ κυρίαρχα σωστή με την έννοια ότι μπορεί να υπάρξει εν τω μέλλοντι παρά την κακή κατάσταση του συνεταιριστικού κινήματος περαιτέρω κατάτμησή του και διάσπασή του. Το σκεπτικό σας ενδεχόμενα, ως εγώ τουλάχιστον το διερμηνεύω και το διερευνώ, είναι το εξής: Να τους κάνετε συνομιλητές, διότι εις την πράξιν επί της ουσίας πολλά ζητήματα –αν θέλετε- του αγροτοκτηνοτροφικού τομέα αφορούν κύρια τους νέους αγρότες που τουλάχιστον κατ’ αριθμόν θέλουμε να τους προσαυξήσουμε για να παραμείνουν στην αγροτική ύπαιθρο. 
      Σε αυτό, λοιπόν, το από μέρους μου –εκτιμώ- και όχι λάθος διερμηνευόμενο υπόβαθρο αυτής της συγκεκριμένης ρύθμισης, προκειμένου να βρεθεί και μία θα έλεγα ρεαλιστική λύση, η οποία να συνδυάζει τις εκατέρωθεν αντιτιθέμενες απόψεις, θέλω να θέσω ως προβληματισμό –διότι κι εγώ δεν υιοθετώ απόλυτα αυτήν τη ρύθμιση- ότι θα έπρεπε ίσως να αναζητήσετε –κι αυτή είναι μία προσωπική μου άποψη- έναν άλλο προσφορότερο τρόπο που επί της ουσίας πραγματικά να μετέχουν στους διαλόγους που μπορεί να τους αφορούν για προβλήματα τρέχοντα.
      Όμως, η θεσμοθέτηση σε τέτοιο επίπεδο που μπορεί να δίνει στην αντίθετη πλευρά την εντύπωση ότι μπορεί να υπάρχει η υπόσκαψη, η κατάτμηση και διάσπαση πιθανώς του συνεταιριστικού κινήματος, πράγματι  σε σχέση με αυτήν την άποψη έπρεπε κατά την άποψή μου να δώσετε βαρύνουσα σημασία.
      Και μια άλλη επισήμανση. Σχετικά με την παράγραφο 5 του άρθρου 12 «ειδικά εποικιστικά θέματα» που αναφέρεται στην αναδιάρθρωση-αλλαγή  των στοιχείων οριστικών διανομών της περιφέρειας της Ηπείρου που είναι σωστή ως διάταξη, θέλω και εγώ να συνεισφέρω σ’ αυτήν τη συζήτηση καταθέτοντας και τα ανάλογα στοιχεία. Επειδή κατ’ εμέ τέτοιες περιπτώσεις «διανομών» ελαιοδέντρων -χωρίς αυτή η διανομή να περιλαμβάνει και το έδαφος επί του οποίου αυτές καλλιεργούνται- πιθανώς να υπάρχουν και σε άλλους νομούς -μετά βεβαιότητος, όμως, λέγω ότι τέτοιες περιπτώσεις υπάρχουν στο Νομό Σερρών και θα σας καταθέσω σχετικά στοιχεία με κτηματολογικούς πίνακες εκ των οποίων προκύπτει το βάσιμο της επιχειρηματολογίας μου, υπάρχει τέτοιο πρόβλημα στην περιοχή Ελαιώνα του Νομού Σερρών-  θα σας έλεγα ότι μία ευρύτερη διατύπωση θα μπορούσε να καλύπτει όλους μας. Θα μπορούσατε εκεί που λέτε «αναδιάρθρωση της οριστικής διανομής περιφέρειας Ηπείρου», δεν ξέρω ακριβώς πώς το λέτε, να βάλετε «και τυχόν άλλων υπαρχουσών διανομών ανά τη χώρα», διότι όπου υπάρχουν ανάλογες περιπτώσεις με την ίδια ρύθμιση θα μπορούσε να υπάρξει λύση του προβλήματος που ευνόητα σε άλλες περιπτώσεις βασίμως, επαναλαμβάνω, αποκαλύπτεται ότι υφίστανται ως εκκρεμότητες, ως παρόμοιες περιπτώσεις.
      Καταλήγω, με την επιφύλαξη της δευτερολογίας, λέγοντας ότι θέλω και εγώ να υιοθετήσω αυτά που είπε η Νέα Δημοκρατία με τις βάσιμες επιχειρηματολογίες που εξέφρασαν οι αγαπητοί συνάδελφοί μου, που δεν επιδέχονται αμφισβήτηση, ότι το αγροκτηνοτροφικό πρόβλημα της χώρας είναι σοβαρό. Για μας στη Νέα Δημοκρατία είναι ένα εθνικό ζήτημα. Δεν χρειάζεται εγώ να κάνω τις κοινότυπες και πάλι αναλύσεις για ποιο λόγο υφίσταται αυτό το πρόβλημα. Μάλιστα δεν μπορώ να δεχθώ εγώ και η Νέα Δημοκρατία αυτήν τη μετατόπιση ότι επειδή υπεισήλθε η Ευρωπαϊκή Ένωση και σε κάποια ζητήματα υπάρχει κοινή ενασκούμενη αγροκτηνοτροφική πολιτική, ότι από κει και πέρα δεν υπάρχει η θεσμική δυνατότητα συμπλήρωσης με συμβατικά, έναντι του ευρωπαϊκού δικαίου, μέτρα να στηρίξουμε και εμείς τον αγροκτηνοτροφικό τομέα. Υπάρχει προφανής έλλειψη σ’ αυτό τον τομέα και γι’ αυτό η Νέα Δημοκρατία υποστηρίζει ότι, προεξάρχοντος του Προέδρου της, αυριανού Πρωθυπουργού, στα ευρωπαϊκά όργανα και θα διεκδικήσει περισσότερα και βεβαίως σε επίπεδο εδώ δημοσιονομικής πολιτικής με συμβατά μέτρα έναντι του ευρωπαϊκού κεκτημένου, θα επιδιώξουμε πραγματικά να στηρίξουμε την απερημούμενη, εντεινόμενα, διευρυνόμενα -δυστυχώς εμάς μας ανησυχεί- αγροτική περιφέρεια, αγροτική ύπαιθρο. Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό ο Βουλευτής κ. Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Αγγελής έχει το λόγο.
      ΟΡΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι, η ανταγωνιστικότητα είναι κύριο χαρακτηριστικό της εποχής μας. Είναι σαφές, κύριε Υπουργέ, ότι ο τομέας τόσο της γεωργίας όσο και της κτηνοτροφίας υφίσταται πιέσεις από την παγκόσμια πραγματικότητα, από τα νέα πρότυπα σε ό,τι ήθελε έχει σχέση με την παραγωγή αγροτικών προϊόντων, αλλά και σε ό,τι ήθελε έχει σχέση με τη μεταποίηση των αγροτικών προϊόντων. 
      Εκτός των άλλων αρνητικών στοιχείων που υπάρχουν, το μεγαλύτερο αρνητικό στοιχείο που υπάρχει στην ελληνική γεωργία και κτηνοτροφία, είναι ο μικρός κλήρος, τα προβλήματα γης. Κατά συνέπεια το νομοσχέδιο, έστω και με τα μέτρα που λαμβάνει, επιλύει κάποια θέματα, χωρίς βέβαια να κάνει ρήξεις και τομές.
      Χωρίς να κάνει ρήξεις και τομές που απαιτεί η σημερινή πραγματικότητα, όπως σωστά εισηγήθηκε και ο επίτιμος Πρόεδρος της Νέας Δημοκρατίας κ. Μητσοτάκης, συνδυάζοντας βέβαια την όλη διαχείριση της αγροτικής γης και με το Κτηματολόγιο. 
      Υπάρχουν παρεμβάσεις, υπάρχουν θέσεις οι οποίες είναι προς τη σωστή κατεύθυνση, όπως αυτή της σύστασης Διεύθυνσης Βιολογικής Γεωργίας. Θα προσθέταμε βέβαια, κύριε Υπουργέ, ότι αναγκαίον είναι να προστεθεί και η Διεύθυνση Βιολογικής Κτηνοτροφίας και να υλοποιηθούν το συντομότερο αυτά τα οποία εξήγγειλε έως τώρα η Κυβέρνηση. Σωστή βεβαίως είναι και η σύσταση της Διεύθυνσης Κτηνιατρικής Δράσης και Ελέγχου, χωρίς να δίδει βέβαια απαντήσεις στο οξύτατο πρόβλημα των ελέγχων που μαστίζει την ελληνική αγορά. 
      Όσον αφορά το άρθρο 20 με τους νέους αγρότες, ειπώθηκε από συναδέλφους του ΠΑΣΟΚ ότι η Νέα Δημοκρατία αντιδρά προς τη σύσταση των οργανώσεων νέων αγροτών. Συμφωνεί, αλλά μέσα στα πλαίσια του συνεταιριστικού κινήματος, όπως αυτό εκφράζεται. Οι αγρότες, κύριε Υπουργέ, ουσιαστικά μετά τα εικοσιπέντε μπαίνουν στην αγροτική ενασχόληση και στα πενήντα πέντε βγαίνουν στην πρόωρη σύνταξη. Τι διαχωρισμούς κάνουν; Το συνεταιριστικό κίνημα θα πρέπει σε κάθε περίπτωση να χαρακτηρίζεται από ομογένεια, από προοπτική, από συνέχεια. Κάτι τέτοιο δεν δημιουργείται με τη συγκεκριμένη σύσταση των οργανώσεων νέων αγροτών. 
      Θα συμφωνούσαμε απόλυτα αν ήταν μέσα στα πλαίσια των συνδικαλιστικών εκφράσεων. Βέβαια λέτε ότι δεν αποκλείεται να συμμετέχουν. Σαφέστατα δεν αποκλείεται. Αλίμονο! Πλην,όμως, η διάσπαση γενικότερα των εκφράσεων σε χώρους ποικίλους προάγει περισσότερο την κομματική εκμετάλλευση, παρά την προοπτική της γεωργίας. Ενώ υπήρχε παλιά στο συνεταιριστικό κίνημα ενιαίο ψηφοδέλτιο, κάποτε το 1982 –αν δεν απατώμαι- δια Υπουργού Γεωργίας του σημερινού Πρωθυπουργού έγιναν τα ξεχωριστά ψηφοδέλτια, που ήταν η απαρχή της καταστροφής του συνεταιριστικού κινήματος. 
      Στο άρθρο 20 προβλέπονται τα ζωοτεχνικά τέλη και σωστά. Θα πρέπει, όμως, σε κάποια περίπτωση να προσδιορίζεται και η ανταποδοτικότητα των ζωοτεχνικών τελών, οι κατευθύνσεις προς τις οποίες πηγαίνουν. Παίρνετε κάποιες πρωτοβουλίες σε ό,τι ήθελε έχει σχέση με τον ΕΛΟΓ, τη ΔΗΜΗΤΡΑ, τον ΟΠΕΓΕΠ κ.λπ. και σωστά. Τίθεται η ερώτηση: Τα τέλη του ΕΛΟΓ έως τώρα πώς έδρασαν ανταποδοτικά;
      Έρχομαι στο άρθρο 33, στα κτηνιατρικά φάρμακα. Έγινε μία καλόπιστη συζήτηση μέσα στην επιτροπή παρουσία του Γεωτεχνικού Επιμελητηρίου. Εκεί με την αρχική διατύπωση της παραγράφου 2 του άρθρου 33 ικανοποιήσατε ένα αίτημα των γεωτεχνικών επιστημόνων. Μέχρι το 1997 η αρχική διατύπωση, κύριε Υπουργέ, όπως προείπα, ήταν πάρα πολύ σωστή γιατί οι άδειες τις οποίες είχαν, ήταν πενταετούς διάρκειας. 
      Με την παρέμβαση που κάνατε στην ομιλία σας, με το «κατείχαν» ή  «εξακολουθούν να κατέχουν», ουσιαστικά απορρίπτετε όλο το άρθρο. Καλύτερα να μην υπάρχει τίποτα.
      Θα πρέπει να μείνει «αυτοί που κατείχαν». Αυτό είναι και αίτημα του Γεωτεχνικού Επιμελητηρίου και το Γεωτεχνικό Επιμελητήριο εκφράζει όλους τους κλάδους -δηλαδή το Γεωπονικό, τον Κτηνιατρικό- και είναι μια συναίνεση των γεωτεχνικών, για να λυθεί ένα πρόβλημα των γεωτεχνικών, οι οποίοι απασχολήθηκαν μέχρι το 1997 με βάση άδειες με συγκεκριμένο νομοθετικό πλαίσιο. Μετά το 1997 υπήρχε το πρόβλημα, άρα σήμερα δεν έληξαν οι άδειες που κατείχαν μέχρι το 1997, (πενταετούς διάρκειας).
      Βεβαίως, υπάρχουν προβλήματα στη διακίνηση του κτηνιατρικού φαρμάκου και σωστά ο Κτηνιατρικός Σύλλογος τα έχει επισημάνει. Είναι ένα πολύ μεγάλο κεφάλαιο το οποίο θέλει πάρα πολύ μεγάλη προσοχή. Η Κυβέρνηση σε κάθε περίπτωση θα πρέπει δια επιστημονικών επιτροπών να ασχοληθεί εμπεριστατωμένα και να ακολουθήσει τις οδηγίες, οι οποίες προβλέπονται σε ευρωπαϊκό επίπεδο και είναι συγκεκριμένες, όπως για παράδειγμα η συνταγογράφηση. Εάν έχει προβλήματα –και έχει προβλήματα- ο κτηνιατρικός κλάδος, αυτό οφείλεται στη σύγχυση η οποία έχει επέλθει τα τελευταία χρόνια. 
      Επομένως σε καμία περίπτωση στην αρχική διατύπωση του άρθρου 33 περί τακτοποίησης κάποιων συναδέλφων που ενασχολήθηκαν και ήταν πρωτοπόροι στην ανάπτυξη της αγροτικής οικονομίας στην ύπαιθρο, δεν αντιδρούν προς αυτήν την κατεύθυνση. 
      Κατά συνέπεια, νομίζω ότι με την εμπειρία που έχετε, θα εμμείνετε στην αρχική θέση, η οποία ήταν αποτέλεσμα εισήγησης του Γεωτεχνικού Επιμελητηρίου αλλά και συμφωνίας όλων των συναδέλφων Βουλευτών. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Και εμείς σας ευχαριστούμε, κύριε Αγγελή.
      Ο κ. Λεονταρίδης έχει το λόγο.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Υπουργέ, ήδη η Κυβέρνησή σας βρίσκεται στο τέταρτο και τελευταίο στάδιο της θητείας της –δεν ξέρουμε φυσικά αν θα εξαντλήσετε την τετραετία- και τα προβλήματα στον αγροτικό τομέα συνεχώς διογκώνονται. Ο κρατικός μηχανισμός και οι υπηρεσίες στήριξης του αγρότη είναι σε κατάσταση διάλυσης. Χάνονται και, γενικότερα, δεν αξιοποιούνται αποδοτικά οι κοινοτικοί πόροι. 
      Παράλληλα το κόστος παραγωγής αυξάνεται ανεξέλεγκτα, τα αγροτικά προϊόντα δεν διατίθενται με ικανοποιητικούς όρους για τους παραγωγούς, ενώ οι τιμές που πληρώνει ο καταναλωτής είναι διογκωμένες. Υπάρχει συνεχής μείωση του αγροτικού εισοδήματος. Υπάρχει μείωση του οικονομικά ενεργού αγροτικού πληθυσμού και εγκαταλείπεται συνεχώς η περιφέρεια. 
      Παρατηρείται, επίσης, πρωτόγνωρη καθυστέρηση στην καταβολή των επιδοτήσεων. Οι αποζημιώσεις είναι συνήθως ανεπαρκείς, μειώνονται σημαντικά οι επενδύσεις στον αγροτικό τομέα και δεν προωθούνται τα διαρθρωτικά αναπτυξιακά προγράμματα του Γ΄ Κοινοτικού Πλαισίου Στήριξης, όπως νέοι αγρότες, σχέδια βελτίωσης, πρόωρες εξισωτικές συντάξεις και άλλα. Δεν εκτελούνται ή καθυστερούν τα αναγκαία εγγειοβελτιωτικά και αρδευτικά έργα. Διευρύνεται ανησυχητικά το έλλειμμα του εμπορικού ισοζυγίου αγροτικών προϊόντων και καμία ουσιαστική εξυγίανση των συνεταιρισμών δεν έχει γίνει. Αποτέλεσμα όλων αυτών είναι να εγκαταλείπεται η περιφέρεια και να απαξιώνεται συνεχώς το αγροτικό επάγγελμα. 
      Έρχεστε εσείς σήμερα με αυτό το σχέδιο νόμου σε μια χώρα που δεν έχει χωροταξικό και πολεοδομικό σχεδιασμό και ενώ ακόμα βρισκόμαστε στην αρχική φάση του Κτηματολογίου, χωρίς να έχει προχωρήσει η καταγραφή των δασικών χαρτών πλήρως -ούτε έχουν καταγραφεί οι δασικές εκτάσεις, οι εκτάσεις του δημοσίου, οι χορτολιβαδικές εκτάσεις- να κάνετε αποσπασματικά και περιπτωσιολογικά ρυθμίσεις γης για αγρότες και κτηνοτρόφους, για να άρετε κάποιες αδικίες πολλών ετών. 
      Υπάρχουν εκκρεμότητες και ανισότητες πολλών ετών γύρω από το ευαίσθητο ζήτημα της αποκατάστασης ακτημόνων, αγροτών και κτηνοτρόφων, αλλά και εν γένει της διανομής της εποικιστικής και αγροτικής γης. Αυτό λειτουργούσε και λειτουργεί αποτρεπτικά για την ανάπτυξη μιας βιώσιμης αγροτικής μονάδας.
      Η δυσκολία επιβίωσης του αγρότη και κτηνοτρόφου επιτείνεται συνήθως από τον πολυτεμαχισμό και τη διασπορά των αγροτικών κληροτεμαχίων και τη διαφορά μεταξύ τους σε κατηγορία και απόδοση, τη μεγάλη στασιμότητα –και έχει επισημανθεί αυτό ιδιαιτέρως από πολλούς συναδέλφους- στους αναδασμούς, λόγω και έλλειψης χρημάτων, υποδομής και πολιτικής βούλησης, γεγονός που λειτουργεί αποτρεπτικά στην ίδρυση και λειτουργία βιώσιμων αγροτικών μονάδων. 
      Αποτέλεσμα όλων αυτών είναι να σταματήσουν να γίνονται εγγειοβελτιωτικά έργα, να βρίσκονται σε εκκρεμότητα αναδασμοί. Σταμάτησαν στην περιφέρεια Σερρών, στην περιοχή Κερκίνης και σε άλλες περιοχές αναδασμοί και εγγειοβελτιωτικά  έργα που άρχισαν την περίοδο 1990-1993. Στο τέλος οι αγροτικοί κλήροι παραμένουν μικροί, πολυτεμαχισμένοι, διάσπαρτοι, αυξάνοντας και το κόστος παραγωγής και αποτελούν φρένο για την ανάπτυξη των γεωργοκτηνοτρόφων.
      Θα κάνω τώρα κάποιες παρατηρήσεις επί των άρθρων που τις είχα επισημάνει και κατά τη διάρκεια της συζήτησης στην επιτροπή.
      Έρχομαι στο άρθρο 2. Επανειλημμένα με ερωτήσεις στη Βουλή εδώ και τρία χρόνια σας ανέφερα συνεχώς την τεράστια αδικία που υπήρχε σε ακτήμονες δημοτικών διαμερισμάτων του νομού μου, όπως ήταν τα διαμερίσματα Άμπελοι, Ζευγολατιό, Καλά Δένδρα, Προμαχώνας, Τριάδα, Χείμαρρος, Καστανούσα, Νέα Πέτρα, Σισσαμιά, Κερκίνη, Λευκότοπος και Άνω Καμήλα, για αγροτεμάχια τα οποία τους παραχωρήθηκαν μετά το ν. 1644/86, με αποφάσεις των Επιτροπών Απαλλοτριώσεων Σερρών και Σιδηροκάστρου, επί οριστικού γεωργικού κλήρου και καλούνταν να πληρώσουν υπέρογκα ποσά. 
      Το τίμημα καθορίστηκε στο 1/3 της αγοραίας αξίας σε μεταλλικές δραχμές, αλλά με την αξία της μεταλλικής δραχμής κατά το χρόνο της εξόφλησης, η οποία δεν ήταν σταθερή και ο προσδιορισμός της εξαρτιόταν από την τιμή του δολαρίου. Κατά την προσέλευση φυσικά των οφειλετών στις κατά τόπους υπηρεσίες, υποκαταστήματα, για την εξόφληση διαπιστωνόταν με έκπληξη ότι η κατά στρέμμα αξία των χωραφιών που δικαιώθηκαν, ήταν διπλάσια ή και τριπλάσια αυτής που αρχικά είχε καθοριστεί από τις Επιτροπές Απαλλοτριώσεων. 
      Έρχεστε τώρα εν μέρει να άρετε κάποιες αδικίες και να καθορίσετε την αξία της μεταλλικής δραχμής στα 33 λεπτά του ευρώ, δηλαδή πάνω από 100 δραχμές. Έχω την εντύπωση, κύριε Υπουργέ, ότι μπορείτε να μειώσετε κι άλλο την αξία της μεταλλικής δραχμής και να την καθορίσετε στα 25 λεπτά του ευρώ, με τρέχουσα δηλαδή αξία γύρω στις 85 δραχμές. Έτσι οι άνθρωποι αυτοί θα μπορέσουν  να ξεμπλέξουν απ’ αυτό το βραχνά των πολλών ετών.
      Συμφωνώ με τη λύση του προβλήματος που δόθηκε στην επιτροπή, στην οποία συμμετείχα κι εγώ, για ένα πρόβλημα που ταλαιπωρεί χιλιάδες συμπατριώτες μας τόσα χρόνια, το πρόβλημα των ανταλλαξίμων οικοπέδων, γιατί παρατηρείται το φαινόμενο, αγρότες οι οποίοι έλαβαν αγροτικούς κλήρους και κατέχουν και κάποιο  ανταλλάξιμο οικόπεδο να μη θεωρούνται κύριοι του οικοπέδου και να ζητά το Υπουργείο Οικονομικών την αποπληρωμή του οικοπέδου, ενώ αυτοί που αποκαταστάθηκαν από την Επιτροπή Αποκαταστάσεως Προσφύγων να μην καταβάλουν σήμερα τίμημα, διότι το τίμημα αυτό διεγράφη με το ν. 1844, άρθρο 283 του Αγροτικού Κώδικα.
      Το Υπουργείο Οικονομικών δεν αναγνώριζε ότι η αγροτική αποκατάσταση συνοδευόταν από οικόπεδα. Το αιτιολογικό είναι ότι οι επιτροπές που λειτουργούσαν προπολεμικά για την αποκατάσταση των αγροτών δεν συμπεριέλαβαν στις αποφάσεις τους και το οικόπεδο το οποίο σήμερα κατέχουν. 
      Το αποτέλεσμα ήταν αγρότες να μην μπορούν να χτίσουν, να μεταβιβάσουν, να ανακαινίσουν τα σπίτια τους και πολλοί απ’ αυτούς να εγκαταλείπουν την αγροτική απασχόληση, ερημώνοντας την ύπαιθρο. Δίνεται σήμερα μια σωστή λύση με την τροπολογία που ψηφίστηκε, νομίζω, απ’ όλες τις πλευρές.
      Έρχομαι στο άρθρο 11, παράγραφος 5. Ζητάμε και με τροπολογία, αλλά και με πρόταση που σας έκανα προηγουμένως κατ’ ιδίαν, κύριε Υπουργέ, να προστεθούν τα αγροκτήματα –νομίζω ότι αυτό είναι δίκαιο- Νέας Μπάφρας, Ηλιοκώμης, Νέου Σουλίου, Σιδηροκάστρου, Δραβίσκου, Μαυρολόφου, Αλιστράτης και Ζευγολατιού, διότι η τακτοποίηση της εκκρεμότητας που υπάρχει στα κτήματα αυτά χρονολογείται πάνω από σαράντα χρόνια και δεν μπορεί να αντιμετωπισθεί με τις ισχύουσες διατάξεις.
      Κύριε Υπουργέ, νομίζω ότι δώσατε αρκετές λύσεις, έστω και την τελευταία στιγμή στην Ολομέλεια. Νομίζω ότι μπορούν να προστεθούν αυτά τα αγροκτήματα. Μπορείτε και τώρα ακόμα, αν θέλετε, να μου δώσετε μία απάντηση για την παράγραφο 5 του άρθρου 11. Πιστεύω ότι είναι δίκαιο, αλλά ίσως να σας διέφυγε, γιατί δεν το προσέξετε ή ίσως δεν σας το πρότειναν.
      Επομένως μπορείτε να το συμπληρώσετε και νομίζω ότι αυτό θα είναι προς όφελος των κατοίκων αυτών των περιοχών.
      Έρχομαι τώρα στο άρθρο 16 παράγραφος 2, που αφορά τις ανώμαλες δικαιοπραξίες, ώστε να μπορέσουν κάποιοι άνθρωποι που έχουν ιδιωτικά συμφωνητικά να τα μετατρέψουν σε οριστικά συμβόλαια. Νομίζω ότι και αυτή η διάταξη είναι προς τη σωστή κατεύθυνση, γιατί θα λύσει πάρα πολλά προβλήματα.
      Επίσης, οι παράγραφοι 3 και 4, που αφορούν εγκαταλελειμμένες γαίες από ανθρώπους που έχουν φύγει στο εξωτερικό και τα κτήματά τους έγιναν είτε δασικές εκτάσεις είτε δάση. Σε αυτούς τους ανθρώπους μπορεί να δοθεί η δυνατότητα εκμετάλλευσης τώρα. Πιστεύω ότι είναι προς τη σωστή κατεύθυνση και αυτή η διάταξη.
      Θέλω να πιστεύω ότι στην επιτροπή της Βουλής από όλες τις πτέρυγες έγινε μία σωστή δουλειά. Υπήρχε συναίνεση και πολλά από τα θέματα ρύθμισης αγροτικής γης και επίλυσης ζητημάτων αποκατασταθέντων και αποκαθισταμένων κτηνοτρόφων βρίσκονται στη σωστή κατεύθυνση. Γι’ αυτό πρέπει να σας επαινέσουμε, γιατί δεχθήκατε πολλές παρεμβάσεις, που εισηγήθηκαν διάφοροι συνάδελφοι, όπως και εγώ με την προηγούμενη παρέμβασή μου.
      Ευχαριστώ πολύ και σας παρακαλώ, αν μπορείτε, να προσθέσετε και αυτό που σας είπα προηγουμένως. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Γερανίδης.
      ΒΑΣΙΛΕΙΟΣ ΓΕΡΑΝΙΔΗΣ: Κύριε Πρόεδρε, νομίζω ότι και η σημερινή διαδικασία ως συνέχεια της νομοθετικής επεξεργασίας στην Επιτροπή εξυψώνει το ρόλο της Βουλής, γιατί το σύνολο των συναδέλφων όλων των πτερύγων σε πολλά σημαντικά σημεία συμβρεθήκαμε και συμπορευτήκαμε. Θέλω, κυρίως, να συγχαρώ τον παριστάμενο Υπουργό για τη δική του συμπεριφορά, διότι, όπου υπήρχαν όλες αυτές οι ταυτίσεις ή οι τεκμηριωμένες παρεμβάσεις των συναδέλφων όλων των πτερύγων, τις υιοθέτησε. Νομίζω ότι αυτό αναβαθμίζει και το κύρος της Βουλής και τις λειτουργίες μας. 
      Αυτό το νομοθέτημα έρχεται και δίνει πολύ σημαντικές λύσεις σε μία σειρά ζητημάτων τα οποία εκκρεμούν από σύσταση του ελληνικού κράτους έως σήμερα, κυρίως στα εποικιστικά θέματα. 
      Είναι αλήθεια ότι, αν κανείς αναζητήσει επιμέρους προβλήματα σε όλη την επικράτεια, θα βρει και άλλα. 
      Το γεγονός, όμως, ότι πολύχρονα άλυτα προβλήματα έρχονται να λυθούν με αυτό το νομοσχέδιο νομίζω ότι είναι μία κατάκτηση και από αυτήν την άποψη εγώ, προσωπικά, το χαιρετίζω. 
      Είχα την τύχη τα δύο χρόνια, που συμμετείχα ως Υφυπουργός στην Κυβέρνηση, να δουλέψουμε σε αυτό το νομοσχέδιο, όπως και στο δασικό που ακολουθεί, το οποίο έρχεται να λύσει μία σειρά αδικιών που συμβαίνουν στους Έλληνες πολίτες. Νομίζω ότι η συμβολή και αυτού του νομοσχεδίου αλλά και του επομένου, που έρχεται, είναι πολύ θετική.
      Επίσης -και δεν είναι κακό- έρχεται να λύσει και μία σειρά άλλων θεμάτων. 
      Χαιρετίζω τη δημιουργία διεύθυνσης βιολογικής γεωργίας. Είπα και στην επιτροπή ότι το μέλλον στη γεωργία είναι πάλι στη συμβατική γεωργία, κάτω από τον όρο της ορθής γεωργικής πρακτικής, δηλαδή συμβατική γεωργία με κανόνες. 
      Όμως θα υπάρχει πάντοτε ένα καταναλωτικό κοινό –λίγο, αλλά θα υπάρχει πάντοτε- και χρειάζεται η συμβολή στο επιτελικό επίπεδο η οποία έρχεται να δοθεί με τη δημιουργία διεύθυνσης, ώστε να υπάρχει μια πιο οργανωμένη κατεύθυνση και στήριξη της προσπάθειας προς τη βιολογική γεωργία.
      Επίσης θέλω να χαιρετίσω τη δημιουργία διεύθυνσης επιθεώρησης στα κτηνιατρικά, γιατί αυτό έρχεται να απαντήσει σε μία αδυναμία που δημιουργήθηκε στα πλαίσια της αποκέντρωσης όπου με τις Νομαρχιακές Αυτοδιοικήσεις έχει καταργηθεί το ενιαίο σε θέματα κτηνιατρικής και όταν αυτά άπτονται θεμάτων δημόσιας υγείας, καταλαβαίνετε σε τι ακραία σημεία φθάνουμε πολλές φορές. Άρα χρειάζεται ένας συντονισμός, ένα επιτελικό κέντρο που θα διευθύνει όλα αυτά τα θέματα, θα τα καθοδηγεί και κυρίως θα τα εποπτεύει. 
      Επίσης να χαιρετίσω το αντίστοιχο άρθρο που επιβοηθά στην οργάνωση των νέων αγροτών. Τόνισα και στην επιτροπή ότι το μέλλον της γεωργίας ταυτίζεται με τους νέους ανθρώπους. Τουλάχιστον εγώ προσωπικά δεν περιμένω από τους ευρισκόμενους παραγωγούς, μπροστά στο κλείσιμο ορίου της συνταξιοδότησής τους να κάνουν τις προσαρμογές. Οι νέοι άνθρωποι είναι αυτοί που καλούνται καθημερινά να προετοιμάσουν την ελληνική γεωργία σε ένα αυξανόμενο διεθνή και ευρωπαϊκό ανταγωνισμό, άρα και η οργανωτική τους  υποδομή συνδικαλιστικά θα τους βοηθήσει και με αυτήν την έννοια χαιρετίζω την αντίστοιχη πρόβλεψη στο νομοσχέδιο.
      Επειδή έγινε πολύ κουβέντα και για τους αναδασμούς, θέλω να πω ότι πράγματι είναι ένα διαρθρωτικό μέτρο, αλλά πρέπει να ξέρουμε ότι το πρόβλημα παράγεται από τη νομοθεσία που έχουμε στο Κληρονομικό Δίκαιο και όπως αυτό έχει γίνει συνείδηση και έχει αποκρυσταλλωθεί και συνταγματικά, ένας αναδασμός σήμερα αν λύνει αυτά τα προβλήματα που περιγράψαμε, είναι πολύ βέβαιο ότι σε μία ή το πολύ δύο γενιές θα ξαναβρεθούμε μπροστά στα ίδια προβλήματα. Και αυτό παράγεται από το Κληρονομικό Δίκαιο, κάτι που δεν μπορεί να μεταβληθεί, γιατί φαίνεται ότι έγινε βαθιά συνείδηση στην Ελλάδα κάτι που δεν το προβλέψαμε τις προηγούμενες δεκαετίες, άρα χρειάζεται ως μέτρο αλλά μη νομίζουμε ότι κάνουμε και μία επαναστατική τομή, γιατί σε μία γενιά, το πολύ δύο, από το Κληρονομικό Δίκαιο ανατεμαχίζονται ξανά τα κληροτεμάχια, τα αγροτεμάχια και οπότε ξαναβρισκόμαστε μπροστά στο ίδιο πρόβλημα.
      Αγαπητέ Πρόεδρε, πήρα το λόγο κυρίως για να χαιρετίσω την αποδοχή και στην επιτροπή και στην Ολομέλεια της τροπολογίας που καταθέσαμε από κοινού με τους συναδέλφους, κ. Ανθόπουλο και κ. Κωνσταντίνου και η οποία έτυχε της καθολικής αποδοχής όλων των πτερύγων της Βουλής και να χαιρετίσω και την αποδοχή από μέρους της Κυβέρνησης στο άρθρο 13 παράγραφος 6 όπου εντάχθηκε και όπου λύνεται μία ιστορική αδικία, κυρίως που συμβαίνει στις περιοχές της Βόρειας Ελλάδας όπου υπήρχε διαφορετική μεταχείριση των προσφύγων από τους γηγενείς κατοίκους εις βάρος των γηγενών κατοίκων, όπου το ιστορικό τους οικόπεδο, του προπάππου τους, από τους Βυζαντινούς χρόνους ή τους χρόνους της τουρκοκρατίας μέχρι σήμερα δυστυχώς δεν το δικαιώθηκαν.
      Έρχεται αυτή η τροπολογία να δώσει επιτέλους λύση σ’ αυτό το θέμα τους. Χαιρετίζω επίσης και την αποσαφήνιση που κάνατε αποδεκτή, κύριε Υπουργέ, όσον αφορά τα πρόστιμα, γιατί η Υπηρεσία Ανταλλαξίμων θεώρησε σε κάποιους απ’ αυτούς να βάλει και επιμίσθια στην ιστορική τους ιδιοκτησία και αυτά να βεβαιωθούν στην εφορία και ανατοκιζόμενα να φτάσουν σ’ ένα πιθανά σεβαστό ποσό, που για ορισμένους είναι τέσσερα-πέντε εκατομμύρια και μιλάμε για κληρονόμους αυτών και για φτωχούς αγρότες. Έτσι γίνεται και η αναδιατύπωση με τα πρόστιμα για άλλες χρηματικές επιβαρύνσεις και νομίζω ότι δίνεται μία διατύπωση πιο ορθή νομοτεχνικά, ώστε να μη θεωρήσουν η ΔΑΠ ή οι σημερινές υπηρεσίες της ΚΕΔ ότι αυτό δεν αφορά αυτά που τους έχουν θέσει ως μισθώματα.
      Κύριε Πρόεδρε, κλείνω θεωρώντας ότι έγινε μία πολύ συστηματική δουλειά απ’ όλους τους συναδέλφους. Αισθάνομαι την υποχρέωση να ξανατονίσω την ιδιαίτερα θετική στάση και τη συμβολή της Κυβέρνησης και του παριστάμενου Υπουργού, του κυρίου Δρυ, ο οποίος υιοθέτησε όλες τις θετικές παρεμβάσεις των συναδέλφων. Μ’ αυτό το νομοσχέδιο λύνονται ιστορικά προβλήματα στην ελληνική περιφέρεια.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
      Θα χρησιμοποιήσω πολύ λίγο χρόνο. Εξάλλου, τις θέσεις του κόμματός μου τις ανέπτυξε με λεπτομέρεια ο εισηγητής μας, ο κ. Κοντός και άλλοι προλαλήσαντες συνάδελφοι από το χώρο της Νέας Δημοκρατίας.
      Εγώ θα σταθώ μόνο σε δύο σημεία και συγκεκριμένα στο άρθρο 5: «Παραχώρηση κατεχόμενων εκτάσεων». Με το σχέδιο νόμου προβλέπεται στο άρθρο 5 η παραχώρηση εποικιστικών εκτάσεων στους κατέχοντες αυτές από ετών υπό ορισμένες προϋποθέσεις. Σε αρκετές περιπτώσεις οι εποικιστικές εκτάσεις έχουν ήδη μεταβιβαστεί στους δήμους και τις κοινότητες στις οποίες υπάγονται. Για την ταυτότητα του λόγου, θα πρέπει να μεταβιβαστούν στους κατέχοντες υπό τις ίδιες προϋποθέσεις οι εποικιστικές εκτάσεις που ήδη μεταβιβάστηκαν στους ΟΤΑ. Αυτό γινόταν στο παρελθόν και ειδικότερα με το ν. 1080/1980 στο άρθρο 28 προεβλέπετο η παραχώρηση εκτάσεων στους κατέχοντες υπό προϋποθέσεις και καταβολή της αξίας. Σε πολλές περιπτώσεις οι διαδικασίες σταμάτησαν λόγω παρόδου των προθεσμιών ή για κάποιους άλλους λόγους.
      Κύριε Υπουργέ, ήθελα να σας παρακαλέσω στην πρώτη κιόλας σειρά της παραγράφου 1 του άρθρου 5 να προσθέτατε μία λέξη. Δηλαδή, εκεί που λέτε «αυθαίρετοι κάτοχοι δημόσιας εποικιστικής έκτασης», στο «δημόσιας» να προσθέσετε «ή δημοτικής εποικιστικής έκτασης», έτσι ώστε να λυθεί και αυτό το θέμα, δηλαδή η τελική διατύπωση να είναι «αυθαίρετοι κάτοχοι δημόσιας ή δημοτικής εποικιστικής έκτασης κλπ».
      Ένα δεύτερο σημείο το οποίο θέλω να επαναλάβω κι εγώ είναι αυτό που με την εκπρόθεσμη τροπολογία στο άρθρο 16, παράγραφος 7 ανέπτυξε και ο συνάδελφός μου και Αντιπρόεδρος της Βουλής κ. Βρεττός.
      Πράγματι με την παράγραφο 7 του άρθρου 16 προβλέπεται η διανομή των επιδεκτικών καλλιέργειας εκτάσεων του κτήματος Σάλεση-Μπούγα, που δεν είχαν διανεμηθεί κατά τα έτη 1884 και 1906. Για να έχει νόημα η διάταξη αυτή πρέπει να επικυρωθεί η διανομή που έγινε τα πιο πάνω έτη. 
      Έτσι, λοιπόν, στην παράγραφο 7 του άρθρου 16 θα πρέπει να προστεθεί και το εξής, όπως το έχει διατυπώσει εξάλλου ο κ. Βρεττός: «Θεωρούνται έγκυρες οι διανομές του κτήματος Σάλεση-Μπούγα του Δήμου Αυλώνος Αττικής που έγιναν τα έτη 1884 και 1906, όπως αυτές εμφανίζονται στους χάρτες που συντάχθηκαν από τους τοπογράφους μηχανικούς Καλλίνικον και Γκρόμαν. Για την εφαρμογή της ανωτέρω διάταξης απαιτείται μέσα σε εύλογο χρονικό διάστημα η προσυπογραφή των ανωτέρω χαρτών από τον Υπουργό Γεωργίας».
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κύριε Μπούρα.
      Ο κ. Βρέντζος έχει το λόγο.
      ΣΤΑΥΡΟΣ ΒΡΕΝΤΖΟΣ: Κύριε Πρόεδρε, κύριοι συνάδελφοι, το νομοσχέδιο που συζητούμε σήμερα ρυθμίζει μια σειρά από ζητήματα μεγάλης σημασίας για τον Έλληνα αγρότη. Αφενός αναδιοργανώνει και εκσυγχρονίζει το καθεστώς κοινωνικής μέριμνας για τους ακτήμονες αγρότες και ιδιαίτερα τους ακτήμονες κτηνοτρόφους. Αφετέρου προσαρμόζει το καθεστώς παραχώρησης κλήρων με βάση τον αγροτικό κώδικα στις σύγχρονες αναπτυξιακές ανάγκες, με σκοπό της βελτίωση της παραγωγικότητας και της ανταγωνιστικής αξίας των γεωργικών εκμεταλλεύσεων. Οι πρωτοβουλίες που αναλαμβάνει το Υπουργείο Γεωργίας δίνουν λύσεις στα προβλήματα που έχουν δημιουργηθεί ως τώρα και θέτουν τις βάσεις για μια περισσότερο αποδοτική και λιγότερη γραφειοκρατική αντιμετώπισή τους, χωρίς όμως να διαπραγματεύονται τον κοινωνικό τους χαρακτήρα. Πρώτα απ’ όλα το νομοσχέδιο ανταποκρίνεται με ιδιαίτερη ευαισθησία στην ανάγκη να υπάρχει ασφάλεια στο ιδιοκτησιακό καθεστώς και στις συναλλαγές με αντικείμενο αγροτικές γαίες. Τα άρθρα 3, 5, 6 και 7 αναμορφώνουν το ισχύον καθεστώς σχετικά με την αυθαίρετη κατοχή εποικιστικών εκτάσεων και τις κατεχόμενες πάνω από είκοσι χρόνια διαθέσιμες εκτάσεις. 
      Η νέα ρύθμιση απεξαρτά το χαρακτηρισμό της έκτασης από την ιδιότητα του κατόχου και επικεντρώνεται στην ίδια την έκταση και τις εκμεταλλεύσεις που τυχόν έχουν αναπτυχθεί σε αυτή. Το όριο της δεκαετίας που θεσπίζεται εξασφαλίζει ότι ευνοϊκή ρύθμιση θα καταλάβει μόνο περιπτώσεις στις οποίες έχει δημιουργηθεί μια παγιωμένη και ευρύτερα αποδεκτή κατάσταση.
      Προς την ίδια κατεύθυνση το άρθρο 5 παρέχει τη δυνατότητα να ολοκληρωθούν εκκρεμείς παραχωρήσεις, χωρίς να διαταράσσεται το δικαίωμα των κληρούχων, ενώ το άρθρο 12 επιτρέπει την αναπομπή από το νομάρχη, αποφάσεων των επιτροπών απαλλοτριώσεων, που δεν εφαρμόσθηκαν με σκοπό τη γρήγορη επανεξέτασή τους.
      Μια από τις σημαντικότερες τομές του νομοσχεδίου αφορά στον αναπροσδιορισμό του τιμήματος των παραχωρούμενων κλήρων, με κατάργηση των υπέρογκων προσαυξήσεων που επέβαλλε το προηγούμενο καθεστώς.
      Η νέα ρύθμιση απαλλάσσει τους δικαιούχους από τις επαχθέστερες προσαυξήσεις και επαναρυθμίζει τους όρους αποπληρωμής των καταβλητέων δόσεων. 
      Εδώ θέλω να παρατηρήσω ότι η ρύθμιση της παραγράφου 1 του άρθρου 2 θα μπορούσε να είναι περισσότερο επιεικής προς το δικαιούχο αγρότη. Όπως όλοι ξέρουμε ο σκοπός της ρύθμισης δεν είναι η συγκέντρωση πόρων από το κράτος αλλά η κοινωνική μέριμνα για τους αγρότες.
      Πιστεύω, λοιπόν, ότι η απόφαση έκπτωσης από το δικαίωμα κλήρου θα πρέπει να συνδέεται με την καθυστέρηση όχι μίας αλλά τουλάχιστον δύο δόσεων με δεδομένο ότι αυτή η καθυστέρηση είναι πολύ πιθανό να οφείλεται σε προσωρινή οικονομική δυσπραγία του δικαιούχου. 
      Ο τρίτος κύριος άξονας του νομοσχεδίου αφορά στον εκσυγχρονισμό του καθεστώτος μίσθωσης παραχώρησης και εκποίησης ακινήτων ιδιοκτησίας του Υπουργείου Γεωργίας και των νομικών προσώπων που υπάγονται σ’ αυτό. 
      Το άρθρο 4 ενοποιεί τις σχετικές διαδικασίες, ώστε να αποφεύγεται η πολλαπλή ρύθμιση μιας κατά τα άλλα ενιαίας κατάστασης. Σε δεύτερη φάση το άρθρο 14 παρέχει στη δημόσια εταιρεία «ΑΓΡΟΓΗ» τη δυνατότητα να ενεργεί με σκοπό τον περιορισμό του προβλήματος του κατακερματισμού της αγροτικής γης η οποία έχει αποδειχθεί ότι μειώνει την ανταγωνιστικότητα της γεωργικής εκμετάλλευσης. 
      Αυτές οι πρωτοβουλίες συνοδεύονται και από μια σειρά ρυθμίσεων που προσδίδουν μεγαλύτερη ευελιξία στις κεντρικές και περιφερειακές υπηρεσίες ευθύνης του Υπουργείου.
      Με τη σημαντική διάταξη του άρθρου 23 συνιστώνται στο Υπουργείο Γεωργίας δύο νέες Γενικές Διευθύνσεις Κτηνιατρικής Επιθεώρησης και Βιολογικής Γεωργίας. Δίνεται έτσι τέλος στην αποσπασματική αντιμετωπιση των σχετικών προβλημάτων από διάφορες διευθύνσεις και δημιουργούνται οι κατάλληλοι ελεγκτικοί μηχανισμοί που θα εξασφαλίζουν την καλύτερη επικοινωνία μεταξύ των κεντρικών και περιφερειακών υπηρεσιών.
      Ιδιαίτερα η Γενική Διεύθυνση Βιολογικής Γεωργίας θα βοηθήσει στην ανάπτυξη και την προώθηση της παραγωγής βιολογικών γεωργικών προϊόντων ενός τομέα στον οποίο η χώρα μας μπορεί να αποκτήσει ένα σοβαρό συγκριτικό πλεονέκτημα. 
      Αλλαγές προωθούνται επίσης στη λειτουργία του ΕΛΓΑ. Οι ρυθμίσεις του άρθρου 28 προσδίδουν μεγαλύτερη ευελιξία στον ΕΛΓΑ αναθέτοντάς του περαιτέρω αρμοδιότητες όπως την οργάνωση και εφαρμογή προγραμμάτων ενεργητικής προστασίας και την ασφάλιση της παραγωγής του κεφαλαίου των αγροτικών εκμεταλλεύσεων και διευρύνουν το πεδίο επιχορήγησής του από το κράτος. 
      Προς την ίδια κατεύθυνση το άρθρο 24 ορίζει ότι οι οικονομικές ενισχύσεις για ζημιές που προκαλούνται στη γεωργία από γεγονότα ανώτερης βίας ή άλλα έκτακτα περιστατικά καλύπτουν όλους τους τομείς του αγροτικού τομέα ενώ παράλληλα δημιουργείται ειδικό αποθεματικό κεφάλαιο για την αντιμετώπιση ζημιών από μη ασφαλίσιμους κινδύνους.
      Θα ήθελα να σημειώσω τις θετικότατες ρυθμίσεις του νομοσχεδίου για την ίση αντιμετώπιση των δύο φύλων στον τομέα της γεωργίας. 
      Το άρθρο 1 παράγραφοι 2 και 3 και το άρθρο 8 παράγραφος 1 καθορίζουν πλέον την ισότητα ανδρών και γυναικών στο θέμα της αποκατάστασης επί γεωργικού κλήρου και λαμβάνουν για πρώτη φορά μέριμνα, ώστε κλήροι παραχωρηθέντες σε έγγαμους καλλιεργητές να μην επιτρέπεται να εκποιηθούν χωρίς τη συναίνεση και των δύο συζύγων. 
      Ακόμα μεριμνά για τους νέους αγρότες οι οποίοι μπορούν πλέον να ιδρύουν ειδικούς συνεταιρισμούς για την επιδίωξη των ιδιαίτερων συμφερόντων τους και θεσπίζει διαδικασία για τη συγκέντρωση και τον έλεγχο των παραστατικών εισαγωγής και διακίνησης φυτοφαρμάκων παραγωγής τρίτων χωρών.
      Κυρίες και κύριοι συνάδελφοι, το παρόν νομοσχέδιο ανταποκρίνεται ικανοποιητικά σε μία σειρά από σοβαρά θέματα που αφορούν την αγροτική γη και την κοινωνική μέριμνα για τον Έλληνα αγρότη. 
      Επιπλέον, αναλαμβάνει σημαντικές πρωτοβουλίες για την καλύτερη οργάνωση των υπηρεσιών ευθύνης του Υπουργείου Γεωργίας και την ορθολογική και αποτελεσματική αντιμετώπιση των προβλημάτων που ανακύπτουν. Με βάση αυτήν τη σκέψη ψηφίζω το νομοσχέδιο. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, πριν δώσω το λόγο στον κ. Σκουλάκη, θα ήθελα να σας πω ότι παρά τον Κανονισμό και εκπρόθεσμα έχουν ζητήσει το λόγο τρεις Βουλευτές. Πρόκειται για τους κυρίους Πιπεργιά, Τσιαρτσιώνη και Καρασμάνη. 
      Ζητώ την ομόφωνη άδεια του Σώματος, ώστε οι τρεις συνάδελφοι να μιλήσουν για τρία λεπτά ο καθένας. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σκουλάκης για πέντε λεπτά. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, το θέμα το οποίο θέλω να αναδείξω σήμερα ζητώντας το λόγο στην Ολομέλεια αυτή την ώρα, συνιστά για τα Χανιά το υπ’ αριθμό ένα θέμα του αγροτικού χώρου. Γι’ αυτό το λόγο έχω καταθέσει μαζί με το συνάδελφο, κ. Στολίδη, μία τροπολογία. Πρόκειται για το θέμα που μας απασχόλησε στην Επιτροπή και για το οποίο συζητήσαμε εκτενώς. Ποια είναι η τύχη των εργαζομένων στις συνεταιριστικές οργανώσεις, οι οποίοι πλεονάζουν και οι οποίοι μετά τη συγχώνευση πιθανόν κάποιων ενώσεων πρέπει να απολυθούν, προκειμένου να είναι βιώσιμο το νέο σχήμα. 
      Κύριε Πρόεδρε, στα Χανιά μετά από πολλά χρόνια γίνεται επιτέλους πραγματικότητα η περιβόητη συγχώνευση των ενώσεων. Τέσσερις ενώσεις αποφάσισαν να συγχωνευτούν με αποφάσεις των γενικών τους συνελεύσεων, με πλειοψηφία 95%, και ήδη το νέο σχήμα είναι γεγονός. 
      Σήμερα στις τέσσερις ενώσεις εργάζονται περίπου εκατόν ογδόντα άνθρωποι. Σύμφωνα με το πλάνο που έχει εκδώσει το νέο διοικητικό συμβούλιο για να είναι βιώσιμο αυτό το σχήμα, θα πρέπει να απολυθούν περίπου ογδόντα έως εκατό εργαζόμενοι. Γεννάται, λοιπόν, το ερώτημα: Δεν πρέπει η Βουλή των Ελλήνων, κύριε Πρόεδρε, να πάρει θέση σ’ αυτό το μεγάλο πρόβλημα; Μπορούν να «πεταχτούν» στο δρόμο εκατό εργαζόμενοι, εκατό οικογένειες;
      Κύριε Υπουργέ, έχετε δεσμευτεί κατ’ επανάληψη ότι θα δώσετε κίνητρα πρόωρης συνταξιοδότησης στους απολυόμενους μετά από συγχώνευση εργαζόμενους στις συνεταιριστικές οργανώσεις. Γι’ αυτό, κύριε Πρόεδρε, έχουμε καταθέσει μία τροπολογία την οποία ξέρουμε ότι είναι δύσκολο να τη δεχθείτε, γιατί αφορά εργασιακά θέματα και επομένως θα πρέπει να έχουμε και τη γνώμη του Υπουργείου Εργασίας. Όμως, καλό θα είναι, κύριε Υπουργέ, σήμερα να επαναλάβετε τη βούλησή σας, να πάρουν θέση και τα Κόμματα, έτσι ώστε αυτή η συζήτηση να αποτελέσει ερέθισμα για το Υπουργείο Εργασίας το οποίο να φέρει μία τέτοια τροπολογία προκειμένου να δοθεί διέξοδος σ’ αυτούς τους ανθρώπους, πολλοί από τους οποίους να θέλουν ακόμη ένα, δύο, τρία, το πολύ μέχρι πέντε χρόνια για να συνταξιοδοτηθούν. 
      Γι’ αυτό, σας παρακαλώ, κύριε Υπουργέ, να ακούσουμε την άποψή σας, αφού ακούσουμε και τις απόψεις των εισηγητών των άλλων Κομμάτων, για να μην μείνει πίσω αυτό το μεγάλο εγχείρημα στα Χανιά, και που ξέρετε, και στους άλλους νομούς αργότερα. 
      Ξέρετε ότι το μεγάλο μας πρόβλημα στα Χανιά, εκτός του μεγάλου προβλήματος του αγροτικού χώρου, είναι ο κατακερματισμός του συνεταιριστικού κινήματος και η αδυναμία των οκτώ ενώσεων –δευτεροβάθμιων, δυστυχώς- που λειτουργούν στα Χανιά να παρέμβουν στην εμπορία και τη διακίνηση των αγροτικών μας προϊόντων. 
      Άλλωστε, κύριε Υπουργέ, είχατε δεσμευθεί και στην επιτροπή ότι σε συνεργασία με το Υπουργείο Εργασίας θα εξετάσετε τα θέματα των εργαζομένων στις συνεταιριστικές οργανώσεις. Γι’ αυτό σας παρακαλώ για άλλη μία φορά να ακούσουμε την άποψή σας και αυτό το μήνυμα που θα στείλουμε σήμερα από εδώ θα το μεταφέρουμε όλοι στο Υπουργείο Εργασίας, για να δοθεί λύση σ’ αυτό το θέμα και να ολοκληρωθεί αυτή η συγχώνευση που είκοσι χρόνια ταλαιπωρεί το νομό μας. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Πιπεργιά, έχετε το λόγο για τρία λεπτά.
      ΔΗΜΗΤΡΙΟΣ ΠΙΠΕΡΓΙΑΣ: Ευχαριστώ, κύριε Πρόεδρε.
      Θεωρώ το νομοσχέδιο πολύ θετικό. Εξάλλου αυτό αποδεικνύεται και από την ομόφωνη ψήφισή του κατά τη διάρκεια της συνεδρίασης στην επιτροπή. Θα ήθελα, όμως, να επισημάνω ορισμένα πράγματα που αφορούν μία τροπολογία που είχε κατατεθεί και στην επιτροπή αλλά δε συζητήθηκε, γιατί είναι εκπρόθεσμη και ένα άλλο ζήτημα που έχει προκύψει σχετικά με τους εκπροσώπους της κτηνοτροφικής. 
      Το πρώτο θέμα, κύριε Υπουργέ, αφορά τη δυνατότητα να δημιουργούν απεντομωτήρια οι συνεταιρισμοί και οι ιδιώτες. Με νομοθετικό διάταγμα που ισχύει από το 1953 δεν επιτρέπεται στους ιδιώτες και στους συνεταιρισμούς να φτιάξουν απεντομωτήρια χωρίς την προηγούμενη άδεια και έγκριση της ΣΥΚΙΚΗΣ. Και επειδή η ΣΥΚΙΚΗ λειτουργεί απεντομωτήρια παλαιάς τεχνολογίας και δεν ενδιαφέρεται να τα εκσυγχρονίσει παρουσιάζεται εμπλοκή. Δε δημιουργούνται καινούρια απεντομωτήρια και παρουσιάζεται πρόβλημα με την απεντόμωση της σοδιάς παραγωγών. Έχουμε μεγάλο πρόβλημα στους συνεταιρισμούς παραγωγών αυτής της περιοχής Ιστιαίας Ταξιάρχη αλλά και της Κύμης. Μάλιστα πέρυσι μετά από καταγγελίες τα απεντομωτήρια έκλεισαν γιατί θεωρήθηκαν ότι είχαν και πολεοδομικές παραβάσεις. Γι’ αυτό χρειάζεται να απεμπλακεί η δημιουργία νέων απεντομωτηρίων απ’ αυτή την αναχρονιστική διάταξη. Γι’ αυτό προτείνεται, κύριε Υπουργέ, να υπάρχει η νομοθετική δυνατότητα στο Υπουργείο Γεωργίας να μπορεί να εγκρίνει την ίδρυση απεντομωτηρίων και στους ιδιώτες και στους συνεταιρισμούς, χωρίς να υπάρχει αυτή η απαράδεκτη μεσολάβηση της ΣΥΚΙΚΗΣ.
      Το δεύτερο ζήτημα που θα ήθελα να θέσω είναι ότι σε πολλούς από τους εκπροσώπους παλαιών συνεταιριστικών οργανώσεων που έχουν διαλυθεί, υπάρχουν εκκρεμότητες ποινικές διώξεις για χρέη που είχαν αυτές οι οργανώσεις προς τους ασφαλιστικούς οργανισμούς. Υπάρχει, λοιπόν, μια πρόταση συναδέλφων αυτές οι ευθύνες να παραγραφούν, αφού το ίδιο το κράτος έχει αναγνωρίσει σε πολλές περιπτώσεις ότι αυτή η λειτουργία δεν οφειλόταν στην κακή διαχείριση των συνεταιρισμών αλλά σε άλλους λόγους. Κατά συνέπεια, υπάρχει μία πρόταση των συναδέλφων Παπαγεωργίου, Χρονόπουλου, Κωνσταντίνου, Βούλγαρη και Λουκάκη που λέει ότι οι Πρόεδροι της κτηνοτροφικής, απαλλάσσονται από τις σχετικές ευθύνες αφού ήδη η κτηνοτροφική πλέον δεν υπάρχει, έχει διαλυθεί.
      Ευχαριστώ, κύριε Πρόεδρε, για τη δυνατότητα που μου δώσατε να παρέμβω σ’ αυτή τη συζήτηση. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιαρτσιώνης έχει το λόγο για τρία λεπτά.
      ΝΙΚΟΛΑΟΣ ΤΣΙΑΡΤΣΙΩΝΗΣ: Κύριε Πρόεδρε, δε θα εξαντλήσω τα τρία λεπτά και ευχαριστώ για τη δυνατότητα που μου δίνετε να μιλήσω. 
      Παίρνω το λόγο μόνο για να επισημάνω μια παράλειψη στο άρθρο 11 στις ειδικές ρυθμίσεις για τις εκτάσεις που περιήλθαν σε ακτήμονες γεωργούς και κτηνοτρόφους όπου στην παράγραφο 5 αναφέρονται για το Νομό Κοζάνης δύο αγροκτήματα, αυτό της Μαυροπηγής και του Προαστείου. Υπάρχει και ένα άλλο αγρόκτημα, το αγρόκτημα της Αιανής Κοζάνης που κηρύχθηκε απαλλοτριωτέο με την υπ’ αριθμ. 84/55 απόφαση και διατέθηκε στους ακτήμονες κτηνοτρόφους της Αιανής, οι οποίοι το 1956 εγκαταστάθηκαν εκεί και από το 1970 εκχέρσωσαν εκτάσεις που καλλιεργούν ως σήμερα για αγροτική εκμετάλλευση. Επειδή κατ’ επανάληψη έχει τεθεί το θέμα της χορήγησης των τίτλων ιδιοκτησίας για τις εκτάσεις αυτές και δίνονται υποσχέσεις για επόμενη ρύθμιση και προκειμένου επιτέλους να τακτοποιηθεί η υφιστάμενη εκκρεμότητα, θα πρότεινα σ’ αυτό το σημείο που αναφέρονται τα αγροκτήματα Μαυροπηγής και Προαστείου να προστεθεί και εκείνο της Αιανής Κοζάνης. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
      Ο κ. Καρασμάνης έχει το λόγο. 
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, ευχαριστώ που μου δώσατε τη δυνατότητα να μιλήσω. Τις θέσεις μου τις έχω εκφράσει στην Επιτροπή Παραγωγής και Εμπορίου. Εξέφρασα την ικανοποίησή μου που δίνονται λύσεις σήμερα σε θέματα εποικιστικά, τα οποία επί πολλά χρόνια ταλαιπωρούσαν τους αγρότες. Με το άρθρο 11, που αφορά ειδικές ρυθμίσεις, δίνονται τίτλοι ιδιοκτησίας και ενεργοποιείται μάλιστα το άρθρο 26 του ν. 2732/ 1999. 
      Όμως, υπάρχει μια αδικία, γιατί αναφέρεται σε τίμημα. Οι άνθρωποι αυτοί κατέχουν αυτές τις εκτάσεις, τις έχουν κληρονομήσει από τους προγόνους τους και ορισμένοι εξ αυτών από την απελευθέρωση του ελληνικού κράτους από τον τουρκικό ζυγό. Εδώ θα παρακαλούσα πολύ αυτό το οφειλόμενο τίμημα, κύριε Υπουργέ, να το προσέξετε. Είναι άδικο. Δεν είναι διαθέσιμες κατεχόμενες εκτάσεις. Είναι εκτάσεις, τις οποίες –όπως έχω πει- έχουν κληρονομήσει από τους προγόνους τους. 
      Έρχομαι στο άρθρο 28, που αναφέρεται στη ρύθμιση θεμάτων του Οργανισμού Ελληνικών Γεωργικών Ασφαλίσεων (ΕΛΓΑ). Στην παράγραφο 10 και 11 δημιουργείται πολύ σημαντικό πρόβλημα. Θα το αντιμετωπίσουμε όλοι οι συνάδελφοι όλων των πτερύγων στις περιφέρειές μας. Διότι μέχρι τώρα είναι γνωστό ότι οι αγρότες πλήρωναν την εισφορά κατά την πώληση των προϊόντων, με την έκδοση του τιμολογίου. Τώρα κατά τη δήλωση της καλλιέργειας θα γίνεται η είσπραξη. Αντιλαμβάνεστε ότι κανένας αγρότης δεν έχει τη δυνατότητα να προπληρώσει. Το ζούμε με τον ΟΓΑ. Ένα πολύ σημαντικό κομμάτι αγροτών δεν μπορεί να πληρώσει τις εισφορές του στον ΟΓΑ. Έρχεται τώρα και ο ΕΛΓΑ. Ειδικά η παράγραφος 11 λέει ότι εάν ο αγρότης δεν πληρώσει την εισφορά που υποχρεούται -δεν έχει δηλαδή ασφαλιστική ενημερότητα- αποκλείεται από την αποζημίωση. 
      Αυτό προσέξτε το. Είναι πάρα πολύ άδικο. Διότι ξέρουμε ότι τώρα υπάρχουν παραγωγοί. Είναι δεκαέξι - δεκαεπτά μήνες που περιμένουν να πληρωθούν από τα ΠΣΕΑ. Πείτε μου αν υπάρχει άλλη κοινωνική τάξη που να περιμένει δεκαέξι - δεκαεπτά μήνες να βάλει εισόδημα στο σπίτι της. Μόνο η αγροτική τάξη! Αντιλαμβάνεστε, λοιπόν, ότι πάρα πολλοί παραγωγοί θα αποκλειστούν. Δεν θα μπορέσουν να εκπληρώσουν αυτές τις ασφαλιστικές υποχρεώσεις τους και δεν θα μπορέσουν να αποζημιωθούν. 
      Έρχομαι στο άρθρο 29. Για μένα, κύριε Υπουργέ, κακώς πήρατε την παράγραφο 8, που αφορούσε αξιόλογους υπαλλήλους που έχουν τοποθετηθεί στον ΟΠΕΚΕΠΕ από συνεταιριστικές οργανώσεις. Μπορεί να ήταν φωτογραφική διάταξη, όμως, άνοιγε το δρόμο της απελευθέρωσης του τεράστιου αυτού υπαλληλικού κόστους που έχουν οι συνεταιριστικές οργανώσεις και δεν μπορούν να ανταποκριθούν. Υπάρχουν συνεταιριστικές οργανώσεις που έχουν να πληρώσουν επί τρία χρόνια τους υπαλλήλους. Όσες ρυθμίσεις και αν κάνετε, επανερχόμαστε στο φαύλο κύκλο της υπερχρέωσης. Γι’ αυτό θα παρακαλούσα πολύ να λάβετε υπόψη σας και την τροπολογία που σας έχω καταθέσει γι’ αυτό το θέμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Έρχομαι στο άρθρο 33 –και με αυτό κλείνω, κύριε Πρόεδρε- για τους γεωτεχνικούς. Έγινε συζήτηση στην επιτροπή. Διαμορφώθηκε αυτό το άρθρο. Φοβάμαι, όμως, ότι με αυτό που βάλατε τώρα –και να εξακολουθούν να κατέχουν την άδεια- θα αποκλειστεί ένα σημαντικό κομμάτι γεωτεχνικών. Αρκεί να σας πω ότι υπάρχουν γεωτεχνικοί, οι οποίοι δούλευαν σε επιχειρήσεις. Αυτές οι επιχειρήσεις πήραν την εμπορία βάσει των διπλωμάτων των γεωτεχνικών. Έχουν κλείσει οι επιχειρήσεις αυτές. Οι γεωτεχνικοί αυτοί άνοιξαν δικά τους μαγαζιά. Υπάρχει ένα κενό χρόνου. Φοβάμαι πολύ ότι θα αποκλειστούν. 
      ΠΡΟΕΔΡΕΥΩΝ (Παναγιώτης Σγουρίδης): Καλώς. 
      Ορίστε, κύριε Βλάχο. 
      ΓΕΩΡΓΙΟΣ ΒΛΑΧΟΣ: Ευχαριστώ, κύριε Πρόεδρε, για τη δυνατότητα που μας δίνετε να μιλήσω πολύ σύντομα και περισσότερο για να τεκμηριώσω λίγο κάποιες απόψεις, τις οποίες θέσαμε με μια τροπολογία μαζί με το συνάδελφο κ. Γιαννάκη για την περιοχή της Βάρης. 
      Πρόκειται για μια έκταση στην περιοχή της Βάρης Αττικής, η οποία έχει παραχωρηθεί -από το 1948 και με παραχωρητήριο του Υπουργείου Γεωργίας το 1960- σε ακτήμονες κτηνοτρόφους της περιοχής. Βεβαίως, οι συνθήκες και οι εποχές αλλάζουν. Ένα μεγάλο μέρος αυτής της περιοχής εφάπτεται πια του ρυμοτομικού σχεδίου. Βεβαίως είναι απαραίτητο να γίνει η αξιοποίησή της. 
      Οι τίτλοι κυριότητος δεν αμφισβητούνται σε αυτήν την περιοχή. Αποτέλεσμα τούτου είναι ότι, όταν έγινε η Σχολή Ευελπίδων, ένα μέρος αυτής της έκτασης πήγε στη Σχολή Ευελπίδων και αποζημιώθηκαν οι ιδιοκτήτες. 
      Σήμερα, λοιπόν, αυτό το κομμάτι πρέπει να αξιοποιηθεί. Έχει παραχωρηθεί νομίμως, υπάρχουν τίτλοι, δεν υπάρχει καμία αμφισβήτηση. Το αν έχει κάποια αξία, αυτό δεν είναι θέμα δικό μας. Έχει αξία, γιατί αξιοποιείται γενικότερα η περιοχή στην Αττική. Δεν πρέπει να μεμφόμαστε γι’ αυτό, εν πάση περιπτώσει, τους ιδιοκτήτες.
      Εμείς, λοιπόν, με αυτήν την τροπολογία ζητάμε να αποδοθεί ένα μέρος του συνολικού χώρου –εμείς είπαμε το 50%, αλλά θα μπορούσαμε να το συζητήσουμε- στο δημόσιο και το άλλο 50% στους ιδιοκτήτες, προκειμένου να το αξιοποιήσουν με τα όσα ισχύουν στη περιοχή. Δεν ζητούμε καμία παρανομία και τίποτε περισσότερο. Αυτό εμείς νομίζουμε ότι είναι θεμιτό. Και πρέπει, με αφορμή αυτό το νομοσχέδιο, το οποίο έλυσε πραγματικά αρκετά θέματα, όπως παραδέχθηκαν όλοι οι συνάδελφοι απ’ όλες τις πτέρυγες από όλη την Ελλάδα, να δοθεί λύση σε προβλήματα που χρονίζουν στην περιοχή της Αττικής. Και αυτό το θέμα παραμένει πολλά χρόνια άλυτο.
      Πιστεύω, λοιπόν, κύριε Υπουργέ, ότι θα πρέπει να δούμε αυτό το θέμα στις πραγματικές του διαστάσεις και εν πάση περιπτώσει δεν πρέπει να φοβόμαστε, εμείς που ζούμε στην Αττική, να λέμε ότι κάποια πράγματα έχουν μια αξία. Έτσι είναι οι συνθήκες πια στην Αττική και αυτό πρέπει να το αντιμετωπίσουμε. Είναι περιουσία τους, τους ανήκει, χρειάζεται εμείς να διευκολύνουμε τις συνθήκες, προκειμένου να αξιοποιηθεί. Διαφορετικά, αφήνουμε αυτό το κομμάτι σε πλήρη αυθαιρεσία, ο καθένας θα φτιάχνει ό,τι θέλει και μετά δεν θα μπορούμε να το μαζέψουμε. Η εμπειρία δείχνει ότι οι απαγορεύσεις στην Αττική δημιουργούν πλήρη αυθαιρεσία.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, θέλω κι εγώ με τη σειρά μου πραγματικά να εξάρω το υψηλό επίπεδο της συζήτησης αυτού του νομοσχεδίου και στην επιτροπή και σήμερα στην Ολομέλεια.
      Εντελώς τηλεγραφικά θέλω να διεξέλθω ορισμένες αιτιάσεις, όσες μπόρεσα τουλάχιστον να συγκεντρώσω, οι οποίες εστιάζονται στα εξής σημεία: ότι δεν δίνεται άλλη δυνατότητα στον κληρούχο, όταν δεν πληρώσει μία δόση και έτσι κινδυνεύει να του πάρουν το ακίνητο, ενώ αυτός θα προσπαθεί, είναι φτωχός, είναι ταλαίπωρος και τα σχετικά. Νομίζω ότι ήδη από τη συζήτηση στην επιτροπή ο κύριος Υπουργός έδωσε λύση σε αυτό και διευκρινίστηκε ότι δεν μπορεί να επέμβει η Επιτροπή Απαλλοτριώσεων, πριν περάσει ένας χρόνος και πριν την ειδοποιήσει σχετικά. Συνεπώς τα πυρά ότι δεν δείξαμε ευαισθησία –ιδιαίτερα το Υπουργείο και ο Υπουργός- σε αυτό το ζήτημα είναι άστοχα. Νομίζω ότι και σε αυτό το θέμα υπήρξε πλουσιοπάροχη, θα έλεγα, συναίνεση και συνεπώς δεν τίθεται κανένα ζήτημα.
      Θα ήθελα επίσης να αναφερθώ στο γεγονός ότι όλοι σε αυτήν την Αίθουσα παραδέχθηκαν ότι πράγματι ήταν ένα γόνιμο, ένα σωστό νομοσχέδιο, που έδωσε λύση και σε πολλά προβλήματα των ακτημόνων, αλλά και ευρύτερα σε θέματα του Υπουργείου Γεωργίας. Συνεπώς όταν ένα νομοσχέδιο από παντού προβάλλεται ως σωστό και ότι δίνει λύσεις και μέχρι τελευταία στιγμή όλοι σε αυτήν την Αίθουσα προσπαθούμε όλοι να το βελτιώσουμε και να συμπεριλάβουμε στις περιπτώσεις όλο και περισσότερες υποπεριπτώσεις, γενικά η πρακτική αυτή που παρατηρούμε σήμερα στη Βουλή νομίζω ότι αποδεικνύει πανηγυρικά, ότι δεν μπορούμε να διχαζόμαστε –και δίνει λύσεις και είναι σωστό νομοσχέδιο- αλλά και να βάλλουμε κατά του Υπουργείου ότι άργησε να το φέρει και ότι κάποτε ένα τέτοιο νομοσχέδιο είχε φτιάξει η Νέα Δημοκρατία. Νομίζω ότι αυτά δεν είναι σοβαρά ζητήματα.
      Εγώ θα ήθελα να σταθώ λίγο στο θέμα του συνδικαλισμού των νέων αγροτών. Είχα αναφερθεί στο θέμα και στην τροπολογία μου, αναφέρομαι και τώρα. Τα πυρά εστιάζονται στο ότι ήδη υπάρχει η Ένωση Αγροτών, η ΑΣΟ, και στο γιατί δεν εντάσσονται εκεί οι νέοι αγρότες. Αυτό είναι ένα ζήτημα. Όλοι κατανοούμε ότι άνθρωποι μέχρι σαράντα ετών, που είναι νέοι, που έχουν νέους στόχους, που έχουν νέα οράματα, που έχουν άλλη όρεξη να ενταχθούν στα προγράμματα, να παλέψουν και να εκσυγχρονίσουν την ελληνική γεωργία, έχουν το δικαίωμα να έχουν μια δική τους φωνή, μια δική τους έκφραση.
      Πώς θα την προβάλλουμε αυτήν τη φωνή και την έκφραση όταν δεν έχουν το αντίστοιχο συνδικαλιστικό όργανο; Το γεγονός ότι μπορούν να συμμετάσχουν και στις ήδη υφιστάμενες αγροτικές ενώσεις, νομίζω ότι κάμπτει το επιχείρημα ότι θα κάνουμε απλώς μία ένωση παραπάνω. Και από την ήδη υπάρχουσα ένωση μπορούν να προβάλλουν τις θέσεις τους.
      Επίσης ακούστηκε ότι αφού μπορούν να φτιάξουν μια καινούρια ένωση από την υφιστάμενη νομοθεσία, τότε γιατί να δώσουμε μια νέα νομική υποδομή; Σε τι εμποδίζει το να ξέρουμε συγκεκριμένα ότι φτιάχνουμε πράγματι μια καινούρια ένωση, της οποίας η ίδρυση, η δράση και όλη η διαδικασία που τη διέπει προβλέπεται από ένα συγκεκριμένο άρθρο του παρόντος νόμου. 
      Νομίζω, λοιπόν, ότι θα πρέπει αυτό το νομοσχέδιο να θεωρηθεί από όλους πράγματι ως μια σπουδαία καινοτόμος προσπάθεια του Υπουργείου Γεωργίας, να ευχαριστήσουμε το Υπουργείο, τον κύριο Υπουργό, τον παριστάμενο κύριο Υφυπουργό, όλους όσους μόχθησαν γι’ αυτό και βέβαια όλους τους συναδέλφους για το γόνιμο διάλογο τον οποίο και στην επιτροπή αλλά και σήμερα εισέφεραν. 
      Τέλος θα ήθελα να αναφερθώ στις υπάρχουσες τροπολογίες και ιδιαίτερα στην τροπολογία που κατατέθηκε από το συνάδελφο κ. Πιπεργιά κλπ, η οποία αφορά την περίπτωση ΣΥΚΙΚΗΣ και την ανάγκη να ιδρυθούν τα απεντομωτήρια. Διότι πέραν των όσων προσέθεσε ο συνάδελφος και όσων αναφέρονται στο κείμενο της τροπολογίας, νομίζω ότι θα πρέπει να δώσουμε σ’ αυτούς τους παραγωγούς και την ευθύνη να συντηρούν τα προϊόντα τους και να είναι οι ίδιοι υπεύθυνοι για την ποιότητά τους, όταν αυτά προωθούνται στην αγορά και να μην επιβαρύνονται με ένα τέλος, όταν μάλιστα στην περιοχή μας έχει κλείσει λόγω ακαταλληλότητας το απεντομωτήριο της ΣΥΚΙΚΗΣ. 
      Επίσης, θέλω να αναφερθώ –παρ’ όλο το ότι ίσως υπάρχει πρόβλημα στο να γίνει τώρα δεκτή- στην τροπολογία του κ. Σκουλάκη, την οποία νομίζω ότι το Υπουργείο πρέπει να δει με ευαισθησία. 
      Τέλος θέλω να αναφερθώ στην τροπολογία που είχα εγώ την πρωτοβουλία, κύριε Υπουργέ, να σας προτείνω αναφορικά με τις ευθύνες των υπηρετησάντων στο Διοικητικό Συμβούλιο της Κτηνοτροφικής, η οποία είναι μία νεκρή συνεταιριστική οργάνωση. Έχει ήδη διαλυθεί με δικαστική απόφαση. Δεν υπήρχε καμία υποκειμενική ευθύνη παρά μόνο αντικειμενική, ευθύνη θα έλεγα ανώτερης βίας, να μην μπορεί κάποιος δηλαδή να είναι πρόεδρος σε μία οργάνωση, να πρέπει πράγματι να πληρώσει μισθούς και εισφορές προς το δημόσιο και το ΙΚΑ, να μην έχει καμία οικονομική δυνατότητα, να σύρεται στα δικαστήρια και να καταδικάζεται.
      Νομίζω πως αυτό είναι ένα πολύ άδικο φαινόμενο. Λαμβάνοντας υπόψη και το ότι υπάρχει πολύ μεγάλη συναίνεση σ’ αυτό το ζήτημα, θα μπορούσατε να κάνετε δεκτή αυτήν την τροπολογία. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, το σχέδιο νόμου που συζητούμε χωρίζεται σε δύο μεγάλα κεφάλαια. Στο πρώτο κεφάλαιο ρυθμίζονται όντως κάποια προβλήματα που αφορούν την αγροτική γη και την αποκατάσταση των κτηνοτρόφων. 
      Εμείς είπαμε ότι χαρακτηρίζεται από ατολμία. Η αιτιολογική έκθεση συμφωνεί μαζί μας, αφού το σχέδιο νόμου δεν μπορεί να λύσει προβλήματα του άριστου μεγέθους των γεωργικών εκμεταλλεύσεων, δεν μπορεί να λύσει θέματα πολυτεμαχισμού του κλήρου και δεν λέει τίποτα για τους αναδασμούς.
      Το δεύτερο κεφάλαιο αναφέρεται στους Οργανισμούς του Υπουργείου Γεωργίας, στη συνεταιριστική δραστηριότητα, στην κρατική δραστηριότητα που αφορά τη γεωργία. Εκεί είχαμε και έχουμε πάρα πολλές ενστάσεις τις οποίες και έχουμε διατυπώσει.
      Θα ήθελα να κάνω μια ειδική αναφορά στον ΕΛΓΑ. Πιστεύω, κύριε Υπουργέ, ότι είναι λάθος -τη στιγμή που χιλιάδες παραγωγοί σε όλη τη χώρα περιμένουν εδώ και μήνες τις αποζημιώσεις- να ανοίξετε την πόρτα της αλλαγής της εισπρακτικής πολιτικής του οργανισμού και να ζητάτε από τους αγρότες να πληρώσουν προκαταβολικά τις εισφορές τους. Μάλιστα όπως αναφέρεται χαρακτηριστικά στο άρθρο 28, όσοι δεν καταβάλουν τις προβλεπόμενες εισφορές να αποκλείονται της αποζημίωσης ακόμα και σε περίπτωση ολοσχερούς καταστροφής της σοδειάς τους.
      Η διαφορά είναι μεγάλη, διότι ενώ μέχρι τώρα η εισφορά υπέρ του ΕΛΓΑ παρακρατείται αυτόματα στα τιμολόγια πώλησης των αγροτικών προϊόντων και είναι 3% επί της εμπορικής τιμής που εισπράττει ο παραγωγός -δηλαδή μετά την πραγματοποίηση της παραγωγής- με τη νέα ρύθμιση του άρθρου 28 οι αγρότες πρώτα θα πληρώνουν την εισφορά τους στον ΕΛΓΑ –ταυτόχρονα με τις δηλώσεις καλλιέργειας που υποβάλλουν κάθε χρόνο τέτοια περίπου εποχή-  και εφόσον έχουν ασφαλιστική ενημερότητα, τότε μόνο θα μπορούν να αποζημιωθούν.
      Εδώ φαίνεται –και θα το δούμε αυτό στην πράξη- ότι πάρα πολλοί αγρότες τελικά θα μείνουν ανασφάλιστοι.
      Επίσης θέλω να αναφερθώ σε ένα χαρακτηριστικό παράδειγμα της κακής λειτουργίας του ΕΛΓΑ, αυτό που συνέβη με τον αλιευτικό συνεταιρισμό Βιστωνίδας στην περιοχή μου, στο Νομό Ξάνθης. Το 2001 καταστράφηκαν περίπου πεντακόσιοι τόνοι αλιεύματα. Παραμονή Χριστουγέννων του 2002, ύστερα από πιέσεις κατεβλήθη το 50% των αποζημιώσεων. Δύο φορές ήρθαν από τον ΕΛΓΑ στην Ξάνθη κι υποσχέθηκαν στους αλιείς ότι μέχρι το Πάσχα που μας πέρασε θα είχε καταβληθεί και το υπόλοιπο 50%. Λίγες ημέρες πριν από το Πάσχα οι αλιείς επικοινώνησαν με τον ΕΛΓΑ κι έλαβαν την πληροφορία ότι δεν έχουν να λαμβάνουν άλλη αποζημίωση. Μπορείτε να φανταστείτε, κύριε Υπουργέ, πώς οι εκατό οικογένειες των μελών του συνεταιρισμού έκαναν Πάσχα;
      Πέραν αυτών θέλω να κάνω μια αναφορά σ’ αυτά που ειπώθηκαν για τους νέους αγρότες. Ουδέποτε εμείς είπαμε ότι δεν στηρίζουμε τους νέους αγρότες. Εκείνο, όμως, που λέμε είναι ότι θα πρέπει να μπει νέο αίμα στους συνεταιρισμούς. Νέοι άνθρωποι να μπουν στους υπάρχοντες συνεταιρισμούς. Είπε ο κ. Σκουλάκης ότι στα Χανιά υπάρχουν οκτώ ενώσεις αγροτικών συνεταιρισμών. Πέρυσι όταν επισκέφθηκα το Νομό Χανίων, επειδή έχω μια ιδιαίτερη σχέση με το συνεταιριστικό κίνημα, πήγα να δω και τους συνεταιρισμούς. Δυστυχώς εκτός από έναν, δεν βρήκα κανέναν άλλο ανοικτό συνεταιρισμό. Με τη θεσμοθέτηση των ενώσεων νέων αγροτών είναι βέβαιο ότι οι οκτώ ενώσεις αγροτικών συνεταιρισμών θα γίνουν δεκαοκτώ και θα οδηγηθούμε σε μια μεγαλύτερη πολυδιάσπαση του συνεταιριστικού κινήματος, κάτι που είναι βέβαιο ότι θα οδηγήσει στην αποδυνάμωσή του. 
      Θέλω να αναφερθώ σ’ αυτό το οποίο είπε ο Κοινοβουλευτικός Εκπρόσωπος του ΠΑΣΟΚ για τον ΕΛΟΓ. Θεωρώ ότι πολύ σωστά θεσμοθετείται η έδρα της Περιφερειακής Υπηρεσίας Εποπτείας του ΕΛ.Ο.Γ. της Ανατολικής Μακεδονίας και Θράκης στο Νομό Ξάνθης, διότι βρίσκεται ακριβώς στο μέσον της περιφέρειας και θα εξυπηρετούνται με τον καλύτερο δυνατό τρόπο όλοι οι νομοί. Άρα θεωρώ ότι πρέπει να μείνει ως έχει στο Νομό Ξάνθης.
      Και βέβαια συμφωνώ απόλυτα με την τροπολογία που έχει κατατεθεί για την χορήγηση πλασματικής υπηρεσίας μέχρι πέντε έτη στους συνεταιρισμούς που συγχωνεύονται, έτσι ώστε να μπορούν να βγουν στη σύνταξη οι εργαζόμενοι, για να εξυγιανθούν οι συνεταιρισμοί και να επιλυθεί το κοινωνικό πρόβλημα πολλών συνεταιριστικών υπαλλήλων οι οποίοι βρίσκονται κοντά στη σύνταξη κι οι οποίοι αν δεν λυθεί το πρόβλημα θα οδηγηθούν στο δρόμο.
      Τελειώνοντας θέλω να πω, κύριε Υπουργέ, ότι ξεκινώντας την πρωτολογία μου είπα ότι περιμένουμε να φέρετε επιτέλους ένα σχέδιο νόμου, ένα νομοσχέδιο, ένα νομοθέτημα στη Βουλή με πραγματικά κίνητρα στήριξης των αγροτών, με πραγματικά μέτρα στήριξης των αγροτών. Η κατάσταση στον αγροτικό τομέα έχει οδηγήσει σε απόγνωση τους αγρότες. Δεν το λέμε εμείς.
      Θα ήθελα τελειώνοντας να αναφερθώ σ’ αυτά που λέει σε πρόσφατη συνέντευξή του Βουλευτής του ΠΑΣΟΚ και μάλιστα από καθαρά αγροτική περιοχή. «Η έλλειψη ομάδας σχεδιασμού στο Υπουργείο Γεωργίας κι ολοκληρωμένης αγροτικής στρατηγικής που να αναδομεί θετικά το παραγωγικό σύστημα σύμφωνα με τα συγκριτικά πλεονεκτήματα κάθε περιοχής, με ουσιαστικό συντονισμό των υπηρεσιών και κατευθύνσεις παραγωγής προς τους αγρότες, οι λαθεμένες επιλογές που όξυναν τις ανισότητες, η καταδυναστευτική εισβολή του τριτογενούς τομέα στον πρωτογενή και το αλαλούμ των υπηρεσιών» -προσέξτε, το αλαλούμ των υπηρεσιών- «όλα αυτά στεγνώνουν οικονομικά το μικροκαλλιεργητή και τον εξωθούν στην έξοδο». Αυτά τα λένε όλο και περισσότερο δικοί σας άνθρωποι, κύριε Υπουργέ. Αυτοί οι δικοί σας άνθρωποι συμφωνούν μαζί μας. Αυτό πρέπει να το λάβετε πολύ σοβαρά υπόψη σας.  
      ΠΡΟΕΔΡΕΥΩΝ (Παναγιώτης Σγουρίδης): Δεν χρειάζεται να πω ότι για την έδρα του ΕΛΟΓ στην Ξάνθη συμφωνώ και συναινώ.
      Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε.
      Κύριοι συνάδελφοι, όσο και αν προσπαθήσανε πολλοί να δώσουν τη διάσταση ότι αυτό το νομοσχέδιο είναι μια πολύ μεγάλη τομή κι επειδή έχουμε διαφορετική φιλοσοφία και ναι, θα το πω, δεν κατάλαβα γιατί οι συνάδελφοι της Νέας Δημοκρατίας δεν το ψηφίζουν στο σύνολό του αφού τα άρθρα του θα τα ψηφίσουν σχεδόν όλα εκτός από δύο τρία. Εμείς δεν θα ψηφίσουμε στο σύνολό του αυτό το νομοσχέδιο γιατί λύνει ορισμένα προβλήματα, δημιουργεί, όμως, πολύ μεγαλύτερα προβλήματα.
      Και θα θυμίσω κάτι που μου ήλθε τώρα στο μυαλό. Σήμερα, γίνεται μεγάλη φασαρία για το πού θα τοποθετήσουμε τις χωματερές στην Αττική. Γιατί έγινε αυτό; Γιατί κάθε φορά ο καθένας μοίραζε και από δω και από κει και δεν βρέθηκε δημόσια γη να δεσμευθεί με προοπτική τέτοια μεγάλα έργα. Και αυτό το νομοσχέδιο στα 16 πρώτα του άρθρα δεν λύνει βασικά προβλήματα που αντιμετωπίζουν και οι κτηνοτρόφοι αν θέλετε και θα έλθουμε ύστερα από τρία ή πέντε χρόνια και θα αλλάζουμε άρθρα απ’ αυτό το νομοσχέδιο. Γιατί εγώ π.χ. που είμαι κακόπιστος θέλω να δω κάποια πράγματα. Και μιλάνε κάποιοι  για ανθρώπους που αδικήθηκαν από το κράτος –και εγώ δεν λέω ότι δεν αδικήθηκαν άνθρωποι από το κράτος- αλλά ο καταπατητής σε τι αδικήθηκε από το κράτος; Ρωτάω, σε τι αδικήθηκε ο καταπατητής από το κράτος; 
      Και ερχόμαστε τώρα και λέμε ότι ο κάτοχος με αυθαίρετο τρόπο θα νομιμοποιηθεί αν δέκα χρόνια κάνει αυτήν τη δουλειά. Και εγώ θα έλθω μετά από πέντε χρόνια που θα έλθει άλλο νομοσχέδιο και θα λέει, ότι πέντε χρόνια καταπατημένο το δικαιούμαι…και θα έχουμε το ίδιο βιολί. Σ’ αυτήν τη νοοτροπία δεν θέλουμε να μπούμε, κύριε Υπουργέ, και γι’ αυτό δεν το ψηφίζουμε αυτό το νομοσχέδιο.
      Θα πω τώρα ορισμένα θέματα.  Νομίζω ότι θα κάνετε πολύ καλά το άρθρο που αναφέρεται στον ΕΛΓΑ ότι παίρνει προκαταβολή, να το σβήσουμε. Θα μείνει ανασφάλιστο το 80% της αγροτικής παραγωγής. 
      Το δεύτερο που θέλω να πω, είναι για τους συνεταιρισμούς. Μην το κάνετε αυτό το βήμα. Συνηγορεί η Νέα Δημοκρατία, αλλά μην το κάνετε αυτό το βήμα. Λένε οι ψήφοι ανάλογα με τις μερίδες, αλλά μην το κάνετε αυτό το βήμα. Θα διαλυθεί το συνεταιριστικό κίνημα. 
      Και φυσικά θα ήθελα να αναφερθώ και στο άρθρο αυτό που αφήνει τις δασικές εκτάσεις και το οποίο δεν θα λυθεί, γιατί όπως πάμε το Κτηματολόγιο δεν θα γίνει ποτέ. Και εδώ χρειάζονται πραγματικά κότσια να πούμε ότι αυτή η γη θα είναι για κτηνοτροφία και τέρμα. Μπορεί να τους δώσουμε κυριότητα για εκατό, για διακόσια χρόνια και στους κληρονόμους, αλλά θα πρέπει να πούμε έχοντας τα κότσια, αυτή η γη είναι για κτηνοτροφία, αυτή η γη είναι για εκείνο, αυτή η γη είναι για το άλλο. Αυτό φυσικά δεν το κάνετε και γι’ αυτό θα έχουμε συνέχεια αυτές τις καταστάσεις.
      Τώρα θα ήθελα να πω για την τροπολογία που έχουμε καταθέσει. Νομίζω κύριε Υπουργέ –και μην ταμπουρωθείτε πίσω από το ότι δεν συνοδεύεται από έκθεση του Γενικού Λογιστηρίου- ότι θα λύσει προβλήματα που απασχολούν τους αγρότες. Νομίζω ότι είναι μια δίκαια ρύθμιση η οποία πρέπει να υιοθετηθεί ή να εκφραστεί τέλος πάντων η βούληση προς αυτήν την κατεύθυνση.
      Θέλω να μιλήσω, όμως, και για άλλες τροπολογίες που έχουν καταθέσει άλλοι συνάδελφοι. Κατ’ αρχάς για την τροπολογία –βέβαια είναι εκπρόθεσμη αλλά δεν έχει για μας σημασία- του κ. Σκουλάκη και του κ. Στολίδη. Πολύς θόρυβος έγινε να μη γίνονται οι απολύσεις γενικά και αφηρημένα και ο Υπουργός πολύ καλά έκανε κατά την άποψή μου και το πήρε πίσω, αλλά η φιλοσοφία του φάνηκε εκεί, ότι θα απολύονται όλοι. Και λέει η τροπολογία «η απόλυση δεν εμποδίζεται από την ιδιότητα των απολυομένων υπαλλήλων ως τακτικών». Δεν νομίζω ότι πρέπει να γίνει δεκτή αυτή η τροπολογία.
      Όσον αφορά για την Κτηνοτροφική και πηγαινοερχόμαστε και λέμε διάφορα, θέλω να πω ότι δεν θα συνηγορήσουμε σ’ αυτήν την τροπολογία, γιατί ουσιαστικά φροντίζουν όλοι τους να ξεπληρώσουν τους ιδιώτες, να ξεπληρώσουν τα πάντα, όλες τις υποχρεώσεις και δεν φροντίζουν αυτά που έχουν εισπράξει τουλάχιστον. 
      Αυτά είναι εισφορές των εργαζομένων και το ΤΑΥΣΟ και το ΙΚΑ και -αν θέλετε- και το δημόσιο. Ποιος θα τα πληρώσει αυτά τα λεφτά; Ποιος θα πληρώσει αύριο τους συνταξιούχους, εάν συνεχιστεί αυτό το βιολί και υιοθετούμε τέτοιες προτάσεις; Ποιος θα πληρώσει τις συντάξεις σε αυτούς που λέμε τώρα να συνταξιοδοτηθούν; Από πού θα πληρωθούν, εάν ο καθένας ακολουθεί την τακτική που κάνουν και άλλοι πολλοί; Κάποτε πρέπει να μάθουν να πληρώνουν αυτοί που διοικούν, εάν κακώς διαχειρίζονται τα πράγματα, όχι μόνο του δημοσίου αλλά και των συνεταιρισμών.
      Για τα όσα είπε ο κ. Καρασμάνης θέλω να πω ότι πραγματικά εδώ γίνεται όχι βλαχοδημαρχική, αλλά πραγματικά κοροϊδεύουμε τον κόσμο. Ποιος από εδώ μέσα δεν ξέρει ότι μετάταξη από τον ιδιωτικό τομέα στο δημόσιο δεν γίνεται; Και φέρνουμε διάταξη να την πάμε στους εργαζόμενους, αντί να τους πούμε και τις ευθύνες που έχει η Κυβέρνηση που διαλύονται οι συνεταιρισμοί –ουσιαστικά δεν υπάρχουν- και να αναδείξουμε αυτές τις ευθύνες και με μια πολιτική να φτιάξουμε θέσεις εργασίας στους συνεταιρισμούς, ερχόμαστε και πουλάμε φούμαρα για μεταξωτές κορδέλες! 
      Δεν γίνονται αυτά τα πράγματα! Νομίζω ότι κάποτε όλοι εδώ μέσα, εάν θέλουμε να λέμε αυτό που ειπώθηκε ότι «υψώθηκε το επίπεδο, έκανε το επίπεδο», πρέπει να αναλάβουμε και τις ευθύνες που έχουμε απέναντι στον κόσμο και όχι με τέτοια τερτίπια να κολακεύουμε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελείωσα, κύριε Πρόεδρε, και με συγχωρείτε για το χρόνο.
      (Θόρυβος στην Αίθουσα)
      ΓΕΩΡΓΙΟΣ ΚΑΡΑΣΜΑΝΗΣ:…
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία διακοπή στα Πρακτικά!
      Ορίστε, κυρία Ξηροτύρη. Έχετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, πραγματικά εδώ ακούστηκε πάρα πολλές φορές ότι είναι ένα νομοσχέδιο, στο οποίο έχει επιτευχθεί συναίνεση κι έχουν γίνει αποδεκτά πολλά θέματα. Εγώ θα πω ότι κάποιες λεπτομέρειες έχουν γίνει αποδεκτές. 
      Τα πολύ βασικά θέματα αυτού του νομοσχεδίου και ιδιαίτερα τα πρώτα άρθρα είναι άρθρα, τα οποία ανοίγουν όχι παράθυρα αλλά πόρτες στα θέματα της περαιτέρω νομιμοποίησης καταπατητών και ανοίγουν την όρεξη και στο επόμενο νομοσχέδιο για τα δάση, για να προχωρήσετε σε περαιτέρω αποχαρακτηρισμούς, σε περαιτέρω αλλαγές των χρήσεων γης. 
      Όπως είπα στην πρωτολογία μου και στην επιτροπή πολλές φορές, θεωρώ παράλογο σε μια χώρα που πραγματικά και το ίδιο το ΥΠΕΧΩΔΕ το παραδέχεται και τα υπόλοιπα Υπουργεία -αλλά το ΥΠΕΧΩΔΕ κατεξοχήν υπεύθυνο- ότι δεν έχει ολοκληρώσει το χωροταξικό σχεδιασμό, ότι δεν μπόρεσε να προστατεύσει τη δημόσια γη, να μιλάει συνεχώς για την προστασία του περιβάλλοντος και για την αειφόρο ανάπτυξη και έχοντας περάσει τη διαδικασία του άρθρου 24, γιατί έστω και με αυτήν τη μικρή παρέκκλιση, η οποία έχει γίνει, παραμένουν οι επιταγές του Συντάγματος να είναι πολύ σοβαρές για τα δάση.
      Εδώ τελικά παρ’ όλο που στο άρθρο 5 –και σε αυτό θέλω να ευχαριστήσω τον κύριο Υπουργό- έγινε η προσθήκη ότι οι δασικές και αναδασωτέες εκτάσεις εξαιρούνται όμως, θα έπρεπε οπωσδήποτε ακολουθώντας και αυτό το οποίο επισημαίνει η έκθεση του Επιστημονικού Συμβουλίου να παραλείψουμε και την παράγραφο 6 του άρθρου 1. Διότι πραγματικά, κύριε Υπουργέ, δεν μπορείτε το 15% να το κάνετε 25%. Εδώ όλη αυτή η ρύθμιση κινείται αντισυνταγματικά, διότι το Σύνταγμα λέει ότι εξαίρεση θα μπορεί να υπάρξει στη μείωση ή στην οποιαδήποτε αλλαγή δασικής έκτασης μόνο όταν υπάρχει υπέρτατο συμφέρον ή μόνο όταν τεκμηριώνονται οι λόγοι για χρήση αυτής της γης για αγροτική εκμετάλλευση υπέρ της εθνικής οικονομίας. 
      Όμως, εδώ δεν προκύπτει τέτοιο πράγμα. Δεν τεκμηριώνεται ούτε εθνικό συμφέρον ούτε θέματα εθνικής οικονομίας κ.ο.κ., απλώς τακτοποιούνται κάποια πράγματα και κάποιοι. Εάν δε συνδέσει κάποιος αυτή την παράγραφο με τις χαλαρές παραγράφους που υπάρχουν στα επόμενα άρθρα, θα μπορεί να υποθέσει ότι εδώ θα ξεκινήσει και ένα ποσοστό από αυτήν τη γη να μπορεί να φθάσει και μέχρι να γίνει οικιστική γη.
      Διότι στην ίδια παράγραφο λέτε ότι για την υπόλοιπη ή για ολόκληρη την έκταση, αν δεν συντρέχουν οι προϋποθέσεις του εδαφίου τάδε, εφαρμόζονται οι διατάξεις της αγροτικής νομοθεσίας. Και παρακάτω πολλές τέτοιες διατάξεις της αγροτικής νομοθεσίας τις παραπέμπετε σε άλλες διατάξεις, όπως για τις χορτολιβαδικές εκτάσεις κλπ.. Υπάρχει εδώ μία σύνδεση σιγά-σιγά ένα μέρος των δασικών αυτών εκτάσεων να καταλήξει για οικιστική χρήση. Εγώ έτσι το καταλαβαίνω. 
      Στο άρθρο 4 σας είχα πει και στην επιτροπή ότι θα μπορούσατε τον όρο «κοινωφελή» να τον αναλύσετε. Να γίνει πιο αυστηρός ο όρος αυτός τη στιγμή που παραχωρείτε διάφορα ακίνητα του δημοσίου ακόμα και σε νομικά πρόσωπα ιδιωτικού δικαίου.
      Όσον αφορά το άρθρο 5, υπάρχει σοβαρή διαφωνία σε αυτό. Διορθώθηκε μεν ως προς το πρώτο σκέλος, αλλά ως προς το δεύτερο και το Επιστημονικό Συμβούλιο το επισημαίνει: Το ότι δηλαδή τελικά νομιμοποιούνται οι καταπατητές, οι οποίοι δύο φορές και τρεις αυθαιρετούν. Αυτό είναι το κορυφαίο άρθρο του νομοσχεδίου αυτού και πραγματικά τινάζει όλην την άλλη υπόθεση στον αέρα. Ακόμα και αυτούς τους ανθρώπους οι οποίοι τόσα χρόνια αδικήθηκαν, περίμεναν να βρουν το δίκιο τους και τους έχετε προσεγγίσει ακόμα και με την τροπολογία που κάνατε για τις περιπτώσεις γηγενών, που τελικά ξαναδιεκδικούν την περιουσία, την οποία είχαν κλπ. Αδικείτε αυτούς τους ανθρώπους και ευνοείτε υπέρμετρα καταπατητές σε εκτάσεις που το δημόσιο δεν είχε δείξει ενδιαφέρον, να τις διαφυλάξει. 
      Εγώ δεν μπορώ να συμφωνήσω με τη λογική ότι κάτι που δεν μπορούμε να το προστατεύσουμε, το ξεπουλάμε. Αποκτάμε μεν ένα έσοδο, αλλά από την άλλη πλευρά τι κάνουμε; Αφήνουμε αυτήν τη στιγμή τη χώρα μας χωρίς εκτάσεις για να μπορέσει να υλοποιήσει επιτέλους ένα πολεοδομικό σχεδιασμό, ο οποίος να έχει στοιχειώδη προστασία απέναντι στο περιβάλλον και στην ποιότητα ζωής.
      Μπορούσατε εδώ να είσαστε αυστηρότεροι και να παραμείνετε μόνο στα υπόλοιπα, τα οποία ρυθμίζετε. Βασικές είναι οι διαφωνίες μας. Έπρεπε εδώ να αποδεχθείτε το να μη συμπεριλάβετε τις χορτολιβαδικές εκτάσεις κατά γενικότερη ρύθμιση, πράγμα το οποίο κάνετε με τις παραγράφους 3 και 4 του άρθρου 12  όπου ρυθμίζετε ότι αυτές οι εκτάσεις πλέον να μην θεωρούνται ότι αποτελούν τεκμήριο κυριότητας για το δημόσιο. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω επειδή όντως τελείωσε ο χρόνος μου, κύριε Πρόεδρε, και επειδή πραγματικά συμπίπτουν οι παρατηρήσεις μου και με τις παρατηρήσεις του Κοινοβουλευτικού Εκπροσώπου όσον αφορά τη Διεύθυνση Βιολογικής Γεωργίας. Καθυστέρησε που καθυστέρησε. Αυτήν τη στιγμή η ευρωπαϊκή εμπειρία, τα καινούργια πράγματα τα οποία μας έρχονται από την αναθεώρηση της Κοινής Αγροτικής Πολιτικής θέλουν περισσότερες από μία διεύθυνση ή μία γενική διεύθυνση. Θέλουν να ορίσουμε από τώρα τις επιμέρους διευθύνσεις ή τα τμήματα, στα οποία να συμπεριληφθούν και οι άλλες περιπτώσεις των προϊόντων ποιότητος, των ειδικών προϊόντων των ορεινών περιοχών κλπ. Αυτά τα έχω πει πάρα πολλές φορές και νομίζω, κύριε Υπουργέ, αν δεν προλαβαίνετε να το κάνετε τώρα, ότι με μία άλλη ρύθμιση θα πρέπει να το κάνετε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, θα επιμείνω σε μία από τις προτάσεις, τις οποίες έκανα κατά την πρωτολογία μου. 
      Η παράγραφος 8 του άρθρου 10 αφορά τις εκτάσεις εκείνες, που παραχωρήθηκαν κατ΄ εφαρμογή της διατάξεως του άρθρου 27 του ν. 2040/1992. Παραχωρήθηκαν τέσσερα στρέμματα στον αποκατασταθέντα κτηνοτρόφο για την ανέγερση κτηνοτροφικών εγκαταστάσεων και το 1/5 της καλλιεργήσιμης γης απ΄ όλο τον κτηνοτροφικό κλήρο. Σύμφωνα με το άρθρο 27 διαχωρίζεται αυτή η έκταση από το υπόλοιπο λιβάδι και εκδίδεται τίτλος κυριότητας, ο οποίος μεταγράφεται στο υποθηκοφυλάκειο, εγγράφεται για την καταβολή του τιμήματος υποθήκη πάλι στο υποθηκοφυλάκειο και όταν πληρωθεί εξαλείφεται κλπ.
      Είναι δηλαδή πλήρης κύριος ο κληρούχος αυτών των εκτάσεων που του παραχωρούνται με το άρθρο 27.
      Στο άρθρο 10, στην παράγραφο 8 λέτε ότι στην περίπτωση που ο αποκατασταθείς κατά πλήρη κυριότητα κληρούχος αποβιώσει μέσα στην εικοσαετία –η εικοσαετία αρχίζει από το διαχωρισμό αυτής της εκτάσεως, σύμφωνα με το άρθρο 27- τότε κληρονομείται από τον υιό, ο οποίος είναι κτηνοτρόφος. Σε περίπτωση, όμως, που συμπληρώσει ο ίδιος ο αρχικός κληρούχος είκοσι χρόνια από το διαχωρισμό σ’ αυτές τις εκτάσεις, τότε κληρονομείται κατά τις διατάξεις του Αστικού Κώδικα από όλα τα παιδιά του.
      Δεν μπορώ ειλικρινά να καταλάβω αυτήν τη διάκριση που γίνεται. Από τη στιγμή που κατέστη πλήρης κύριος, περιήλθε ακριβώς στη θέση που περιέρχεται και εκείνος που εγκαθίσταται σε γεωργικό κλήρο. Δεν διαφέρει σε τίποτα με εκείνον. Δεν υπάρχει τέτοιος περιορισμός στον αποκτώντα την κυριότητα γεωργικού κλήρου. Μετά την ισχύ του αναγκαστικού ν. 431/1968 κληρονομείται ελεύθερα πλέον, χωρίς κανένα περιορισμό.
      Έχω, λοιπόν, τη γνώμη –και επιμένω σ’ αυτό το σημείο- ότι πρέπει να απαλειφθεί στην πρώτη περίπτωση το «εικοσαετία» και στη δεύτερη και, σύμφωνα μ’ ένα σημείωμα που έδωσα, να ενοποιηθούν και να μείνει η τελευταία παράγραφος που λέει ότι κληρονομούνται κατά τις διατάξεις του Αστικού Κώδικα.
      Πιστεύω ότι αυτή η διαφοροποίηση δημιουργεί οπωσδήποτε και κάποια αντισυνταγματικότητα στη ρύθμιση, διότι ακριβώς τα ίδια πράγματα με τα ίδια πρόσωπα ρυθμίζονται κατά διαφορετικό τρόπο.
      Νομίζω, λοιπόν –και επιμένω πάρα πολύ σ’ αυτό χωρίς να έχω κάποιο προσωπικό λόγο ούτε αναφέρομαι σε κάποια συγκεκριμένη περίπτωση- ότι αυτό αφορά ολοκλήρωση του βήματος εκείνου που άρχισε με το ν. 2040/1992. Τότε,  θελήσαμε να κρατήσουμε τους κτηνοτρόφους στον κτηνοτροφικό τους κλήρο, να κάνουν μαντριά -σύγχρονα μάλιστα- να μην υπάρχει αυτή η ασχήμια που υπάρχει στα περισσότερα χωριά που τα ποιμνιοστάσια είναι εγκατεστημένα μέσα στις κοινότητες. Θελήσαμε να τους βγάλουμε έξω, να τους δώσουμε το δικαίωμα της πλήρους κυριότητας, να γίνει αυτό και να μείνουν και τα παιδιά τους εκεί, για να μην κατεβαίνουν στις πόλεις και αναζητούν εργασία. 
      Ξέρετε πολύ καλά ότι έχουμε ανάγκη από το κτηνοτροφικό επάγγελμα. Νομίζω ότι αυτή η διάταξη θα βοηθήσει πολύ προς αυτήν την κατεύθυνση.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μπέζας έχει το λόγο.
      ΑΝΤΩΝΙΟΣ ΜΠΕΖΑΣ: Κύριε Πρόεδρε, θα αναφερθώ πολύ επιγραμματικά σε τέσσερα θέματα, τα οποία έθεσα στην πρωτολογία μου και για τα οποία δεν είχα από τον κύριο Υπουργό απαντήσεις. Το πρώτο θέμα είναι το εξής: Θεωρώ ότι είναι απαραίτητο –αναφέρομαι στο άρθρο 10, στην παράγραφο 2- να αυξηθεί προς τα πάνω και προς τα κάτω το όριο ηλικίας των ακτημόνων κτηνοτρόφων, οι οποίοι μπορούν να αποκατασταθούν και να εγγραφούν στους νέους καταλόγους. 
      Σας είπα και στην πρωτολογία μου ότι υπάρχουν κληρονόμοι των αρχικών δικαιούχων, οι οποίοι έχουν ήδη υπερβεί το πεντηκοστό πέμπτο έτος της ηλικίας τους. Οι αρχικές διανομές έγιναν τη δεκαετία του 1950, όπου ήδη οι κληρονόμοι των αρχικών δικαιούχων ήταν ενήλικες. Μετά από πενήντα χρόνια, έχουν ξεπεράσει την ηλικία των πενήντα πέντε ετών και ειλικρινά δεν καταλαβαίνω για ποιο λόγο δεν προχωράτε στην τροποποίηση αυτού του ορίου.
      Επίσης, στις παραγράφους 5 και 6 του ίδιου άρθρου θα πρέπει να προστεθεί ότι, όταν υπάρχουν κατιόντες περισσότεροι του ενός και τυχαίνει να είναι κτηνοτρόφοι, μετά την παραίτηση του αρχικού κληρούχου ή το θάνατό του, ο κτηνοτροφικός κλήρος θα πρέπει να εκχωρείται εξ αδιαιρέτου σε όλους τους κατιόντες που είναι κτηνοτρόφοι.
      Η δεύτερη παρατήρηση είναι η εξής: Το ερώτημα που σας απευθύνω, σας τέθηκε και στην επιτροπή και εδώ σήμερα και δεν δόθηκε απάντηση. Για ποιο λόγο επιτρέπετε το διαχωρισμό των ομαδικών κλήρων μόνο στα αγροκτήματα των Νομών Κοζάνης και Γρεβενών;
      Ομαδικοί κλήροι υπάρχουν και σε άλλες περιοχές της πατρίδας μας. Γιατί δεν επιτρέπετε το διαχωρισμό σε όλους τους νομούς της χώρας; 
      Θέμα τρίτο. Στους κτηνοτροφικούς κλήρους της Ηπείρου υπάρχουν συστηματικές –θέλω να το προσέξετε αυτό, κύριε Υπουργέ- φυτείες ελαιοδένδρων, οι οποίες έγιναν με άδεια των τότε αρμοδίων υπηρεσιών του Υπουργείου Γεωργίας. Δεν ρυθμίζετε την περίπτωση αυτών των ανθρώπων και μάλιστα τους οδηγείτε σε ένα αδιέξοδο και με τις διατάξεις του ιδίου άρθρου, με την παράγραφο 9, προκύπτει η διοικητική τους αποβολή, γιατί έχουν υποτίθεται αλλάξει τη χρήση των κτηνοτροφικών κλήρων, από εκτάσεις τις οποίες καλλιεργούν χρόνια και τις οποίες τους δόθηκε η δυνατότητα να καλλιεργήσουν, επαναλαμβάνω, με αποφάσεις των αρμόδιων υπηρεσιών του Υπουργείου Γεωργίας.
      Θέμα τέταρτο. Δεν ρυθμίζετε το ζήτημα που προκύπτει με το ν.δ. 221/1974, με το οποίο είχαν παραχωρηθεί εκτάσεις για κατασκευή κτηνοτροφικών εγκαταστάσεων κατά πλήρη κυριότητα. Έχουμε περιπτώσεις που έχει αποβιώσει ο αρχικός δικαιούχος πριν τη λήξη της εικοσαετίας –αναφέρομαι στο ν.δ. 221/1974- και οι κληρονόμοι δεν μπορούν να κληρονομήσουν αυτές τις εκτάσεις ούτε μπορούν να τις εκμεταλλευτούν. Δεν δίνετε λύση ούτε σε αυτό το ζήτημα.
      Τέλος επιτρέψτε μου να κάνω μία νομοτεχνική παρατήρηση, ως μηχανικός, στο άρθρο 8 παράγραφος 3. Εδώ νομίζω ότι θα πρέπει να προστεθεί ότι για τη συνδρομή χορηγείται βεβαίωση, όχι μόνο του αρμόδιου πολιτικού μηχανικού, αλλά και του κατά νόμο τεχνικού. Γιατί μπορεί να υπάρχουν και από το νόμο τεχνικοί που έχουν αυτές τις αρμοδιότητες και να μην είναι πολιτικοί μηχανικοί. 
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, επιμένω στην παράγραφο 5 του άρθρου 12, απευθυνόμενος και πάλι στον κύριο Υπουργό, μιας και κατέθεσα και στοιχεία που αποδεικνύουν τη βασιμότητα της επισημάνσεώς μου, ότι για να είναι πλήρης η διάταξη που επιγράφεται «αναθεώρηση οριστικής διανομής αγροκτημάτων Ηπείρου» θα πρέπει να υπάρξει -έστω και με την επιφύλαξη κατά πόσο είναι βάσιμα τυχόν τα στοιχεία μου, αν υπάρχει τέτοια επιφύλαξη- από πλευράς διατύπωσης η φραστική κατ’ εμέ επισήμανση «ή άλλων τυχόν αγροκτημάτων ανά τη χώρα παρομοίου αντικειμένου».
      Νομίζω ότι δεν εκφεύγετε των περιθωρίων δικαιοδοσίας που έχετε, κύριε Υπουργέ, και σε καμιά περίπτωση δεν διακινδυνεύετε τυχόν ρύθμιση που μπορεί να αποδειχθεί στην πράξη ότι στηρίχθηκε σε αβάσιμα στοιχεία.
      Ταυτόχρονα θέλω να επισημάνω αυτό που ακούστηκε και από το συνάδελφο κ. Λεονταρίδη. Υπήρξε συγκεκριμένη επισήμανση προσθέσεως και άλλων αγροκτημάτων, πέραν των προβλεπομένων στην παράγραφο 5 του άρθρου 11, του Νομού Σερρών, Καστανούσας και Ροδολίβους, ότι η αναλυτική αποτύπωση των συγκεκριμένων αγροκτημάτων των προσθετικά επιζητουμένων να συμπεριληφθούν σε αυτήν τη διάταξη της κατά παρέκκλιση της κείμενης νομοθεσίας παραχώρησης και διανομής συγκεκριμένων αγρών είναι ένα αίτημα πραγματικά σωστό. Και θα θέλαμε πραγματικά σ’ αυτό το κοινά υποβαλλόμενο αίτημα να έχουμε την απάντησή σας, κατά πόσο μπορεί να συμπεριληφθούν και τα συγκεκριμένα προσθετικά επιζητούμενα και αναφερθέντα λεπτομερώς αγροκτήματα.
      Ένα άλλο ζήτημα που θέλω να επισημάνω και θεωρώ πρωτίστης αξίας καθήκον μου είναι το ζήτημα των αναδασμών. Ακούστηκαν πολλά στην Αίθουσα. Θα έλεγα ότι έχουν κοινό υπόβαθρο. Τα συναποδεχόμαστε με την έννοια της αναγκαιότητας να προχωρήσουν οι αναδασμοί, διότι πραγματικά μετά το υφιστάμενο νομικό καθεστώς του 1977, για μία πενταετία περίπου απεδείχθη ότι υπήρξε υλοποίηση σε μεγάλο βαθμό αυτών των αναγκαιούντων ανά τη χώρα αναδασμών, αλλά από εκεί και πέρα, σε σχέση με τις εκτάσεις που έχουν μείνει και οι οποίες δεν έχουν μπει σε αναδασμό, θα χρειαστούμε τουλάχιστον ογδόντα χρόνια με την τωρινή ετήσια πορεία να βάζουμε σε αναδασμούς τριάντα με σαράντα χιλιάδες στρέμματα, ενώ στο παρελθόν, στην πενταετία που σας ανέφερα, είχαμε συμπερίληψη διακοσίων πενήντα μέχρι τριακοσίων χιλιάδων στρεμμάτων ετησίως.
      Γιατί έκανα αυτήν την επισήμανση; Γιατί έχω τη γνώμη, αν δεν κάνω λάθος που δεν κάνω, ότι υπήρξε προ ενός έτους ρύθμιση, η οποία προέβλεπε δυνατότητα από πλευράς Νομαρχιακών Αυτοδιοικήσεων να αναθέτουν και σε ιδιωτικά συνεργεία αναδασμούς με προφανή σκοπό. Αναδεχόμενοι, δηλαδή, ότι δεν προχωρούσαν οι αναδασμοί, διότι τα τοπογραφικά συνεργεία ανά νομό είχαν υπαχθεί στις διαδικασίες των επιδοτήσεων.
      ΠΡΟΕΔΡΕΥΩΝ (Παναγιώτης Σγουρίδης): Κύριε Τσιπλάκη, αυτό θα γινόταν, εφόσον είχαν δικά τους λεφτά οι νομαρχίες. Καμία νομαρχία δεν βάζει λεφτά από την τσέπη της. Αυτό είναι το πρόβλημα. Υπάρχει η διάταξη.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Μεταφέρουμε αρμοδιότητες στη νομαρχία, αλλά δεν προβλέπουμε ανάλογους πόρους ή επιχορηγήσεις από τον κρατικό προϋπολογισμό και τελικώς, κύριε Πρόεδρε, έχουμε Νομαρχιακές Αυτοδιοικήσεις που δεν προκόβουν.
      ΠΡΟΕΔΡΕΥΩΝ (Παναγιώτης Σγουρίδης): Αντί να κάνουν κάποιο άλλο έργο, μπορούν να κάνουν αναδασμούς. Επιλέγουν, όμως, να κάνουν άλλα έργα.
      Μπορείτε να συνεχίσετε, κύριε συνάδελφε.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, θα μου δώσετε μισό λεπτό;
      ΠΡΟΕΔΡΕΥΩΝ (Παναγιώτης Σγουρίδης): Βεβαίως, κύριε Τσιπλάκη.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Μένω στο ότι η αναγκαιότητα προόδου των αναδασμών, που είναι συναποδεκτή, θα πρέπει και στην πράξη να προχωρήσει, διότι είναι θεσμικό ζήτημα για τον αγροτοκτηνοτροφικό τομέα της χώρας.
      Κύριε Πρόεδρε, θα ήθελα να πω κάτι τελευταίο για τον ΟΠΕΚΕΠΕ. Μας έχετε οδηγήσει τα τελευταία δύο χρόνια, διότι δεν έχετε κάνει τη δομή και δεν έχετε ενσωματώσει σε αυτόν τον οργανισμό διαχείρισης των επιδοτήσεων εκείνον τον εξοπλισμό που θα έπρεπε, πάλι σε εύσχημη διακριτική –γιατί δεν το αντιλήφθησαν πολλοί- μετατόπιση του κρατικού καθήκοντος στους ιδιώτες, υπό την έννοια συντάξεως και αναλήψεως του κόστους των δηλώσεων ΟΣΔ. 
      Ο ΟΠΕΚΕΠΕ, όπως έχουμε πει πάμπολλές φορές και νομίζω ότι δεν μπορείτε να το αποτρέψετε ως ισχυρισμό, είναι οργανισμός ο οποίος πρέπει να διασφαλίζει τις επιδοτήσεις. Νομίζω ότι δεν πρέπει να μπαίνει το δίλημμα ότι «αν δεν πάτε στους τάδε φορείς, να κάνετε τις δηλώσεις και να πληρώσετε το τάδε τίμημα, θα διακινδυνευτεί η είσπραξη των επιδοτήσεων». Δεν θέλω να ακούω τέτοια πράγματα και ιδίως σε αυτήν την Αίθουσα. Είναι δημόσιο συμφέρον και είναι προφανές ότι πρέπει να διασφαλιστεί η είσπραξη αυτών των επιδοτήσεων. 
      Γιατί τα λέω όλα αυτά; Γιατί φοβούμαι ότι δεν έχετε πλαίσιο. Προ ολίγου χρόνου αναγκαστήκατε να πείτε ότι θα πιστοποιήσετε κάποιους άλλους οργανισμούς, για να μην υπάρχει μονοπωλιακή ανάληψη αυτού του έργου. Είναι μία ερμαφρόδιτη κατάσταση και οι προθεσμίες φεύγουν.
      Κύριε Πρόεδρε, θέλω να πω ότι πρέπει να αναδεχθούμε ως κρατικός προϋπολογισμός, μιας και δεν είμαστε έτοιμοι και να μην έχουμε τις επικλήσεις του παρελθόντος ότι κάποιες ενώσεις δεν μπόρεσαν να ολοκληρώσουν, διότι το Ελεγκτικό Συνέδριο δεν τους άφησε. Δεν τους άφησε για άλλους λόγους. Διότι δεν τήρησαν τις πρέπουσες διαδικασίες μειοδοτικών διαγωνισμών. Αν τις ακολουθήσουμε, θα είναι σύννομη η αποπληρωμή αυτού του τιμήματος που δεν πρέπει να αναθέτουμε στους αγρότες κτηνοτρόφους.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Αγγελής.
      ΑΝΕΣΤΗΣ ΑΓΓΕΛΗΣ: Κύριε Πρόεδρε, θα είμαι σύντομος.
      Θα ήθελα να κάνω μία παρατήρηση στο άρθρο 23 παράγραφος 2. Στη σύσταση Διεύθυνσης Βιολογικής Γεωργίας θα πρέπει απαραίτητα να προστεθούν οι λέξεις «κτηνοτροφίας και αλιείας» για ευνόητους λόγους. Ξέρετε ότι υπάρχει σύνδεση γεωργίας, κτηνοτροφίας και αλιείας. Η κατεύθυνση γενικότερα των βιολογικών προϊόντων δεν θα πρέπει να είναι στατική. Θα πρέπει να έχουμε ευρύ πνεύμα. 
      Θα συμφωνήσω με την παρατήρηση της κ. Ξηροτύρη για τις μη εποικιστικές εκτάσεις των εντοπίων των γηγενών, όπου εκεί ουσιαστικά δεν προβλέπεται τίποτα και υπάρχουν σημαντικότατα προβλήματα ειδικότερα στις δασικές εκτάσεις. 
      Όσον αφορά το άρθρο 33, θα πρέπει, κύριε Υπουργέ, να γίνει κατανοητό ότι στη συζήτηση για το πολυνομοσχέδιο για τη γεωργία, που έγινε το Σεπτέμβριο του 2001, υπάρχει ανάλογη διάταξη. 
      Σύμφωνα με επίμονη θέση και στάση του Γεωτεχνικού Επιμελητηρίου, θα πρέπει να γίνει κατανοητό ότι, όταν λέτε κατείχαν και συνεχίζουν να κατέχουν, δεν μπορεί να ισχύει. Δεν μπορεί να ισχύει, διότι από το 1997 μέχρι το 2003 έχουν περάσει πλέον των πέντε ετών. Είναι έξι έτη. Οι άδειες ανανεώνονται κάθε πενταετία. Κατά συνέπεια ή αφήνετε το άρθρο, όπως σωστά το έχετε καταγράψει από την αρχή, ή θα πρέπει να το απαλείψετε τελείως. 
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σύμφωνα με τον Κανονισμό της Βουλής δεν υπάρχει άλλος εγγεγραμμένος για να μιλήσει.
      ΘΕΟΦΙΛΟΣ ΛΕΟΝΤΑΡΙΔΗΣ:…
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δε θα παίρνει ο καθένας το λόγο όποτε θέλει.
      ΓΕΩΡΓΙΟΣ ΚΑΡΑΣΜΑΝΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Κύριε Καρασμάνη, μήπως θέλετε να μιλήσετε εσείς, που πήρατε παρατύπως το λόγο;
      ΘΕΟΦΙΛΟΣ ΛΕΟΝΤΑΡΙΔΗΣ: Εγώ έχω δευτερολογία, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Το ξέρω ότι έχετε δευτερολογία, αλλά όχι όποτε θέλετε. Σας έβλεπα τόση ώρα. Ούτε την κάρτα σας χτυπήσατε ούτε εκδηλώσατε επιθυμία να μιλήσετε.
      Ορίστε, κύριε Λεονταρίδη, έχετε το λόγο για τέσσερα λεπτά.
      ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, κύριε Υπουργέ, θα επιμείνω στο άρθρο 2 «Τίμημα κλήρων και οικοπέδων», παράγραφος 2, όπου οι κληρούχοι που αποκαταστάθηκαν σε κτήματα οφείλουν να καταβάλουν σε ευρώ το τίμημα, το οποίο καθόρισε η Επιτροπή Απαλλοτριώσεων με απόφασή της σε μεταλλικές δραχμές, χωρίς τους τόκους και τις επιβαρύνσεις που προβλέπονται. 
      Η αξία της μεταλλικής δραχμής είναι ίση με 33 λεπτά. Σας είπα στην πρωτολογία μου ότι μπορείτε να την καθορίσετε στα 25 λεπτά, για να διευκολύνουμε αυτούς τους αγρότες και επιμένω σ’ αυτό.
      Ένα άλλο θέμα στο οποίο επιμένω και νομίζω ότι πρέπει να μας δώσετε μία απάντηση και το οποίο βλέπω ότι ρυθμίζεται, είναι το άρθρο 11, παράγραφος 5 «Διανομή και παραχώρηση στους δικαιούχους των εκτάσεων των αγροκτημάτων». Για το Νομό Σερρών έχει: Αετοβουνίου, Φυλίρας, Θεοδωριτσίου, Πετρινού, Ροδολύβου και Καστανούσας. Να προστεθούν τα αγροκτήματα Νέας Πάφρας, Ηλιοκόμης, Νέου Σουλίου, Σιδηροκάστρου, Δραβίσκου, Μαυρολόφου, Αλιστράτης και Ζευγολατιού.
      Ένα άλλο θέμα, για το οποίο τοποθετήθηκαν και άλλοι συνάδελφοι, είναι στο άρθρο 28, παράγραφος 10, «Ρύθμιση θεμάτων ΕΛΓΑ», όπου καθορίζεται η είσπραξη της ειδικής ασφαλιστικής εισφοράς που μπορεί να γίνεται με βάση τη δήλωση καλλιέργειας φυτικής παραγωγής και ζωικού κεφαλαίου προκαταβολικά. Δεν αποζημιώνεται η ζημιωθείσα παραγωγή των παραγωγών, οι οποίοι δεν έχουν εκπληρώσει τις ληξιπρόθεσμες ασφαλιστικές τους υποχρεώσεις. 
      Σήμερα γνωρίζετε ότι πολλοί ασφαλισμένοι στον ΟΓΑ δεν μπορούν πολλές φορές να καταβάλουν το μήνα κατά τον οποίο ζητάνε τις ασφαλιστικές τους εισφορές, γιατί δεν μπορούν να πληρώσουν. Δεν έχουν τη δυνατότητα να καταβάλουν τις εισφορές τους τότε. Ζητάμε να υπάρχει μία ελαστικότητα πάνω σ’ αυτό το θέμα και όχι να πληρώνουν καθορισμένα αυτό το μήνα, όταν δεν έχουν εισπράξει χρήματα από τις παραγωγές τους. Υπάρχει μεγάλο πρόβλημα στον ΟΓΑ και στους ασφαλισμένους.
      Με το άρθρο 28, παράγραφος 10, έρχεστε εσείς να επιβάλλετε προκαταβολικά να εισπράττονται αυτά τα χρήματα, αλλιώς δεν θα αποζημιώνονται οι αγρότες. Θέλουμε να το δείτε κι αυτό συγκαταβατικά, ώστε να μην έχουμε προβλήματα, γιατί ήδη γνωρίζετε το πρόβλημα των αγροτών όλα αυτά τα χρόνια με το εισόδημά τους και γνωρίζετε αυτά που σας έχουμε πει κατά καιρούς. Δεν είναι δυνατόν να δημιουργούμε νέα προβλήματα, όταν δε λύνουμε αυτά που ήδη υπάρχουν.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», εβδομήντα οκτώ μαθητές και μαθήτριες και έξι συνοδοί δάσκαλοι από το 12ο Δημοτικό Σχολείο και από το 27ο Δημοτικό Σχολείο Πατρών του Νομού Αχαΐας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κύριος Υπουργός έχει το λόγο.
      Κύριε Υπουργέ, θα θέλαμε να μας πείτε ποιες τροπολογίες δέχεσθε, ποιες τροπολογίες δέχεσθε και τροποποιείτε και ποιες τροποποιήσεις κάνετε στο νομοσχέδιο και στα άρθρα. Κατόπιν θα έχετε επαρκή χρόνο για να μας απαντήσετε σε θέματα τα οποία έχουν θέσει οι συνάδελφοι. 
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, κυρία και κύριοι συνάδελφοι, κατ’ αρχάς από τις εμπρόθεσμες Τροπολογίες θα μου επιτρέψετε να αναφερθώ μόνο στην Τροπολογία της κ. Ξηροτύρη-Αικατερινάρη, η οποία προσπαθεί να ρυθμίσει ένα πρόβλημα με τον Οργανισμό Βάμβακος. Από ό,τι με ενημέρωσαν οι Οικονομικές υπηρεσίες του Υπουργείου Γεωργίας, αυτό το θέμα έχει επιλυθεί και επομένως δεν χρειάζεται νομοθετική ρύθμιση.
      Έρχομαι τώρα στις εκπρόθεσμες Τροπολογίες. Παρά την καλή μου πρόθεση να δεχθώ ορισμένες εκ των εκπροθέσμων Τροπολογιών, δεν είναι δυνατόν να το κάνω σύμφωνα με τον Κανονισμό της Βουλής. Γι’ αυτό, λοιπόν, λέω το εξής: 
      Η Τροπολογία του κ. Γιαννάκη και του κ. Βλάχου, εφόσον γίνει αποδεκτή από όλες τις πτέρυγες της Βουλής, θα την αποδεχθώ και εγώ. Από ό,τι φαίνεται έχει γίνει αποδεκτή μόνο από το ΠΑΣΟΚ και τη Νέα Δημοκρατία. Δεν έχουν εκφράσει άποψη ο Συνασπισμός και το Κ.Κ.Ε. Αφού, λοιπόν, είναι και εκπρόθεσμη την κρατώ και εάν υπάρξει αυτή η συναίνεση, μετά από πολύ λίγο χρονικό διάστημα, θα έχουμε νομοσχέδιο του Υπουργείου Γεωργίας, το οποίο θα είναι είτε το δασικό νομοσχέδιο είτε το νομοσχέδιο για τα ζώα συντροφιάς και επομένως δεσμεύομαι, εφόσον υπάρχει αυτή η συναίνεση, να την κάνω αποδεκτή. 
      Την τροπολογία την οποία υπέβαλαν οι κύριοι Παπαγεωργίου, Χρονόπουλος, Κωνσταντίνου, Βούλγαρης, Λουκάκης και άλλοι συνάδελφοι και η οποία αναφέρεται στη ρύθμιση των ευθυνών του Διοικητικού Συμβουλίου της Κεντρικής Συνεταιριστικής Ένωσης Κτηνοτροφικών Προϊόντων -η οποία όπως ξέρετε έχει διαλυθεί ήδη με την απόφαση 2020/2000 του Πολυμελούς Πρωτοδικείου Αθηνών- είχα δηλώσει από την αρχή, ότι εφόσον γίνει αποδεκτή από όλες τις πτέρυγες της Βουλής, θα την αποδεχθώ και εγώ. Εξ όσων με πληροφόρησε ο συνάδελφος κ. Παπαγεωργίου, γίνεται αποδεκτή από το ΠΑΣΟΚ, από τη Νέα Δημοκρατία και από το Συνασπισμό, αλλά δεν γίνεται αποδεκτή από το ΚΚΕ. Επομένως σύμφωνα με τη δέσμευσή μου δεν μπορώ να την κάνω αποδεκτή. Λέω, όμως, ότι αυτό το θέμα θα λυθεί στο επόμενο νομοσχέδιο του Υπουργείου Γεωργίας. Θέλω να είμαι συνεπής σε αυτά που έχω πει στη Βουλή, για να είμαστε όλοι συνεπείς. 
      Η τροπολογία την οποία έχουν υποβάλει οι κύριοι Πιπεργιάς, Γιαννάκης και Καρχιμάκης, είναι σωστή μεν, αλλά είναι και αυτή εκπρόθεσμη και ως εκ τούτου δεν μπορεί να συζητηθεί. Το περιεχόμενό της είναι αποδεκτό για μένα, αλλά δεν μπορώ να την αποδεχτώ σε αυτήν τη διαδικασία. Να κατατεθεί εγκαίρως στο επόμενο νομοσχέδιο ή θα την περιέχουμε εμείς ως διάταξη στο σχετικό νομοσχέδιο το οποίο θα φέρουμε και επομένως πιστεύω ότι με τη συναίνεση όλων θα προχωρήσει η επίλυσή του.
      Επίσης όσον αφορά την τροπολογία την οποία υπέβαλαν οι συνάδελφοι κύριοι Κοντός, Λεονταρίδης και Καρασμάνης το περιεχόμενό της είναι σωστό, αλλά και αυτή είναι εκπρόθεσμη και επομένως ισχύει αυτό που είπα για όλες τις άλλες τροπολογίες. 
      Έρχομαι τώρα στα θέματα που έχουν σχέση με διατάξεις του νομοσχεδίου. 
      Στο άρθρο 2 παράγραφος 2 πρότεινε ο κ. Βρέντζος και ο κ. Λεονταρίδης να υπάρξει μία μείωση της μεταλλικής δραχμής. Η διάταξη αυτή δεν έχει κανέναν εισπρακτικό λόγο. Θέλουμε να δώσουμε έναν κοινωνικό χαρακτήρα στο νομοσχέδιο. Έτσι, λοιπόν, η ισοτιμία της μεταλλικής δραχμής μειώνεται στα τριάντα λεπτά. 
      Προχωρούμε τώρα σε μία παρατήρηση που έκανε ο ιδιαίτερα μελετημένος συνάδελφος κ. Μπέζας από τη γειτονική Θεσπρωτία. Το ίδιο πρότεινε και ο κ. Κατσαρός, ο Αντιπρόεδρος της Βουλής, και αναφέρομαι στην παράγραφο 5 του άρθρου 10 ότι: με απόφαση της Επιτροπής Απαλλοτριώσεων γίνεται αποδεκτή αίτηση παραίτησης του κληρούχου κτηνοτρόφου από τον κλήρο του υπέρ του κατιόντος αυτού, εφόσον ο κατιών κατά την κρίση της επιτροπής είναι κτηνοτρόφος. Ο κατιών υπεισέρχεται στα δικαιώματα και τις υποχρεώσεις του αρχικού κληρούχου. Συνεννοήθηκα με τη Νομική Υπηρεσία του Υπουργείου. Η διατύπωση είναι γενική και περιλαμβάνει την έννοια «ο κατιών» ή «οι κατιόντες». Επομένως δεν χρειάζεται να προσθέσουμε κάτι άλλο, σύμφωνα με τη Νομική Υπηρεσία του Υπουργείου.
      Όσον αφορά τις υπόλοιπες παρατηρήσεις τις οποίες έχετε κάνει, θα τις μελετήσουμε κι αν πράγματι κριθεί ότι χρειάζεται να κάνουμε μία πρόσθετη νομοθετική ρύθμιση, δεσμεύομαι στο επόμενο νομοσχέδιο να φέρω τη σχετική ρύθμιση. 
      ΠΡΟΕΔΡΕΥΩΝ (Παναγιώτης Σγουρίδης): Δηλαδή, κύριε Υπουργέ, θεωρείτε αυτό που λέτε τώρα ως ερμηνευτική δήλωση; 
      ΓΕΩΡΓΙΟΣ ΔΡΥΣ ( Υπουργός Γεωργίας): Ως ερμηνευτική δήλωση, δεν κάνω καμία αλλαγή στο κείμενο. 
      ΠΡΟΕΔΡΕΥΩΝ (Παναγιώτης Σγουρίδης): Δεν κάνετε αλλαγή στο κείμενο, αλλά θεωρείται ερμηνευτική δήλωση εφόσον συνοδεύουν το νόμο τα Πρακτικά. 
      ΓΕΩΡΓΙΟΣ ΔΡΥΣ ( Υπουργός Γεωργίας): Το λέω και πάλι  ότι «ο κατιών υπεισέρχεται στα δικαιώματα και τις υποχρεώσεις του αρχικού κληρούχου», θεωρώ ότι η διατύπωση αυτή είναι γενική και περιέχει όχι μόνο τον κατιόντα, αλλά και τους κατιόντες. 
      ΝΙΚΟΛΑΟΣ ΚΑΤΣΑΡΟΣ: Εάν κληρονομηθεί μόνο από τη σύζυγο; 
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Κατσαρέ, αν θέλετε οποιαδήποτε ειδική διατύπωση, συνεννοηθείτε με την Νομική Υπηρεσία του Υπουργείου και δεσμεύομαι, εφόσον συμφωνήσουμε, να το φέρω σε κάποιο άλλο Νομοσχέδιο. 
      ΠΡΟΕΔΡΕΥΩΝ (Παναγιώτης Σγουρίδης):  Νομίζω ότι η ερμηνευτική δήλωση, όπως το λέτε, μπορεί να χρησιμεύσει και στα δικαστήρια. 
      ΓΕΩΡΓΙΟΣ ΔΡΥΣ ( Υπουργός Γεωργίας): Εάν αυτό είναι αρκετό, νομίζω ότι δεν έχω καμία άλλη παρατήρηση να κάνω για τις τροπολογίες ή για το σχέδιο του νόμου. 
      Έρχομαι μόνο σε μερικές απαντήσεις …
      ΠΡΟΕΔΡΕΥΩΝ (Παναγιώτης Σγουρίδης): Σας δίνω τώρα το λόγο, κανονικά. Έχετε οκτώ λεπτά στη διάθεσή σας.
      ΓΕΩΡΓΙΟΣ ΔΡΥΣ ( Υπουργός Γεωργίας): Νομίζω δεν θα χρειαστεί να τα χρησιμοποιήσω όλα. 
      Κατ’ αρχάς θέλω να πω ότι είναι το πρώτο νομοσχέδιο που εισηγούμαι ως Υπουργός Γεωργίας. Βρήκα μία κατανόηση από τη Βουλή πάρα πολύ σημαντική –και το τονίζω- και θέλω να σας ευχαριστήσω γι’ αυτό. Θα απαντήσω, όμως, σε ορισμένα σχόλια. 
      Κατά πρώτον για τον ΕΛΓΑ. Θέλω να σας διαβεβαιώσω όλους για την πρόοδο του Οργανισμού. Ο ΕΛΓΑ μετά αυτήν την ουσιαστική τομή που κάναμε ενοποιώντας επιτέλους τους δυο βραχίονες που υπήρχαν, δηλαδή τον ΕΛΓΑ και τα ΠΣΕΑ, μετατρέπεται πλέον σ’ έναν αποκλειστικό οργανισμό γεωργικών ασφαλίσεων στη χώρα μας. Μαζί δε με τη θέσπιση και λειτουργία του αντασφαλιστικού οργανισμού ΟΑΣΙΣ, η χώρα μας εξισώνεται προς όλες τις άλλες ευρωπαϊκές χώρες, όσον αφορά τις γεωργικές ασφαλίσεις. 
      Αναφέρατε ότι υπάρχουν καθυστερήσεις. Και αδικίες στις αποζημιώσεις. Δεν είναι έτσι. Ο Ελληνικός Οργανισμός Γεωργικών Ασφαλίσεων πληρώνει σήμερα εντός έξι μηνών από την επελθούσα ζημιά στον Έλληνα αγρότη. Κάναμε ένα συνέδριο στην Αθήνα, για να δούμε ακριβώς τι κάνουν οι άλλες ευρωπαϊκές χώρες. Σας λέω ότι η δεύτερη χώρα μετά την Ελλάδα, που πληρώνει συντομότερα, είναι η Γαλλία, η οποία πληρώνει μετά από επτά έως δέκα οκτώ μήνες. Όλες οι άλλες χώρες πληρώνουν σε μεγαλύτερο χρονικό διάστημα.
      Κατανοώντας, όμως, την επιθυμία όλων μας για να πληρώσουμε ταχύτατα τους αγρότες μας, που έχουν υποστεί καταστροφές στο ζωικό ή φυτικό τους κεφάλαιο, δώσαμε εντολή στον ΕΛΓΑ και από 1ης Ιουλίου 2003 ο ΕΛΓΑ θα πληρώνει σε απώτατο χρόνο, τέσσερις μήνες, δηλαδή εκατόν είκοσι ημέρες, αρκεί βεβαίως να είναι συνεπείς οι αγρότες μας με τις υποχρεώσεις τους. 
      Γι’ αυτό, λοιπόν, το λόγο πολλές φορές αδικούμε τον ΕΛΓΑ παρ’ ότι κάνει καλά τη δουλειά του.
      Όμως υπήρχε πράγματι καθυστέρηση σε ορισμένες περιπτώσεις. Πολλοί συνάδελφοι Βουλευτές κι εγώ, ακόμη, πριν πάω στο Υπουργείο Γεωργίας εκάναμε το ίδιο λάθος, ταυτίζαμε τα ΠΣΕΑ και τον ΕΛΓΑ. Δηλαδή, θεωρούσαμε ότι τα ΠΣΕΑ είναι ένα κομμάτι του ΕΛΓΑ. Ήταν τελείως διαφορετικό. Όπως ξέρετε τα ΠΣΕΑ ουσιαστικά ήταν Δ/ση της κεντρικής υπηρεσίας του Υπουργείου Γεωργίας. Ταυτοχρόνως υπήρχαν, αντίστοιχες υπηρεσίες σε όλες τις Νομαρχιακές Αυτοδιοικήσεις. Έτσι δεν ήταν δυνατόν το Υπουργείο Γεωργίας με τους ελάχιστους υπαλλήλους που είχε στη Δ/ση ΠΣΕΑ να ασκεί οριζόντια πολιτική γεωργικών ασφαλίσεων. Γι’ αυτό άλλα απεφάσιζε η Λάρισα, άλλα η Ημαθία, άλλα η Πέλλα, άλλα τα Χανιά και άλλα ο Έβρος. Αυτά, λοιπόν, τελείωσαν.
      Όταν πήγα στο Υπουργείο Γεωργίας, κύριοι συνάδελφοι, υπήρχαν εννέα εκκρεμή προγράμματα, τα οποία είχαν υποβληθεί στην Ευρωπαϊκή Ένωση και για τα οποία δεν είχαν καταβληθεί αποζημιώσεις στους αγρότες μας.
      Σήμερα που μιλάμε δεν υπάρχει κανένα πρόγραμμα σε καθυστέρηση!! Εγκρίθηκαν γρήγορα τα οκτώ και σήμερα εγκρίθηκε από την Ε.Ε. και το τελευταίο που έχει γίνει «σημαία» από ορισμένους συναδέλφους, για το μέγεθος της καθυστέρησης. Πρόκειται για τις ζημιές από πυρκαγιές, που έλαβαν χώρα το καλοκαίρι του 2000. 
      Πιστεύω ότι είναι καλό να αποκαταστήσουμε την εμπιστοσύνη μεταξύ μας, η Κυβέρνηση και η Αντιπολίτευση, γιατί όσο η Αντιπολίτευση είναι καχύποπτη και όσο η Κυβέρνηση δεν δίνει πλήρη στοιχεία, προκειμένου οι Βουλευτές να μπορούν να διαμορφώνουν τις απόψεις τους, νομίζω ότι δεν θα μπορέσουμε ποτέ να συνεννοηθούμε για το καλό των αγροτών μας. 
      Ο λόγος για τον οποίο δεν έχουν εξοφληθεί μέχρι σήμερα οι πυροπαθείς του 2000 σε πολλούς Νομούς της χώρας είναι ο τρόπος της πληρωμής της προκαταβολής και όχι η αδράνεια του Υπουργείου Γεωργίας. Από την πίεση που είχε ασκηθεί το καλοκαίρι του 2000, πληρώθηκε στους πυροπαθείς περίπου το 40% της αποζημίωσης, χωρίς να έχουμε την έγκριση της Ευρωπαϊκής Ένωσης. Αποτέλεσμα αυτού ήταν το πρόγραμμα, το οποίο υποβάλαμε εκ των υστέρων στην Ε.Ε., να χαρακτηρισθεί ως non notifie, δηλαδή μη κοινοποιηθέν, και να πάει «στο ράφι» σύμφωνα με τις διαδικασίες που ακολουθεί η Ευρωπαϊκή Ένωση. Καμία χώρα δεν μπορεί να γράφει στα παλιά της τα παπούτσια τους κανόνες της Ευρωπαϊκής Ένωσης. Το πρόγραμμα αυτό από το καλοκαίρι του 2000, άρχισε να εξετάζεται μόλις κατά τον Φεβρουάριο του 2003. Σήμερα πήραμε τη σχετική έγκριση και θα πληρώσουμε τις υπόλοιπες αποζημιώσεις π.χ. στο Νομό Κορινθίας, στο Νομό Σάμου και στους άλλους  Νομούς της χώρας.
      Σήμερα τελειώσαμε όλες τις εκκρεμότητες που είχαμε στα ΠΣΕΑ και νομίζω ότι προχωρούμε με πολύ καλές προϋποθέσεις για να είμαστε συνεπείς στις υποχρεώσεις μας προς τους αγρότες μας.
      Σημείωσα ιδιαίτερα αυτά που είπε ο συνάδελφος κ. Κοντός σχετικά με τη δίκαιη μεταχείριση των ψαράδων της Βιστωνίδας. Κύριε συνάδελφε, να κάνετε μία ερώτηση ή δώστε μου κάποια συγκεκριμένα στοιχεία. Σας διαβεβαιώ ότι θα το ελέγξω για να μπορούμε πράγματι να ικανοποιήσουμε τα δίκαια αιτήματα των ψαράδων αυτών. Σήμερα, όμως, δεν μπορεί να απαντηθεί αυτό το θέμα.
      Τέλος, όσον αφορά τους Νέους Αγρότες, ενώ θα έπρεπε να στείλουμε ένα ενιαίο μήνυμα από τη Βουλή, τελικά δεν κατορθώσαμε να συμφωνήσουμε για την εφαρμοζόμενη πολιτική στο χώρο αυτό. Αυτό που κατάλαβα είναι ότι υπάρχει μία σύγχυση μεταξύ των Νέων Αγροτών και των Συνεταιρισμών. Η διάταξη που φέρνουμε για τους Νέους Αγρότες δεν παρεμβαίνει στη λειτουργία των Αγροτικών Συνεταιρισμών. Πρόκειται για το αγροτοσυνδικαλιστικό κίνημα, το οποίο δεν έχει σχέση με τους Αγροτικούς Συνεταιρισμούς. 
      Όσον αφορά τώρα το συνδικαλισμό, θέλω να σας πω ότι οι οργανώσεις των Νέων Αγροτών λειτουργούν. Δεν πρόκειται να δημιουργήσουν τώρα τις οργανώσεις των. Και λυπάμαι που δεν έγινε κατανοητό αυτό από την αρχή. Οι Νέοι Αγρότες λειτουργούν, αλλά λειτουργούν μέσω των σωματείων. Θέλουν να ενταχθούν στο αγροτοσυνδικαλιστικό κίνημα. Προφανώς, δεν μπορούν να λειτουργήσουν σύμφωνα με το ν.1361, διότι οι Νέοι Αγρότες δεν έχουν τον αναγκαίο πληθυσμό που απαιτεί ο ν. 1361.
      Έτσι στο Νομό Χανίων ή στο Νομό Ξάνθης θα έχουμε εκατό, διακόσιους ή πεντακόσιους Νέους Αγρότες. Δεν είναι δυνατόν με τις διατάξεις που αφορούν τους κανονικούς αγρότες να λειτουργήσουν και οι οργανώσεις των Νέων Αγροτών. Τονίζω για άλλη μία φορά ότι αυτά τα οποία θα αποφασίσουμε σήμερα είναι αντίστοιχα με αυτά που ισχύουν στην Ευρώπη. Δεν πρωτοτυπούμε στην Ελλάδα!! 
      Ωστόσο επαναλαμβάνω για άλλη μία φορά ότι ενώ τα κόμματα, όπως λένε οι εκπρόσωποι των Νέων Αγροτών όταν πηγαίνουν στα συνέδριά τους υπερακοντίζουν την Κυβέρνηση σε δηλώσεις συμπαράστασης, όταν έρχονται στη Βουλή για να νομοθετήσουμε ένα αίτημά τους, δυστυχώς δεν υπάρχει η αναγκαία συνέπεια λόγων και αποφάσεων.
      Εμείς θεωρούμε ότι η διάταξη είναι σωστή και θα το δείξει η πράξη. Εξάλλου η διάταξη αναφέρει ρητώς και σαφώς και καθησυχάζει και αυτούς οι οποίοι έχουν ορισμένες αμφιβολίες, δηλαδή τις υπάρχουσες δύο συνδικαλιστικές οργανώσεις, τη ΓΕΣΑΣΕ και τη ΣΥΔΑΣΕ. Η διάταξη αυτή προβλέπει ότι μπορούν, αν θέλουν, να είναι και μέλη στις οργανώσεις της ΓΕΣΑΣΕ ή στις οργανώσεις της ΣΥΔΑΣΕ. 
      Κύριοι συνάδελφοι, λέμε σήμερα ότι πρέπει επιτέλους να ενιαιοποιήσουμε το αγροτοσυνδικαλιστικό κίνημα. Σας διαβεβαιώ ότι αυτό γίνεται στην πράξη από τους Νέους Αγρότες. Οι νέοι αγρότες δίνουν ένα μήνυμα στους αγρότες. Τους λένε, ότι δεν μπορείτε να έχετε πράσινες και μπλε οργανώσεις. Σήμερα πρέπει να δομήσουμε ένα ενιαίο συνδικαλιστικό κίνημα, ταξικό, ακηδεμόνευτο και οικονομικά ανεξάρτητο από το κράτος. 
      Εάν, όπως τουλάχιστον είπε η ΓΕΣΑΣΕ γίνει προσπάθεια για να συνεννοηθεί με τη ΣΥΔΑΣΕ προκειμένου να πάμε σε ενιαίο αγροτοσυνδικαλιστικό κίνημα, τότε σας διαβεβαιώ ότι η Κυβέρνηση θα παίξει εκείνο το συμβιβαστικό ρόλο, έτσι ώστε και οι Νέοι Αγρότες να ενταχθούν σε αυτό το ενιαίο συνδικαλιστικό κίνημα, αρκεί να έχουν τη δική τους οργανωτική αυτονομία.
      Κύριοι συνάδελφοι, παρ΄ ολίγο να δημιουργηθεί θέμα εκ του μη όντως μεταξύ της Ξάνθης και της Δράμας. Δεν υπήρχε καμία διάθεση εκ μέρους του Υπουργείου Γεωργίας. Η περιφερειακή υπηρεσία του ΕΛΟΓ θα μείνει στην Ξάνθη, διότι αυτό λειτουργικά εξυπηρετεί καλύτερα την οργάνωση της ανατολικής Μακεδονίας και Θράκης.
      Και τέλος βλέπω εδώ το συνάδελφο το Μανώλη Σκουλάκη, ο οποίος καρτερικά περιμένει να τελειώσουμε τη συζήτησή μας.
      Κύριε συνάδελφε, ισχύει η δήλωσή μου ότι το Υπουργείο Γεωργίας θα συνεννοηθεί με το Υπουργείο Εργασίας έτσι ώστε να βρεθεί η βέλτιστη λύση που θα τακτοποιεί τους συνεταιριστικούς αυτούς υπαλλήλους, οι οποίοι εξαιτίας των διαρθρωτικών αλλαγών που έχουν επισυμβεί στην ελληνική γεωργία βρίσκονται σήμερα σε ένα δυσμενές εργασιακό καθεστώς. Γι’ αυτό λοιπόν το λόγο ο Υπουργός Γεωργίας μαζί με το συνάδελφό του τον κ. Ρέππα και σε συνεργασία με την ΟΣΕΓΟ, την οργάνωση των συνεταιριστικών υπαλλήλων και την ΠΑΣΕΓΕΣ, που είναι η οργάνωση των εργοδοτών, θα έχει συνεργασία, έτσι ώστε να υπάρξει λύση στο πρόβλημα αυτό. 
      Κύριοι συνάδελφοι, νομίζω ότι φθάσαμε μετά από εξήμισι περίπου ώρες στο τέλος της συζήτησης. Πριν όμως νομίζω ότι οφείλω να πω ένα πράγμα για να είμαι συνεπής σ’ αυτά που έχουμε αποφασίσει μέχρι τώρα. Νομίζω ότι κάναμε μια πολύ καλή συνεργασία και είχαμε καλά αποτελέσματα. Υπάρχει ακόμη ένα πρόβλημα. Γι’ αυτό επικαλούμαι την ειλικρίνεια του κ. Κοντού και του κ. Αγγελή και όλων όσων ήταν παρόντες στη συζήτηση στην επιτροπή μας. Αμέσως δέχτηκα την πρότασή τους την οποία θεώρησα χρήσιμη. Παρενέβην όμως ο Πανελλήνιος Σύλλογος Κτηνιάτρων ο οποίος μου απέστειλε ένα κείμενο άκρως επιθετικό. Κατόπιν αυτού έκανα μία διόρθωση θεωρώντας ότι ήταν προς τη σωστή κατεύθυνση. Σήμερα ο κ. Αγγελής και ορισμένοι άλλοι συνάδελφοι είπαν ότι αυτή η προσθήκη που έκανα δεν επιλύει το πρόβλημα.
      Κάνω, λοιπόν, την εξής πρόταση και ταυτόχρονα δεσμεύομαι. Σε λίγες μέρες θα φέρουμε το επόμενο νομοσχέδιο του Υπουργείου. Θα κάνω προσπάθεια να συνεργασθούμε με τον Πανελλήνιο Σύλλογο Κτηνιάτρων και το ΓΕΩΤΕΕ. Εφόσον βρεθεί κοινά αποδεκτή λύση σας διαβεβαιώ ότι θα την συμπεριλάβω στο σχετικό Νομοσχέδιο του Υπουργείου Γεωργίας.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς δεν κάνετε καμία αλλαγή ούτε και σ’ αυτό το άρθρο. 
      ΓΕΩΡΓΙΟΣ ΔΡΥΣ (Υπουργός Γεωργίας): Η παράγραφος 2 αποσύρεται και θα έλθει μετά από συμφωνία δική μου με το ΓΕΩΤΕΕ και τους κτηνιάτρους. 
      ΠΡΟΕΔΡΕΥΩΝ (Παναγιώτης Σγουρίδης): Σε ποιο άρθρο;
      ΓΕΩΡΓΙΟΣ ΔΡΥΣ (Υπουργός Γεωργίας): Στο άρθρο 33 η παράγραφος 2 αποσύρεται και οι επόμενες παράγραφοι αναριθμούνται σε 2 και 3.
      ΠΡΟΕΔΡΕΥΩΝ (Παναγιώτης Σγουρίδης): Άρα σημαίνει ότι αυτό που προστέθηκε στην επιτροπή φεύγει τώρα.
      ΓΕΩΡΓΙΟΣ ΔΡΥΣ (Υπουργός Γεωργίας): Φεύγει μέχρι να υπάρχει η δική μου συνεννόηση με τους κτηνιάτρους και το ΓΕΩΤΕΕ. 
      ΠΡΟΕΔΡΕΥΩΝ (Παναγιώτης Σγουρίδης): Άρα η παράγραφος 2 του άρθρου 33 αποσύρεται.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, ευχαριστώ πολύ τους συναδέλφους για τη συνεργασία.
      ΠΡΟΕΔΡΕΥΩΝ (Παναγιώτης Σγουρίδης):  Κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Γεωργίας: «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων  κτηνοτρόφων και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολο με τις τροποποιήσεις του κυρίου Υπουργού και την υπουργική τροπολογία με γενικό αριθμό 1479 και ειδικό 60;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΣΠΥΡΙΔΩΝ ΣΤΡΙΦΤΑΡΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου: «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων  κτηνοτρόφων και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και του συνόλου με τις τροποποιήσεις του κυρίου Υπουργού και την υπουργική τροπολογία με γενικό αριθμό 1479 και ειδικό 60 και έχει ως εξής: 
      (Το κείμενο του νομοσχεδίου βρίσκεται στο τεύχος Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση. 
      Κύριοι συνάδελφοι, έχουν διανεμηθεί τα Πρακτικά της Τετάρτης 9 Απριλίου 2003 και ερωτάται το Σώμα εάν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 9 Απριλίου 2003 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 17.20΄, λύεται η συνεδρίαση για αύριο ημέρα Πέμπτη 8 Μαΐου 2003 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία με νομοσχέδιο του Υπουργείου Οικονομίας και Οικονομικών: «Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Επιτροπή Λογιστικής Τυποποίησης και Ελέγχου, αποκατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής», σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 7/5/2003                                         σελ. 252

