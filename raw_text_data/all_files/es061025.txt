ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ Ι’

Τετάρτη 25 Οκτωβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Εσωτερικών, Δημόσιας Διοίκησης και Αποκέντρωσης: 
i. «Κύρωση του Πρόσθετου Πρωτοκόλλου στη Συμφωνία μεταξύ των Κυβερνήσεων των κρατών-μελών της Οικονομικής Συνεργασίας Ευξείνου Πόντου (Ο.Σ.Ε.Π.) για τη συνεργασία στον τομέα παροχής έκτακτης βοήθειας και άμεσης ανταπόκρισης σε φυσικές και ανθρωπογενείς καταστροφές, μετά της συνημμένης δήλωσης του Αζερμπαϊτζάν», σελ.
ii. «Κύρωση Μνημονίου Συμφωνίας για συνεργασία στον τομέα της Δημόσιας Διοίκησης, της Διαχείρισης Προσωπικού και της Οργάνωσης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Διοίκησης και Εσωτερικών της Ρουμανίας», σελ.
2. Συζήτηση και ψήφιση επί της αρχής, των άρθρων και του συνόλου των σχεδίων νόμων του Υπουργείου Εξωτερικών:
i. «Κύρωση του Πρωτοκόλλου περί προνομίων και ασυλιών των μελών της Κοινοβουλευτικής Συνέλευσης του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)», σελ.
ii. «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής ‘Ενωσης, συνελθόντων στο πλαίσιο του Συμβουλίου της 28.4.2004 σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ», σελ.
iii. «Κύρωση της Συμφωνίας των Κρατών-Μελών της Ευρωπαϊκής ‘Ενωσης σχετικά με τις αξιώσεις που εγείρονται από Κράτος-Μέλος κατά Κράτους-Μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπό αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στα πλαίσια της επιχείρησης της Ευρωπαϊκής ‘Ενωσης για διαχείριση κρίσης, μετά της συνημμένης Δήλωσης των Κρατών-Μελών της Ευρωπαϊκής ‘Ενωσης», σελ.
iv. «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής ‘Ενωσης οι οποίοι συνήλθαν στο πλαίσιο του Συμβουλίου, της 10.11.2004, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό ‘Αμυνας και στα μέλη του προσωπικού του», σελ.
ΟΜΙΛΗΤΕΣ
Επί των σχεδίων νόμων του Υπουργείου Εξωτερικών:
ΒΑΛΗΝΑΚΗΣ Ι., σελ.
ΚΑΝΕΛΛΗ Λ., σελ.
ΜΑΓΓΙΝΑΣ Β., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  Ι΄
     Τετάρτη 25 Οκτωβρίου 2006 
     
     Αθήνα, σήμερα στις 25 Οκτωβρίου 2006, ημέρα Τετάρτη και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 24 Οκτωβρίου 2006 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της Θ΄ συνεδριάσεώς του, της Τρίτης 24 Οκτωβρίου 2006, σε ό,τι αφορά την ψήφιση στο σύνολο του σχεδίου νόμου: «Κύρωση του Μνημονίου Συμφωνίας για συνεργασία μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Επίβλεψης της Λαϊκής Δημοκρατίας της  Κίνας».)
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Βασίλειο Έξαρχο, Βουλευτή Λάρισας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά, με την οποία η Πανελλήνια Ένωση Πτυχιούχων Τεχνολόγων Γεωπόνων ζητεί την κατοχύρωση των επαγγελματικών δικαιωμάτων των μελών της.
     2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά, με την οποία ο Νομάρχης Ηρακλείου ζητεί τη λήψη μέτρων προστασίας του οικισμού Λιγόρτυνου από κατολισθήσεις και την αποκατάσταση του επαρχιακού δρόμου Ηρακλείου – Πύργου.
     3. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Δήμος Νάξου ζητεί την προσθήκη αιθουσών στο Δημοτικό Σχολείο Μελάνων της νήσου Νάξου.
     4. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία  ο Δήμος Υδρούσας Κυκλάδων ζητεί έκτακτη οικονομική ενίσχυση για την αποκατάσταση των ζημιών που προκλήθηκαν από τις βροχοπτώσεις σε βασικές υποδομές του δήμου του.
     5. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία  η Τοπική Ένωση Δήμων και Κοινοτήτων Νομού Κυκλάδων ζητεί την αποκατάσταση της ακτοπλοϊκής συγκοινωνίας των Κυκλάδων.
     6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο πρόεδρος του Κέντρου Υγείας Πάρου διαμαρτύρεται για την μετακίνηση ιατρού παθολόγου από το Κέντρο Υγείας Πάρου.
     7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία  το Κέντρο Υγείας Θήρας ζητεί να του διατεθεί ελικόπτερο για τις διακομιδές ασθενών.
     8) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά, με την οποία η σχολική εφορεία του Μειονοτικού Δημοτικού Σχολείου Δοκού ζητεί την έναρξη των μαθημάτων ενισχυτικής διδασκαλίας στο πιο πάνω σχολείο.
     9) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά, με την οποία ζητεί τη χορήγηση βεβαίωσης στον κ. Παρασκευά Σωτήραλη για την απόκτηση μελισσοκομικού φορτηγού.
     10) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά, με την οποία ζητεί να ενημερωθεί σχετικά με την ολοκλήρωση του σχεδίου πόλης του οικισμού Βλαχιώτη του Δήμου Έλους Λακωνίας.
     11) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά, με την οποία η Ένωση Υπαλλήλων Πυροσβεστικού Σώματος Δυτικής Μακεδονίας διαμαρτύρεται για την έλλειψη πυροσβεστών.
     12) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά, με την οποία τα επιμελητήρια Φλώρινας και Καστοριάς και οι εμπορικοί σύλλογοι Φλώρινας ζητούν την ένταξη των εμπορικών επιχειρήσεων των Νομών Φλώρινας και Καστοριάς στην υπουργική απόφαση Α.Π. 2/2781/0025 από 8-8-2006.
     13) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία η Ένωση Τεχνικών Ελληνικής Ραδιοφωνίας ζητεί την ένταξη των τεχνικών που εργάζονται στους ιδιωτικούς και δημοτικούς ραδιοφωνικούς σταθμούς των Αθηνών και της Θεσσαλονίκης στο Ταμείο Συντάξεων του Προσωπικού Εφημερίδων Αθηνών και Θεσσαλονίκης.
     14) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά, με την οποία η Πανελλήνια Ομοσπονδία Συλλόγων Υπαλλήλων Περιφερειών ζητεί τη συμμετοχή της στη διαδικασία σύνταξης του οργανισμού των περιφερειών, την άρση των μισθολογικών ανισοτήτων και την οικονομική αναβάθμιση των μελών της. 
     15) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί τη χρηματοδότηση του Δήμου Μουρεσίου Μαγνησίας για τη συντήρηση του αγροτικού οδικού δικτύου της περιοχής του.
     16) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία η Ένωση Ξενοδόχων Λουτρών Υπάτης ζητεί την αξιοποίηση και τον εκσυγχρονισμό των ιαματικών πηγών της Υπάτης.
     17) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά, με την οποία η Ομοσπονδία Επαγγελματιών Βιοτεχνών Φθιώτιδας ζητεί τη διαμόρφωση των συντάξεων του Ο.Α.Ε.Ε. βάσει του π.δ. 258/28-12-2005.
     18) Η Βουλευτής Ροδόπης κ. ΧΡΥΣΑ ΜΑΝΩΛΙΑ κατέθεσε αναφορά, με την οποία ο Σύλλογος Γονέων και Κηδεμόνων του Δημοτικού Σχολείου Φαναρίου Ροδόπης ζητεί να λειτουργήσει ως τριθέσιο το πιο πάνω σχολείο με την πρόσληψη ενός αναπληρωτή δασκάλου.
     19) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία το Τοπικό Συμβούλιο Καλής–Κώμης του Δήμου Αργιθέας Καρδίτσας ζητεί τη λήψη μέτρων για την εύρυθμη λειτουργία του περιφερειακού ιατρείου του πιο πάνω δημοτικού διαμερίσματος.
     20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις επιθέσεις τοξικομανών σε καταστηματάρχες της Πλατείας Όλγας του Δήμου Πατρέων.
     21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην παρουσία κουκουλοφόρων αναρχικών στην πόλη των Πατρών.
     22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στη δυσκολία πρόσβασης στην Ιερά Μονή Μακελλαριάς στα Καλάβρυτα.
     23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται σε καταγγελίες επιβατών του αστικού Κ.Τ.Ε.Λ. Πάτρας για τη συμπεριφορά οδηγών του.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην εγκατάλειψη διατηρητέου κτηρίου στην οδό Γ. Ρούφου και Σασσίνη στην Πάτρα.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία καπνοπαραγωγοί του Δημοτικού Διαμερίσματος Αρχανίου Φθιώτιδας ζητούν τη χορήγηση αδειοδότησης καλλιέργειας, μεταποίησης και πώλησης οικολογικού καπνού σε οικοτεχνικές μονάδες.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο πρόεδρος της Εταιρείας Τουριστικής Ανάπτυξης διαμαρτύρεται για τη μετατροπή δύο κυρίων οδών σε ταχείας διέλευσης και για τα προβλήματα που έχουν δημιουργηθεί στην τουριστική ανάπτυξη της πόλης των Πατρών.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο πρόεδρος της Εταιρείας Τουριστικής Ανάπτυξης διαμαρτύρεται για την κατάσταση που επικρατεί στον παλιό σταθμό του Ο.Σ.Ε. στην πόλη των Πατρών.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Ομοσπονδία Σωματείων Ελλήνων Βορειοηπειρωτών ζητεί την επίλυση προβλημάτων που αντιμετωπίζουν τα μέλη της στις συναλλαγές τους με τις δημόσιες υπηρεσίες.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Διαπεριφερειακός Σύλλογος Εργαζομένων «Βοήθεια στο Σπίτι» Περιφερειών Δυτικής Ελλάδος και Πελοποννήσου ζητεί τη συνέχιση της χρηματοδότησης του προγράμματος «Βοήθεια στο Σπίτι».
     30) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά, με την οποία το Τεχνικό Επιμελητήριο Ελλάδος-Τμήμα Ηπείρου κάνει προτάσεις για τη σύνταξη προμελέτης που αφορά στη διέλευση της Ιόνιας Οδού από το λεκανοπέδιο των Ιωαννίνων.
     31) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά, με την οποία η Πανελλήνια Ομοσπονδία Συλλόγων Υπαλλήλων Περιφερειών ζητεί τη σύνταξη του οργανισμού των περιφερειών, την άρση των μισθολογικών ανισοτήτων και την οικονομική αναβάθμιση των μελών της.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 13857/5-9-06 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 2/50290/0022/22-4-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμό 13857/5-9-2006 ερώτησης, που κατατέθηκε στη Βουλή από το Βουλευτή κ. Δραγασάκη Ιωάννη, από πλευράς δικής μας αρμοδιότητας, σας πληροφορούμε τα εξής:
     Σύμφωνα με τις διατάξεις των άρθρων 8 παρ. 5 του ν. 2470/1997 (ΦΕΚ 78 Α') και 8 παρ. 4 του ν. 3205/2003 (ΦΕΚ 297 Α'), αλλά και τις οδηγίες που παρασχέθηκαν επί των εν λόγω διατάξεων με τις αριθμ. 2030771/4262/0022/24-4-1-97 και 2/72757/0022/31-12-03 εγκυκλίους της Υπηρεσίας μας, κατά την ισχύ των διατάξεων του ν. 2470/1997 και του ισχύοντος μισθολογικού νόμου (ν. 3205/2003), χορηγείται μηνιαίο επίδομα προβληματικής και παραμεθόριας περιοχής στους υπαλλήλους που υπηρετούν σε αυτές.
     Τα πλεονεκτήματα των ανωτέρω υπαλλήλων εξαντλούνται στις ανωτέρω ρυθμίσεις, καθόσον από την έναρξη χορήγησης του επιδόματος αυτού, καταργήθηκαν οι αντίστοιχες παροχές των άρθρων 11 παρ. 1 του ν. 287/1976 και 9 παρ. 2 του ν. 2085/1992, που αντικατέστησαν τις διατάξεις του άρθρου 64 του Ν. 1943/1991.
     Η κατάργηση των προηγούμενων διατάξεων, σύμφωνα με τα άρθρα 31 του ν. 2470/1997 και 28 του ν. 3205/2003 κρίθηκε επιβεβλημένη, επειδή κατά την εφαρμογή τους, διαπιστώθηκε ότι είχαν αντίθετα αποτελέσματα από εκείνα για τα οποία θεσπίσθηκαν.
     Σε αντιστάθμιση αυτών θεσμοθετήθηκε το προαναφερθέν επίδομα, το οποίο καταβάλλεται στους υπαλλήλους που υπηρετούν σε προβληματικές ή παραμεθόριες περιοχές.
     Τέλος, σημειώνεται ότι το δεδικασμένο της αναφερόμενης στην Ερώτησή σας δικαστικής απόφασης, υπ' αριθμ. 342/03 του Διοικητικού Εφετείου Αθηνών, που διαλαμβάνεται στο υπ' αριθμ. 2579/03 Πρακτικό του Ν.Σ.Κ δεν επεκτείνεται επί των υπαλλήλων οι οποίοι δεν έχουν την ιδιότητα του διαδίκου στη συγκεκριμένη υπόθεση.
     Άλλωστε, οι δικαστικές αποφάσεις επί διοικητικών διαφορών ουσίας, που επιδικάζουν αποδοχές ή επιδόματα, ισχύουν μόνο μεταξύ των διαδίκων. Εσωτ. Διανομή: Δ22-Α΄.
     Ο Υφυπουργός
     ΠΕΤΡΟΣ ΔΟΥΚΑΣ»
     2. Στην με αριθμό 13644/29-8-06 ερώτηση της Βουλευτού κ. Ζ’εττας Μακρή δόθηκε με το υπ’ αριθμ. 1201/14-9-06 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της παραπάνω ερώτησης, παρακαλώ να ενημερώσετε την κυρία Βουλευτή για τα εξής:
     Η κατανομή των θέσεων στα Καταστήματα Κράτησης της χώρας, για την πλήρωση των οποίων εκδίδεται προκήρυξη από το Υπουργείο Δικαιοσύνης, γίνεται κατόπιν σχετικής εισήγησης της Διεύθυνσης Διοίκησης και Ανάπτυξης Ανθρώπινου Δυναμικού του Υπουργείου Δικαιοσύνης και αφού ληφθούν υπόψη οι ιδιαίτερες υπηρεσιακές ανάγκες κάθε Καταστήματος Κράτησης, καθώς και οι αιτήσεις των υπηρετούντων υπαλλήλων για μετάθεσή τους σε άλλα Καταστήματα Κράτησης.
     Σύμφωνα με τα παραπάνω, στον τελευταίο διαγωνισμό (κλάδου Δ.Ε. Φύλαξης) που προκηρύχθηκε με την υπ' αριθ. 79140/19-7-2006 Απόφασή μου ως Υπουργού Δικαιοσύνης, δόθηκε προτεραιότητα στα Καταστήματα Κράτησης με περισσότερες κενές θέσεις, όπου εκκρεμούν αιτήσεις υπαλλήλων για μετάθεση στα Καταστήματα Κράτησης στο Δομοκό και στα Γρεβενά, ώστε τα νέα αυτά Καταστήματα να στελεχωθούν αμέσως με τη λειτουργία τους στο τέλος Οκτωβρίου και στο τέλος του έτους αντίστοιχα.
     Ειδικότερα, αναφορικά με τα κενά στο Αγροτικό Σωφρονιστικό Κατάστημα Ανηλίκων (Α.Σ.ΚΑ.) Κασσαβέτειας, σημειώνεται ότι από τις 105 οργανικές θέσεις του κλάδου Δ.Ε. Φύλαξης είναι καλυμμένες οι 73, ενώ στο Ειδικό Κατάστημα Κράτησης Νέων (Ε.ΚΚΝ.) Βόλου, από τις 55 οργανικές θέσεις είναι καλυμμένες οι 51. Επιπλέον, δεν εκκρεμούν αιτήσεις υπηρετούντων σωφρονιστικών υπαλλήλων στο Νομό Μαγνησίας για άλλο Κατάστημα Κράτησης. Για τους λόγους αυτούς η παραπάνω Διεύθυνση δεν κατένειμε θέσεις στα Καταστήματα Κράτησης του Νομού Μαγνησίας.
     Ωστόσο, επισημαίνεται ότι έχει εγκριθεί από τα Υπουργεία Οικονομίας και Οικονομικών και Δημόσιας Διοίκησης και Αποκέντρωσης η κατ' εξαίρεση πρόσληψη επιπλέον 200 σωφρονιστικών υπαλλήλων και 180 υπαλλήλων Εξωτερικής Φρούρησης για το 2006. Οι προσλήψεις αυτές θα πραγματοποιηθούν το 2007, πάλι ανάλογα με τις υπηρεσιακές ανάγκες κάθε Καταστήματος Κράτησης. Κάποιες από αυτές τις θέσεις θα αντιστοιχούν και στο Νομό Μαγνησίας.
     Ο Υπουργός
     ΑΝΑΣΤΑΣΗΣ ΠΑΠΑΛΗΓΟΥΡΑΣ»
     3. Στην με αριθμό 13431/4-8-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 502/12-9-06 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της υπ’ αριθ. 13431/4-8-2006 ερώτησης του Βουλευτή κ. Ντ. Ρόβλια, σας επισυνάπτουμε αναλυτικές καταστάσεις επιχορηγήσεων ανά Νομό με τα ζητηθέντα στοιχεία.
     Ο Υφυπουργός
     ΓΕΩΡΓΙΟΣ ΟΡΦΑΝΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 13164/24-7-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 2465/25-9-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της ΕΥΔΑΠ Α.Ε., σας γνωρίζουμε τα εξής: 
     1. Έχει εκπονηθεί μελέτη για τη διευθέτηση του ρέματος της Πικροδάφνης από τη Λεωφ. Βουλιαγμένης έως την οδό Αγίου Δημητρίου, έχει γίνει η δημοπράτηση του έργου και έχει αρχίσει η εκτέλεσή του. Λόγω προσφυγής των κατοίκων στο ΣτΕ το έργο έχει διακοπεί.
     2. Για τις παράνομες συνδέσεις δικτύων αποχέτευσης που θέτουν σε κίνδυνο τη υγεία των κατοίκων της περιοχής, αρμόδια είναι η ΕΥΔΑΠ Α.Ε. σύμφωνα με τη 237/03 γνωμοδότηση του Τμήματος του Νομικού Συμβουλίου του Κράτους και το άρθρο 8 του νεοψηφισθέντος νόμου «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις».
     3. Τα θέματα ύπαρξης σκουπιδιών, στάσιμων νερών και υλικών από παράνομες μπαζώσεις είναι αντικείμενα αστυνόμευσης ρεμάτων που ανήκουν στην αρμοδιότητα της οικείας Νομαρχίας. Σύμφωνα με το άρθρο 5 του Ν.3010/Ι02 των οποίων οι καθαρισμοί γίνονται κατ’ έτος.
     4. Σας επισυνάπτουμε και το με αρ.πρ. 41937/1.8.06 σχετικό έγγραφο του Τμήματος Μελετών Έργων Υδρ.Οδ.& Λιμ. της Δ/νσης Τεχνικών Υπηρεσιών της Νομαρχιακής Αυτοδιοίκησης Αθηνών-Πειραιώς.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 13253/26.7.06 ερώτηση των Βουλευτών κυρίων Ιωάννου Δραγασάκη και Αθανασίου Λεβέντη, δόθηκε με το υπ’ αριθμ. 92369/17.8.06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 13253/26-7-2006 ερώτηση που κατατέθηκε στη Βουλή από τους Βουλευτές κκ. Γ. Δραγασάκη και Α. Λεβέντη με θέμα «Σε ρόλο διαφημιστή ιδιωτικής εταιρίας το ΠΕΣΥΠ Αττικής», σας γνωρίζουμε τα εξής:
     Το Υπουργείο Υγείας και Κοινωνικής Αλληλεγγύης θεωρεί την εκπαίδευση απαραίτητη προϋπόθεση για την ατομική και επαγγελματική ανάπτυξη κάθε εργαζόμενου. Έτσι προσπαθεί να προσφέρει τη δυνατότητα στο προσωπικό να βελτιώνεται ώστε να συμβάλουν όλοι στην καλύτερη λειτουργία της Δημόσιας Διοίκησης και της μετατροπής της. σε μοχλό ανάπτυξης της χώρας και των πολιτών.
     Με το άρθρο 47 του Ν. 2683/99 καθιερώνεται δημόσιο δικαίωμα αγώγιμο υπέρ του υπαλλήλου για την υπηρεσιακή εκπαίδευση (άρθρα 58,59,60).
     Προγράμματα εκπαίδευσης εκτελούνται από το Εθνικό Κέντρο Δημόσιας Διοίκησης και Αυτοδιοίκησης (ΕΚΔΔΑ), από τις μονάδες εκπαίδευσης των Υπουργείων, Σχολές Υπουργείων, ωστόσο δεν αποκλείονται άλλοι φορείς τόσο του δημοσίου όσο και του ιδιωτικού τομέα ή ακόμη και στο εξωτερικό.
     Η αρμόδια υπηρεσία του Υπουργείου Υγείας και Κοινωνικής Αλληλεγγύης προωθεί όλα τα έγγραφα που εισέρχονται σε αυτήν ώστε να ενημερώνονται όλοι οι υπάλληλοι και σύμφωνα με τα ανωτέρω άρθρα να επιτρέπεται όταν κρίνεται σκόπιμο να παρακολουθούν την οποιαδήποτε εκπαίδευση, αλλά ταυτόχρονα να τους δίνεται η δυνατότητα αν το επιθυμούν να εκπαιδεύονται μη υπηρεσιακά, με δικά τους έξοδα συμμετοχής, εκτός χρόνου εργασίας, κ.λπ.
     Επίσης σας γνωρίζουμε ότι οι υπάλληλοι ανέκαθεν συμμετέχουν στα προγράμματα επιμόρφωσης που υλοποιούνται από το Ινστιτούτο Επιμόρφωσης (ΙΝΕΠ) σε όλους τους τομείς (Δημοσίου management, Χωρικού, Οικονομικού και Περιβαλλοντικού Σχεδιασμού, Πληροφορικής, Ξένων Γλωσσών, κα) και μάλιστα με τον πρόσφατο Ν. 3260/2004, άρθρο 6, η συντονιστική επιτροπή εκπαίδευσης του ΕΚΔΔΑ αποτελείται και από τους επικεφαλείς των εκπαιδευτικών οργανικών μονάδων των Υπουργείων και των εκπαιδευτικών φορέων των ΝΠΔΔ, όπου έργο της επιτροπής είναι ο συντονισμός του εκπαιδευτικού του έργου.
     Εκτός των ανωτέρω το Υπουργείο και οι ΔΥΠΕ μεριμνούν για τη συμμετοχή των υπαλλήλων σε ημερίδες, συνέδρια, κλπ και καταρτίζουν προγράμματα που αφορούν είτε τη συνεχιζόμενη κατάρτιση στο πλαίσιο του Γ΄ ΚΠΣ, είτε τη συνεχιζόμενη εκπαίδευση του προσωπικού.
     Ο Υπουργός
     Δ. ΑΒΡΑΜΟΠΟΥΛΟΣ»
     6. Στην με αριθμό 13370/31.7.06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 2/46198/0024/24.8.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της υπ΄αριθμ.13370/31-7-06 ερώτησης του Βουλευτή κ. Ν. Ρόβλια σχετικά με τις λοιπές, πέραν του Τακτικού Προϋπολογισμού και του Π.Δ.Ε. χορηγήσεις προς την Τοπική Αυτοδιοίκηση σας πληροφορούμε τα ακόλουθα:
     Πέρα από τα στοιχεία τα οποία δόθηκαν με το 1068849/1289/25-7-06 έγγραφο μας σας γνωρίζουμε επιπρόσθετα ότι στο Υπουργείο Εσωτερικών Δημόσιας Διοίκησης & Αποκέντρωσης λειτουργούν και ειδικοί λογαριασμοί εντός και εκτός προϋπολογισμού.
     Αναφορικά με τους εκτός προϋπολογισμού λογαριασμούς οι οποίοι χρηματοδοτούν τους ΟΤΑ ο κυριότερος είναι ο λογαριασμός με τίτλο «Κεφάλαια για τεχνικό εξοπλισμό Δήμων και Κοινοτήτων αρθ.68 του ΝΔ 3033/54 (Τ.Π&Δ)».
     Ο λογαριασμός αυτός συστήθηκε με το Ν.Δ. 3033/54 (ΦΕΚ 258/Α/1954) και διατηρήθηκε σε ισχύ με την αριθ. 33382/22-6-2000 (ΦΕΚ 893/Β/18-7-2000) απόφαση ύστερα από το Ν.2271/99.
     Πόροι του λογαριασμού είναι το 2% επί των ετησίων εσόδων των δήμων και κοινοτήτων εκ φόρων τελών και εισφορών και 0,5% επί λοιπών εσόδων πλην δανείων.
     Σκοπός του λογαριασμού είναι η προμήθεια μηχανημάτων αναγκαίων για το έργο των Δήμων και Κοινοτήτων.
     Η διαχείριση του ανωτέρω λογαριασμού και των λοιπών ασκείται από το Υπουργείο Εσωτερικών, Δημόσιας Διοίκησης και Αποκέντρωσης.
     Για την παροχή των σχετικών πληροφοριών αρμόδιος να απαντήσει είναι ο Υπουργός Εσωτερικών, Δημόσιας Διοίκησης και Αποκέντρωσης στον οποίον αποστέλλεται αντίγραφο της σχετικής ερώτησης.
     Ο Υφυπουργός
     ΠΕΤΡΟΣ ΔΟΥΚΑΣ»
     7. Στην με αριθμό 13435/4-8-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ90022/οικ.20271/3978/23-8-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ. αριθμ. 13435/04-08-2006 ερώτηση που κατατέθηκε στη Βουλή από τον Βουλευτή κ. Βασίλειο Κεγκέρογλου και η οποία αφορά τη σύναψη σύμβασης με ιατρούς στο Τ.Α.Ξ.Υ., σας πληροφορούμε τα ακόλουθα, όπως μας γνωστοποίησε το Τ.Α.Ξ.Υ:
     Το Δ.Σ. του Τ.Α.Ξ.Υ. ομόφωνα αποφάσισε να περιορίσει τον αριθμό των συμβεβλημένων ιατρών. Στην απόφαση αυτή οδηγήθηκε κυρίως από τις ανησυχίες της Ομοσπονδίας Ξενοδοχοϋπάλληλων εξαιτίας της υπέρμετρης αύξησης των Ιατρικών και Φαρμακευτικών δαπανών που σε συνδυασμό με την αύξηση από 6 Ευρώ σε 20 Ευρώ των ιατρικών επισκέψεων θα οδηγήσουν το Τ.Α.Ξ.Υ. σε οικονομικό μαρασμό αν δεν ληφθούν άμεσα κάποια μέτρα.
     Η πιλοτική εφαρμογή στο Ηράκλειο Κρήτης της ελεύθερης επιλογής Ιατρού χωρίς πλαφόν και χωρίς περιορισμό των συμβεβλημένων ιατρών οδήγησε σε σημαντική αύξηση των δαπανών (για τον ίδιο αριθμό ασφαλισμένων) και δεν αφήνει περιθώρια σκέψης για επέκταση του συστήματος σε όλη την επικράτεια.
     Σε ότι αφορά τα κριτήρια επιλογής των ιατρών μέσα από τη σύσταση επιτροπής με ομόφωνη απόφαση του Δ.Σ. του Τ.Α.Ξ.Υ. καταβλήθηκε τεράστια προσπάθεια να δοθεί η δυνατότητα επιλογής όλων εκείνων των ιατρών που μέχρι σήμερα έδειξαν συνέπεια, πνεύμα συνεργασίας και σεβασμό στην περιουσία του Τ.Α.Ξ.Υ. Συγκεκριμένα, το Ταμείο λαμβάνοντας υπ' όψιν τον αριθμό των ασφαλισμένων ανά περιοχή καθώς και την εγκεκριμένη μελέτη της επιστημονικής επιτροπής, η οποία συστάθηκε προκειμένου να αλλάξει σταδιακά ο τρόπος αμοιβής των ιατρών, αποφάσισε να συμβληθεί με συγκεκριμένο αριθμό ιατρών ανά περιοχή με αντίστοιχη επιλογή ειδικοτήτων.
     Στη συνέχεια το Τ.Α.Ξ.Υ. κατέβαλε προσπάθεια χωροταξικής διασποράς των προς επιλογή ιατρών και απέρριψε αιτήσεις ιατρών, οι οποίοι βάσει συγκεκριμένων στοιχείων που προκύπτουν τόσο από τους τοπικούς ελεγκτές όσον και από τον έλεγχο της Κεντρικής Υπηρεσίας έχουν προβεί σε σειρά παρατυπιών που δεν συνάδουν με την Ιατρική επιστήμη και δεοντολογία.
     Συμπληρωματικά σημειώνουμε ότι επειδή οι δαπάνες για ιατροφαρμακευτική περίθαλψη αυξάνονται υπέρμετρα, το Δ.Σ. του Τ.Α.Ξ.Υ., σε συνεργασία με το Υπουργείο εξετάζει το θέμα αλλαγής του τρόπου συνεργασίας των ιατρών με το Ταμείο (π.χ. σύμβαση έργου, ελεύθερη επιλογή). Επίσης, το Ταμείο προβαίνει σε ενίσχυση των ελεγκτικών μηχανισμών του, με στόχο τον έλεγχο της συνταγογράφησης και την περιστολή της ανεξέλεγκτης και κατευθυνόμενης συνταγογράφησης, έτσι ώστε να περιφρουρήσει την περιουσία των ασφαλισμένων του οργανισμού.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Έξαρχο. 
     ΠΡΟΕΔΡΕΥΩΝ(Γεώργιος Σούρλας):  Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Πρόσθετου Πρωτοκόλλου στη Συμφωνία μεταξύ των Κυβερνήσεων των κρατών – μελών της Οικονομικής Συνεργασίας Ευξείνου Πόντου (Ο.Σ.Ε.Π.) για τη συνεργασία στον τομέα παροχής έκτακτης βοήθειας και άμεσης ανταπόκρισης σε φυσικές και ανθρωπογενείς καταστροφές, μετά της συνημμένης δήλωσης του Αζερμπαϊτζάν».
     Ποιος εκ των κυρίων συναδέλφων θέλει να πάρει το λόγο;
     ΒΕΡΑ ΝΙΚΟΛΑΪΔΟΥ: Κύριε Πρόεδρε, το λόγο παρακαλώ.
     ΠΡΟΕΔΡΕΥΩΝ (Γεώργιος Σούρλας): Η κ. Νικολαΐδου, Κοινοβουλευτική Εκπρόσωπος του Κομμουνιστικού Κόμματος Ελλάδας, έχει το λόγο.
     ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
     Πήρα το λόγο απλά για να πω ότι ισχύουν όσα έχω πει στην επιτροπή. Το καταψηφίζουμε. 
     ΠΡΟΕΔΡΕΥΩΝ (Γεώργιος Σούρλας): Το νομοσχέδιο ψηφίστηκε στη Διαρκή Επιτροπή κατά πλειοψηφία.
     Δεν υπάρχει άλλος συνάδελφος που να θέλει να πάρει το λόγο.
     Επομένως κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
     «Κύρωση του Πρόσθετου Πρωτοκόλλου στη Συμφωνία μεταξύ των Κυβερνήσεων των κρατών-μελών της Οικονομικής Συνεργασίας Ευξείνου Πόντου (Ο.Σ.Ε.Π.) για τη συνεργασία στον τομέα παροχής έκτακτης βοήθειας και άμεσης ανταπόκρισης σε φυσικές και ανθρωπογενείς καταστροφές, μετά της συνημμένης δήλωσης του Αζερμπαϊτζάν». 
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Πρόσθετου Πρωτοκόλλου στη Συμφωνία μεταξύ των Κυβερνήσεων των κρατών – μελών της Οικονομικής Συνεργασίας Ευξείνου Πόντου (Ο.Σ.Ε.Π.) για τη συνεργασία στον τομέα παροχής έκτακτης βοήθειας και άμεσης ανταπόκρισης σε φυσικές και ανθρωπογενείς καταστροφές, μετά της συνημμένης δήλωσης του Αζερμπαϊτζάν» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     (Να καταχωρισθεί  το κείμενο του νομοσχεδίου 5α΄)
     ΠΡΟΕΔΡΕΥΩΝ (Γεώργιος Σούρλας): Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης : «Κύρωση του Μνημονίου Συμφωνίας για συνεργασία στον τομέα της Δημόσιας Διοίκησης, της Διαχείρισης Προσωπικού και της Οργάνωσης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Διοίκησης και Εσωτερικών της Ρουμανίας». 
     Ποιος εκ των συναδέλφων θέλει να πάρει το λόγο;
     ΒΕΡΑ ΝΙΚΟΛΑΪΔΟΥ: Κύριε Πρόεδρε, το λόγο.
     ΠΡΟΕΔΡΕΥΩΝ (Γεώργιος Σούρλας): Κυρία Νικολαΐδου, απλά λέτε ότι το καταψηφίζετε;
     Ορίστε, έχετε το λόγο.
     ΒΕΡΑ ΝΙΚΟΛΑΪΔΟΥ: Ναι, κύριε Πρόεδρε, ισχύει το ίδιο. 
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
     «Κύρωση του Μνημονίου Συμφωνίας για συνεργασία στον τομέα της Δημόσιας Διοίκησης, της Διαχείρισης Προσωπικού και της Οργάνωσης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Διοίκησης και Εσωτερικών της Ρουμανίας».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Μνημονίου Συμφωνίας για συνεργασία στον τομέα της Δημόσιας Διοίκησης, της Διαχείρισης Προσωπικού και της Οργάνωσης μεταξύ του Υπουργείου Εσωτερικών, Δημόσιας Διοίκησης και Αποκέντρωσης της Ελληνικής Δημοκρατίας και του Υπουργείου Διοίκησης και Εσωτερικών της Ρουμανίας» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε τώρα στη συζήτηση των νομοσχεδίων του Υπουργείου Εξωτερικών. Πρόκειται για τέσσερα νομοσχέδια. 
     Συμφωνείτε να συζητηθούν όλα μαζί;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς το Σώμα συμφώνησε με την παραπάνω πρόταση του Προεδρείου.
     Κύριοι συνάδελφοι, θα διαβάσω τώρα τους τίτλους των νομοσχεδίων.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου περί προνομίων και ασυλιών των μελών της Κοινοβουλευτικής Συνέλευσης του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)».
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 28.4.2004 σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ».
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας των Κρατών-Μελών της Ευρωπαϊκής Ένωσης σχετικά με τις αξιώσεις που εγείρονται από Κράτος-Μέλος κατά Κράτους-Μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπό αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στα πλαίσια επιχείρησης της Ευρωπαϊκής Ένωσης για διαχείριση κρίσης, μετά της συνημμένης Δήλωσης των Κρατών-Μελών της Ευρωπαϊκής Ένωσης».
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση  της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης οι οποίοι συνήλθαν στο πλαίσιο του Συμβουλίου, της 10.11.2004, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και στα μέλη του προσωπικού του».
     Τα νομοσχέδια αυτά ψηφίστηκαν στη Διαρκή Επιτροπή κατά πλειοψηφία και εισάγονται προς συζήτηση και ψήφιση στη Βουλή με τη διαδικασία του άρθρου 107 του Κανονισμού της Βουλής. 
     Θα ήθελε κάποιος από τους συναδέλφους να λάβει το λόγο; 
     ΛΙΑΝΑ ΚΑΝΕΛΛΗ: Κύριε Πρόεδρε, θα μπορούσα να έχω το λόγο; 
     ΠΡΟΕΔΡΕΥΩΝ (Γεώργιος Σούρλας): Ορίστε, κυρία συνάδελφε, έχετε το λόγο.
     ΛΙΑΝΑ ΚΑΝΕΛΛΗ: Κύριε Πρόεδρε, μόνο για λόγους τάξεως καταψηφίζουμε και τα τέσσερα νομοσχέδια. 
     Θα ήθελα απλώς να κάνω μια μικρή επισήμανση. Θεωρούμε αυτά τα τέσσερα νομοσχέδια εξαιρετικά αποκαλυπτικά για μια σειρά από ζητήματα, ειδικά σε εποχές οικονομικής και εθνικής δυσκολίας. Έρχονται νομοσχέδια, στηρίζονται από την Κυβέρνηση και από τα κόμματα που τα ψηφίζουν, κάτω από την οραματιστική προοπτική ενός καταπληκτικού μέλλοντος, ενώ αυτό δεν είναι ορατό. Γι’ αυτόν τον ευρωπαϊκό αμυντικό οργανισμό, θέλει κάποιος να μας πει ότι εξασφαλίζει στα αλήθεια την άμυνα της χώρας; Ένας ανταγωνιστικός όμιλος επιχειρήσεων της Δύσης είναι, για να τα βγάλει πέρα με τις Ηνωμένες Πολιτείες, να πουλήσει τα όπλα του και να ανταγωνιστεί τη Ρωσία, όσο γίνεται εγγύτερα και κοντύτερα. 
     Αυτός είναι ο σκοπός και αυτός είναι ο στόχος. Τώρα, όταν συζητάμε νομοσχέδια προνομίων, αφαιρώντας από το ελληνικό πολιτικό και στρατιωτικό προσωπικό κάθε έννοια αξιώσεων ή δικαιωμάτων, που μπορεί να προκύψουν ακόμα και από τον τραυματισμό τους από φίλια πυρά εν καιρώ ειρήνης, κύριε Πρόεδρε, αναρωτιέμαι για το εάν είμαστε κυρίαρχο κράτος.
     Σας το είπα, κύριε Υπουργέ και κατά τη διάρκεια της συζήτησης στην επιτροπή και δεν θέλω να επιμείνω. Ισχύουν μέχρι κεραίας οι αναλύσεις μας κατά νομοσχέδιο -και για τα τέσσερα- αλλά αναρωτιέμαι πώς θα αισθανθεί κάποια μέρα αυτή η πατρίς –μέρες που είναι τώρα, πλησιάζει και η 28η Οκτωβρίου- όταν θα πρέπει το στρατιωτικό ή πολιτικό προσωπικό της να συμμετέχει σε συμβατικές, προερχόμενες εκ συμβατικών υποχρεώσεων, αποστολές στο εξωτερικό –ο Θεός να τις κάνει ειρηνευτικές!- και θα βρεθεί κάποιος να τραυματίζεται ή να χάνει περιουσιακά του στοιχεία ή να διαλύεται ως άνθρωπος. Και θα πρέπει να περιοριστούν στο μηδέν οι αξιώσεις του, διότι πρέπει να εμπιστευτούμε τους συνεταίρους και να αποκτήσουμε μια ευρύτερη έννοια πατρίδας.
     Αυτά τα ολίγα ήθελα να πω διά τη χάρη των Πρακτικών, όπως και το «όχι» του Κομμουνιστικού Κόμματος Ελλάδας και στα τέσσερα νομοσχέδια του Υπουργείου Εξωτερικών. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Κανέλλη.
     Ο Κοινοβουλευτικός Εκπρόσωπος της Νέας Δημοκρατίας κ. Βασίλειος Μαγγίνας έχει το λόγο.
     ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, οι απόψεις κάθε κόμματος είναι ασφαλώς απολύτως σεβαστές και βεβαίως και του Κομμουνιστικού Κόμματος Ελλάδας. Ο ομιλών, μάλιστα πολλές φορές δημοσία –και στις επιτροπές και εδώ- έχει εκφράσει αυτόν το σεβασμό στον πάγιο χαρακτήρα των απόψεων και των θέσεων του Κομμουνιστικού Κόμματος Ελλάδας.
     Ωστόσο πρέπει να πω, όσον αφορά όσα είπε η κυρία συνάδελφος, ότι πρόκειται περί κρατικών και όχι περί ιδιωτικών συμφωνιών. Οι ιδιώτες πάντοτε επιδιώκουν αυτά που κρίνουν ότι πρέπει να επιδιώξουν, το κέρδος. Αλλά ουδείς μπορεί να αφαιρέσει αυτό το δικαίωμα από κανέναν ιδιώτη.
     Τέλος, πρέπει -παρά το σεβασμό στις αρχές και στις απόψεις που υποστηρίζει το Κομμουνιστικό Κόμμα Ελλάδας- να πω ότι πρέπει να γίνει συνείδηση ότι η χώρα μας δεν ζει σε απομόνωση. Είμαστε μέλος μιας σειράς διεθνών οργανισμών και από τη συμμετοχή μας στους οργανισμούς αυτούς έχουμε δικαιώματα, αποκομίζουμε οφέλη, αλλά συγχρόνως έχουμε και υποχρεώσεις. Φοβάμαι δε πολύ ότι πολλές φορές το Κομμουνιστικό Κόμμα μένει στη λογική του να αντλούμε, να υποδεχόμεθα οποιαδήποτε θετικά και να ασκούμε οποιαδήποτε δικαιώματα, αλλά αντιδρά, όταν πρόκειται να έχουμε μια συλλογική συμμετοχή, μια συνολική συμμετοχή σε κάποιες υποχρεώσεις, όπως είναι -ας πούμε- οι ειρηνευτικές αποστολές στις οποίες παίρνουμε μέρος. 
     Νομίζω ότι όταν όλες οι πολιτικές δυνάμεις -και του Κομμουνιστικού Κόμματος περιλαμβανομένου- επιδιώκουμε και ισχυριζόμεθα ότι η Ελλάς είναι μια χώρα ισχυρή, η Ελλάς είναι μια χώρα η οποία παίζει ένα ρόλο ανάλογα με το μέγεθος και τις δυνατότητές της στη διεθνή σκηνή -αν αυτό το ισχυριζόμαστε μετά λόγου γνώσεως- δεν μπορούμε από την άλλη πλευρά κάθε φορά που υπάρχει κάποια συμμετοχή κάπου, να διατυπώνουμε επιφυλάξεις, να διατυπώνουμε αρνήσεις και να μη θέλουμε αυτήν τη συμμετοχή. Και τα δύο μαζί δεν γίνονται. Ή ζούμε και θέλουμε να έχουμε ρόλο σε μια διεθνή σκηνή ή είμαστε εν απομονώσει. 
     Αλλά η πλειοψηφία των πολιτικών δυνάμεων, η πλειοψηφία του ελληνικού λαού δεν έχει αυτήν την επιλογή. Επιλέγει από πολλών δεκαετιών το δρόμο της συμμετοχής μας στους διεθνείς οργανισμούς και, κατά συνέπεια, από εκεί απορρέουν, όπως είπα, δικαιώματα και υποχρεώσεις. 
     ΛΙΑΝΑ ΚΑΝΕΛΛΗ: Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Γεώργιος Σούρλας): Αν και δεν δικαιούστε, τέλος πάντων, για τρία λεπτά μπορείτε να μιλήσετε.
     ΛΙΑΝΑ ΚΑΝΕΛΛΗ: Μου το οφείλετε, γιατί ούτως ή άλλως μίλησα ελάχιστα. 
     Θα ήθελα να πω ότι ανέκαθεν στην ιστορία, αγαπητέ συνάδελφε της Νέας Δημοκρατίας, συμπήγονταν άξονες. Η βασική στρατηγική πολιτική επιλογή, δηλαδή με ποια πλευρά ή από ποια πλευρά ενός άξονα είναι κάποιος, δεν τον κατατάσσει κατ’ ανάγκην και οπωσδήποτε στον άξονα του κακού. Δεκτές οι παραινέσεις σας αλλά όχι εις ώτα του Κομμουνιστικού Κόμματος. Διότι αν εσείς επιμένετε να εμφανίζετε ειρηνευτικές αποστολές, πράγματα και εκστρατείες σαν του Ιράκ –και ήρθη στο ύψος των περιστάσεων μέχρι και ο Μπους και είπε προχθές ότι το αναγνωρίζει ως Βιετνάμ- αν η στρατηγική επιλογή της χώρας είναι να θέλει να συμμετέχει σε Βιετνάμ του 21ου αιώνα, το Κομμουνιστικό Κόμμα θα παραμείνει μια μειοψηφία. Αυτό θα το κατατάσσει σε Βιετκόνγκ, αν και θα ήταν εξαιρετικά περήφανο να μπορεί να αντισταθεί σε τέτοιους είδους επεμβάσεις, όπως συμβαίνει αυτήν τη στιγμή στο Ιράκ. 
     Δεύτερον, το να θεωρείται στρατηγική επιλογή, κρατική και να μιλάτε εδώ μέσα παραινετικά προς το Κομμουνιστικό Κόμμα -ιδιαίτερα  ευγενικά, γι’ αυτό και ευγενικά σας απαντώ- για τη δυνατότητα να διαπραγματεύεται το κράτος για να γλυτώσει τα λεφτά για αποζημιώσεις, ακόμη και από βαριά αμέλεια ή από ενδεχόμενο δόλο, όταν έχει τραυματιστεί δικός μας άνθρωπος από φίλια πυρά, δηλαδή να μην έχει τη δυνατότητα να εγείρει αξιώσεις και να πάει σε διαιτησία, αν βρίσκετε κρατική, εθνική, υψηλού επιπέδου συμβατική διαδικασία τη διαπραγμάτευση της τιμής του ελληνικού πτώματος, τότε πάλι θα μας βρείτε αντίθετους. Δεν διαπραγματευόμαστε εμείς την αξία των Ελλήνων ούτε των Γερμανών ούτε των Ιταλών ούτε των Άγγλων. Δεν είναι θέμα εθνικότητας. Πιστεύουμε ότι δεν είναι ούτε κρατική ούτε πατριωτική ούτε εθνική υπόθεση, πολλώ μάλλον ειρηνευτική και δημοκρατική υπόθεση ένα ιμπεριαλιστικό παζάρι, για το πόσο θα μας κοστίσουν τα παιδιά που θα στείλουμε σε μια χώρα, πόσο ακριβώς τα ζυγιάζουμε και μην τυχόν και εγείρουν και καμιά αξίωση για αποζημίωση, κύριε Πρόεδρε.
     Για να το πω και πιο απλά, δεν έχει επιτέλους αυτή η συμμαχία, αυτός ο τόπος και αυτό το κράτος ούτε καν τα χρήματα για να αποζημιώσει από φίλια πυρά το στρατιώτη του, όταν τον έχει στείλει στην άλλη άκρη της γης να καταπιέσει λαούς και ενδεχομένως να φυλάξει το Γκουαντανάμο; 
     Επειδή κάνατε ένα διαχωρισμό μεταξύ ιδιωτικού και δημοσίου, τότε θα πρέπει ίσως να πληροφορηθείτε ότι όσον αφορά τη συμμαχία των προθύμων που επενεργεί αυτήν τη στιγμή το «ειρηνευτικό», «δημοκρατικό» της έργο στο Ιράκ, η φύλαξη των στρατιωτών -των Αμερικανών και των υπολοίπων- έχει ανατεθεί σε ιδιωτικές εταιρείες, μερικές από τις οποίες εδώ στην Ελλάδα αυτήν τη στιγμή φυλάνε πρόσωπα, κτήρια και ενδεχομένως φυλάνε και το μετρό. 
     Και το χειρότερο ξέρετε ποιο είναι, κύριε Πρόεδρε; Έτσι, προς γνώσιν το λέω μόνο. Οι ιδιώτες που φυλάνε τους στρατιώτες της συμμαχίας των προθύμων στο Ιράκ, δεν καταμετρώνται ποτέ στο επίπεδο των απωλειών. Το ξέρετε; Θεωρούνται res, πράγμα. Όταν, λοιπόν, δίνουν τον αριθμό των νεκρών στο Ιράκ, λένε «τόσοι Αμερικανοί στρατιώτες, τόσοι Ιρακινοί». Δεν λένε ποτέ τον αριθμό, διότι αυτοί έχουν αποδεχθεί ως επάγγελμα να πάνε να πεθάνουν ως σεκιουριτάδες των στρατιωτών, που προωθούν τη δημοκρατία δυτικού τύπου. 
     Θα πω μία κουβέντα μόνο. Μπορείτε να σέβεστε τις απόψεις ενός κόμματος, αλλά με τον τρόπο που σχολιάζετε τις απόψεις του Κομμουνιστικού Κόμματος, σας παρακαλώ πολύ να μην το κατατάσσετε στον άξονα του κακού. Είναι και παραμένει στον άξονα του πατριωτικού καλού, όταν πρόκειται για τις ιμπεριαλιστικές επεμβάσεις εκτός των συνόρων της χώρας. 
     ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, το λόγο σας παρακαλώ.
     ΠΡΟΕΔΡΕΥΩΝ (Γεώργιος Σούρλας): Θα σας δώσω το λόγο, αλλά θα είστε σύντομος.
     Το λόγο έχει ο κ. Μαγγίνας. 
     ΒΑΣΙΛΕΙΟΣ ΜΑΓΓΙΝΑΣ: Θέλω να ευχαριστήσω τη συνάδελφο, διότι πράγματι με πολύ κόσμιο και ευγενή τρόπο, όπως και η ίδια είπε, απήντησε στα όσα είπα. 
     Το πρώτο που θέλω να πω, είναι ότι εγώ δεν κατέταξα σε κανένα άξονα του κακού. Το δε σημαντικότερο που θέλω να πω, είναι ότι δεν ετόλμησα και δεν τολμώ, αγαπητή συνάδελφε, να απευθύνω παραινέσεις στο Κομμουνιστικό Κόμμα. 
     ΛΙΑΝΑ ΚΑΝΕΛΛΗ: Ευτυχώς.
     ΒΑΣΙΛΕΙΟΣ ΜΑΓΓΙΝΑΣ: Μία σειρά διαπιστώσεων έκανα και κυρίως διαπιστώσεων, οι οποίες προέρχονται -επειδή ζούμε σε δημοκρατία- από την απόφαση που δημοκρατικά, δια της πλειοψηφίας, μέσω των πολιτικών δυνάμεων και των κομμάτων παίρνει ο ελληνικός λαός. 
     ΛΙΑΝΑ ΚΑΝΕΛΛΗ: Θα συμφωνήσω μαζί σας εκ του αποτελέσματος.
     ΒΑΣΙΛΕΙΟΣ ΜΑΓΓΙΝΑΣ: Αυτή η λογική, αυτή η διαδικασία -απολύτως δημοκρατική- δίνει τη δυνατότητα στις όποιες κυβερνήσεις, από πολλών δεκαετιών, να συμφωνούν με την άποψη ότι η Ελλάς πρέπει να είναι μέλος, ισότιμο και μόνιμο, σε μία σειρά διεθνών οργανισμών. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγγίνα.
     Το λόγο έχει ο Υφυπουργός Εξωτερικών, ο κ. Βαληνάκης, για να ολοκληρώσουμε τη συζήτηση. 
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών): Κυρίες και κύριοι συνάδελφοι, το Υπουργείο Εξωτερικών φέρνει σήμερα προς ψήφιση στη Βουλή τέσσερα σχέδια νόμου, τρία εκ των οποίων αφορούν προνόμια και ασυλίες διεθνών και περιφερειακών οργανισμών και ένα αφορά την κύρωση συμφωνίας  μεταξύ των κρατών-μελών της Ευρωπαϊκής Ένωσης. 
     Η Ελλάδα είναι μία σύγχρονη, ισχυρή δημοκρατία. Στόχος μας είναι να συμμετέχουμε και να συνδιαμορφώνουμε σε ρεαλιστική βάση τις εξελίξεις σ’ ένα συνεργασιακό και ειρηνικό πλαίσιο. Η Ελλάδα δεν μπορεί να είναι αναχωρητής από τον κόσμο. Γι’ αυτό και ακολουθούμε με συνέπεια μία πολύπλευρη και δυναμική εξωτερική πολιτική σε διμερές, περιφερειακό και διεθνές επίπεδο. Θέλουμε την Ελλάδα ανοιχτή στον κόσμο, με στοχευμένες πρωτοβουλίες και ενεργό συμμετοχή. Η επιτυχής συμμετοχή της χώρας μας στο Συμβούλιο Ασφαλείας του ΟΗΕ, οι προεδρίες μας στη Διαβαλκανική και στον ΟΣΕΠ μαρτυρούν του λόγου το αληθές. 
     Ραχοκοκαλιά της εξωτερικής μας πολιτικής, στρατηγική επιλογή την οποία έχει αγκαλιάσει και στηρίζει η πλειοψηφία των πολιτικών δυνάμεων και των Ελλήνων πολιτών, είναι η συμμετοχή μας στο εγχείρημα της Ενωμένης Ευρώπης. Πιστεύουμε, όπως και η πλειοψηφία του ελληνικού λαού, ότι η Ελλάδα πρέπει να βρίσκεται στην καρδιά της Ευρώπης, στην πρωτοπορία των προσπαθειών για την ευρωπαϊκή ενοποίηση. Και αυτό, γιατί στοχεύουμε στη μετατροπή της περιοχής μας σε μία περιοχή ειρήνης, σταθεροποίησης και ανάπτυξης. Πιστεύουμε σε μία Ευρώπη με ισχυρή δική της φωνή στο παγκόσμιο γίγνεσθαι, που έχει τη βούληση και τις δυνατότητες να αναλαμβάνει τις ευθύνες της. Και η χώρα μας έχει να παίξει ιδιαίτερο ρόλο, ρόλο ενεργού συνδιαμορφωτή σ’ αυτήν την Ευρώπη.
     Σ’ αυτό το πλαίσιο, φέρνουμε σήμερα προς ψήφιση αυτά τα τέσσερα σχέδια νόμου. Το πρώτο αφορά τα προνόμια και τις ασυλίες που παρέχονται στην Κοινοβουλευτική Συνέλευση του Ο.Σ.Ε.Π. και στα μέλη της. Η διευκόλυνση του έργου των Βουλευτών, που συμμετέχουν σ’ αυτήν τη Συνέλευση, είναι καθήκον των εθνικών κυβερνήσεων.
     Το δεύτερο σχέδιο νόμου αφορά, επίσης, προνόμια και ασυλίες που παραχωρούνται στο Χρηματοδοτικό Μηχανισμό ΑΘΗΝΑ της Ευρωπαϊκής Ένωσης, το οποίο έχει κυρωθεί, μέχρι στιγμής, από δεκαεννέα κράτη – μέλη.
      Το τρίτο σχέδιο νόμου αφορά τη συνθήκη των κρατών-μελών της Ευρωπαϊκής Ένωσης που ρυθμίζει την αμοιβαία παραίτηση από αποζημίωση, στα πλαίσια επιχειρήσεων της Ευρωπαϊκής Ένωσης για διαχείριση κρίσεων.
     Και να πω εδώ, αναφερόμενος στα όσα είπατε, κυρία συνάδελφε, ότι όπως ειπώθηκε προηγουμένως, είναι γνωστές οι θέσεις του Κομμουνιστικού Κόμματος για την Ευρωπαϊκή Ένωση. Είναι βέβαια ξεκάθαρες και πάγιες, αλλά επιτρέψτε μου να διαφωνήσω. Και δεν είμαι εγώ μόνο που διαφωνώ, είναι και η μεγάλη πλειοψηφία νομίζω του ελληνικού λαού, που βλέπει στην Ευρωπαϊκή Ένωση το δρόμο για την ασφάλεια και τη συνεργασία της χώρας μας.
     Ως προς τις παρατηρήσεις σας τις ειδικότερες που είχατε κάνει και στην επιτροπή και τις επαναλάβατε, θα ήθελα να επισημάνω δύο θέματα: Πρώτον, τη νομοτεχνική και δεύτερον, την πολιτική διάσταση.
     Ως προς τη νομοτεχνική διάσταση, όπως είπα και στην επιτροπή, αντικείμενο της συμφωνίας είναι η ρύθμιση των περιπτώσεων αμοιβαίας παραίτησης των κρατών-  μελών από τις μεταξύ τους αξιώσεις και ως εκ τούτου, δεν θίγονται τα δικαιώματα τρίτων προσώπων. Αυτό επιβεβαιώνει και η σχετική γνωμοδότηση της Ειδικής Νομικής Υπηρεσίας του Υπουργείου Εξωτερικών. 
     Ως προς την πολιτική πλευρά, η πολιτική μας είναι -και θα συμφωνήσετε νομίζω και εσείς- ότι κανείς δεν μπορεί εδώ, σ’ αυτήν την Αίθουσα, να πλειοδοτήσει στο ενδιαφέρον για τον άνθρωπο. Κανείς δεν μπορεί να έχει το μονοπώλιο της καρδιάς. Εμείς, ως Κυβέρνηση και ως Υπουργείο Εξωτερικών, εργαζόμαστε καθημερινά για την προστασία των Ελλήνων πολιτών, όπου και αν βρίσκονται, ό,τι και αν κάνουν και δεν δεχόμαστε, βέβαια, καμία αμφισβήτηση του ανθρωπισμού μας. 
     ΛΙΑΝΑ ΚΑΝΕΛΛΗ: Πότε ήθελε το Κ.Κ.Ε. μονοπώλια;
     ΙΩΑΝΝΗΣ ΒΑΛΗΝΑΚΗΣ (Υφυπουργός Εξωτερικών):  Ως προς το τέταρτο σχέδιο νόμου, αφορά τα προνόμια και τις ασυλίες του ευρωπαϊκού αμυντικού οργανισμού, τα οποία είναι αντίστοιχα των προνομίων και των ασυλιών που απολαμβάνουν διεθνείς οργανισμοί και τα στελέχη τους, προς διευκόλυνση βέβαια του έργου τους. 
     Με βάση τα όσα εξέθεσα, εισηγούμαστε την ψήφιση αυτών των τεσσάρων σχεδίων νόμων. 
     ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση του Πρωτοκόλλου περί προνομίων και ασυλιών των μελών της Κοινοβουλευτικής Συνέλευσης του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)».
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας):  Συνεπώς το νομοσχέδιο του Υπουργείου Εξωτερικών: «Κύρωση του Πρωτοκόλλου περί προνομίων και ασυλιών των μελών της Κοινοβουλευτικής Συνέλευσης του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Απόφασης των Αντιπροσώπων των Κυβερνήσεων των Κρατών – Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 28.4.2004 σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ». 
     Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας):  Συνεπώς το νομοσχέδιο του Υπουργείου Εξωτερικών: «Κύρωση της Απόφασης των Αντιπροσώπων των Κυβερνήσεων των Κρατών – Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 28.4.2004 σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας των Κρατών-Μελών της Ευρωπαϊκής Ένωσης σχετικά με τις αξιώσεις που εγείρονται από Κράτος-Μέλος κατά Κράτους-Μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπό αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στα πλαίσια επιχείρησης της Ευρωπαϊκής Ένωσης για διαχείριση κρίσης, μετά της συνημμένης Δήλωσης των Κρατών-Μελών της Ευρωπαϊκής Ένωσης». 
      Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας):  Συνεπώς το νομοσχέδιο του Υπουργείου Εξωτερικών: «Κύρωση της Συμφωνίας των Κρατών-Μελών της Ευρωπαϊκής Ένωσης σχετικά με τις αξιώσεις που εγείρονται από Κράτος-Μέλος κατά Κράτους-Μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπό αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στα πλαίσια επιχείρησης της Ευρωπαϊκής Ένωσης για διαχείριση κρίσης, μετά της συνημμένης Δήλωσης των Κρατών-Μελών της Ευρωπαϊκής Ένωσης» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης οι οποίοι συνήλθαν στο πλαίσιο του Συμβουλίου, της 10.11.2004, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και στα μέλη του προσωπικού του».
       Ερωτάται το Σώμα: Γίνεται δεκτό το νομοσχέδιο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΛΙΑΝΑ ΚΑΝΕΛΛΗ: Κατά πλειοψηφία.
     ΠΡΟΕΔΡΕΥΩΝ (Γεώργιος Σούρλας):  Συνεπώς το νομοσχέδιο του Υπουργείου Εξωτερικών «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης οι οποίοι συνήλθαν στο πλαίσιο του Συμβουλίου, της 10.11.2004, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και στα μέλη του προσωπικού του» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ΄ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 11.10΄ λύεται η συνεδρίαση για την προσεχή Δευτέρα 30 Οκτωβρίου 2006 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: συζήτηση επερώτησης, σύμφωνα με την ημερήσια διάταξη που θα διανεμηθεί.
     
     Η ΠΡΟΕΔΡΟΣ					ΟΙ ΓΡΑΜΜΑΤΕΙΣ
                                                                          3

