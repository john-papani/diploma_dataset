
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΞΑ΄
Δευτέρα 30 Απριλίου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
Άδεια απουσίας του Βουλευτή Γ. Παπανικολάου,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοινωση του δελτίου επικαίρων ερωτήσεων της Τετάρτης 2 Μαϊου 2001, 
4.Συζήτηση επικαίρων ερωτήσεων:
α) Προς τον Υπουργό Υγείας και Πρόνοιας σχετικά με τις προθέσεις της Κυβέρνησης να θεσμοθετήσει ειδικότητα αθλητιατρικής στα Πανεπιστήμια κλπ., 
β) Προς τους Υπουργούς Εργασίας και Κοινωνικών Ασφαλίσεων: Ι)σχετικά με τη λήψη μέτρων επίλυσης των λειτουργικών προβλημάτων του υποκαταστήματος του Οργανισμού Γεωργικών Ασφαλίσεων (Ο.Γ.Α.) Θεσσαλονίκης, 
ΙΙ) σχετικά με τη λήψη μέτρων διασφάλισης της υγείας και ασφάλειας των εργαζομένων στις επιχειρήσεις του Ομίλου Στασινόπουλου, 
5) Συζήτηση επερώτησης προς τον Υπουργό Υγείας και Πρόνοιας, σχετικά με τη λήψη μέτρων κατά των ναρκωτικών ουσιών.
ΟΜΙΛΗΤΕΣ
Α. Επί των επικαίρων ερωτήσεων:
ΠΡΩΤΟΠΑΠΠΑΣ Χ., 
ΣΚΥΛΛΑΚΟΣ Α., 
ΣΠΥΡΑΚΗ Χ., 
ΤΣΙΠΛΑΚΗΣ Κ., 
ΦΑΡΜΑΚΗΣ Ν., 
ΦΑΣΟΥΛΑΣ Π., 
Β. Επί της επερώτησης:
ΓΙΑΚΟΥΜΑΤΟΣ Γ., 
ΓΙΑΝΝΑΚΟΥ - ΚΟΥΤΣΙΚΟΥ Μ., 
ΔΑΜΑΝΑΚΗ Μ., 
ΚΙΛΤΙΔΗΣ Κ., 
ΚΩΝΣΤΑΝΤΟΠΟΥΛΟΣ Γ., 
ΜΕΛΑΣ Π., 
ΠΑΠΑΝΙΚΟΛΑΟΥ Ε., 
ΣΠΥΡΑΚΗ Χ., 
ΣΠΥΡΟΠΟΥΛΟΣ Ρ., 

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΞA'
Δευτέρα 30 Απριλίου 2001
Αθήνα, σήμερα στις 30 Απριλίου 2001, ημέρα Δευτέρα και ώρα 18.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Παναγιώτη Φασούλα, Βουλευτή Πειραιώς, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Εργαζόμενοι στο Ινστιτούτο Θαλάσσιας Βιολογίας Κρήτης ζητούν τη διασφάλιση των θέσεων εργασίας τους στο νέο φορέα Ελληνικού Κέντρου Θαλασσίων Ερευνών που πρόκειται να δημιουργηθεί.
2) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Δήμαρχος 'Εδεσσας Νομού Πέλλας ζητεί την οικονομική αποζημίωση των κερασοπαραγωγών της περιοχής του που οι καλλιέργειές τους επλήγησαν από παγετό.
3) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Καστελλίου Ηρακλείου ζητεί οικονομική ενίσχυση για τη στήριξη του Κέντρου Ανοικτής Προστασίας Ηλικιωμένων (ΚΑΠΗ) της περιοχής του.
4) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Σύλλογος Αμβυκούχων - Αμπελουργών Νομού Σερρών ζητεί την επανασύσταση του Σώματος της Αγροφυλακής για τη φρούρηση των αμπελουργικών περιουσιών.
5) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λασιθίου διαμαρτύρεται για την παράνομη βοσκή στην περιοχή της και επισημαίνει τις δυσμενείς επιπτώσεις για το περιβάλλον.
6) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Εργαζομένων στον έλεγχο των Καζίνο ζητεί να ικανοποιηθούν τα εργασιακά αιτήματα του κλάδου.
7) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο Πανελλήνιος Σύλλογος Υπαλλήλων Εθνικής Στατιστικής Υπηρεσίας της Ελλάδας ζητεί να παραμείνει το καθεστώς λειτουργίας της Στατιστικής Υπηρεσίας αναλλοίωτο.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Μισθωτών Οδηγών Νομού Λασιθίου υποβάλλει προτάσεις σχετικά με τις αποσπάσεις αξιωματικών και λοιπού αστυνομικού προσωπικού σε άλλα αστυνομικά τμήματα εκτός Νομού Λασιθίου.
9) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Σπάρτης του Νομού Λακωνίας υποβάλλει προτάσεις για την εφαρμογή του προγράμματος απεξάρτησης από ναρκωτικές ουσίες.
10) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία οι Εταιρείες Ιατρικών / Νοσοκομειακών Ειδών, Kalomedia ΑΕ, Κακούτης Ι. κ.λπ. ζητούν την εξόφληση των οφειλών του Περιφερειακού Πανεπιστημιακού Νοσοκομείου Ηρακλείου προς αυτές.
11) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Παγκρήτιος Σύλλογος Γονέων και Φίλων Παιδιών με Νεοπλασία "Η Ηλιαχτίδα" ζητεί την πρόσληψη του αναγκαίου νοσηλευτικού προσωπικού στη μονάδα μεταμόσχευσης μυελού των οστών Ηρακλείου Κρήτης.
12) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Ταχυδρομικών Υπαλλήλων Νομού Ηρακλείου διαμαρτύρεται για την προτεινόμενη σύνταξη πρότασης συρρίκνωσης των αγροτικών δρομολογίων σε 7 ταχυδρομικά γραφεία του Νομού Χανίων και σε 4 των Νομών Ρεθύμνης και Λασιθίου.
13) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Δήμος Βοϊων του Νομού Λακωνίας καταγγέλει το Υπουργείο Ανάπτυξης επειδή δέχεται αιτήσεις από εταιρείες για παραγωγή ηλεκτρικής ενέργειες από αιολικούς σταθμούς στην περιοχή του.
14) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Δήμος Βοϊων του Νομού Λακωνίας καταγγέλλει το Υπουργείο Ανάπτυξης επειδή δέχεται αιτήσεις από εταιρείες για παραγωγή ηλεκτρικής ενέργειες από αιολικούς σταθμούς στην περιοχή του.
15) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Ε.Πιτσινός, κάτοικος Πειραιά ζητεί οι εργαζόμενοι στη Ν/Ζώνη Περάματος να ενταχθούν στα νέα μέτρα που αφορούν στους εργαζόμενους των Ναυπηγείων Σκαραμαγκά.
16) Ο Βουλευτής Ηρακλείου κ. ΕΜΜΑΝΟΥΗΛ ΚΕΦΑΛΟΓΙΑΝΝΗΣ κατέθεσε αναφορά με την οποία οι επαγγελματίες μικρών φορτηγών αυτοκινήτων ΔΧ του Νομού Ηρακλείου ζητούν την ικανοποίηση των αιτημάτων του κλάδου.
17) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας για την ανάρμοστη συμπεριφορά του δημάρχου Καρπάθου εις βάρος δασκάλου του 2ου Δημοτικού Σχολείου Καρπάθου.
18) Ο Βουλευτής Γρεβενών κ. ΕΛΕΥΘΕΡΙΟΣ ΤΖΙΟΛΑΣ κατέθεσε αναφορά με την οποία Κάτοικοι Βατολάκκου Γρεβενών ζητούν να αναβληθεί η κλήρωση αποκατασταθέντων κληρούχων για την περιοχή τους.
19) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία Γεωργοί του αγροκτήματος Μακροχωρίου Καστοριάς ζητούν την κατασκευή αρδευτικής δεξαμενής στην περιοχή τους.
20) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία τα Σωματεία Συνταξιούχων ΙΚΑ και ΤΕΒΕ Νίκαιας και Κορυδαλλού Πειραιά ζητούν τη βελτίωση των παρεχομένων υπηρεσιών υγείας προς τα μέλη τους.
21) Ο Βουλευτής Κορινθίας κ. ΘΕΟΔΩΡΟΣ ΚΟΤΣΩΝΗΣ κατέθεσε αναφορά με την οποία η Ομοσπονδία Επαγγελματιών - Βιοτεχνών και Εμπόρων Νομού Κορινθίας ζητεί να ενταχθούν οι επαγγελματίες του Νομού Κορινθίας στις ευνοϊκές ρυθμίσεις που ίσχυσαν για τη νήσο Σάμο.
22) Ο Βουλευτής Γρεβενών κ. ΕΛΕΥΘΕΡΙΟΣ ΤΖΙΟΛΑΣ κατέθεσε αναφορά με την οποία η Ορθόδοξος Χριστιανική Αδελφότης "ΑΠΟΛΥΤΡΩΣΙΣ" ζητεί να της παραχωρηθεί η χρήση της κατασκήνωσης Ζιάκα Γρεβενών.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1927/25-8-00 ερώτηση δόθηκε με το υπ' αριθμ. 105/2-10-00 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης 1927/25-8-2000 του Βουλευτή κ. Λευτέρη Παπανικολάου με θέμα "Τιμή Βενζίνης", σας γνωρίζουμε τα εξής:
Σύμφωνα με τις διατάξεις ν 2008/92 οι τιμές των καυσίμων διαμορφώνονται ελεύθερα από τους ασκούντες την εμπορία των προϊόντων αυτών, κατά συνέπεια δεν μπορεί να γίνει παρέμβαση όσον αφορά τον καθορισμό των περιθωρίων κέρδους τόσο των εταιρειών εμπορίας Πετρ./δών προϊόντων όσο και των Πρατηριούχων. Από το Υπουργείο μας μετά από επανειλημμένες συσκέψεις με όλους τους εμπλεκόμενους φορείς (διυλιστήρια εταιρείες, πρατηριούχος) και την παρακολούθηση της διαμόρφωσης των τιμών των υγρών καυσίμων σε όλη της Ελλάδα γίνεται συνεχείς προσπάθεια για τη συγκράτηση των τιμών και έχουν επιτευχθεί συμφωνίες για το πάγωμα της τιμής των καυσίμων ώστε να μην επιβαρυνθεί περαιτέρω ο καταναλωτής.
Πέραν αυτών με απόφαση του Υπουργού Ανάπτυξης παρεπέμφθησαν στην Επιτροπή Ανταγωνισμού πρατήρια από όλη την Ελλάδα προκειμένου να διερευνηθεί που οφείλονται οι αποκλίσεις, που παρατηρούνται στη διαμόρφωση των τιμών και υγρών καυσίμων και εφόσον διαπιστωθούν παραβάσεις των διατάξεων περί Ανταγωνισμού θα επιβληθούν οι προβλεπόμενες Κυρώσεις.
Η Υφυπουργός
ΜΙΛΕΝΑ ΑΠΟΣΤΟΛΑΚΗ"
2. Στην με αριθμό 1928/25-8-00 ερώτηση δόθηκε με το υπ' αριθμ. 275/11-10-00 έγγραφο από τον Υπουργό Περιβάλλοντος, Χωροταξίας και Δημοσίων 'Έργων η ακόλουθη απάντηση:
"Απαντώντας στην ερώτηση 1928/25.8.2000 που κατέθεσε στη Βουλή, ο Βουλευτής κ. Λευτέρης Παπανικολάου, παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Οδικών 'Έργων Περιφέρειας Αττικής του ΥΠΕΧΩΔΕ τα εξής:
Το νέο αεροδρόμιο Σπάτων και γενικότερα η ευρύτερη περιοχή περί το αεροδρόμιο θα εξυπηρετείται από τις εξής οδούς:
- Από την Αττική οδό, αυτοκινητόδρομο έξη λωρίδων κυκλοφορίας, η οποία τμηματικά θα δοθεί στην κυκλοφορία από τις αρχές του 2001
- Από τη Βόρεια Περιφερειακή λεωφόρο του Υμηττού, η οποία θα δοθεί επίσης στην κυκλοφορία το 2001
- Από τη λεωφόρο Μεσογείων και κατ' επέκταση τη λεωφόρο Μαραθώνος. 
Για την αναβάθμιση των λεωφόρων αυτών έχει ανατεθεί και συντάσσεται μελέτη αναβάθμισής τους, στα πλαίσια προετοιμασίας και κατασκευής έργων υποδομής για τους Ολυμπιακούς 2004.
Για τη Λεωφόρο Μεσογείων δεν προβλέπεται διαπλάτυνση δεδομένου ότι έχει εξαντληθεί το διατιθέμενο πλάτος.
Η Λεωφόρος Μαραθώνος θα ανακατασκευασθεί και διαμορφωθεί σε οδό με τέσσερις λωρίδες κυκλοφορίας και κεντρική νησίδα τουλάχιστον μέχρι την Παλλήνη.
Και οι δύο λεωφόροι θα αναβαθμιστούν γενικότερα, δεδομένου ότι αποτελούν τμήματα της Μαραθώνιας διαδρομής.
Πέραν αυτού και για ριζική λύση του κυκλοφοριακού προβλήματος που υπάρχει από το μεγάλο κυκλοφοριακό φόρτο της Λεωφ. Μαραθώνος, προωθείται η μελέτη νέας Λεωφόρου από το Σταυρό έως τη Ραφήνα, με νέα χάραξη η οποία παρακάμπτει τους οικισμούς Γέρακα, Παλλήνη και Πικέρμι, και με προγραμματισμό τη δημοπράτηση του έργου το 2001 και την ολοκλήρωσή του πριν από τους Ολυμπιακούς του 2004. Το έργο αυτό θα εξυπηρετήσει και το αεροδρόμιο Σπάτων από τη βόρεια πύλη του.
Η Λεωφόρος Λαυρίου έχει προγραμματισθεί να αναβαθμιστεί με τέσσερις λωρίδες κυκλοφορία από το Σταυρό έως το Λαύριο.
Τα απομένοντα προς αναβάθμιση τμήματα περιοχή "Γλυκά Νερά" παράκαμψη Παιανίας, θα δημοπρατηθούν εντός του 2001 δημιουργώντας μια δεύτερη πρόσβαση προς το αεροδρόμιο Σπάτων και γενικότερα στους οικισμούς των Μεσογείων.
Το σύνολο της Λεωφόρου μέχρι το Λιμάνι Λαυρίου θα ολοκληρωθεί έως το τέλος του 2003.
O Υπουργός
Κ. ΛΑΛΙΩΤΗΣ"
3. Στην με αριθμό 1972/29-8-00 ερώτηση δόθηκε με το υπ' αριθμ. 1467/10-10-00 έγγραφο από τον Υφυπουργό Πολιτισμού η ακόλουθη απάντηση:
"Σε απάντηση της 1972/29-8-2000 ερώτησης του Βουλευτή κ. Δ. Σιούφα, σας πληροφορούμε ότι:
Ο ηλεκτροφωτισμός, η τοποθέτηση σκέπαστρου στις εξέδρες και όλες οι απαιτούμενες εργασίες στο Εθνικό Στάδιο Καρδίτσας, θα ενταχθούν στο Πρόγραμμα "ΕΛΛΑΔΑ 2004" το οποίο θα περιλαμβάνει όλα τα νέα αθλητικά έργα σε ολόκληρη τη χώρα, πλην των Ολυμπιακών Πόλεων και για το οποίο έχουν εξασφαλισθεί οι απαιτούμενες πιστώσεις.
'Όσον αφορά δε στην αξιοποίηση των χώρων κάτω από τις εξέδρες του Ε.Σ. Καρδίτσας, θα πρέπει η Επιτροπή Διοίκησης να υποβάλλει συγκεκριμένες προτάσεις προκειμένου να εξετασθούν από τη Γ.Γ.Α. και να προγραμματισθούν τα σχετικά έργα.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
4. Στις με αριθμό 1986/29-8-00, 2027/31-8-00 ερωτήσεις δόθηκε με το υπ' αριθμ. 292/11-10-00 έγγραφο από τον Υπουργό Περιβάλλοντος, Χωροταξίας και Δημοσίων 'Έργων η ακόλουθη απάντηση:
"Απαντώντας στις ερωτήσεις 1986/29.8.2000 και 2027/31.8.2000 που κατέθεσε στη Βουλή, ο Βουλευτής κ. Νίκος Κατσαρός, παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Ειδικής Υπηρεσίας Δημοσίων 'Εργων/ 'Εργων Εκτροπής Αχελώου και της Δ/νσης Εγγειοβελτιωτικών 'Eργων του ΥΠΕΧΩΔΕ τα εξής: 
Όσον αφορά στην πρόοδο της κατασκευής των έργων εκτροπής του Αχελώου δηλαδή για τα έργα αξιοποίησης των νερών του άνω ρου του Αχελώου ποταμού (μόνιμα και προσωρινά) ήδη η ΕΥΔΕ/Αχελώου έχει προχωρήσει στη σύνταξη προδιαγραφών για την ανάθεση των σχετικών μελετών εις τρόπον ώστε να είναι δυνατή η λειτουργία των εν λόγω έργων άμεσα μετά την ολοκλήρωση των έργων κεφαλής (φράγμα Συκιάς- σήραγγα εκτροπής κλπ.), η κατασκευή των οποίων βρίσκεται σε εξέλιξη.
α) Φράγμα Συκιάς
Κατά τη διάρκεια κατασκευής των έργων απαιτήθηκε η ανασύνταξη από την ΔΕΗ/ΔΑΥΕ, Τεχνικό Σύμβουλο του έργου, της αρχικής μελέτης δημοπράτησης.
Η ανασύνταξη αυτή κρίθηκε ως απολύτως αναγκαία για να είναι αρτιότερη και ασφαλέστερη η κατασκευή του έργου, η όλη διαδικασία ανασύνταξης απαίτησε χρόνο αλλά απέδωσε τις απαραίτητες επιπλέον διασφαλίσεις για την κατασκευή ενός σύγχρονου άρτιου και λειτουργικού έργου.
Μέχρι σήμεραέχουν κατασκευασθεί τα ανάντη προφράγματα με τα σχετικά στεγνωτικά διαφράγματα και έτσι έγινε δυνατή η εκτροπή των νερών των ποταμών Αχελώου και Κουμπουργιανίτικου δια των υφισταμένων σηράγγων, ώστε να αρχίσουν οι εργασίες για το κυρίως φράγμα.
Επίσης έχουν γίνει οι εκσκαφές του αριστερού αντερείσματος (για τη θεμελίωση του πυρήνα του φράγματος, υπερχειλιστή υδροληψίας, τμήματος της λεκάνης αποτόνωσης και των κυρίων οδών προσπέλασης στις διάφορες θέσεις για τη συντήρηση των έργων) και βρίσκονται σε εξέλιξη οι εκσκαφές του δεξιού αντερείσματος.
Οι εκσκαφές αυτές αντιπροσωπεύουν ποσοστό άνω του 50% των προβλεπομένων εκσκαφών.
Επίσης, έχουν διανοιγεί 1,5 χλμ. σήραγγες προσπέλασης και τσιμεντενέσεων και βρίσκεται σε εξέλιξη η κατασκευή του στεγανωτικού διαφράγματος του κατάντη προφράγματος για να καταστεί δυνατή η θεμελίωση του φράγματος εν ξηρώ.
Β) Σήραγγα εκτροπής
Οι εργασίες διάνοιξης μετά από αρκετές μέχρι σήμερα καθυστερήσεις που οφείλονταν σε συναντηθείσες δυσχερείς συνθήκες, συνεχίζονται πλέον με εντατικούς ρυθμούς.
Μέχρι σήμερα, μετά τη διαμόρφωση των μετώπων διάνοιξης της σήραγγας, έχουν ήδη αρχίσει οι εργασίες εκσκαφής της και από τα δύο μέτωπα δηλ. τόσο με το μηχάνημα ολομέτωπης κοπής (ΤΒΜ), όσο και με συμβατικά μέσα και έχουν διανοιγεί περίπου 5,5 χλμ. αυτής.
Σχετικά με την ολοκλήρωση του σχεδιασμού του όλου έργου της εκτροπής του άνω ρου του Αχελώου προς Θεσσαλία ήδη η αρμόδια Υπηρεσία του ΥΠΕΧΩΔΕ έχει προχωρήσει στην σύνταξη προδιαγραφών για την ανάθεση των μελετών των έργων αξιοποίησης (μόνιμα και προσωρινά) των νερών της εκτροπής.
Για το θέμα της δημιουργίας φορέα διαχείρισης των υδάτων της
Θεσσαλικής λεκάνης και των υδάτων της εκτροπής, σημειώνεται ότι σύμφωνα με την ΚΥΑ 23271/15.12.95 περί "έγκρισης περιβαλλοντικών όρων για την κατασκευή και λειτουργία των έργων μερικής εκτροπής του Ανω ρου του Αχελώου ποταμού προς τη Θεσσαλία" προβλέπεται η εκπόνηση μελέτης συνδυασμένης διαχείρισης των υδατικών πόρων των δύο Υδατικών Διαμερισμάτων Θεσσαλίας και Δυτικής Στερεάς. Με βάση τα συμπεράσματα της υπόψη μελέτη θα αποφασισθεί ο φορέας και ο τρόπος διαχείρισης των υδάτων της Θεσσαλικής λεκάνης και των υδάτων της εκτροπής.
Η Απόφαση του ΣτΕ που αναφέρει ο κ. Βουλευτής στην 2027/31.8.2000
Ερώτησή του για το εν λόγω έργο δεν έχει ακόμη κοινοποιηθεί στο ΥΠΕΧΩΔΕ και ως εκ τούτου δεν είναι γνωστό το ακριβές περιεχόμενο αυτής. Μετά τη δημοσίευσή της το ΥΠΕΧΩΔΕ θα προβεί σε όλες τις ενέργειες που απαιτούνται για την αντιμετώπιση της κατάστασης που θα διαμορφωθεί με στόχο τη συνέχιση και ολοκλήρωση των έργων.
'Οσον αφορά στην κατασκευή των φραγμάτων Πύλης και Μουζακίου τα εν λόγω έργα αποτελούν αρμοδιότητα της ΔΕΗ και κατ' επέκταση του Υπουργείου Ανάπτυξης, προς το οποίο κοινοποιείται η Ερώτηση.
'Οσον αφορά στη λειτουργία των έργων Σμοκόβου το ΥΠΕΧΩΔΕ έχει ήδη προχωρήσει στην ανάθεση σύνταξης μελέτης των δικτύων άρδευσης της πεδιάδας της Καρδίτσας. Η μελέτη αυτή προβλέπει έργα προϋπολογισμού 20 δις δρχ. για την κατασκευή των απαραίτητων δικτύων, που θα καλύπτουν την άρδευση 100.000 στρ. στο Ν. Καρδίτσας.
Μετά το Α' εξάμηνο του 2001, δηλαδή μετά την ολοκλήρωση της προαναφερόμενης μελέτης, θα υπάρχει δυνατότητα δημοπράτησης των δικτύων σε συνδυασμό πάντα με τη διασφάλιση των απαιτούμενων χρηματοδοτικών πόρων.
Η εκπονούμενη από το ΥΠΕΧΩΔΕ μελέτη προσωρινής υδροδότησης αρδευτικών δικτύων από το φράγμα Σμοκόβου θα έχει ολοκληρωθεί το δεύτερο τρίμηνο του επόμενου έτους. Η κατασκευή των έργων έχει προταθεί για ένταξη στο Γ' ΚΠΣ με συνολικό προϋπολογισμό 7 δις από το Υπουργείο Γεωργίας το καθ' ύλην αρμόδιο για τα Εγγειοβελτιωτικά έργα, και προς το οποίο κοινοποιείται η ερώτηση.
'Ηδη έχουν ολοκληρωθεί οι μελέτες κατασκευής μικρών φραγμάτων στο Ν. Καρδίτσας και κατασκευής έργων διευθέτησης στον Πηνειό ποταμό στην
περιοχή Λαρίσης και προγραμματίζεται η δημοπράτησή τους εντός του
επομένου εξαμήνου.
Το φράγμα Αγιονερίου έχει δημοπρατηθεί και υπογραφεί το συμφωνητικό
στις 23.12.99 με συνολικό προϋπολογισμό μελέτης 5,5 δις και συμφωνητικό 3,8 δις με χρηματοδότηση από την ΣΑΕΠ η ολοκλήρωσή του προβλέπεται να γίνει εντός του επομένου έτους.
'Ηδη έχει εγκριθεί η ένταξη στο Πρόγραμμα Δημοσίων Επενδύσεων 2000 της ΣΑΕ 072/3 (φορέας ΥΠΕΧΩΔΕ τομέας Εγγειοβελτιωτικών) του έργου "Επαναδημιουργία λίμνης Κάρλας" με συνολικό προϋπολογισμό 45 δις και πίστωση έτους 2000 11 δις.
Η κατασκευή του βασικού έργου της επαναδημιουργίας της λίμνης Κάρλας
(Ταμιευτήρας και συλλεκτήρες) έχει ήδη ξεκινήσει και προβλέπεται να ολοκληρωθεί στο τέλος του 2002. Τα υπόλοιπα έργα (διανομής νερού και περιβαλλοντικής αποκατάστασης) θα ολοκληρωθούν σταδιακά μεταγενέστερα.

Ο Υπουργός
Κ. ΛΑΛΙΩΤΗΣ"
5. Στην με αριθμό 1987/29-8-2000 ερώτηση δόθηκε με το υπ'αριθμ. 269/10-10-2000 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 1987/29-8-2000 που μας διαβιβάστηκε από το Υπουργείο Γεωργίας, την οποία κατέθεσε ο Βουλευτής κ. Νίκος Κατσαρός, σχετικά με το θέμα της αρμοδιότητάς μας, που αφορά την αύξηση των συντάξεων του ΟΓΑ, οι συντάξεις του ΟΓΑ του ν. 4169/61 αυξήθηκαν από 1-1-2000 κατά 10.000 δρχ. το μήνα.
Σύμφωνα με την εξαγγελία του Πρωθυπουργού οι αγροτικές συντάξεις θα
αυξηθούν από 1-1-2001 κατά 5.000 δρχ. μηνιαίως και από 1-1-2001 κατά 5.000 δρχ. το μήνα επίσης. Γι' αυτό προωθείται στη Βουλή σχετική νομοθετική ρύθμιση. Ετσι, τα ποσά των συντάξεων του ΟΓΑ από 43.200 δρχ. που ανέρχονται σήμερα, θα φθάσουν στις 48.200 δρχ. το 2001 και στις 53.900 δρχ. το 2002.
Ο Υφυπουργός
ΝΙΚΟΣ ΦΑΡΜΑΚΗΣ"
6. Στην με αριθμό 2003/30-8-00 ερώτηση δόθηκε με το υπ'αριθμ. 29532/10-10-2000 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 2003/30-8-2000 που κατέθεσε στη Βουλή των
Ελλήνων ο Βουλευτής κ. Γ. Καρατζαφέρης σχετικά με την εφαρμογή ασφαλιστικών μέτρων στο Χρηματιστήριο, σας γνωρίζουμε τα ακόλουθα: 
Αναφορικά με τη δημιουργία χρηματοοικονομικών προϊόντων που θα
χρησιμοποιούνται από τους επενδυτές οι οποίοι έχουν αρνητικές εκτιμήσεις για τη μελλοντική πορεία της αγοράς σημειώνεται ότι από τον Αύγουστο του 1999, με την έναρξη του Χρηματιστηρίου Παραγώγων Αθηνών (Χ.Π.Α.), διαπραγματεύονται σε αυτό Συμβόλαιο Μελλοντικής Εκπλήρωσης (Futures). Τα Συμβόλαια αυτά προσφέρουν στους επενδυτές τη δυνατότητα να λάβουν θετική ή αρνητικά θέση σε σχέση με τη μελλοντική πορεία των χρηματιστηριακών δεικτών FTSE 20 και FTSE 40 και να αντισταθμίσουν μέσω αυτών των θέσεων πιθανές ζημιές που δύνανται να προκύψουν από τη δραστηριοποίησή τους στην τρέχουσα αγορά.
Επίσης η εταιρία Εκκαθάρισης Συναλλαγών επί Παραγώγων (ΕΤΕΣΕΠ), που
εποπτεύεται από την Επιτροπή Κεφαλαιαγοράς, έχει δημιουργήσει και προσφέρει στους Ειδικούς Διαπραγματευτές του ΧΠΑ προϊόν που επιτρέπει το δανεισμό τίτλων επί μετοχών του FTSE 40 θα γίνει ως το τέλος του έτους. Ακόμα, με το νέο έτος θα δημιουργηθούν και δικαιώματα Προαίρεσης επί συγκεκριμένων μετοχών. Με τη χρησιμοποίηση των optios, διευρύνονται τα εργαλεία που διαθέτουν οι επενδυτές προκειμένου να ασφαλίζουν τα χαρτοφυλάκιά τους από απότομες διακυμάνσεις στις τιμές των μετοχών μέσω της διαδικασίας "αντιστάθμισης κινδύνου" (heading).
Να σημειωθεί ότι, τα εν λόγω προϊόντα δύνανται να χρησιμοποιηθούν από όλους τους επενδυτές.
Η Επιτροπή Κεφαλαιαγοράς, έχοντας την ευθύνη να προασπίσει την ομαλή λειτουργία της Κεφαλαιαγοράς και σε συνεργασία με το Χρηματιστήριο Αξιών Αθηνών και τις άλλες Χρηματιστηριακές Αρχές, καταβάλλει προσπάθειες ώστε οι επενδυτές να συνειδητοποιήσουν τον τρόπο λειτουργίας και τη χρησιμότητα των νέων χρηματοοικονομικών προϊόντων. Επιπλέον, σε συνάρτηση με τα παραπάνω, η Επιτροπή Κεφαλαιαγοράς μεριμνά για την περαιτέρω ισχυροποίηση του θεσμικού πλαισίου αναφορικά, κυρίως, με τη διαφάνεια των συναλλαγών και την ισότητα και αμεσότητα στη δημοσιοποίηση ουσιωδών γεγονότων ή πληροφοριών.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
7. Στην με αριθμό 2041/31-8-01 ερώτηση δόθηκε με το υπ'αριθμ. 1478/9-10-00 έγγραφο από τον Υφυπουργό Πολιτισμού η ακόλουθη απάντηση: 
"Σε απάντηση της 2041/31-8-2000 ερώτησης του Βουλευτή Μ. Παπαδόπουλου, σας γνωρίζουμε τα παρακάτω:
Η εργολαβία για την κατασκευή του Κλειστού Κολυμβητηρίου Πτολεμαϊδας διαλύθηκε μετά από αίτηση του αναδόχου και ήδη συγκροτήθηκε Επιτροπή για την παραλαβή των εργασιών της διαλυθείσας εργολαβίας.
Στη συνέχεια εάν απαιτηθεί, θα αποζημιωθεί ο ανάδοχος και το έργο θα επαναδημοπρατηθεί.
Όσον αφορά δε στην κατασκευή του Κλειστού Γυμναστηρίου Πτολεμαϊδας, σας πληροφορούμε ότι το έργο θα εξεταστεί στα πλαίσια του Προγράμματος "ΕΛΛΑΔΑ 2004 " που είναι υπό κατάρτιση.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
8. Στις με αριθμό 2063/1-9-00 και 2206/7-9-00 ερωτήσεις δόθηκε με το υπ'αριθμ. 864/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στις ερωτήσεις με αριθμούς 2063/1-9-00 και 2206/7-9-00 τις οποίες κατέθεσε ο Βουλευτής κ. Ευάγγελος Μπασιάκος, σας πληροφορούμε τα ακόλουθα:
Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του Ν. 2240/94 και κωδικοποιήθηκαν με το π.δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης.
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφέρειάς τους.
Το ΥΠ.Ε.Π.Θ. επιχορηγεί ετησίως επικουρικά τις Νομαρχιακές Αυτοδιοικήσεις από το Εθνικό Π.Δ.Ε., συνολικά, για οικόπεδα, κατασκευές και επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
Από το 1998 η κατανομή των πιστώσεων στις Νομαρχιακές Αυτοδιοικήσεις για κατασκευές και επισκευές γίνεται με απόφαση του Υπουργού ΥΠΕΠΘ. 
Eπίσης, οι Νομαρχιακές Αυτοδιοικήσεις επιχορηγούνται για σχολικά κτίρια και από τα Π.Ε.Π.
Η Νομαρχιακή Αυτοδιοίκηση Βοιωτίας στην τριετία 1998 - 2000 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ Α.Ε.
1998
Για οικόπεδα - κατασκευές 210.000.000 δρχ.
Για επισκευές 60.000.000 δρχ.
1999
Για οικόπεδα - κατασκευές 60.000.000 δρχ..
Για επισκευές 40.000.000 δρχ.
2000
Για οικόπεδα - κατασκευές 300.000.000 δρχ.
Για επισκευές 130.000.000 δρχ.
Επειδή όμως τα σχολεία του Νομού Βοιωτίας υπέστησαν ζημιές από το σεισμό της 7-9-1999 ανετέθη στον Ο.Σ.Κ. Α.Ε. η επισκευή των σχολικών κτιρίων της Ν.Α. Βοιωτίας με προτεραιότητα το 1ο Δ.Σ. Σχηματαρίου και το Γυμνάσιο - Λύκειο Ασωπίας.
Ως εκ τούτου ενεκρίθη έκτακτη επιχορήγηση ύψους 8.000.000 δρχ. στο Δήμο Σχηματαρίου για την αποκατάσταση των ζημιών του 1ου Δ.Σ. Σχηματαρίου. Σημειώνουμε επίσης ότι οι εργασίες επισκευών του κτιρίου του Γυμνασίου - Λυκείου Ασωπίας έχουν ήδη ενταχθεί στην εκτελούμενη με αριθμ. 22 εργολαβία.
Τα ανωτέρω καθιστούν επιβεβλημένο οι ΟΤΑ και η Νομαρχιακή
Αυτοδιοίκηση Βοιωτίας να συμπεριλάβουν στο πρόγραμμά τους, τις απαιτούμενες επισκευές των υπαρχόντων σχολικών κτιρίων και την αποπεράτωση εκτελουμένων έργων. Το ΥΠΕΠΘ από την πλευρά του και σύμφωνα με την ΣΤ1/3624/9-12-99 εγκύκλιο που έχει αποστείλει προς όλες τις Ν.Α. της χώρας, θα προσπαθήσει, εφόσον οι συνθήκες το επιτρέψουν, για την κατά το δυνατόν επαρκή χρηματοδότηση, προκειμένου να υπάρξει η δυνατότητα της απρόσκοπτης συνέχισης των έργων για τη βελτίωση της υλικοτεχνικής υποδομής της Α/θμιας και Β/θμιας Εκπ/σης του Ν. Βοιωτίας.
Ο Υφυπουργός
ΦΙΛ ΠΕΤΣΑΛΝΙΚΟΣ"
9. Στην με αριθμό 2077/1-9-00 ερώτηση δόθηκε με το υπ'αριθμ 267/9-10-00 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 2077/1-9-2000 η οποία κατατέθηκε στη Βουλή από τους Βουλευτές κυρίους Σταύρο Σκοπελίτη και Σπύρο Στριφτάρη και διαβιβάσθηκε σε μας από το Υπουργείο Γεωργίας, σχετικά με συνταξιοδοτική υπόθεση του ασφαλισμένου του ΟΓΑ κ. Παυλέλλη Παύλου του Παναγιώτη σας πληροφορούμε τα εξής:
Η αίτηση του ανωτέρω για χορήγηση σύνταξης αναπηρίας περιήλθε στον ΟΓΑ στις 15-4-1999, στάλθηκε στις 7-6-99 στο "ΒΟΣΤΑΝΕΙΟ" Γενικό Νομαρχιακό Νοσοκομείο Μυτιλήνης για Υγειονομική Επιτροπή, εξετάσθηκε στις 15-7-99 και επιστράφηκε στις 13-8-99.
Μετά την επιστροφή του φακέλου και την αποδοχή της απόφασης της Α/βάθμιας Υγειονομικής Επιτροπής του ΟΓΑ εξετάσθηκαν τα δικαιολογητικά που απαιτούνται, προκειμένου να διαπιστωθεί αν συντρέχουν και οι ασφαλιστικές προϋποθέσεις συνταξιοδότησής του λόγω παράλληλου χρόνου ασφάλισής του στον ΟΓΑ και στο ΤΕΒΕ και ασφάλισής του στο ΙΚΑ.
Εν συνεχεία ζητήθηκαν από ΤΕΒΕ και ΙΚΑ οι χρόνοι ασφάλισης του στα ταμεία αυτά, τα οποία απάντησαν στον Ο.Γ.Α. με τα υπ'αριθ. 4/3-1-2000, 1230/23-2-2000 και 06/Π4/10-1-2000 έγγραφά τους αντίστοιχα.
Για να μην καθυστερεί η συνταξιοδότηση του ανωτέρω από την Υπηρεσία του ΟΓΑ εκδόθηκε προσωρινή απόφαση συνταξιοδότησης μόνο με το χρόνο ασφάλισής του στον Οργανισμό, η οποία προωθήθηκε για μηχανογραφική επεξεργασία προκειμένου να πληρωθεί το μήνα Νοέμβριο τρέχοντος έτους.
Αργότερα θα εκδοθεί οριστική απόφαση συνταξιοδότησης με την προσμέτρηση του χρόνου ασφάλισής του στο ΙΚΑ και στο ΤΕΒΕ κατ' εφαρμογή των κανόνων της διαδοχικής ασφάλισης.
Τέλος σας κάνουμε γνωστό ότι από την ημερομηνία ενάρξεως της συνταξιοδότησής του (1-3-99), θα διακοπεί η ασφάλισή του στον Κλάδο Κύριας Ασφάλισης Αγροτών, οι ασφαλιστικές εισφορές δε που έχει καταβάλλει για το χρονικό διάστημα από 1-3-1999 μέχρι 30-6-1999 θα του επιστραφούν με τις αναδρομικές συντάξεις και βέβαια δεν θα πρέπει να καταβάλλει τις ασφαλιστικές εισφορές του Β' εξαμήνου 1999 και Α' εξαμήνου 2000, για τις οποίες του έχει αποσταλεί ειδοποίηση-απόδειξη.
Η Υπηρεσία του ΟΓΑ έστειλε τις παραπάνω αποδείξεις προς πληρωμή γιατί ακόμη δεν είχε κριθεί οριστικά αν θα καταστεί συνταξιούχος ή μη.
Ο Υφυπουργός
ΝΙΚΟΣ ΦΑΡΜΑΚΗΣ"
10. Στην με αριθμό 2084/4-9-00 ερώτηση δόθηκε με το υπ' αριθμ. 1475/10-10-00 έγγραφο από τον Υφυπουργό Πολιτισμού η ακόλουθη απάντηση: 
"Σε απάντηση της 2084/4-9-2000 ερώτησης του Βουλευτή Ε. Στυλιανίδη, σας πληροφορούμε τα εξής:
Η οικονομική επιβράβευση των αθλητών που διακρίθηκαν στα Παγκόσμια Πρωταθλήματα κλειστού και ανοικτού Στίβου το 1997 είχε καθοριστεί από τη Διοίκηση του ΣΕΓΑΣ ένα χρόνο πριν από τις διοργανώσεις αυτές.
Η αθλητική ηγεσία ερχόμενη αρωγός στις προσπάθειες των πρωταθλητών μας και στο έργο των Ομοσπονδιών μέσα από τον καθορισμό των ετήσιων προϋπολογισμών τους εγκρίνει και τα προτεινόμενα από τις Ομοσπονδίες ποσά για τα πριμ των αθλητών όλων των αθλημάτων που διακρίνονται στις μεγάλες διεθνείς διοργανώσεις.
Πέραν αυτών των οικονομικών ενισχύσεων η πολιτεία έχει θεσμοθετήσει στον νέο αθλητικό Νόμο και ισχυρά κίνητρα για όλες τις κατηγορίες των διακρινομένων αθλητών μεταξύ των οποίων ευεργητικές διατάξεις για τις σπουδές τους, για την επαγγελματική τους αποκατάσταση αλλά και γενναίες οικονομικές ενισχύσεις.
Για την ολυμπιακή προετοιμασία 2000-2004 των πρωταθλητών όλων των αθλημάτων διατέθηκαν στις Ομοσπονδίες επί πλέον των ειδικών κονδυλίων των προϋπολογισμών τους, 2 δισεκατομμύρια δραχμές.
Από το πιο πάνω ποσό, 418 εκατ. έλαβε ήδη ο ΣΕΓΑΣ τα οποία και δαπάνησε στο ακέραιο για το σκοπό για τον οποίο και διετέθησαν. Από τα χρήματα αυτά ο ΣΕΓΑΣ κάλυψε τα οδοιπορικά των αθλητών της προολυμπιακής ομάδας, την προετοιμασία τους στο εξωτερικό και εσωτερικό, τους μισθούς των προπονητών τους, τα έξοδα των αγωνιστικών, ιατρικών και φυσιοθεραπευτικών τους αναγκών.
Κανένας αθλητής σε κανένα άθλημα δεν κατέβαλε εξ ιδίων ούτε μια δραχμή για την προετοιμασία του στους Ολυμπιακούς του Σίδνεϋ.
Η προετοιμασία αυτή έγινε με υποδειγματικό τρόπο, η δε αποστολή των αθλητών μας υπήρξε η πιο πολυάριθμη που έγινε ποτέ.
Η πολιτεία σε ότι αφορά τις υποχρεώσεις της απέναντι στους πρωταθλητές μας οι οποίοι προέρχονται από την εφαρμογή των διατάξεων του αθλητικού νόμου 2725, είναι και θα είναι συνεπής.
Ο Υφυπουργός
ΓΙΩΡΓΟΣ ΦΛΩΡΙΔΗΣ"
11. Στην με αριθμό 2093/4-9-00 ερώτηση δόθηκε με το υπ' αριθμ. 874/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2093/4-9-2000 την οποία κατέθεσε ο Βουλευτής κ. Λευτ. Ι. Παπανικολάου σχετικά με τη λειτουργία του Δημοτικού Σχολείου Δωρίου Μεσσηνίας, σας γνωρίζουμε τα ακόλουθα:
'Οπως μας πληροφόρησε ο Προϊστάμενος της Δ/νσης Π.Ε. Ν. Μεσσηνίας, το προαναφερόμενο σχολείο είναι οργανικά 6/θέσιο και από τις 11-9-2000 λειτουργεί με έξι (6) δασκάλους σύμφωνα με την οργανικότητά του.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
12. Στην με αριθμό 2110/5-9-00 ερώτηση δόθηκε με το υπ' αριθμ. 220/9-10-00 έγγραφο από τον Υπουργό Εμπορικής Ναυτιλίας ακόλουθη απάντηση:
"Σε απάντηση της με αριθμ. 2110/05-09-2000, με την οποία μας διαβιβάσθηκε η από 5-9-2000 ερώτηση, που κατατέθηκε στη Βουλή των Ελλήνων από το Βουλευτή κ. Παπανικολάου Λ. και αναφέρεται, στην ένταξη του λιμένα Καλαμάτας στον προγραμματισμό 2000-2006 ώστε τα αναγκαία έργα να χρηματοδοτηθούν από το Γ' ΚΠΣ, σας γνωρίζουμε ότι το ΥΕΝ, στα πλαίσια του γενικού σχεδιασμού της λιμενικής ανάπτυξης της χώρας, μετά από συσκέψεις με τις αρμόδιες Υπηρεσίες του ΥΠΕΧΩΔΕ, συμφώνησε για τη χρηματοδότηση από το Γ' ΚΠΣ δράσεων έργων για το λιμένα Καλαμάτας.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
13. Στην με αριθμό 2132/5-9-00 ερώτηση δόθηκε με το υπ' αριθμ. 30020/11-10-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση 2132/5-9-00 που κατέθεσε στη Βουλή η Βουλευτής κ. Ντόρα Μπακογιάννη σχετικά με τη φθίνουσα πορεία των εξαγωγών σας γνωρίζουμε τα εξής:
Η ανταγωνιστικότητα της ελληνικής οικονομίας, με βάση το μοναδιαίο κόστος εργασίας, σε σύγκριση με αυτή της Ευρωπαϊκής Ένωσης βελτιώθηκε αισθητά κατά τα έτη 1998 και 1999. Αυτό οφείλεται στο γεγονός ότι το μοναδιαίο κόστος εργασίας υποχώρησε από το 6,4% που ήταν το 1998 στο 0,6% το 1999 σε αντίθεση με το μοναδιαίο κόστος της Ε.Ε. που αυξήθηκε από 1,2% το 1998 στο 2% το 1999.
H εξέλιξη αυτή απεικονίζεται και από τον δείκτη της πραγματικής συναλλαγματικής ισοτιμίας της δραχμής η οποία από -3,5% το 1998 ανήλθε στο -1,2% το 1999. Αποτέλεσμα αυτών των γεγονότων ήταν η αύξηση των μεριδίων μας στις εξαγωγές αγαθών στην Κεντρική και Ανατολική Ευρώπη (1998 18% - 1999 19%) Ασία (1998 10%- 1999 11,2%), Ν. και Β. Αμερική (1998 6,8% - 1999 7,8%) ενώ στις λοιπές αγορές, όπως αυτή της Ε.Ε. και του υπόλοιπου κόσμου τα μερίδια των εξαγωγών μας διατηρήθηκαν σταθερά.
Στα πλαίσια της ενίσχυσης του εξαγωγικού προσανατολισμού της χώρας μας και της ανάπτυξης της οικονομίας μας μέσα στην Ε.Ε. εφαρμόζονται μια σειρά διαρθρωτικών μέτρων όπως:
1. Η απρόσκοπτη συνέχιση της προσπάθειας της αναγκαίας δημοσιονομικής προσαρμογής, δηλαδή ισοσκελισμένος προϋπολογισμός ή πλεονασματικός ο οποίος προσδιορίζει και την εξέλιξη άλλων οικονομικών παραγόντων όπως π.χ. τη μείωση των επιτοκίων, τη σταθερή συναλλαγματική πολιτική της δραχμής, την εξυγίανση των δημοσίων οργανισμών και επιχειρήσεων, την αναζωπύρωση των ιδιωτικών επενδύσεων, η οποία θα συμβάλλει στην αύξηση της παραγωγικότητας και ανταγωνιστικότητας στους κλάδους κυρίως που είναι εκτεθειμένοι στο διεθνή ανταγωνισμό.
2. Η συνεχής προσπάθεια εξυγίανσης των θεσμών και μηχανισμών λειτουργίας της οικονομίας, μέσω του σημαντικού περιορισμού του κρατικού παρεμβατισμού, της προώθησης της ιδιωτικοποίησης και διοικητικής αναδιάρθρωσης των δημοσίων επιχειρήσεων και οργανισμών και την περαιτέρω ενίσχυση της αποτελεσματικής λειτουργίας της ελεύθερης αγοράς.
3. Η προώθηση των παραγωγικών επενδύσεων κυρίως στον ιδιωτικό τομέα και η προσέλκυση ξένων επενδύσεων σε τομείς υψηλότερης τεχνολογικής στάθμης, στους οποίους η χώρα μας κατέχει αξιόλογα συγκριτικά πλεονεκτήματα όπως π.χ. στην ενέργεια, τηλεπικοινωνίες, μέσα μεταφοράς κ.λ.π.
Εξάλλου η εξασφάλιση ισορροπίας στο εμπορικό ισοζύγιο της χώρας μας θα επιτευχθεί με την αύξηση των εξαγωγών μας, η οποία θα επέλθει με τη βελτίωση της ανταγωνιστικότητας των προσφερομένων αγαθών και υπηρεσιών, τη μείωση του κόστους παραγωγής τους, την προσαρμογή της προσφοράς προς τις απαιτήσεις της ζήτησης και την εφαρμογή συγχρόνων και περισσότερο αποτελεσματικών μεθόδων διείσδυσης των προϊόντων της χώρας μας στις ξένες αγορές.
Προς το σκοπό αυτό, παρακολουθείται, από τις αρμόδιες Υπηρεσίες του Υπουργείου μας, αδιάκοπα, η εξέλιξη του εμπορικού μας ισοζυγίου και γίνονται σε εθνικό αλλά και κοινοτικό επίπεδο, όλες οι απαιτούμενες ενέργειες για την ανάπτυξη των διμερών εμποροοικονομικών σχέσεων της χώρας μας.
Το ΥΠ.ΕΘ.Ο. στα πλαίσια των προσπαθειών για βελτίωση της ανταγωνιστικότητας των προϊόντων και υπηρεσιών που προορίζονται για τη διεθνή αγορά και ενίσχυση της εξωστρέφειας της ελληνικής οικονομίας, έχει αναπτύξει μια συνεκτική εξαγωγική στρατηγική την οποία υλοποιεί μέσα από ένα πλέγμα νέων μέτρων και θεσμών.
Προς την κατεύθυνση αυτή αναφέρουμε ότι με νομοθετική ρύθμιση ενισχύθηκαν τα Γραφεία Οικονομικών και Εμπορικών Υποθέσεων ( Ο.Ε.Υ.). Το Υπουργείο Εθνικής Οικονομίας αναγνωρίζοντας την ανάγκη εκσυγχρονισμού της οικονομικής και εμπορικής διπλωματίας της χώρας, ώστε να ανταποκριθεί στις νέες συνθήκες που διαμορφώνονται στο χώρο της Βαλκανικής αλλά και παγκοσμίως ενίσχυσε τα υφιστάμενα Γραφεία Ο.Ε.Υ. σε εξοπλισμό και προσωπικό καθώς και δημιούργησε νέα σε χώρες ιδιαίτερου ενδιαφέροντος για την Ελλάδα. Αναφέρεται ότι πρόσφατα τέθηκαν σε λειτουργία τα Γραφεία Οικονομικών και Εμπορικών Υποθέσεων του Αζερμπαϊτζάν, της Βραζιλίας, της Λιβύης, της Αρμενίας, των Ηνωμένων Αραβικών Εμιράτων και της Κροατίας.
Εξάλλου επίκειται η κατάθεση στη Βουλή νέου Σχεδίου Νόμου για την αναμόρφωση και τον εκσυγχρονισμό του συστήματος Διεθνών Οικονομικών Σχέσεων της χώρας, για να οργανωθεί η πολιτική διαδικασία αξιοποίησης των συγκριτικών πλεονεκτημάτων της. Επίσης ο Ελληνικός Οργανισμός Εξωτερικού Εμπορίου ( Ο.Π.Ε. )Α.Ε. συνεργάζεται με το ΥΠ.ΕΘ.Ο. και τον ιδιωτικό τομέα για την υλοποίηση ολοκληρωμένων προγραμμάτων προώθησης προϊόντων σε επιλεγμένες αγορές-στόχους (π.χ. προγράμματα προώθησης κρασιού και ούζου στη Γερμανία, ελαιολάδου στις Η.Π.Α. κ.α.), συμμετέχει σε εκθεσιακές εκδηλώσεις, κλαδικές ή προϊόντων, συμβάλλει στη διοργάνωση εβδομάδων ελληνικών προϊόντων σε αλυσίδες σούπερ-μάρκετ και δραστηριοποιείται σε όλες τις μορφές διεθνούς εμπορίου (μεταφορά τεχνογνωσίας. υπεργολαβίες, μικτές εταιρίες κ.α.). Επίσης στα μελλοντικά σχέδια του Οργανισμού. μεταξύ των άλλων, είναι η δημιουργία Κέντρου Ηλεκτρονικού Εμπορίου, το οποίο θα παρέχει πληροφορίες σε ελληνικές εξαγωγικές επιχειρήσεις, για ευκαιρίες εξαγωγών διεθνώς καθώς και η κατάρτιση και εκπαίδευση στελεχών επιχειρήσεων αλλά και ανέργων πτυχιούχων σε θέματα εξαγωγικού εμπορίου.
Ιδιαίτερη έμφαση έχει δοθεί στην αντιμετώπιση των εξαγωγικών κινδύνων στις αναδυόμενες αγορές. Ο Οργανισμός Ασφάλισης Εξαγωγικών Πιστώσεων (Ο.Α-Ε.Π.) έχει προχωρήσει στην αναβάθμιση των υπηρεσιών του και δραστηριοποιείται σε μια σειρά από "νέα προϊόντα" (προγράμματα ασφάλισης τεχνικών έργων, επενδύσεων στο εξωτερικό έναντι πολιτικών κινδύνων, πιστώσεων στον αγοραστή,factoring κ.α.) χάρη και στην τελευταία αύξηση του εγγυοδοτικού του κεφαλαίου το οποίο ανέρχεται πλέον στα 500 δις δραχμές.
Η χρηματοδότηση των ελληνικών εξαγωγών και επενδύσεων υποστηρίζεται από μία ολοκληρωμένη πολιτική εξαγωγικών πιστώσεων. Σημειώνεται ότι έχουν λειτουργήσει οι πιστώσεις προς την Ρουμανία (20 εκατ. δολ.) Γεωργία (15 εκατ. δολ.), Μολδαβία (10 εκατ. δολ.) και στις οποίες έχει λήξει η περίοδος άντλησης των πιστώσεων, ενώ λειτουργεί ήδη πίστωση προς την Αρμενία 10 εκατ. δολ. Επιπλέον υπάρχουν υπό διαπραγμάτευση και άλλες συμφωνίες με τις εξής χώρες και περιοχές: Βόλγκογκραντ 10 εκατ. δολ. Ουζμπεκιστάν 30 εκατ. δολ. Μαυροβούνιο 10 εκατ. δολ. Ταταρστάν 10 εκατ. δολ. Καλίνιγκραντ 10 εκατ. δολ. Κούβα 10 εκατ. δολ. 'Ένα θέμα που εκκρεμεί είναι η χορήγηση της πίστωσης 100 εκατ. δολ. προς την Ομοσπονδιακή Δημοκρατία της Γιουγκοσλαβίας που λόγω της επιβολής περιοριστικών μέτρων από την Ε.Ε. το θέμα εκκρεμεί.
Με κοινή πρωτοβουλία του δημοσίου και ιδιωτικού τομέα δημιουργήθηκε το Διαβαλκανικό και Παρευξείνιο Επιχειρηματικό Κέντρο (ΔΙΠΕΚ), με έδρα τη Θεσσαλονίκη, το οποίο έχει σκοπό να καλύψει τα κενά στην πληροφόρηση που αντιμετωπίζει ο επιχειρηματίας που δραστηριοποιείται στην παραπάνω περιοχή. 
Η νομοθετική ρύθμιση για τη δημιουργία Εταιρειών Διεθνούς Εμπορίου (Trading Companies), με την οποία υπάγονται στα κίνητρα του αναπτυξιακού νόμου, ενισχύει την επιχειρηματική συνεργασία και αναμένεται να δώσει νέα ώθηση στην αναπτυξιακή δυναμική στην περιοχή της Νοτιοανατολικής Ευρώπης και της Μ. Ανατολής.
Πλέον των ανωτέρω, είναι έντονη και συνεχής η δραστηριότητα της χώρας μας εντός του Διεθνούς πλαισίου, τόσο σε διμερές όσο και σε Πολυμερές επίπεδο, ώστε να δημιουργηθούν οι προϋποθέσεις εκείνες και το κατάλληλο πλαίσιο που θα βοηθήσουν στην ανάπτυξη της εξαγωγικής δραστηριότητας της χώρας μας.
Σε διμερές επίπεδο, είναι συνεχείς οι διαβουλεύσεις και συχνή η σύναψη Συμφωνιών και Πρωτοκόλλων Συνεργασίας με Τρίτες Χώρες. Οι Συμφωνίες αυτές προβλέπουν την Βιομηχανική και Τεχνική Συνεργασία της χώρας μας με την κάθε συμβαλλόμενη χώρα, την αποφυγή της διπλής φορολογίας και την προστασία των επενδύσεων, σε αμοιβαία βάση.
Επίσης, στα πλαίσια του ΟΟΣΑ, η Ελλάδα στις 8 Δεκεμβρίου 1999 έγινε μέλος της Επιτροπής Αναπτυξιακής Βοήθειας - DAC (Development Assistance Committee), γεγονός που θα δώσει τη δυνατότητα στις επιχειρήσεις της χώρας μας να συμμετέχουν στην εκτέλεση έργων στις αναπτυσσόμενες χώρες δημιουργώντας ευνοϊκό κλίμα για την ανάπτυξη οικονομικών και εμπορικών σχέσεων με τις χώρες αυτές.
Σε πολυμερές επίπεδο, η συμμετοχή της χώρας μας στις εργασίες του Παγκόσμιου Οργανισμού Εμπορίου προβλέπει την φιλελευθεροποίηση του Διεθνούς εμπορίου αγαθών και Υπηρεσιών. Αυτό επιτυγχάνεται με την μείωση και εξάλειψη των εμποδίων στις αγορές που αυτά παρουσιάζονται. Καθίσταται σαφές ότι η φιλελευθεροποίηση του διεθνούς εμπορίου θα σημάνει μακροπρόθεσμα εξαγωγικά οφέλη και για τη χώρα μας.
Ο Υφυπουργός
ΓΙΑΝΝΗΣ Γ. ΖΑΦΕΙΡΟΠΟΥΛΟΣ
14. Στην με αριθμό 2152/6-9-00 ερώτηση δόθηκε με το υπ'αριθμ. 897/10-10-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 2152/6-9-00 την οποία κατέθεσε ο Βουλευτής κ. Γ. Ψαχαρόπουλος, σας γνωρίζουμε τα ακόλουθα:
1. Η επιλογή των υποψηφίων που εισάγονται στα τμήματα και τις σχολές της τριτοβάθμιας εκπαίδευσης γίνεται με τη βαθμολογία κατά φθίνουσα σειρά και μόνο για τις σχολές για τις οποίες είχε δηλώσει προτίμηση ο υποψήφιος.
Είναι αυτονόητο ότι όταν περισσότερο από το 80% των υποψηφίων έχουν ως πρώτη επιλογή σχολές της τριτοβάθμιας εκπαίδευσης όπως ιατρικές, νομικές, πολυτεχνικές, δεν είναι δυνατόν να ικανοποιηθεί η προτίμησή τους αυτή, αλλά επιπλέον θα εστερείτο νοήματος και θα ήταν αντιπαραγωγικό ένα εκπαιδευτικό σύστημα που θα εξασφάλιζε σπουδές μόνο στις προαναφερόμενες σχολές.
Θεωρείται δεδομένο ότι η ανάπτυξη μιας κοινωνίας προϋποθέτει αντίστοιχη κατανομή στους διάφορους τομείς του παραγωγικού δυναμικού της, πράγμα το οποίο και επιχειρείται με τον προσδιορισμό του αριθμού εισακτέων στα τμήματα και τις σχολές της Τριτοβάθμιας Εκπαίδευσης.
Είναι προφανές με τον τρόπο αυτό διαχέεται το παραγωγικό δυναμικό της ανωτάτης εκπαίδευσης σ΄ όλους τους τομείς των αναπτυξιακών δραστηριοτήτων.
2. Στο πλαίσιο των διορθωτικών παρεμβάσεων στο υφιστάμενο εκπαιδευτικό σύστημα και με στόχο τη βελτίωση της βαθμολογίας των υποψηφίων και ως εκ τούτου την επιδίωξη της πρώτης προτίμησής τους, δίδονται οι εξής νέες δυνατότητες - ευκαιρίες εισαγωγής στην Τριτοβάθμια Εκπαίδευση.
α) Οι υποψήφιοι στο εξής θα μπορούν να είναι φοιτητές και συγχρόνως να λαμβάνουν μέρος στις εξετάσεις όσες φορές θέλουν υπό τον όρο να εξετάζονται στα 9 μαθήματα της Γ' Λυκείου.
β) Ο υποψήφιος ο οποίος μπορεί να είναι ήδη φοιτητής σε κάποια σχολή, δικαιούται να διατηρήσει τη βαθμολογία του στα πανελλαδικώς εξεταζόμενα μαθήματα και να συμμετέχει στη διαδικασία επιλογής για την τριτοβάθμια εκπαίδευση σε ποσοστό 10% του συνόλου των θέσεων σε κάθε Σχολή.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ
15. Στην με αριθμό 2153/6-9-00 ερώτηση δόθηκε με το υπ' αριθμ. 30187/10-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 2153/6-9-00 που κατέθεσε στη Βουλή των Ελλήνων ο Βουλευτής κ. Γ. Καρατζαφέρης σχετικά με τις καταγγελίες υπαλλήλων της Εμπορικής Τράπεζας, σας γνωρίζουμε τα εξής:
Η Εμπορική Τράπεζα αδυνατεί να απαντήσει σε καταγγελίες, προφανώς υπαλλήλων της, όπως συμπεραίνεται από τις ερωτήσεις του κυρίου Βουλευτή, που οι υποθέσεις τους εκκρεμούν ενώπιον των Πειθαρχικών Συμβουλίων της Τράπεζας, τη στιγμή μάλιστα που ούτε καν τα ονόματά τους αναφέρονται.
Σας γνωρίζουμε δε ακόμα ότι τα Πειθαρχικά Συμβούλια διέπονται και λειτουργούν με βάση Συλλογική Σύμβαση Εργασίας και στην πεντατελή σύνθεσή τους μετέχουν και δύο εκπρόσωποι του Συλλόγου Εργαζομένων της Εμπορικής Τράπεζας.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ
16. Στην με αριθμό 2154/6-9-00 ερώτηση δόθηκε με το υπ' αριθμ. 30188/10-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση της ερώτησης 2154/6-9-00 που κατέθεσε στη Βουλή των Ελλήνων ο Βουλευτής κ. Γ. Καρατζαφέρης, σχετικά με καταγγελίες υπαλλήλων της Εμπορικής Τράπεζας, σας γνωρίζουμε τα εξής:
Η Εμπορική Τράπεζα αδυνατεί να απαντήσει σε καταγγελίες, προφανώς υπαλλήλων της, όπως συμπεραίνεται από τις ερωτήσεις του κυρίου Βουλευτή, που οι υποθέσεις τους εκκρεμούν ενώπιον των Πειθαρχικών Συμβουλίων της Τράπεζας, τη στιγμή μάλιστα που ούτε καν τα ονόματά τους αναφέρονται.
Σας γνωρίζουμε δε ακόμα ότι τα Πειθαρχικά Συμβούλια διέπονται και λειτουργούν με βάση Συλλογική Σύμβαση Εργασίας και στην πενταμελή σύνθεσή τους και δύο εκπρόσωποι του Συλλόγου Εργαζομένων της Εμπορικής Τράπεζας.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ
17. Στην με αριθμό 2157/6-9-00 ερώτηση δόθηκε με το υπ' αριθμ. 34043/11-10-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 2157/6-9-00 που κατατέθηκε από το Βουλευτή κ. Β. Κορκολόπουλο, σας πληροφορούμε ότι, ολοκληρώνεται εντός του έτους 2000 ο δρόμος Μίνθη - Βρεστό μήκους 7 χλμ. Το έργο προϋπολογισμού 355.000.000 δρχ. χρηματοδοτήθηκε από το ΠΕΠ. Απομένει η κατασκευή του υπόλοιπου τμήματος Βρεστό - Μυρώνεια - Αμυγδαλιές της οδού Ζαχάρως - Αμυγδαλιές, το οποίο είναι χαλικόδρομος και συντηρείται καθ' όλο το έτος από τη Ν.Α. Ηλείας για να υπάρχει ικανοποιητική βατότητα.
Η Περιφέρεια Δυτικής Ελλάδας κατανοώντας τη συμβολή του παραπάνω έργου στην ανάπτυξη της περιοχής διερευνά τη δυνατότητα ένταξης του έργου αυτού κατά την εξειδίκευση των αναπτυξιακών στόχων του Γ' Κ.Π.Σ.
Ο Υφυπουργός
Κ. ΚΑΙΣΕΡΛΗΣ"
18. Στην με αριθμό 2175/6.9.00 ερώτηση δόθηκε με το υπ' αριθμ. 30191/11.10.00 έγγραφο από τον Υφυπουργό Εθνικής Οικονομίας η ακόλουθη απάντηση:
"Σε απάντηση της ερώτησης 2175/6.9.2000 που κατατέθηκε στη Βουλή των Ελλήνων από το Βουλευτή κ. Μιχάλη Καρχιμάκη και αφορά την αντιμετώπιση λειψυδρίας στο Ν. Λασιθίου του έργου 8981 000 για την αντιμετώπιση εκτάκτων αναγκών, σας γνωρίζουμε ότι έχουμε ζητήσει συμπληρωματικά στοιχεία από το Υπουργείο Γεωργίας για να εξετάσουμε τη δυνατότητα ικανοποίησης του αιτήματος.
Ο Υφυπουργός
ΧΡ. ΠΑΧΤΑΣ"
19. Στην με αριθμό 2183/6.9.00 ερώτηση δόθηκε με το υπ' αριθμ. 475/10.10.00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 2183/6.9.2000 που κατέθεσε ο Βουλευτής κ. Γ.Β. Γαρουφαλιάς, σας πληροφορούμε τα εξής:
Η παραγωγή αχλαδιού δεν αντιμετωπίζει ιδιαίτερα προβλήματα στη διάθεσή της. Η αναμενόμενη παραγωγή σε επίπεδο χώρας είναι 65.000 τόνοι περίπου και η τιμή παραγωγού κυμαίνεται από 140-200 δρχ./ κιλό.
Στα πλαίσια ενός όλο και πιο σκληρού κοινοτικού καθεστώτος οι παραγωγοί πρέπει να φροντίσουν την ποιότητα του προϊόντος τους και να αντιμετωπίσουν τα προβλήματα της αγοράς συλλογικά μέσω των Οργανώσεων παραγωγής, για τις οποίες προβλέπεται μια σειρά από ενισχύσεις για συγχρηματοδοτούμενες δράσεις. 'Οσον αφορά τη διάθεση του προϊόντος, το σύνολο της παραγωγής αχλαδιού τα τελευταία χρόνια απορροφάται από την εγχώρια αγορά και δεν υπάρχουν πλεονάσματα. Στην απόσυρση και στις εξαγωγές οδηγούνται ελάχιστες ποσότητες.
Σε περίπτωση που υπάρξει πρόβλημα θα γίνουν οι σχετικές ενέργειες.
Η μεταποίηση των αχλαδιών ποικιλιών WILLIAMS και ROCHA υπάγεται στην Κ.Ο.Α. των μεταποιημένων οπωρ/κών και η διαχείριση του συστήματος ορίζεται από κοινοτικούς κανονισμούς.
Βάσει κοινοτικών κανονισμών, κάθε περίοδο, καθορίζεται από την Ε.Ε. ελάχιστη τιμή παραγωγού και η Ενίσχυση στο μεταποιητή (εφόσον πληρώσει στους παραγωγούς ή Ο.Π.. την ελάχιστη τιμή παραγωγού).
Για την περίοδο 2000/01 η ελάχιστη τιμή παραγωγού καθορίστηκε στις 120 δρχ./KG και η ενίσχυση στον μεταποιητή στις 38,135 δρχ. KG.
Οι ποσότητες αχλαδιών των ανωτέρω ποικιλιών που μεταποιούνται στη χώρα μας είναι συνάρτηση της παραγωγής αχλαδιών και των αναγκών της Ελληνικής Βιομηχανίας, κυμαίνεται δε στους 710.000 τόνους ετησίως.
Η παραγωγή αχλαδιών ποικιλίας WILLIIAMS στην χώρα μας είναι περιορισμένη και η διάθεσή της δεν αντιμετωπίζει προβλήματα.
Ο Υπουργός
Γ. ΑΝΩΜΕΡΙΤΗΣ"
20. Στην με αριθμό 2191/7.9.00 ερώτηση δόθηκε με το υπ' αριθμ.882/10.10.00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 2191/7.9.00 την οποία κατέθεσε ο Βουλευτής κ. Λευτέρης Παπανικολάου, σχετικά με τα αποτελέσματα των εισαγωγικών εξετάσεων σε ΑΕΙ και ΤΕΙ σας γνωρίζουμε τα εξής:
Από το Υπουργείο Παιδείας έχουν ληφθεί όλα τα απαραίτητα μέτρα για την διασφάλιση του αδιάβλητου των εξετάσεων Β' και Γ' Ενιαίου Λυκείου σε πανελλαδικό επίπεδο.
Ειδικότερα, στο πλαίσιο των μέρων αυτών μετά τη βαθμολόγηση των γραπτών η βαθμολογία καταχωρείται σε ειδικές καταστάσεις. Ακολουθεί ο πρώτος έλεγχος για τη σωστή μεταφορά του βαθμού στην κατάσταση, η οποία μαζί με το απόκομμα του τετραδίου, στο οποίο αναγράφεται η πρωτότυπη βαθμολογία επιστρέφει στο σχολείο του μαθητή.
Ακολουθεί ο τελικός έλεγχος της ορθής μεταφοράς της βαθμολογίας με αντιπαραβολή του βαθμού της κατάστασης και του βαθμού του αποκόμματος από την αρμόδια Λυκειακή Επιτροπή, πριν αναρτηθεί η βαθμολογία στο Λύκειο και ανακοινωθούν τα αποτελέσματα προαγωγής.
Μετά την καταχώρηση των βαθμών των υποψηφίων από τη Μηχανογραφική Υπηρεσία του ΥΠΕΠΘ, ακολουθεί επανέλεγχος των βαθμών που καταχωρήθηκαν από τα ίδια σχολεία, στα οποία και γίνεται αντιπαραβολή σχετικών καταστάσεων που στέλνονται από την Δ/νση Μηχανογράφησης του ΥΠΕΠΘ, με τις μαθητικές καρτέλες. Η όλη διαδικασία καθιστά προφανές ότι ελήφθησαν όλα τα απαραίτητα μέτρα για την αποφυγή λαθών και για την διασφάλιση του αδιαβλήτου της επιλογής.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ")
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θα ήθελα να σας ανακοινώσω το δελτίο επικαίρων ερωτήσεων της Τετάρτης 2 Μαϊου 2001.
Α. ΕΠΙΚΑΙΡΕΣ ΕΡΩΤΗΣΕΙΣ (Πρώτου Κύκλου (Άρθρο 130 παρ. 2 & 3 Καν. Βουλής).
1.Η με αριθμό 857/30.4.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ελευθέριου Τζιόλα προς τον Υπουργό Εθνικής Οικονομίας, σχετικώς με τη μείωση στα ποσοστά αύξησης των αντικειμενικών αξιών ακινήτων στο Νομό Γρεβενών κλπ.
2. Η με αριθμό 855/30.4.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με τη συνέχιση της καταβολής του προστίμου που επέβαλε το Ευρωπαϊκό Δικαστήριο, για τη χωματερή του Κουρουπητού στα Χανιά.
3.Η με αριθμό 851/30.4.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Γεωργίας, σχετικώς με την πληρωμή των βαμβακοπαραγωγών των Νομών Λάρισας και Ημαθίας, για τις ποσότητες βαμβακιού που παρέδωσαν στο εκκοκκιστήριο βάμβακος "Ευάγγελου Κρυστάλλη" κλπ.
B. ΕΠΙΚΑΙΡΕΣ ΕΡΩΤΗΣΕΙΣ ( Δεύτερου Κύκλου Άρθρο 130 παρ. 2 & 3 Καν. Βουλής)
1.Η με αριθμό 862/30.4.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Εθνικής Παιδείας και Θρησκευμάτων, σχετικώς με τη λειτουργία του Πανεπιστημίου Πελοποννήσου, τη χωροταξική κατανομή και λειτουργία των Σχολών στους υπόλοιπους νομούς κλπ.
2.Η με αριθμό 853/30.4.2001 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας-Πρόνοιας, σχετικώς με τη λήψη των αναγκαίων μέτρων για την αποπεράτωση του Νοσοκομείου Σερρών.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες Ερωτήσεις πρώτου κύκλου:
Πρώτη είναι η με αριθμό 849/25.4.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φασούλα προς τους Υπουργούς Υγείας-Πρόνοιας, Εθνικής Παιδείας και Θρησκευμάτων, σχετικώς με τις προθέσεις της Κυβέρνησης να θεσμοθετήσει ειδικότητα αθλητιατρικής στα Πανεπιστήμια κλπ.
Η επίκαιρη ερώτηση του κ. Φασούλα έχει ως εξής:
"Οι Ολυμπιακοί Αγώνες του 2004 θα βοηθήσουν για να αλλάξει το "πρόσωπο" της πρωτεύουσας και της Ελλάδος. 
Η δημιουργία υποδομών σε κτίρια, μεταφορικά μέσα και οδικούς άξονες έχει σχεδιαστεί και αρχίζει να υλοποιείται. 
Αντίθετα ένα μεγάλο πρόβλημα που αντιμετωπίζουν οι πρωταγωνιστές των Ολυμπιακών Αγώνων -οι αθλητές- με την παντελή έλλειψη υπεύθυνης ιατρικής κάλυψης σε δημόσιους και ιδιωτικούς χώρους, παραμένει άλυτο.
Και δεν είναι λίγα τα ατυχή περιστατικά στους αγωνιστικούς χώρους όπου δεν μπορούν να αντιμετωπιστούν σοβαροί τραυματισμοί αθλητών, επειδή δεν είναι γνωστό το ιατρικό τους παρελθόν και δεν υπάρχουν αθλητίατροι. 
Ερωτώνται οι Υπουργοί:
Α) Γιατί μέχρι σήμερα δεν έχει θεσπιστεί ειδική κάρτα για όλους τους αθλητές και τους αθλούμενους και αν υπάρχει στις προθέσεις της πολιτείας να καθιερωθεί η κάρτα αθλητών;
Β) Η Κυβέρνηση σκοπεύει -εν όψει των Ολυμπιακών Αγώνων- να θεσμοθετήσει ειδικότητα αθλητιατρικής στα Πανεπιστήμια και να αξιοποιήσει τις αρχικές έρευνες της επιτροπής που είχε συσταθεί από τον αείμνηστο Υπουργό Υγείας Γιώργο Γεννηματά."
Η Υφυπουργός Υγείας και Πρόνοιας κ. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ ( Υφυπουργός Υγείας και Πρόνοιας):
Ευχαριστώ, κύριε Πρόεδρε.
Όσον αφορά το πρώτο κομμάτι της ερώτησης για τη θέσπιση της ειδικής κάρτας: πράγματι ο νέος νόμος για τον αθλητισμό προβλέπει ότι χρειάζεται, προκειμένου να εξεταστούν οι αθλητές τόσο κατά τη διάρκεια των προπονήσεων, όσο και κατά τη διάρκεια των αγώνων, να έχουν περάσει από μια σειρά εξετάσεων. Γι' αυτό χρειάζεται ειδική κάρτα, η οποία εκδίδεται από τις διάφορες ομοσπονδίες και οι εξετάσεις γίνονται από το νομαρχιακό νοσοκομείο, στο οποίο υπάγεται κάθε ομοσπονδία.
Προκειμένου να γίνει αυτό, χρειάζεται από το Εθνικό Κέντρο Αθλητικών Ερευνών και Τεχνολογίας, το οποίο είναι υπό την εποπτεία του Υφυπουργείου Αθλητισμού να γίνει μια εισήγηση στο Υπουργείο Υγείας.
Γνωρίζοντας εμείς αυτή τη νέα προσέγγιση έχουμε μια σειρά επαφών. Συγκεκριμένα ο γενικός γραμματέας ο κ. Σοφιανός- συναντήθηκε αρχικά με τον κ. Οικονομίδη που είναι από την ποδοσφαιρική ομοσπονδία, ο οποίος έχει καταθέσει και ένα πρότυπο δελτίου. Στη συνέχεια μετά από όλη αυτήν τη συζήτηση εστάλη από μας πριν από ένα μήνα επιστολή προς το Υπουργείο Αθλητισμού ούτως ώστε να κινητοποιήσουν τη διαδικασία για την εισήγηση. Βρισκόμαστε, λοιπόν, σ' αυτήν τη φάση, η οποία θα ήθελα να πω ότι είναι αρκετά δύσκολη, διότι σύμφωνα με τα πρώτα στοιχεία τα οποία έχουμε ο μισός πληθυσμός, ίσως και περισσότερο της Ελλάδας αθλείται -γιατί θα πρέπει να το δει κανείς σε όλα τα αθλήματα και σε επίπεδο προπονήσεων και όχι μόνο αγώνων- και θα πρέπει να δούμε και την οικονομική επιβάρυνση και το από πού θα προέλθουν οι πόροι γι' αυτή τη προσέγγιση. Είμαστε όμως σε μια διαδικασία, ούτως ώστε να ρυθμιστεί το θέμα. Περιμένουμε την εισήγηση από το Εθνικό Κέντρο Αθλητικών Ερευνών.
Ως προς το δεύτερο σημείο της ερώτησης σχετικά με την ειδικότητα της αθλητιατρικής, κατ' αρχάς θα ήθελα να πω ότι δεν είναι θέμα των πανεπιστημίων. Οι ειδικότητες ορίζονται από το ΚΕΣΥ και αν δει κανείς το τι συμβαίνει στον ευρωπαϊκό χώρο θα διαπιστώσει, ότι δεν υπάρχει τέτοια ειδικότητα αθλητιατρικής και είναι λογικό να μην υπάρχει, διότι οι ανάγκες οι οποίες προκύπτουν από τα προβλήματα των αθλητών στους χώρους είναι πολλών ειδικοτήτων και όχι μόνο μιας ειδικότητας. 
Ακόμη και στην επιτροπή που είχε κάνει ο αείμνηστος Γεννηματάς, στην οποία συμμετείχε τότε ο κ. Λαμπίρης, ο οποίος είναι πρόεδρος του ΚΕΣΥ σήμερα και ο οποίος με ενημέρωσε σχετικά, δεν είχε γίνει καμία πρόταση για ειδικότητα αθλητιατρικής. Αυτό το οποίο υπάρχει σαν περιεχόμενο εκπαίδευσης ορισμένων ειδικοτήτων και ιδιαίτερα της ορθοπεδικής που αφορά περισσότερο τα τραύματα, είναι ότι υπάρχει μια επιλογή μέσα σε μία τρίμηνη ή εξάμηνη εκπαίδευση όπου οι ορθοπεδικοί, πέραν της χειρουργικής και της ορθοπεδικής, μπορούν να κάνουν και μία περισσότερη εξειδίκευση σε αυτά τα θέματα. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υπουργού)
ΠΡΟΕΔΡΟΣ (Απόστολος Κακλαμάνης): Θα συμπληρώσετε, κυρία Σπυράκη.
Ο κ. Φασούλας έχει το λόγο. 
ΠΑΝΑΓΙΩΤΗΣ ΦΑΣΟΥΛΑΣ: Κύριε Πρόεδρε, κυρία Υπουργέ, όσον αφορά την ειδική κάρτα βεβαίως χαίρομαι που γίνεται η διαπίστωση ότι πάνω από το μισό πληθυσμό της Ελλάδας αθλείται σήμερα. Είναι γεγονός ότι με τα δελτία υπήρχε μία ιατρική εξέταση υποτυπώδης όλων των αθλητών, οι οποίοι συμμετείχαν σε ομάδες. Εγώ περισσότερο αναφέρομαι στους αθλούμενους στα ιδιωτικά γυμναστήρια, τους οποίους κανείς, μα κανείς δεν τους ρωτάει αν έχουν κάποιο ιατρικό ιστορικό και οι οποίοι μπαίνουν σε ένα γυμναστήριο, σηκώνουν βάρη, τρέχουν σε διαδρόμους και τέλος πάντων επιβαρύνουν το σώμα τους πάρα πολύ μέχρι να έρθει το έμφραγμα, πράγμα που έχει συμβεί επανειλημμένως σ' αυτούς τους χώρους. Έλαβα μάλιστα αφορμή για την ερώτησή μου από ένα καρδιακό επεισόδιο που είχε ο Ζάρκο Πάσπαλιε ο οποίος το έπαθε μέσα σε ένα γήπεδο πέντε επί πέντε. Έχουν πληθύνει αυτά τα γήπεδα λοιπόν και οι άνθρωποι πάνε και παίζουν μπάλα, μπάσκετ μετά από μία κουραστική μέρα με φόρτο εργασίας ή φαγωμένοι ή δεν ξέρω εγώ τι μπορεί να επιβαρύνει τέλος πάντων την υγεία τους. Εκεί αναφέρομαι εγώ. 
Στην Ιταλία, ξέρω ότι υπάρχει ειδική κάρτα αθλουμένου είτε είναι σε σωματείο είτε δεν είναι, ο οποίος περνάει από κάποια επιθεώρηση, από κάποιους γιατρούς και έτσι μπαίνει σε ένα γυμναστήριο και ξέρουν οι άνθρωποι του γυμναστηρίου, ότι αυτός ο άνθρωπος έχει περάσει συγκεκριμένες εξετάσεις. Χαίρομαι βέβαια που κινείται ήδη η πολιτεία στην κατεύθυνση του να καθιερώσει την ηλεκτρονική αυτή κάρτα υγείας.
Όσον αφορά το δεύτερο, την ειδικότητα αθλητιατρικής πραγματικά δεν μπορώ εγώ να αντικρούσω αυτό το οποίο είπατε, αλλά με έχουν εξετάσει δεκάδες φορές γιατροί ειδικευμένοι στο sports medicine στην Αμερική, στη Γερμανία, στην Ιταλία. Πιθανόν να μην είναι ειδικότητα αλλά σίγουρα υπάρχει κάποιου είδους, όπως είπατε, χρονική διάρκεια που κάποιος εκπαιδεύεται συγκεκριμένα στους τραυματισμούς των αθλητών. Πάντως είναι ένα πάγιο ζήτημα που απασχολεί τους νέους γιατρούς που ψάχνουν να βρουν νέες ειδικότητες, μια που όλες οι παλιές ειδικότητες είναι σχεδόν καλυμμένες και ψάχνουν να βρουν μια διέξοδο επαγγελματικής αποκατάστασης μέσα από άλλες ειδικότητες, οπότε μέσα σ' αυτό το πλαίσιο όπως το περιγράψατε και σεις με τη δημιουργία κάποιου εξάμηνου, κάποιου ορισμένου χρόνου, θα μπορούσαν να σπουδάσουν αυτό το sports medicine που έχω δει εγώ στο εξωτερικό. Ευχαριστώ πολύ.
ΠΡΟΕΔΡΟΣ (Απόστολος Κακλαμάνης): Η κα Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Συμπληρωματικά επαναλαμβάνω ότι προσεγγίζεται το θέμα της κάρτας. Είναι δύσκολο, θα το αντιμετωπίσουμε, αλλά δεν μπορούμε να το αντιμετωπίσουμε αύριο, δηλαδή θα έχει μια προοπτική. 
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Ως προς το δεύτερο το οποίο αναφέρατε για την Αμερική, επειδή έτυχε και σήμερα το πρωί λόγω της ερώτησής σας, να συζητήσω με ανθρώπους που έχουν εκπαιδευτεί στην Αμερική, θέλω να πω ότι ούτε εκεί υπάρχει αυτή η ειδικότητα. Συνήθως αυτοί οι επαγγελματίες, οι οποίοι λέγονται sports medicine και σας εξετάζουν, είναι φυσιολόγοι, δεν είναι γιατροί που έχουν κάνει μια εξειδίκευση. Για να αντιμετωπιστεί σωστότερα το θέμα και εν όψει των Ολυμπιακών Αγώνων αυτό που μας προτείνουν οι ειδικοί στο χώρο είναι ότι θα πρέπει να συσταθεί μια ευέλικτη ολιγομελής επιστημονική ομάδα που θα καλύπτει όλους τους τομείς και τις ειδικότητες και θα λειτουργεί σαν ένα επιτελικό όργανο σχεδίασης επιστημονικής υποστήριξης του αθλητισμού σε εθνικό επίπεδο, διότι οι ειδικότητες οι οποίες χρειάζονται στους αθλητικούς χώρους είναι η ορθοπεδική, η φυσιοθεραπεία, η αθλητική διατροφή, η αθλητική ψυχολογία, η κλινική εργασιοφυσιολογία που καλύπτεται και από γιατρούς και από ψυχολόγους και από φυσιοθεραπευτές. Άρα χρειάζεται μια καλύτερη οργάνωση.
ΠΡΟΕΔΡΕΥΩΝ (Κωνσταντίνος Γείτονας): Η δεύτερη επίκαιρη ερώτηση με αριθμό 838/25-4-2001 του Βουλευτή της Νέας Δημοκρατίας κ. Αναστάσιου Λιάσκου προς τον Υπουργό Ανάπτυξης, σχετικώς με τη σύμβαση απασχόλησης στη Δημόσια Επιχείρηση Ηλεκτρισμού (Δ.Ε.Η.), της συζύγου του τέως Γενικού Διευθυντή κλπ., λόγω κωλύματος των Υπουργών δεν θα συζητηθεί και διαγράφεται.
Θα συζητηθεί τώρα η πρώτη επίκαιρη ερώτηση δεύτερου κύκλου με αριθμό 842/25-4-2001 του Βουλευτή της Νέας Δημοκρατίας κ. Κωνσταντίνου Τσιπλάκη προς τους Υπουργούς Εργασίας και Κοινωνικών Ασφαλίσεων, Γεωργίας, σχετικώς με τη λήψη μέτρων επίλυσης των λειτουργικών προβλημάτων του υποκαταστήματος του Οργανισμού Γεωργικών Ασφαλίσεων (Ο.Γ.Α.) Θεσσαλονίκης. 
Η επίκαιρη ερώτηση του κ. Τσιπλάκη έχει ως εξής:
"Το χρόνιο πρόβλημα της συγκέντρωσης των υπηρεσιών του Ο.Γ.Α. στην Αθήνα επιδιώχθηκε -ανεπιτυχώς μέχρι σήμερα- να αντιμετωπιστεί από την πλευρά της Κυβέρνησης με την ίδρυση 13 περιφερειακών υποκαταστημάτων (βλ. π.δ. 225/98). Μεταξύ αυτών ιδρύθηκε από αρχάς 2001 και περιφερειακό υποκατάστημα στη Θεσσαλονίκη, (υπ. αρ. 824 Θ5.8.11.2000 απόφαση Διοικητικού Συμβουλίου Ο.Γ.Α.), στο οποίο ανατέθηκαν όλες οι αρμοδιότητες που καθορίζονται στο π.δ. 199/96. 
Η απόφαση αυτή είχε σαν αποτέλεσμα ένα υποκατάστημα με μοναδικό αντικείμενο μέχρι το τέλος του 2000 θέματα σχετικά με την φαρμακευτική περίθαλψη, να επωμίζεται -χωρίς την αναγκαία υποδομή σε ανθρώπινο δυναμικό και εξοπλισμό- την ευθύνη για την πλήρη κάλυψη επτά (7) νομών της Κεντρικής Μακεδονίας, καλούμενο να εξυπηρετήσει διακόσιους ενενήντα δύο χιλιάδες εκατόν ογδόντα τρεις (292.183) ασφαλισμένους και συνταξιούχους ποσοστό 16,69% του συνόλου. 
Ενδεικτικά αναφέρω ότι σύμφωνα με τους υπολογισμούς της στατιστικής υπηρεσίας του Ο.Γ.Α., για την αποτελεσματική λειτουργία του πρέπει να υπηρετούν στο εν λόγω υποκατάστημα πενήντα τέσσερις υπάλληλοι, χωρίς στον αριθμό αυτό να περιλαμβάνονται ιατροί, μηχανογράφοι και βοηθητικό προσωπικό ενώ αυτήν τη στιγμή υπηρετούν δεκαέξι υπάλληλοι εκ των οποίων τέσσερις προϊστάμενοι και έξι φαρμακοποιοί. Είναι προφανές ότι η λειτουργία του εν λόγω καταστήματος -μετά την ανωτέρω από 1.1.2001 αλλαγή- είναι απογοητευτική κυρίως όσον αφορά την ικανοποίηση των αιτημάτων συνταξιοδότησης, με αποτέλεσμα να κλονίζεται ακόμη περισσότερο η εμπιστοσύνη των ασφαλισμένων έναντι του Ο.Γ.Α.
Ερωτάται ο κύριος Υπουργός: 
Έχετε εντοπίσει τα προβλήματα που προκλήθηκαν από την ίδρυση του υποκαταστήματος Θεσσαλονίκης και αν ναι προτίθεσθε να επιλύσετε και μέχρι ποίου καταληκτικού χρονικού ορίου και μέσω ποίων συγκεκριμένων μέτρων; 
Αν προβείτε σε παρεμβάσεις μπορείτε να προδιαγράψετε σε πόσο χρονικό διάστημα οι ασφαλισμένοι και κυρίως οι συνταξιούχοι θα δικαιώνονται των συντάξεών τους;"
Ο Υφυπουργός Εργασίας και Κοινωνικών Ασφαλίσεων κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, όπως αναφέρεται και στο σκεπτικό της επίκαιρης ερώτησης του συναδέλφου κ. Τσιπλάκη ιδρύθηκαν στον ΟΓΑ, για την καλύτερη εξυπηρέτηση των ασφαλισμένων του, δεκατρία περιφερειακά υποκαταστήματα, ένα σε κάθε έδρα περιφέρειας. 
Στη Θεσσαλονίκη και στο Ηράκλειο λειτουργούσαν δύο διευθύνσεις που χειρίζονταν πράγματι θέματα κυρίως φαρμακευτικής περίθαλψης από ετών. Κρίθηκε από τον Οργανισμό και σε συνεννόηση με τις διευθύνσεις αυτές -και αναφέρομαι ιδιαίτερα με τη διεύθυνση του περιφερειακού υποκαταστήματος Θεσσαλονίκης- ότι αυτό το περιφερειακό υποκατάστημα θα μπορούσε να λειτουργήσει νωρίτερα. Δηλαδή πριν αρχίσει η έναρξη της λειτουργίας όλων των άλλων υποκαταστημάτων, που συνδέεται με τη στελέχωσή τους μετά από την πρόσληψη μονίμου προσωπικού από τον ΟΓΑ. 
Yπηρετούν σ΄ αυτό δεκαέξι πράγματι υπάλληλοι, δύο περισσότεροι δηλαδή απ' όσους προβλέπεται από τον οργανισμό. Έτσι ειδοποιήθηκαν, ενημερώθηκαν οι ανταποκριτές του ΟΓΑ, δήμων και κοινοτήτων για τις διαδικασίες που πρέπει να ακολουθούν κατά την υποβολή των σχετικών δικαιολογητικών και θεωρούμε, τέσσερις περίπου μήνες μετά την έναρξη της λειτουργίας του, ότι το υποκατάστημα λειτουργεί ικανοποιητικά,
Θα σας αναφέρω τα στοιχεία που αποδεικνύουν αυτό που σας λέω, κύριε συνάδελφε. 'Αρχισε η ροή συνταξιοδοτικών υποθέσεων από την 1η Ιανουαρίου και το πρώτο τρίμηνο υποβλήθηκαν εκατόν πενήντα αιτήσεις για συνταξιοδότηση γήρατος, οι οποίες αφορούν ασφαλισμένους του οργανισμού, που συμπληρώνουν εντός του έτους 2001 το 65ο έτος της ηλικίας τους.
Η απονομή των συντάξεων σ' αυτούς τους δικαιούχους, που συμπληρώνουν το 65ο έτος, κατά τη διάρκεια του έτους, δεν μπορεί να ανατρέξει για να μη μιλάμε για μεγάλες καθυστερήσεις, πριν από την 1η Ιουλίου του 2001. Αυτό είναι το ένα θέμα.
Οι αιτήσεις για τη συνταξιοδότηση λόγω αναπηρίας που έχουν παραληφθεί από το υποκατάστημα, έχουν όλες παραπεμφθεί στις αρμόδιες επιτροπές του ΙΚΑ και για όσες έχουν επιστραφεί και υπάρχει ποσοστό αναπηρίας 67% και άνω, θα εκδοθούν οι σχετικές αποφάσεις συνταξιοδότησης.
Επίσης, έχουν ελεγχθεί όλες οι αιτήσεις για την υπαγωγή στην ασφάλιση του ΟΓΑ, που έχουν υποβληθεί στο πρώτο δίμηνο του 2001. Έχουν παραληφθεί και εξεταστεί, κατά το πρώτο τρίμηνο, χίλιες πενήντα έξι αιτήσεις καταβολής εξόδων κηδείας κλπ. και βρίσκονται όλες στο στάδιο μηχανογραφικής επεξεργασίας για την καταβολή των χρημάτων στους δικαιούχους. Ακόμη έχουν παραληφθεί για πληρωμή εκατόν ενενήντα δύο αιτήσεις για χορήγηση επιδομάτων μητρότητας.
Τα στοιχεία αυτά, αν τα συγκρίνει κανείς και με τους χρόνους που απαιτούνται από την κεντρική υπηρεσία, όπου μέχρι τώρα διεκπεραιώνονται όλες αυτές οι υποθέσεις, δείχνουν ότι δεν υπάρχουν μεγαλύτερες καθυστερήσεις. Ότι δεν υπάρχουν ακόμα τουλάχιστον καθυστερήσεις τέτοιες, σαν κι αυτές που γίνονται από το χειρισμό αυτών των υποθέσεων από την κεντρική υπηρεσία.
Αυτή η λειτουργία, η μέχρι τώρα ικανοποιητική, όπως σημειώνουμε, θα γίνει ακόμη καλύτερη με την πρόσληψη -και είναι η διαδικασία σε εξέλιξη- εννέα υπαλλήλων με σύμβαση οκτώ μηνών, εποχικού προσωπικού και επίσης με την ολοκλήρωση της διαδικασίας για την πρόσληψη μονίμου προσωπικού στον ΟΓΑ, ένα μέρος των οποίων θα διατεθεί για την κάλυψη των αναγκών και αυτού του υποκαταστήματος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Υπουργέ, ξεκαθαρίζω ότι είμαι εξ εκείνων, που δεν κάνουν αντιπολίτευση για την Αντιπολίτευση. Σας το λέω αυτό κυρίως, διότι πρώτα η Νέα Δημοκρατία στη διαχρονική της πορεία ακολουθεί αυτήν την τακτική. Είναι υπέρ του βάσιμου, με επιχειρηματολογία, αληθινού, ανταποκρινομένου στις κοινωνικοοικονομικές συνθήκες πολιτικού λόγου.
Γιατί τα λέω αυτά; Ευχής έργο θα είναι στο υποκατάστημα της Θεσσαλονίκης πράγματι να υπάρξουν αποκεντρωμένες υπηρεσίες, οι οποίες τελικώς θα οδηγήσουν σε άμεση εξυπηρέτηση των συνταξιούχων και των άλλης φύσεως ασφαλισμένων του ΟΓΑ.
Βιώνουμε όμως μία συγκεκριμένη πραγματικότητα. Αυτή η πραγματικότητα αποτυπώθηκε σε δική σας απάντηση, του αρμοδίου Υπουργείου, σε δική μου ερώτηση, η οποία λέει ότι οι αιτήσεις συνταξιοδότησης, που γίνονταν υπό το παλιό καθεστώς όσες έγιναν μέχρι τον Ιούνιο του 2000 θα πληρωθούν μετά από ένα χρόνο και όσες έγιναν μετά τον Ιούνιο του 2000 μέχρι το Σεπτέμβριο θα έχουν ακόμη μεγαλύτερο χρονικό διάστημα, για να διεκπεραιωθούν.
Αυτή η πραγματικότητα την οποία βιώνουν συνταξιούχοι και μάλιστα ενδεείς αγρότες, σίγουρα απαξιώνει γενικότερα την πολιτική ζωή του τόπου και εμάς που υπηρετούμε την πολιτική.
Επομένως, το ζητούμενο δια του αποκεντρωμένου γραφείου υποκαταστήματος της Θεσσαλονίκης, αποτυπώνει σίγουρα τη θέληση και της Νέας Δημοκρατίας και όλων των πολιτικών δυνάμεων να προχωρήσουμε μπροστά. Στέκομαι όμως ελεγκτικά, διότι και οι σύλλογοι του ΟΓΑ, αλλά και η γενική διευθύντρια ασφάλισης του ΟΓΑ έχουν απευθυνθεί προσφάτως, προ δεκαπέντε ημερών, ενός μηνός -θα τα καταθέσω και στα Πρακτικά- και σε σας, με ανάλογη κοινοποίηση και επισημαίνουν τη δυσλειτουργία, τα σημαντικά προβλήματα, την έλλειψη επαρκούς προσωπικού και μάλιστα έγκυρου και με γνώση, σ' αυτό το υποκατάστημα της Θεσσαλονίκης, καθώς και την έλλειψη μηχανοργάνωσης.
H συγκεκριμένη επισήμανσή μου, λοιπόν, διά της κατατεθείσας επίκαιρης ερώτησης, εντοπίζεται σε αυτό το σημείο. Nα επισημάνουμε ότι το κράτος για την αξιοπιστία του πρέπει να κάνει τέτοιες παρεμβάσεις που να διασφαλίσει στους Έλληνες αγρότες και μάλιστα συνταξιούχους, γρήγορες συντάξεις, ταχεία καταβολή των συντάξεων και όχι να υπάρχει αυτή η απαράδεκτη και απάνθρωπη, ως ένα σημείο, κατάσταση της αποπληρωμής τους, μετά από ένα έτος, όταν εγώ θα σας έλεγα και με την έννοια της κάλυψης των κινδύνων στην αγροτική παραγωγή και με την έννοια των πάσης φύσεως συνταξιοδοτικών παροχών, ότι για τέτοιες παρεμβάσεις από πλευράς κράτους υπάρχουν τρόποι πάμπολλοι να ακολουθηθούν, ώστε το κράτος καταβάλλον άμεσα αυτά τα ποσά να έχει δυνατότητα συμψηφισμού και με τα ασφαλιστικά ταμεία και εν πάση περιπτώσει για όσους δεν δικαιώνονται με βάση τις αιτήσεις που θα υποβάλουν θα έχει τη δυνατότητα με βάση νομικές διαδικασίες σε όσους αχρεωστήτως καταβάλλονται τέτοια ποσά να μπορεί να τα επανεισπράξει για να αποκαταστήσουμε, επαναλαμβάνω, την αξιοπιστία της πολιτικής διαδικασίας στην Ελλάδα.
(Στο σημείο αυτό ο Βουλευτής κ. Κων. Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, έχουμε δεχθεί πάρα πολλές φορές -και το κάνω και σήμερα στην Αίθουσα του Κοινοβουλίου- ότι ο χρόνος από την ώρα που υποβάλλεται μία αίτηση μέχρι την ώρα που συνταξιοδοτείται ένας αγρότης, είναι πράγματι μεγάλος μέχρι σήμερα. Αυτό είναι αποτέλεσμα και της στελέχωσης του Οργανισμού αλλά και της συνολικής οργάνωσής του θα έλεγα. Τώρα επιχειρείται η μηχανογράφησή του, ώστε να μπορέσουμε να εξυπηρετήσουμε καλύτερα τους αγρότες και κάθε ασφαλισμένο για να αναφερθώ και σε άλλους ασφαλιστικούς οργανισμούς. 
Όμως, από τα στοιχεία που σας παρέθεσα ήθελα να αποδείξω, γι' αυτό και έκανα μία συσχέτιση με τους χρόνους της κεντρικής υπηρεσίας, ότι δεν συμβαίνει τίποτε το χειρότερο, απεναντίας μάλιστα, στην απονομή των συντάξεων από την ώρα που λειτουργεί το περιφερειακό υποκατάστημα στη Θεσσαλονίκη. Υπάρχουν και εκεί ασφαλώς καθυστερήσεις, το προσωπικό των δεκαέξι υπαλλήλων, μεταξύ των οποίων έξι είναι φαρμακοποιοί, δεν είναι επαρκές, αλλά η καθυστέρηση -και αυτό σας τονίζω- η οποία υπάρχει στην απονομή των συντάξεων όσων υπέβαλαν εκεί αιτήσεις συνταξιοδότησης, δεν αφορά μόνο το προσωπικό ή τη λειτουργία γενικώς της υπηρεσίας, αλλά και το γεγονός ότι οι συντάξεις τους έτσι και αλλιώς δεν ανατρέχουν πριν από την 1η Ιουλίου του 2001. Υπάρχει δηλαδή έτσι και αλλιώς χρόνος αναμονής. Είναι βέβαιο, ότι αυτές οι συντάξεις σε αυτό το υποκατάστημα που άρχισε τώρα να λειτουργεί με αυτό το προσωπικό που έχει θα εκδοθούν -είμαι βέβαιος- νωρίτερα από ό,τι θα εκδίδονταν αν είχαν υποβληθεί στην κεντρική υπηρεσία. Άρα άξιζε η προσπάθεια και η επίσπευση της έναρξης λειτουργίας του καταστήματος. Σας ανέφερα ότι θα το στηρίξουμε με εννέα υπαλλήλους ακόμα. Εντός των ημερών ολοκληρώνεται η διαδικασία πρόσληψης εποχιακού προσωπικού έξι υπαλλήλων Π.Ε. και τριών υπαλλήλων πληροφορικής και θα ακολουθήσει η ενίσχυσή του με την πρόσληψη μονίμου προσωπικού από τον ΟΓΑ και την διάθεσή ικανού αριθμού σε αυτό το υποκατάστημα. Άρα, νομίζω ότι καλώς άρχισε η λειτουργία του, καλώς επισπεύσθηκε η έναρξη της λειτουργίας του. Και βέβαια πρέπει να επιταχύνουμε τα βήματά οργάνωσης και λειτουργίας όλων αυτών των περιφερειακών καταστημάτων σε όλη τη χώρα, γιατί δεν μπορεί να διεκπεραιώνονται οι υποθέσεις των αγροτών εδώ στα κεντρικά γραφεία της οδού Πατησίων στην Αθήνα.
ΠΡΟΕΔΡΕΥΩΝ (Κωνσταντίνος Γείτονας): Επανερχόμεθα στη συζήτηση των επίκαιρων ερωτήσεων πρώτου κύκλου.
Θα συζητηθεί η τρίτη με αριθμό 839/25.4.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Εργασίας και Κοινωνικών Ασφαλίσεων, σχετικώς με τη λήψη μέτρων διασφάλισης της υγείας και ασφάλειας των εργαζομένων, στις επιχειρήσεις του Ομίλου Στασινόπουλου κλπ.
Η επίκαιρη ερώτηση του κ. Σκυλλάκου έχει ως εξής:
"Τη Δευτέρα 23 Απρίλη στην "Ελληνική Βιομηχανία Αλουμινίου" (ΕΛΒΑΛ) του Ομίλου Στασινόπουλου, ένας ακόμη εργαζόμενος έχασε την ζωή του, θύμα της εντατικοποίησης, των άσχημων συνθηκών εργασίας και της έλλειψης στοιχειωδών μέτρων υγιεινής και ασφάλειας.
Το συγκεκριμένο θανατηφόρο εργατικό ατύχημα δεν είναι το μοναδικό. Πριν λίγους μήνες άλλος ένας εργαζόμενος έχασε την ζωή του, ενώ την περσινή χρονιά σε βιομηχανίες του ομίλου (ΧΑΛΚΟΡ-ΕΛΒΑΛ) δύο ακόμη άνθρωποι σκοτώθηκαν. Καθημερινά είναι τα σοβαρά ή λιγότερο σοβαρά εργατικά ατυχήματα και οι αναπηρίες εργαζομένων στις επιχειρήσεις του μεγαλοβιομηχάνου. Η συνδικαλιστική δράση απαγορεύεται. Οι απολύσεις καθημερινές. Το κλίμα τρομοκρατίας διάχυτο. Νέοι, ανιδείκευτοι εργάτες καλύπτουν θέσεις ειδικευμένων. Καταπατείται κάθε έννοια δημοκρατικής, συνδικαλιστικής ελευθερίας και αξιοπρέπειας.
Ερωτάται ο κύριος Υπουργός: 
Με δεδομένα τα πολλά ατυχήματα στις επιχειρήσεις του ομίλου τι μέτρα έχουν παρθεί μέχρι σήμερα από την Επιθεώρηση Εργασίας και άλλες αρμόδιες υπηρεσίες;
Σε τι μέτρα θα προχωρήσει για τη διασφάλιση της υγείας και ασφάλειας των εργαζομένων στις επιχειρήσεις του ομίλου καθώς και για την ελεύθερη άσκηση των συνδικαλιστικών και ατομικών δικαιωμάτων των εργαζομένων;"
Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα με συγχωρέσετε, πρόκειται για μία απάντηση σε πολύ μεγάλη έκταση και για να μη φάμε πολύ χρόνο πέραν του προβλεπομένου, θα την καταθέσω και στα Πρακτικά, προκειμένου να την πάρει και ο κύριος συνάδελφος και να δει αναλυτικά τα στοιχεία, διότι θέλουμε να τον πληροφορήσουμε στην απάντηση για όλες τις επιχειρήσεις του Ομίλου, τι ακριβώς έχει γίνει από τις επιθεωρήσεις εργασίες και τι έχει γίνει με τα μέτρα υγιεινής και ασφάλειας της εργασίας. 
Όμως συνοπτικά θα μπορούσα να πω ότι τα τελευταία δύο χρόνια σε δεκαπέντε επιχειρήσεις του καταγγελλομένου από τον κύριο συνάδελφο Ομίλου, ο οποίος μάλιστα αποτελεί βαριά βιομηχανία και εντάσσεται στις επιχειρήσεις υψηλής επικινδυνότητας, έχουν γίνει δύο θανατηφόρα εργατικά ατυχήματα, έχουν καταγραφεί εξήντα εννέα μη θανατηφόρα και βεβαίως έχουν γίνει πάρα πολλοί έλεγχοι από τις επιθεωρήσεις εργασίας. Από αυτούς τους ελέγχους πρέπει να ξέρετε ότι έχουν γίνει εξήντα τρεις έλεγχοι προληπτικοί τα τελευταία δύο χρόνια στις επιχειρήσεις του ομίλου Στασινόπουλου, της ΕΛΒΑΛ, από τους τεχνικούς επιθεωρητές του ΣΕΠΕ, αλλά και εκθέσεις μετά από όλα τα ατυχήματα και έχουμε διαπιστώσει ότι υπάρχει συμμόρφωση ως προς την υποχρέωση τεχνικού απασχόλησης ασφάλειας και γιατρού εργασίας. Υπάρχει εκτίμηση επαγγελματικού κινδύνου στις μισές επιχειρήσεις. Στις άλλες μισές είναι υπό διαμόρφωση μετά τις αυστηρές συστάσεις της επιθεώρησης εργασίας και οι εργαζόμενοι στις δεκατρείς από τις δεκατέσσερις επιχειρήσεις παρά τις υποδείξεις μας δεν έχουν προβεί σε σύσταση επιτροπής υγιεινής και ασφάλειας της εργασίας.
Εκείνο που θέλω να πω είναι ότι πράγματι οι επιχειρήσεις είναι από τη φύση τους υψηλού κινδύνου. Εξάλλου τις έχουμε κατατάξει και επισήμως στη βαριά βιομηχανία, στις επιχειρήσεις υψηλής επικινδυνότητας. Οι έλεγχοι γίνονται και θα γίνονται σε όλες τις περιπτώσεις προληπτικά, αλλά και κάθε ατύχημα διερευνάται αναλυτικά, όπως και το ατύχημα της 23ης Απριλίου και περιμένουμε τη σύνταξη έκθεσης αυτοψίας, η οποία θα διαβιβαστεί στις αρμόδιες δικαστικές αρχές για απόδοση ευθυνών, διότι μετέβη άμεσα η τεχνική επιθεώρηση στον τόπο του ατυχήματος για τη διακρίβωση των αιτίων.
Θέλω να πω λοιπόν, ότι οι έλεγχοι γίνονται συνεχώς. Υπάρχει μία γενική εικόνα συμμόρφωσης της εταιρείας στις υποχρεώσεις της, υπάρχουν συνεχώς έλεγχοι και έχουν υποβληθεί βεβαίως σε δύο από τις εταιρείες δύο μηνύσεις μέχρι τώρα για περιπτώσεις κάποιων παραλείψεων. Θέλουμε να συνεργαστούμε και με τους εργαζομένους προκειμένου να προχωρήσουν οι επιτροπές υγιεινής και ασφάλειας της εργασίας και να μπορέσουμε με κάθε τρόπο να διασφαλίσουμε αυτό που για μας είναι το κύριο ζητούμενο, η υγεία του ανθρώπου και ιδιαίτερα σε επιχειρήσεις όπου εκ των πραγμάτων χρειάζεται πολλή προσοχή και πολλά μέτρα ασφαλείας για να μη τίθενται σε κίνδυνο. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Σκυλλάκος.
ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, η εικόνα που έχουμε εμείς και η εικόνα που δίνουν τα συνδικάτα είναι διαφορετική από αυτήν που παρουσιάζετε εσείς. Το Εργατικό Κέντρο Θήβας μιλάει για γκέτο, λέγει ότι υπάρχει παντελής έλλειψη μέτρων υγιεινής και ασφάλειας, εντατικοποίηση της εργασίας και ασυδοσία την οποία απολαμβάνουν οι βιομήχανοι. Το συνδικάτο μετάλλου του Νομού Βοιωτίας λέγει ότι πρόκειται περί Νταχάου της περιοχής, όπως και ότι η συνδικαλιστική έκφραση, τα δικαιώματα και η δημοκρατία στον τόπο δουλειάς είναι άγνωστα πράγματα και χτυπιούνται εν τη γενέσει τους. Στο γκέτο της ΕΛΒΑΛ η πύλη είναι πάντα κλειστή σε επισκέψεις συνδικαλιστών, μελών διοίκησης θεσμοθετημένων οργάνων. Απαγορεύεται στη ΓΣΕΕ, στην ΠΟΕΜ, στο Εργατικό Κέντρο Θήβας και στο Συνδικάτο Μετάλλου να μπουν στο συγκεκριμένο εργοστάσιο. 
Τα δικά μας στοιχεία λένε ότι έχουμε δύο θύματα θανατηφόρα στο συγκεκριμένο εργοστάσιο της ΕΛΒΑΛ, αλλά και άλλα δύο στον όμιλο. 
Τι να τις κάνω, λοιπόν, τις περιγραφές που κάνει ο κύριος Υπουργός, που λέει ότι η Επιθεώρηση Εργασίας επισκέφθηκε εξήντα τρεις φορές και έκανε τις εκθέσεις. Σκεφθείτε όμως τώρα ότι αν πάμε σε μία μικρή βιοτεχνία και θελήσει οποιαδήποτε επιτροπή να κάνει έλεγχο, θα υποβάλει πέντε μηνύσεις. Εδώ έχουμε εξήντα τρεις ελέγχους σε ένα εργοστάσιο -εγώ να δεχθώ με δύο θύματα και όχι με τέσσερα- και έχουν υποβληθεί δύο μηνύσεις!
Τέτοιοι έλεγχοι; Πλακάκια με την εργοδοσία; Και μάλιστα λέει ο κύριος Υπουργός εδώ πέρα ότι φαίνεται ότι έχει συμμορφωθεί η επιχείρηση. Δηλαδή αυτή είναι η συμμόρφωση; Το Εργατικό Κέντρο Θήβας ή το συνδικάτο μετάλλου γιατί έχει διαφορετική εικόνα και μιλάει για Νταχάου;
Κύριε Υπουργέ, υπερασπίζεστε το Στασινόπουλο και τους βιομήχανους και ως Υπουργείο Εργασίας με την πρακτική σας. Κατ' αρχήν δεν γνωρίζετε ότι δεν μπορούν να μπουν οι συνδικαλιστές μέσα; Γιατί δεν κάνετε τίποτα; 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν απαγορεύεται.
ΑΝΤΩΝΗΣ ΣΚΥΛΛΑΚΟΣ: Γι' αυτό δεν τολμάνε να μπουν στις επιτροπές Υγιεινής και Ασφάλειας. Μην νίπτετε τας χείρας σας. Και νίπτετε τας χείρας σας κάθε φορά. Το Υπουργείο Εργασίας είναι για να προστατεύει τον συνδικαλισμό, για να παίρνουν ουσιαστική μορφή οι παρεμβάσεις των επιθεωρητών εργασίας και όχι να καλύπτει η όποια Επιθεώρηση Εργασίας τις ευθύνες της εργοδοσίας. Γι' αυτό είστε -και το αποδείξατε και με το ασφαλιστικό και με τα εργασιακά ζητήματα- Υπουργείο της εργοδοσίας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θα έλεγα ότι αποδείξαμε το αντίθετο και με τα εργασιακά ζητήματα τα οποία δημιουργούν απασχόληση και οι εργοδότες αντιδρούν. Δεν ξέρω αν το έχει πάρει είδηση ο κύριος συνάδελφος ότι υπάρχει σοβαρή αντίδραση για το εργατικό νομοσχέδιο από την εργοδοσία και όχι από τα συνδικάτα, αλλά πρέπει να τα παίρνουμε είδηση αυτά. 'Οσον αφορά στο ασφαλιστικό αυτή είναι μια άλλη συζήτηση που νομίζω ότι η Κυβέρνηση έχει τοποθετηθεί διά του Πρωθυπουργού και του αρμόδιου Υπουργού και δεν έχει τίποτα να κρύψει από κανέναν. 
Κατ' αρχήν δεν θα δεχθώ την κατηγορία του -κατά τη γνώμη μου πρέπει να την αποσύρει- ότι οι τεχνικοί επιθεωρητές του ΣΕΠΕ τα κάνουν πλακάκια με κανέναν. Ούτε πλακάκια δεν τα κάνει με κανέναν ο ΣΕΠΕ και θα έλεγα ότι έχω στο αρχείο μου εκατοντάδες ευχαριστήρια γράμματα συνδικαλιστικών οργανώσεων και μάλιστα πολύ μεγάλων συνδικαλιστικών οργανώσεων για τη λειτουργία του ΣΕΠΕ και το έργο που έχει προσφέρει. 
Είναι μάλιστα χαρακτηριστικό ότι μόλις πληροφορηθήκαμε το σχετικό ατύχημα, δόθηκε εντολή και ειδικό κλιμάκιο του ΣΕΠΕ, όχι πια από το Νομό Βοιωτίας, αλλά από το σώμα που έχουμε του γενικού ελέγχου στο κέντρο, έφυγε για να ελέγξει την ΕΛΒΑΛ και τις άλλες επιχειρήσεις. Γιατί; Για να έχουμε και μία ακόμη ένδειξη, και μία ακόμη απόδειξη με έναν έλεγχο που δεν γίνεται από τοπικά στελέχη, αλλά που γίνεται από τα κεντρικά μας στελέχη σε δευτεροβάθμιο επίπεδο. Και αυτή η εντολή έχει ήδη δοθεί. 
Να σας εμφανίσω όμως την εικόνα που μας έδωσαν οι έλεγχοι που κάναμε; Ουδείς εργαζόμενος έχει κάνει καταγγελία ή έστω ανώνυμη για συνθήκες ασφάλειας και υγείας.
ΑΝΤΩΝΗΣ ΣΚΥΛΛΑΚΟΣ: Τολμάει, κύριε Υπουργέ, να κάνει καταγγελία; Τον απολύουν αμέσως.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είπα και ανώνυμη καταγγελία. 
ΠΡΟΕΔΡΕΥΩΝ (Κωνσταντίνος Γείτονας): Κύριε Σκυλλάκο, γιατί να μην κάνουμε τη συζήτηση κατά τον Κανονισμό, για να ακούνε και οι άλλοι συνάδελφοι τι λέγεται;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εάν είναι Νταχάου, είμαι πρόθυμος να δεχθώ και να ερευνήσω και ανώνυμες καταγγελίες. Να το μεταφέρετε όπου μπορείτε. Είπα ότι είμαι πρόθυμος να δεχθώ και να ερευνήσω και ανώνυμες καταγγελίες. Να το μεταφέρετε όπου μπορείτε. Εγώ θα το μεταφέρω όπου μπορώ. Να το μεταφέρετε κι εσείς.
ΑΝΤΩΝΗΣ ΣΚΥΛΛΑΚΟΣ: Το καταθέτω, κύριε Υπουργέ. Τα υπεύθυνα συνδικαλιστικά όργανα.
(Στο σημείο αυτό ο Βουλευτής κ. Αντώνης Σκυλλάκος καταθέτει για τα Πρακτικά τις προαναφερθείσες καταγγελίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Δεν μπορεί να γίνεται έτσι η συζήτηση, κύριε Σκυλλάκο, και το γνωρίζετε. 
Συνεχίστε, κύριε Υπουργέ.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Βεβαίως, βρήκαμε εκεί και γιατρό εργασίας, τρεις τεχνικούς ασφάλειας, γραπτή εκτίμηση επαγγελματικού κινδύνου, εξοπλισμένο ιατρείο, νοσοκόμο και εξοπλισμένο ασθενοφόρο. Και δεν μπορούμε να κρύβουμε την πραγματικότητα και να λέμε ότι δεν τα βρήκαμε, ότι δεν υπάρχουν, ότι δεν τα είδαμε. 
Υπ' αυτήν την έννοια, λοιπόν, εάν εσείς έχετε άλλες καταγγελίες, εγώ θα δεχθώ ακόμη και τις δικές σας καταγγελίες. Τις σημείωσα.
ΑΝΤΩΝΗΣ ΣΚΥΛΛΑΚΟΣ: Πεθαίνει κόσμος.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Τις σημείωσα, κύριε συνάδελφε. Θέλω να συνεργαζόμαστε και όχι να αντιδικούμε σε τέτοια ζητήματα. Τις σημείωσα και σας σέβομαι ιδιαίτερα. Στείλαμε ειδικούς επιθεωρητές να ελέγξουν τις επιχειρήσεις του Νομού Βοιωτίας, μεταξύ των οποίων και την ΕΛΒΑΛ. Και σημειώνω ότι οποιαδήποτε ώρα μου προσκομίσετε στο γραφείο μου ακόμη κι ανώνυμη καταγγελία εργαζομένου για επιχειρήσεις υψηλής επικινδυνότητας, εγώ θα την ερευνήσω και θα σας απαντήσω και μάλιστα αμέσως. Νομίζω ότι αυτό θα πρέπει να το σημειώσετε, γιατί δείχνει και τις προθέσεις του Υπουργείου μας. Να λέμε όμως τα πράγματα όπως ακριβώς είναι. 
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Η τέταρτη με αριθμό 847/25.4.2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη, προς τον Υπουργό Ανάπτυξης, σχετικώς με τη χορήγηση αδειών σε ιδιώτες, για την παραγωγή ηλεκτρικής ενέργειας λόγω κωλύματος των Υπουργών δεν θα συζητηθεί και διαγράφεται. 
Κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ' αριθμόν 48/7.2.2001 επερώτηση των Βουλευτών της Νέας Δημοκρατίας κυρίων Κωνσταντίνου Κιλτίδη, Γεωργίου Κωνσταντόπουλου, Γεράσιμου Γιακουμάτου, Ελευθερίου Παπανικολάου, Θεοφάνη Δημοσχάκη, Παναγιώτη Μελά, Βασίλειου Μπαρμπαγιάννη, Σπυρίδωνος Σπύρου, Παναγιώτη Ψωμιάδη, Κωνσταντίνου Καραμπίνα, Μάριου Σαλμά, Ιωάννη Χωματά, Νικολάου Αγγελόπουλου, Φάνης Πάλλη-Πετραλιά και Νικήτα Κακλαμάνη προς τους Υπουργούς Υγείας και Πρόνοιας, Δικαιοσύνης και Δημόσιας Τάξης, σχετικά με τη λήψη μέτρων κατά των ναρκωτικών ουσιών. 
Έχω την τιμή να ανακοινώσω στο Σώμα ότι για τη συζήτηση της επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος η κα Μαριέττα Γιαννάκου-Κουτσίκου. 
Επίσης από τον Συνασπισμό για τη συζήτηση της ίδιας επερώτησης ορίζεται ως Κοινοβουλευτικός Εκπρόσωπος η κα Μαρία Δαμανάκη.
Το λόγο έχει ο πρώτος των επερωτώντων, ο κ. Κωνσταντίνος Κιλτίδης.
ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κυρία Υπουργέ, αγαπητοί συνάδελφοι, η Νέα Δημοκρατία και οι υπογράφοντες ειδικότερα Βουλευτές της φέρνουν σήμερα, με αυτήν την επερώτηση, το μείζον και θα έλεγα καθολικό θέμα και πρόβλημα της κοινωνίας μας που αφορά τα ναρκωτικά και ειδικότερα την καταπολέμηση των ναρκωτικών.
Ειδικότερα απευθυνόμενος προς την Κυβέρνηση, κυρία Υπουργέ, θα έπρεπε κανείς να επαναλάβει δυστυχώς και σήμερα πράγματα αυτονόητα και χιλιοειπωμένα. Αυτές τις ημέρες μάλιστα βρίσκονται στα χέρια μας οι απολογισμοί, οι καταμετρήσεις και επιμετρήσεις του ΚΕΘΕΑ, των τμημάτων του ΟΚΑΝΑ και αναδεικνύουν και αποδεικνύουν πάλι αυτό το χιλιοειπωμένο ότι τα ναρκωτικά έχουν καταστεί ένα μείζον καθολικό, κοινωνικό, πολιτικό πρόβλημα.
Είναι από αυτά τα προβλήματα που θα έλεγε κανείς, επειδή πολλές φορές συνηθίζεται να αναφέρεται και στην Αίθουσα αυτή, αλλά και προπάντων σε όποιες άλλου είδους συνομιλίες συμμετέχουν πολιτικοί, είναι από εκείνα τα λίγα θέματα που θα έλεγε κανείς ότι δεν έχουν χρώμα. Συνηθίζεται αυτή η φράση. Πιστεύω ότι γίνεται μία υπερβολή στη χρησιμοποίηση αυτής της φράσεως, τα σημερινά χρόνια, όταν λέμε ότι ξέρετε το τάδε πρόβλημα δεν έχει χρώμα και επιζητεί τη λύση του. 
Τα ναρκωτικά πράγματι, επειδή έχουν να κάνουν με τη ζωή και το θάνατο, κατ' αντιδιαστολή δεν έχουν χρώμα, δεν νοιάζουν καμία μάνα και κανένα γονιό αν το παιδί είναι ανθρώπου της Νέας Δημοκρατίας ή ανθρώπου του ΠΑΣΟΚ ή της αριστεράς. Τι συμβαίνει όμως ; Τα έχουμε πει και άλλες φορές σε επίκαιρες ερωτήσεις, η κοινωνία -και οφείλω σε αυτό το θέμα να είμαι ξεκάθαρος και σαφής- έχει αυτήν τη στιγμή αποτυπωμένη μία άποψη, ότι η πολιτική ηγεσία αυτής της χώρας, οι πολιτικοί αυτής της χώρας αδρανούν και δεν εμφανίζουν τη δέουσα ενέργεια που πρέπει να εμφανίσουν και να πάρουν τις αποφάσεις που επιβάλλεται για την επίλυση αυτού του προβλήματος. 
Με αυτόν τον τρόπο πιστεύω ότι τραυματίζεται η εικόνα του πολιτικού κόσμου. Στην παρούσα φάση και επί σειρά ετών αφορά την Κυβέρνηση του ΠΑΣΟΚ, διά των Υπουργών κατ'εξοχήν που εμπλέκονται στο ζήτημα αυτό και στην επίλυση των όποιων προβλημάτων απορρέουν από το ζήτημα αυτό. Αφορά τον Υπουργό Υγείας, τον Υπουργό Δημοσίας Τάξεως και τον Υπουργό Δικαιοσύνης, χωρίς να σημαίνει ότι δεν εμπλέκονται και άλλου είδους Υπουργεία, διότι όπως από την αρχή τόνισα είναι ένα καθολικό πρόβλημα που αφορά και τον πολιτισμό, αφορά και την εργασία και την ανεργία κατ' αντιδιαστολή και δεν νομίζω ότι εξαιρείται κανένας τομέας της κυβερνητικής δράσεως. 
Ο τραυματισμός όμως αυτός προέρχεται κατά την άποψή μου από το ότι επί σειρά ετών επιστήμονες, πολιτικοί και κοινωνικοί φορείς μένουν μόνο στις διαπιστώσεις, διαπιστώσεις αυτονόητες και δεδομένες γύρω από την καταστροφική συνέπεια της χρήσης των ναρκωτικών. 
Είναι μάταιη νομίζω η αναφορά σήμερα. Ειλικρινά βρίσκομαι σε δύσκολη θέση. Τι να πω σε σας που είστε γνώστης καλύτερα ίσως παντός άλλου που χειρίζεστε το θέμα στο Υπουργείο Υγείας, ότι σήμερα εκατό χιλιάδες περίπου κατ' εκτίμηση όλων των φορέων, όλων των ερευνών και όλων των μελετών, νέων ανθρώπων βρίσκονται κάτω από τη μάστιγα αυτή των σκληρών ναρκωτικών. Να αναφέρει κανένας ότι είναι ταυτισμένο το ζήτημα των ναρκωτικών με το θάνατο; Ότι δεν υφίσταται αυτή η πολυθρύλητος και διακηρυχθείσα από πολλούς πιστεύω αφελώς διάκριση μεταξύ μαλακών και σκληρών ναρκωτικών; 
Θα σταθώ για λίγο, για να μην αδικήσω αν θέλετε αυτό καθ' εαυτό το ζήτημα, το πρόβλημα για την κοινωνία , στην αθέατη πλευρά. 
Ο αριθμός των θανάτων που ανακοινώνεται από τα ναρκωτικά είναι ψευδής. Δεν υπολογίζονται ποτέ σε όποια ανακοίνωση υπάρχει ούτε οι θάνατοι από το AIDS που γίνονται από τη χρήση των ναρκωτικών ούτε από την ηπατίτιδα Β' , ούτε οι αιφνίδιοι θάνατοι ούτε οι θάνατοι από τα τροχαία.
Άρα για να αποτυπώσουμε σήμερα, μέσα σε αυτήν την Αίθουσα την άποψη την πρέπουσα, θα πρέπει να υπολογίσουμε ότι ο αριθμός των θανάτων που ανακοινώνεται είναι τουλάχιστον τριπλάσιος αυτού που βλέπει τη δημοσιότητα. 
Μια άλλη αθέατη πλευρά του προβλήματος που θέλω να σας την δείξω όσο μπορώ πιο παραστατικά σε αυτήν την Αίθουσα και να γίνει γνωστό στην ελληνική κοινωνία είναι η εξής. Το 30% έως 50% όλων αυτών των χρηστών των σκληρών ναρκωτικών και όχι μόνο δεν προσφέρουν υπηρεσίες προς την πατρίδα. Είναι ένα άλλο μείζον θέμα της αθέατης πλευράς της χρήσεως των ναρκωτικών.
Αγωνιζόμαστε να επιλύσουμε το δημογραφικό , αγωνιζόμαστε με αιμορραγία οικονομία, με θυσίες του ελληνικού λαού, να λύσουμε το δημογραφικό πρόβλημα της πατρίδας μας, να έχουμε ανθρώπους προς φύλαξη των συνόρων και αν υπάρξει ανάγκη για υπεράσπιση της πατρίδας μας και δεν βλέπουμε ότι αυτούς που γεννούμε τους αφήνουμε να μην προσφέρουν τις υπηρεσίες τους.
Εκείνο όμως που για εμένα αποτελεί το μείζον θέμα στην ελληνική κοινωνία σήμερα είναι ότι ανεπίτρεπτα ο πολιτικός κόσμος και κατ' εξοχήν η Κυβέρνηση του ΠΑΣΟΚ επί σειρά ετών χωρίς να εξαιρούνται και άλλοι πολιτικοί που εμπλέκονται ή έχουν εμπλακεί κατά το παρελθόν -αλλά αυτή την στιγμή επί έξι χρόνια κυβερνά το ΠΑΣΟΚ και οφείλουμε να είμαστε πραγματιστές όχι απλώς καταγγελτικοί από αντιπολιτευτική διάθεση- αφήνεται στην κοινωνία από την απουσία παντελώς παιδείας , αυτή που έπρεπε να υπάρχει, να δημιουργείται μια αντίληψη ζωής αναθεωρημένη η οποία να οδηγεί τους νέους προς τη χρήση των εξαρτησιογόνων ουσιών. Είναι το μείζον κοινωνικό ζήτημα για εμένα στο οποίο για να έχει κανένας ανταποδοτικά οφέλη θα πρέπει χρόνια ολόκληρα να εργαστεί.
Μάθαμε μέχρι σήμερα να βλέπουμε το πρόβλημα των ναρκωτικών και από την άλλη πλευρά για την καταπολέμηση όταν υπάρχει μπροστά μας το πρόβλημα και να μην κάνουμε τίποτα. Και δεν βλέπουμε ότι στην πατρίδα μας που είχαμε την ευτυχία μέχρι την δεκαετία του ' 80 να μην έχουμε το πρόβλημα, για τους απλούστατους κοινωνικούς λόγους και κρατικούς θα τολμούσα να πω ότι η παιδεία αυτή που δημιουργούσε μια κοσμοθεώρηση ζωής ήταν εντελώς διαφορετική. Ήταν αυτή που δημιουργούσε μια κοσμοθεώρηση ζωής εντελώς διαφορετική. Ήταν αυτή του ελληνικού τρόπου ζωής , αυτού που έδινε πίστη και αγωνιστική διάθεση για τη ζωή. Αυτό απουσιάζει σήμερα ως πρότυπο, ως στόχος, ως όραμα και έτσι σταδιακά οδηγούνται οι νέοι στα ναρκωτικά και στις λοιπές εξαρτησιογόνες ουσίες.
'Αλλη αθέατη πλευρά είναι τα κοινωνικά προβλήματα. Αρεσκόμαστε όλοι και οι πολίτες ειδικότερα να θεωρούμε ότι το πρόβλημα των ναρκωτικών αφορά αλλουνού πόρτα θέμα, ότι δεν είναι δικό μας θέμα.

Και δυστυχώς, μόνο όταν πέφτει ο κεραυνός, όπως λέει ο λαός μας, εκεί καίει και το βλέπουμε τότε δίπλα και βεβαίως παίρνει φωτιά και το σπίτι του διπλανού. 
'Ετσι λοιπόν, βήμα βήμα αυτή η αθέατη πλευρά έρχεται και δημιουργεί αυτό το τραγικό φαινόμενο που βλέπουμε με τις σύριγγες στα χέρια και το θάνατο στους νέους ανθρώπους. 
Υπάρχουν όμως, κυρία Υπουργέ, ευθύνες και παραλείψεις της Κυβερνήσεως που με όποια διάθεση συνεισφοράς στο διάλογο και στη λήψη μέτρων και να έρθει ένας πολιτικός της Αξιωματικής Αντιπολιτεύσεως, είναι υποχρεωμένος και επιβάλλεται να τεθούν ενώπιόν σας και να αναζητήσετε εσείς τη λήψη εκείνων των μέτρων που θεωρείτε πλέον σκόπιμα να λάβει η Κυβέρνηση. 
Τι βλέπω προσωπικά εγώ και οφείλω να το καταγγείλω; Βλέπω μια απουσία πολιτικής βουλήσεως. Αυτήν τη στιγμήν ο Πρωθυπουργός της Ελλάδος επί σειρά ετών δεν κάνει αυτό που κάνουν άλλοι Πρωθυπουργοί μεγαλυτέρων χωρών και θα τολμούσα να πω μεγαλυτέρου αναστήματος. 
Στη Γαλλία ο Πρόεδρος Σιράκ ασχολείται με το θέμα των ναρκωτικών. Στη Γερμανία ο Πρόεδρος Σρέντερ ασχολείται με το θέμα των ναρκωτικών το αναδεικνύει το θέμα. Δείχνει στην κοινωνία ότι θέλει να συμμετάσχει στη λήψη μέτρων και δράσεων. Εδώ δεν έχουμε συνηθίσει να βλέπουμε τέτοιες συμπεριφορές από Έλληνες Πρωθυπουργούς. 
Ο ΟΚΑΝΑ είναι το κατεξοχήν όργανο που θα έπρεπε να είναι το στρατηγικό όργανο, το οποίο όμως, όπως δυστυχώς γνωρίζετε καλύτερα από μένα, δεν έχει ουδεμία διοικητική, δικαιοπρακτική θα τολμούσα να πω, θεσμικά κατοχυρωμένη πρόβλεψη και ενέργεια. Όλα αφήνονται στη μεν συμμετοχή του κράτους σε ένα τμήμα και από την άλλη πλευρά η εθελοντική παρουσία. Δεν είναι δυνατόν μια κοινωνία, η οποία αναζητά να λύσει το πρόβλημα των ναρκωτικών, δεν μπορεί και δεν επιτρέπεται να αφήνεται, θα τολμούσα να πω ούτε κατ' ελάχιστον στη φιλανθρωπική διάθεση των πολιτών της κοινωνίας αυτής. Είναι κατ' εξοχήν ζήτημα που οφείλει η κρατική παρέμβαση να δώσει λύση. 
Η παιδεία. Δειλά δειλά 0βλέπουμε από το 1996 και το ΚΕΘΕΑ με φιλότιμες προσπάθειες και πάντοτε θα τολμούσα να πω σε εθελοντική βάση και ο ΟΚΑΝΑ εν πολλοίς τα τελευταία χρόνια προσπαθούν αφού έχουν αντιληφθεί ότι δεν πρέπει μόνο οι ειδικοί να ασχολούνται όταν δημιουργείται το θέμα προσπαθούμε να περάσουμε στην κατάρτιση των στελεχών εκείνων τα οποία θα αγωνιστούν στον πρωτογενή τομέα, θα αγωνιστούν εκεί που εκπαιδεύονται τα παιδιά μας, στα δημοτικά σχολεία, στα γυμνάσια. Εκεί πρέπει να δοθεί η μάχη. Όχι εν τη απουσία του Υπουργείου Παιδείας ή αν θέλετε των κυβερνητικών κατευθύνσεων στο περιεχόμενο της παιδείας που πρέπει να παίρνει ο μαθητής του δημοτικού και του γυμνασίου να απουσιάζει αυτή η κατεύθυνση, αυτή η ενημέρωση, αυτή η διαπαιδαγώγηση. 
Ευθύνη της Κυβερνήσεως μεγίστη κατ' εμέ, είναι ότι αφήνει να πλανάται όπως σας προανέφερα στην αρχή, να πλανάται επικίνδυνα και να συζητιέται η αντίληψη διαρκώς γύρω από το θέμα μαλακά και σκληρά ναρκωτικά.
Είχαμε την τύχη πάρα πολλές φορές να αναφερθούμε σ' αυτό το θέμα. Δεν είναι δυνατόν η Κυβέρνηση στην οποία έχετε ομολογήσει επανειλημμένως και εσείς ότι δεν υφίσταται θέμα διακρίσεως, να αφήνει να περνούν στην κοινωνία τέτοιου είδους μηνύματα. Πολύ απλά και επιγραμματικά θα πω τούτο το χιλιοειπωμένο: "Από τα μαλακά ναρκωτικά δεν πέθανε κανείς. Αλλά όσοι πέθαναν από τα σκληρά ναρκωτικά, στη συντριπτική έως απόλυτη πλειοψηφία άρχισαν από τα μαλακά ναρκωτικά". 
'Εχω αυτές τις ημέρες τον απολογισμό του ΚΕΘΕΑ για το 1998, της ΣΤΡΟΦΗΣ και όλων αυτών των κοινοτήτων για το 1999. Χασίς: Η πρώτη δοκιμασμένη ουσία σε ποσοστό 72% έως 75% απ' αυτούς που τρυπήθηκαν, μπήκαν στην ηρωίνη ή πέθαναν. Άλλα μαλακά λεγόμενα ναρκωτικά, άλλες ψυχοδραστικές ουσίες. Χάπια: 17%-18%. Εάν βάλετε και αυτά που κυκλοφορούν ελεύθερα στα σούπερ μάρκετ, οι διαλύτες και όλα τα εισπνεόμενα, αναλογίζεστε ότι ουδείς επομένως -ένα 4% ψευδεπίγραφα φαίνεται σε όλες τις έρευνες και στατιστικές, ότι ένα ποσοστό ναρκομανών με ηρωίνη, φαίνεται να οδηγείται κατευθείαν στη χρήση ηρωίνης. Το 96% επομένως, κατά απόλυτο τρόπο απ' όλες τις έρευνες οδηγείται στη χρήση σκληρών ναρκωτικών, αφού μπει πρώτα στον κυκεώνα άλλων εθιστικών ουσιών μηδενός εξαιρουμένου και του αλκοόλ και του καπνίσματος. 
Δεν επιτρέπεται να ακούγονται κηρύγματα κυβερνητικά ή από οποιοδήποτε πολιτικό στόμα ότι η κοινωνία πρέπει να αμυνθεί και να αφήνεται να παραδοθεί. Δεν θα επιτραπεί αυτό το πράγμα τουλάχιστον από τη Νέα Δημοκρατία η οποία πιστή στο περιεχόμενο των ελληνικών ιδεών θα αγωνιστεί για να καταξιώσει αυτό που αρχαίοι ημών πρόγονοι, ο Πλάτων και ο Αριστοτέλης τόσο πολύ ανέδειξαν, την κοινωνική άμυνα, την κοινωνική αν το θέλετε συνοχή, την κοινωνική εκείνη επιβολή επί αυτών που πάνε να παρεκτραπούν. Είναι πρωτοφανή αυτά τα πράγματα που έγιναν στην ελληνική δικαιοσύνη. Εν ονόματι του Σωφρονιστικού Κώδικος, να ενταχθούν μέσα στη διαδικασία αυτοί οι έμποροι του θανάτου. Να εξαιρούνται και να εξέρχονται των φυλακών για σωφρονισμό και διαπαιδαγώγηση με τις γνωστές άδειες και πολλοί από αυτούς βεβαίως να χάνονται. Είναι αδιανόητα αυτά που συνέβησαν και είναι πρωτάκουστα. Κατά τον Αριστοτέλη οι νόμοι υπάρχουν για να υπηρετούν την κοινωνία, όχι τους παρεκτραπέντες της κοινωνίας. Βεβαίως η κοινωνία θα δείξει τη μεγαλοθυμία, θα δείξει τη διάστασή της τη φιλάνθρωπη. 'Όχι όμως εκεί που τίθεται θέμα ζωής ή θανάτου.
Απαραίτητο θεωρώ επομένως, ότι πρέπει αυτό το θέμα να λυθεί μια για πάντα. Και σήμερα, αγαπητοί συνάδελφοι, στο σούπερ μάρκετ υπάρχουν οι βενζίνες, υπάρχουν τα υγραέρια και κυκλοφορούν ελεύθερα. Κάποτε και τα τσιγάρα που ήταν απηγορευμένα αφέθησαν ελεύθερα. Κάποτε το αλκοόλ που απηγορεύθη, αφέθη ελεύθερο. Τίποτε όμως δεν οδήγησε στη μείωση ή στη χρήση αυτών των ουσιών. 'Αρα, όταν γνωρίζουμε ότι το αποτέλεσμα από τη χρήση των ναρκωτικών δεν είναι μακροπρόθεσμο και είναι ορατό και άμεσο, θεωρώ αφελές, θεωρώ ανήθικο προς την κοινωνία να αφήνεται το μήνυμα ότι ναι, μπορούμε να συζητήσουμε τη χρήση διαφόρων ουσιών που αποδεδειγμένα η κοινωνία, αποδεδειγμένα η επιστήμη έρχεται και αποδεικνύει ότι είναι ψυχοτρόπες, είναι ψυχοδραστικές, είναι εξαρτησιογόνες. Θεωρώ ότι είναι παραίτηση της κοινωνίας. Και τέτοιο πράγμα, η Νέα Δημοκρατία δεν θα το επιτρέψει ποτέ.
Τι κενό όμως παρουσιάζει άλλο η κυβερνητική δράση γύρω από την πρόληψη; 'Εχουμε τονίσει πάρα πολλές φορές ότι θα έπρεπε να οδηγηθούμε για να πετύχει επιτέλους αυτή η λέξη που ηχεί όμορφα και τόσο εύκολα απαγγέλεται από πολιτικά χείλη να έχει μια αποτελεσματικότητα. Και θα έπρεπε να στοχεύει στη μείωση της διαθεσιμότητος και δευτερευόντως, μαζί βέβαια είναι πρωτεύον, η ζήτηση και η χρήση. Η διαθεσιμότητα για να μειωθεί, αντιλαμβάνεσθε ότι χρειάζονται βεβαίως και τα κατασταλτικά μέτρα και δεν είναι να τα εξοβελίζουμε παντελώς επειδή ηχούν δήθεν ότι είναι σκληρά ή ότι δεν πρέπει να εμφανίζονται. 
Είναι δυνατόν ποτέ στην εγκληματικότητα να μην υπάρχει περιφρούρηση της κοινωνίας; Είναι δυνατόν η Αστυνομία να δέχεται επιθέσεις από Αντιπρόεδρο της Βουλής, ότι αφήνει τη διακίνηση στο Μενίδι μέρα μεσημέρι των ναρκωτικών; Είναι δυνατόν η Αστυνομία να καταργεί τα αυτόνομα και αυτοκέφαλα τμήματα διώξεως ναρκωτικών, στα δύο μεγάλα αεροδρόμια της πατρίδος μας, γιατί στα μικρότερα δεν υπήρχαν, σε Αθήνα και Θεσσαλονίκη; Είναι δυνατόν τέλος, η Αστυνομία να είναι απούσα από τα κέντρα προλήψεως και αποθεραπείας όλων των θεραπευτικών κοινοτήτων και οι περίοικοι να δημιουργούν αυτήν την εντύπωση και την εικόνα, ότι τέλος πάντων είναι ό,τι χειρότερο μπορεί να έλθει και αντιδρούν στο να εξευρεθούν οικήματα και να στεγαστούν αυτές οι θεραπευτικές κοινότητες που ασχολούνται με την πρόληψη;
ΠΡΟΕΔΡΕΥΩΝ (Κωνσταντίνος Γείτονας): Εάν μου επιτρέπετε, κύριε συνάδελφε, τι εννοείτε, για να το καταλάβω, όταν ζητάτε η Αστυνομία να είναι στα κέντρα απεξάρτησης;
ΚΩΝΣΤΑΝΤΙΝΟΣ ΚΙΛΤΙΔΗΣ: Να φρουρεί γιατί είναι γνωστό σε όλους ότι υπάρχει ένθεν η παρουσία των διακινητών.
ΠΡΟΕΔΡΕΥΩΝ (Κωνσταντίνος Γείτονας): Δεν έγινε σαφές από την ομιλία σας γι' αυτό ζήτησα να ξεκαθαριστεί. Φάνηκε σαν να υποστηρίζετε να είναι μέσα στους χώρους η Αστυνομία, όποτε θα υπήρχαν παρεξηγήσεις. 
ΚΩΝΣΤΑΝΤΙΝΟΣ ΚΙΛΤΙΔΗΣ: Θέλω να απευθύνω ερώτημα προς τον Υπουργό Δικαιοσύνης αλλά δυστυχώς δεν βλέπω να είναι εδώ κανένας από τους Υπουργούς Δικαιοσύνης για να μας ενημερώσει. Ποιοι ξεπλένουν χρήματα; Επιτέλους δεν μπορεί να ακούγονται διάφορα από επιτροπές και ποτέ ο ελληνικός λαός να μη μαθαίνει ποιοι είναι αυτοί που ξεπλένουν χρήματα. 
Η τραγική ελαστικότητα προς τους εμπόρους ναρκωτικών όπως ανέφερα πριν. Τα χρήματα από τις εξαγορές που με επιείκεια ο νομοθέτης προνόησε για τους χρήστες ναρκωτικών έπρεπε να μπαίνουν στον κορβανά, στο κρατικό εκείνο ταμείο που θα ασχολείται με την καταπολέμηση των ναρκωτικών. Κάτι τέτοιο δεν έχει υποπέσει στην αντίληψή μας ή αν γίνεται, οφείλετε να απαντήσετε. 
Στο Υπουργείο Υγείας είναι ουρές στα κέντρα μεθαδόνης και των άλλων υποκατάστατων. Υπάρχει αδυναμία σωματικής απεξάρτησης των ανθρώπων που θέλουν να απεξαρτηθούν για να μπουν κατόπιν στα ανοικτά ή στα κλειστά κέντρα υποστηρίξεως. Και βεβαίως τον τελευταίο καιρό υπάρχει ένας εφησυχασμός γύρω από το θέμα του αλκοόλ και του καπνίσματος.
Πρέπει να γκρεμιστούν τα ψευτοδιλήμματα των μαλακών και σκληρών ναρκωτικών. Και θα πρέπει επιτέλους να ανασυνταχθεί η έννοια της κοινωνίας από την Κυβέρνηση πώς πρέπει να δίδεται στο σύνολο του ελληνικού λαού και τι περιεχόμενο θα έχει. Και χρειάζεται πάση θυσία πολιτική απόφαση. Να υπάρχει ένα διϋπουργικό, διεπιστημονικό όργανο στρατηγικής με μακροπρόθεσμη εντολή. Αυτό χρειάζεται. Αυτό έχουν όλες οι ευνομούμενες ευρωπαϊκές πολιτείες, αυτοί μας δείχνουν το δρόμο και το δικό μας.
Δημιουργία πολλών κέντρων πρόληψης και στην περιφέρεια. Είναι γνωστό. Δεν είναι όμως από αυτά τα πράγματα τα οποία τέλος πάντων κανένας με πολύ ευκολία πρέπει να τα πει. Γνωρίζουμε τις δυσκολίες που υπάρχουν. Αλλά πάση θυσία χρειάζεται πολιτική απόφαση, μια πολιτική συνολική, διεπιστημονική και γιατί όχι ισορροπημένη στη στρατηγική της. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το λόγο. 
ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, επερωτώνται οι κύριοι Υπουργοί της Κυβέρνησης για τις ουσιαστικές πολιτικές ευθύνες τις οποίες έχουν στη δυσλειτουργία των κέντρων πρόληψης, στην αδυναμία εφαρμογής του προγράμματος απεξάρτησης μέσω μεθαδόνης, στις αδυναμίες που υπάρχουν για τη σωματική αποτοξίνωση και ιδιαίτερα στην απουσία εθνικής πολιτικής εντοπίζεται κυρίως όσον αφορά την κοινωνική ένταξη, την επανένταξη αλλά και την αντιμετώπιση του κοινωνικού αποκλεισμού, τόσο των τοξικομανών όσο και των απεξαρτημένων.
Πολυδιαφημίστηκαν τα κέντρα πρόληψης. Ποια είναι όμως η κατάσταση σήμερα, κύριε Υπουργέ; Σας αναφέρω ότι υπάρχει μια πλήρης αποθάρρυνση, μια πλήρης αβεβαιότητα για το επαγγελματικό μέλλον των ανθρώπων που εργάζονται στα κέντρα πρόληψης.
Χαρακτηριστικά αναφέρω ότι τουλάχιστον είκοσι πέντε άτομα παραιτήθηκαν ή ετοιμάζονται για παραίτηση από δεκαοκτώ κέντρα πρόληψης ιδιαίτερα στην ελληνική περιφέρεια. Αναφέρω χαρακτηριστικά ότι στο κέντρο πρόληψης Ρεθύμνου δύο παραιτήθηκαν. Στο κέντρο πρόληψης Βόλου δύο στελέχη πρόκειται να παραιτηθούν στο άμεσο μέλλον λόγω πρόσληψης στο δημόσιο. Και ξέρετε γιατί; Οι αποδοχές είναι εξαιρετικά χαμηλές. Υπάρχει επαγγελματική αβεβαιότητα. Αυτά γράφουν στην έκθεση παραίτησής τους. Καθυστερεί η μισθοδοσία τους.
Σας αναφέρω ότι τους τελευταίους μήνες έχουμε τεράστιες καθυστερήσεις στη μισθοδοσία των κέντρων πρόληψης: Οκτώ μήνες στο κέντρο πρόληψης Χανίων. Δεκατρείς μήνες στο Βόλο. Τρεις μήνες στην Κοζάνη. Τρεις μήνες στην Άρτα. Δύο μήνες στη Θεσπρωτία. Δύο μήνες στα Γιάννενα. Πέντε μήνες στην Κέρκυρα. Ένα μήνα στην Πιερία. Έξι μήνες στην Πρέβεζα. Τέσσερις μήνες στη Χαλκιδική. Εννέα μήνες στον Άλιμο. Τέσσερις μήνες στο Αγρίνιο. Τέσσερις μήνες στη Λάρισα. Τρεις μήνες στη Μεσσηνία. Έξι μήνες στη Ζάκυνθο και πάει λέγοντας.
Στην Καβάλα ένας ψυχολόγος παραιτήθηκε. Στην Κοζάνη δύο στελέχη αποχώρησαν. Στα Γρεβενά μία κοινωνική λειτουργός λόγω πρόσληψής της σε άλλη υπηρεσία. Στην Άρτα ένα στέλεχος λόγω διορισμού στη δευτεροβάθμια εκπαίδευση. Στα Γιάννενα, στην Κέρκυρα, στην Πιερία, στην Ξάνθη. Παντού έχουμε παραιτήσεις. 
Έτσι αντιλαμβάνεσθε τα κέντρα πρόληψης; Έτσι θα δώσουμε τη μάχη ενάντια στα ναρκωτικά; Μήπως η μάχη στα ναρκωτικά δίνεται μόνο με περιορισμό στη ζήτηση ή στην προσφορά; Δεν πρέπει να στηρίξουμε τα κέντρα πρόληψης τα οποία στο κάτω-κάτω της γραφής εσείς τα πολυδιαφημίσατε;
Και ας αφήσουμε τα κέντρα πρόληψης, που ξέρετε πολύ καλά πόσο μεγάλη σημασία έχει η πρόληψη στη μάχη κατά των ναρκωτικών. Πώς πάει το πρόγραμμα μεθαδόνης; Το έχετε μετατρέψει σε επετηρίδα θανάτου. Αρκεί μόνο για εξακόσιους χρήστες ναρκωτικών. Ο τοξικομανής που θα κάνει αίτηση, λαμβάνει την απάντηση ότι πιθανόν να μπει στο πρόγραμμα μετά από δύο χρόνια. Και ξέρετε πολύ καλά αυτό το πρόγραμμα πόσο έχει στηριχθεί σε όλες τις χώρες της Ευρωπαϊκής 'Ενωσης.
Μήπως, όμως, εάν κάποιος επιθυμεί να κάνει σωματική αποτοξίνωση μπορεί να πετύχει κάτι στη Θεσσαλονίκη; Δεν μιλάμε για την επαρχία. Στην πόλη μου στην Κατερίνη, δεν υπάρχει τίποτα. Το κέντρο πρόληψης υπολειτουργεί. 'Ηδη όλοι ετοιμάζονται να φύγουν. Μόλις βρουν μία καλύτερη δουλειά φεύγουν αμέσως. Αποτοξίνωση πού θα κάνει; Τριάντα και μόνο κρεβάτια υπάρχουν στο δημόσιο τομέα, στο πρόγραμμα detox στο ψυχιατρείο. Εάν θέλει ένας ψυχίατρος, εάν θέλει κάποιος ιδιωτικά να πάει να κάνει σωματική αποτοξίνωση, πώς θα την κάνει; Θα πάει σε ένα ψυχίατρο να δώσει παράνομα lexotanil ή να δώσει παράνομα το lanorex ή οποιοδήποτε άλλο φάρμακο με κίνδυνο να κατηγορηθεί ως έμπορος και να οδηγηθεί στον εισαγγελέα;
Έχετε φροντίσει νομοθετικά να κάνετε κάτι για να προστατεύσετε και τους ιδιώτες ψυχιάτρους που αγωνίζονται στη μάχη της σωματικής αποτοξίνωσης ή μήπως νομίζετε ότι αρκούν τα λίγα κρεβάτια που υπάρχουν στο δημόσιο τομέα για τη σωματική αποτοξίνωση; Μήπως στα προγράμματα απεξάρτησης τα πράγματα είναι καλύτερα;
Ξέρετε πολύ καλά τι περιμένει κάποιον ο οποίος θα επιθυμήσει να κάνει μία αίτηση απεξάρτησης και να μπει σε ένα πρόγραμμα, της Ιθάκης ή οπουδήποτε αλλού. 
Μήπως όμως και στα θέματα του κοινωνικού αποκλεισμού των απεξαρτημένων τα πράγματα είναι καλύτερα; Ή μήπως δεν απασχολούν τους πολιτικούς και την Κυβέρνηση οι απεξαρτημένοι επειδή είναι πολύ λίγοι; Είναι μόνο χίλια με δύο χιλιάδες άτομα, επίσημα τουλάχιστον. Επειδή είναι πολύ λίγοι δεν μας απασχολεί ο κοινωνικός αποκλεισμός τους;
Κυρία Υπουργέ, στα θέματα Τύπου και στο πώς αντιμετωπίζει ο Τύπος τα θέματα των ναρκωτικών και εκεί επιτέλους πρέπει να υπάρξει ένα consensus μεταξύ της Κυβέρνησης και του Τύπου για να υπάρχει μία καλή αντιμετώπιση των ναρκωτικών από τον Τύπο και να μην γίνονται πρωτοσέλιδα μόνο οι θάνατοι, οι συλλήψεις, οι εγκληματικές ενέργειες. 
Κυρία Υπουργέ, πρέπει να δούμε επιτέλους νομοθετικές πρωτοβουλίες για τα θέματα του κοινωνικού αποκλεισμού, των απεξαρτημένων και των τοξικομανών. Η τοξικομανία να μην είναι μόνο στα πρωτοσέλιδα των εφημερίδων για τους λόγους που σας είπα. Πρέπει επιτέλους να αρχίσουμε και παραγωγή δημόσιου λόγου γύρω από την τοξικομανία και τα ναρκωτικά. Η σημερινή επερώτηση αυτό το σκοπό έχει, να είναι μία καλή αρχή για να δείτε τα πράγματα κάπως διαφορετικά. Τουλάχιστον στα θέματα τα οποία εσείς οι ίδιοι διαφημίσατε, θα πρέπει να αποφασίσετε να ασχοληθείτε και ιδιαίτερα με τα κέντρα πρόληψης στην επαρχία. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιακουμάτος έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, το θέμα των ναρκωτικών είναι ένα θέμα εθνικό, ένα θέμα εθνικής προτεραιότητας και έτσι πρέπει να το δούμε. Λυπάμαι, όμως, διότι η Κυβέρνηση μόνο έτσι δεν το βλέπει.
Και το λέω αυτό για τον εξής λόγο: 'Όταν ο Υπουργός των Εξωτερικών και οι άλλοι κυβερνητικοί παράγοντες πηγαίνουν στα Σκόπια δεν βλέπουν δίπλα από το αεροδρόμιο την ηρωίνη που παράγεται; Ποια πρωτοβουλία έχει λάβει η χώρα μας και στα Τίρανα, αλλά και ο Ουτσεκά και παντού; 
Σήμερα τα Βαλκάνια έχουν γίνει -τουλάχιστον ένα μέρος από αυτά- μια μεγάλη μονάδα παραγωγής ηρωίνης και η Ελλάδα εδώ δεν κάνει αυτές τις ενέργειες που θα έπρεπε πραγματικά να κάνει ως Κυβέρνηση και ως μία χώρα η οποία πραγματικά προΐσταται στη Βαλκανική.
Και εν πάση περιπτώσει, κύριε Πρόεδρε, πρέπει να ξέρει η κυρία Υπουργός ότι μία μελέτη του Αριστοτελείου Πανεπιστημίου έδειξε πως εκατό χιλιάδες νέοι είναι εθισμένοι στα ναρκωτικά και χρειάζονται περίπου δύο-τρεις δόσεις την ημέρα.
Τετρακόσιοι τόνοι χασίς το χρόνο έρχονται στην Ελλάδα, τόνοι κοκαΐνης και ηρωίνης.
Και ερωτώ: Το βαποράκι που συλλαμβάνουμε με τυμπανοκρουσίες με τα πέντε ή δέκα κιλά είναι το ζητούμενο; Σήμερα έχουμε οδηγήσει τη νεολαία στο θάνατο και η Κυβέρνηση περί άλλα τυρβάζει. Ο νέος, αποκλεισμένος από την ανεργία, βλέπει την αφθονία των ναρκωτικών στο σχολείο και παντού. Τι κάνει η Κυβέρνηση; Εδώ χρειάζεται εθνική συνεννόηση για να δούμε πώς θα αντιμετωπίσουμε αυτά τα μεγάλα προβλήματα.
Κύριε Πρόεδρε, η χώρα μας έχει μία από τις καλύτερες υπηρεσίες δίωξης ναρκωτικών που έχει πάρει και βραβεία. Βλέπουμε όμως ότι δυστυχώς υπάρχει μεγάλη έξαρση των ναρκωτικών . Εδώ είναι το πρώτο ερώτημα, κύριε Πρόεδρε, που και εσείς ως Πρόεδρος της Βουλής πρέπει να το δείτε. Μέσω των δικών τους δυνάμεων που είναι απεριόριστες από το "ξέπλυμα" χρήματος να φτάνουν με διάφορα τερτίπια ακόμη και μέσα στο Κοινοβούλιο, να νομοθετούν, κυρία Υπουργέ! Εξηγώ τι εννοώ: Είναι αλήθεια ή όχι ότι νόμος της Βουλής δεν έδωσε τη δυνατότητα στο δικαστήριο να βγάλει με εγγύηση το διεθνή μεγαλέμπορο Αμπντλάτ Ντεϊρί ; Μπήκε φυλακή ισόβια και σε ένα χρόνο ήταν στο εξωτερικό με άδεια αναψυχής και περιπαίζει τη χώρα μας. Νόμος δεν έδωσε τη δυνατότητα στο Χουσεϊνογλου πριν δεκαπέντε χρόνια περίπου να βγει έξω μετά από είκοσι τρία χρόνια φυλακή και να αποδειχθεί εκ των υστέρων όχι μόνο ότι ήταν μεγαλέμπορος και δηλητηρίαζε τα παιδιά μας αλλά ήταν και ταξίαρχος της ΜΙΤ; Αυτό απεκαλύφθη. Τι έγινε; Ποιος έχει τις ευθύνες; Ποιος ήρθε στο Κοινοβούλιο να λογοδοτήσει γι' αυτούς οι οποίοι πραγματικά μας περιπαίζουν και έχουν γεμίσει τη χώρα μας ναρκωτικά;
Νόμος δεν δίνει τη δυνατότητα παροχής αδειών και σε μεγαλέμπορους οι οποίοι μετά, χάριν αναψυχής, παίρνουν άδεια και εξαφανίζονται από τη φυλακή; Νόμος δεν δίνει τη δυνατότητα να καταδικάζεται με την ίδια ποινή ο δυστυχής τοξικομανής που έχει δύο γραμμάρια ή δύο δεντρίλια που φυτεύει και αυτοί με τις φυτείες; Υπάρχει μία νομοθετική εύνοια και το καταγγέλλω αυτό στη Βουλή για όλους αυτούς που σπέρνουν το θάνατο στην Ελλάδα. 
Νόμος δεν δίνει τη δυνατότητα αυτός ο μεγαλέμπορος που δεν καπνίζει τσιγάρο να χαρακτηρίζεται από νομικά τερτίπια τοξικομανής και να αποφυλακίζεται; Ο νόμος λέει ότι είναι χρήστης.
Πριν από λίγο καιρό συνελήφθησαν εφοπλιστές. Βλέπουμε σήμερα από τα πρωτοσέλιδα της κοσμικής Αθήνας -θα οργιάζουν οι παλιοί Αθηναίοι- την άλλη ημέρα να είναι στο κελί του Κορυδαλλού όλοι εκείνοι οι εύσχημοι εφοπλιστές που συνελήφθησαν. Δεν μιλάω για όλους τους εφοπλιστές. Ήταν δεκατέσσερις τόνοι κοκαΐνης και δικάστηκαν για λίγα χρόνια και η μεγάλη δίκη δεν έχει γίνει ακόμη για το δεύτερο κλιμάκιο εφοπλιστών. 
Με μία τέτοια απονομή δικαιοσύνης απορώ πώς δεν επαναστατεί το ελληνικό Κοινοβούλιο, που δεν μπορεί να πει επιτέλους ότι εγώ στο μεγαλέμπορο που σκοτώνει το παιδί μου δεν θα δώσω άδεια αναψυχής.
Κυρία Υπουργέ, θα πρέπει να έχετε συνεργασία με τον Υπουργό Δικαιοσύνης. Γιατί για εμένα το μεγαλύτερο έγκλημα δεν είναι ο φονιάς που σκότωσε ένα και δύο άτομα, ούτε ο Πάσσαρης. Ο μεγαλύτερος δολοφόνος είναι αυτός που σκοτώνει τα παιδιά, που πλουτίζει. Στην οδό Πειραιώς, στη στοά Ομονοίας έχω το πολιτικό μου γραφείο. Πέντε νεκρούς σε έξι μήνες εγώ ως γιατρός τους είδα στην πόρτα, νέα παιδιά, από καλές οικογένειες. Γι' αυτόν τον έμπορο ναρκωτικών, κύριε Πρόεδρε, με τις "ευλογίες" της έδρας νομοθετούμε. 
Αφήνουμε παράθυρα να είναι σήμερα στο εξωτερικό ή να είναι σήμερα ελεύθεροι και να κυκλοφορούν ανενόχλητοι.
Άρα, εγώ τι να κάνω; Είπε ο εισηγητής μας, να μπει στα αεροδρόμια δίωξη ναρκωτικών. Μα, η δίωξη ναρκωτικών δεν λέει τίποτα. Το πρόβλημα είναι για μένα ο νόμος. Ένας νόμος ο οποίος είναι χαρισματικός για τους μεγαλεμπόρους ναρκωτικών στην Ελλάδα: Ο Γιάννης Αγιάννης συλλαμβάνεται και ο μεγαλέμπορος ναρκωτικών αποφυλακίζεται. 
Εν πάση περιπτώσει, αυτό τον ιστό της αράχνης της κοινωνικής δικαιοσύνης δεν μπορούν να το τρυπάνε μόνο τα μεγάλα τρωκτικά, αλλά θα πρέπει όλοι να είμαστε ίσοι. Και οι μεγαλέμποροι με τις ευλογίες του Κοινοβουλίου δεν είναι ίσοι με τους άλλους.
ΠΡΟΕΔΡΕΥΩΝ (Κωνσταντίνος Γείτονας): Το Κοινοβούλιο νομοθετεί κατά το Σύνταγμα, κύριε συνάδελφε. Και χρειάζεται να είμαστε ιδιαίτερα προσεκτικοί, όταν ασκούμε κριτική.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, με συγχωρείτε. Το Κοινοβούλιο πρέπει να έχει τα μάτια του ανοικτά.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Το Κοινοβούλιο νομοθετεί κατά το Σύνταγμα και όλοι οι Βουλευτές έχουν την ίδια ευαισθησία με σας και αποφασίζουν κατά συνείδηση.
Ο κ. Παπανικολάου έχει το λόγο.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, δραματικές εικόνες βιώνουμε καθημερινά από τις οθόνες της τηλεοράσεως και τις στήλες των εφημερίδων βλέποντας παιδιά μας να χάνονται με τον πλέον τραγικό τρόπο σε χώρους και τόπους που δεν αρμόζουν για τα νιάτα μας. Και να σκεφτούμε, ότι πριν ένας βρεθεί με τη σύριγγα στο χέρι, έχει χάσει κάθε ελπίδα, κάθε όραμα, ακόμα και την ίδια την ψυχή του. Τελευταίως παρατηρείται τρομακτική αύξηση περιστατικών από εξαρτησιογόνες ουσίες που παίρνει εφιαλτικές διαστάσεις. Είναι απειλή άμεση στα θεμέλια της ελληνικής κοινωνίας. Είναι το μεγαλύτερο σύγχρονο έγκλημα με τα περισσότερα χρήματα. 'Όλα τα περιστατικά οδηγούν με μαθηματική ακρίβεια σε ανησυχητικές διαπιστώσεις σύμφωνα με αποκαλύψεις αρμοδίων αστυνομικών αρχών αλλά και των ειδικών επιστημονικών αναλυτών που εκπέμπουν SOS και κρούουν τον κώδωνα του κινδύνου.
Είναι κοινός τόπος, ότι η έξαρση είναι πρωτόγνωρη, ο αριθμός των χρηστών έχει εκτιναχθεί στα ύψη και είναι πολύ περισσότεροι απ' ό,τι εμείς νομίζουμε. 'Εχει διευρυνθεί αριθμητικά και ποιοτικά ο κύκλος των προσώπων που κάνουν χρήση εξαρτησιογόνων ουσιών, όπου στα δίχτυα του έχουν εμπλακεί και "ευυπόληπτα" άτομα, τα οποία μιμούνται και ακολουθούν άλλα ξενόφερτα μοντέλα και πρότυπα ζωής. Επιδιώκουν από ιδιοτέλεια την απενοχοποίηση των ουσιών αυτών, τονίζοντας με έμφαση τη διάκρισή τους σε ομαλά και σκληρά, κάτι που δεν υφίσταται επιστημονικώς. 
Εκρηκτικές διαστάσεις παίρνει και μειώνεται συνεχώς το όριο ηλικίας των νεοεισερχομένων νέων μας στο δρόμο του λευκού θανάτου. Είναι πολλά τα κρούσματα τελευταίως μαθητών γυμνασίου που κάνουν χρήση και εμπορεύονται εξαρτησιογόνες ουσίες. Και εδώ η αγωνία και η ανησυχία μας γίνεται μεγαλύτερη, γιατί κάθε χρόνο είναι περισσότεροι, κάθε χρόνο και νεότεροι.
Επικίνδυνες διαστάσεις παίρνει στις μέρες μας το εμπόριο αυτών των ουσιών που είναι σκληρό και μεθοδικό. Εκτός από τις ανοικτές αγορές επί εικοσιτετραώρου βάσεως, που σήμερα έχουν πάρει ανεξέλεγκτες διαστάσεις και προμηθεύεσαι τις εξαρτησιογόνες ουσίες, όπως τα τσιγάρα από τα περίπτερα, οι ουσίες αυτές μπήκαν στους εργασιακούς χώρους, μπήκαν στα σχολεία μας, στα σπίτια μας, ακόμη και στο στρατό. Αποκαλυπτική, συγχρόνως και τραγική είναι η ομολογία μητέρας στρατευμένου προ ημερών στο ιατρείο μου. Οι εικόνες και οι περιγραφές της είναι απειλητικές για το έθνος μας. Ορισμένα πολιτιστικά κέντρα -έτσι τα λέτε τώρα- και μπαράκια που φυτρώνουν σαν μανιτάρια δίπλα στα σχολεία μας με ανεξέλεγκτο ωράριο, γίνονται κέντρα σατανικής και απρόσκοπτης διακινήσεως του εμπορεύματος. 
Η έρευνα του Πανεπιστημίου Ιωαννίνων απέδειξε ότι τα αλκοολούχα ποτά και οι εξαρτησιογόνες ουσίες, είναι συγκοινωνούντα δοχεία, όσον αφορά στη χρήση τους από τους νέους μας. 'Ετσι, το 92,7% ανδρών φοιτητών έκανε χρήση οινοπνεύματος και το 85,9% των φοιτητριών. 
Ομολογουμένως χρήζει επισημειώσεως η προσπάθεια του ορθοδόξου και ελληνόφρονα συναδέλφου μας κ Παπαθεμελή που ως Υπουργός Δημοσίας Τάξεως πήγε να βάλει φρένο στη σημερινή κατρακύλα και όχι μόνο. 
Δυστυχώς όμως ξεσηκώθηκαν διάφοροι εκσυγχρονιστές και "θολοκολτουριάρηδες" και τον έστειλαν στο σπίτι του , αφού βέβαια τον "στόλισαν" και με τα ανάλογα επίθετα.
Μετά από αυτές τις διαπιστώσεις, δημιουργείται το εύλογο ερώτημα: Τις πταίει; Ποιος φταίει για τη μάστιγα που κατατρώει τα σωθικά της νέας γενιάς, που είναι θύμα της δικής μας γενιάς; Όλοι μας είμαστε υπεύθυνοι, άλλος περισσότερο και άλλος λιγότερο για το ξεστράτισμα των νέων μας που αναζητούν στις εξαρτησιογόνες ουσίες τους ψεύτικους παραδείσους της τρυφής. Το πρόβλημα είναι οικονομικό, κοινωνικό, πολιτικό και κυρίως πνευματικό. Είναι το πρόβλημα μιας κοινωνίας της αναξιοκρατίας, των ασημαντοτήτων και της απογοητεύσεως που κατήργησε τα αντανακλαστικά της ευγενούς άμιλλας, που έδιναν στους νέους μας την αίσθηση και τη βεβαιότητα για ελπίδα και προοπτική, μιας κοινωνίας αποδομήσεως των πάντων από τη ζωή μας : Αρχών, ηθικών αξιών και οραμάτων.
Ο σημερινός άνθρωπος αδιαφορεί για το συνάνθρωπο. Ζούμε σε μια κοινωνία της διαφθοράς, της διαπλοκής, της αδιαφάνειας, της μίζας και της ανεργίας. Είναι φυσικό σε μια πολιτική γερασμένη, στείρα και χρεοκοπημένη, που κινείται μέσα στη σύγχυση η νέα γενιά να κινείται αηδιασμένη, αθωράκιστη και προδομένη ανάμεσα στις συμπληγάδες του ευδαιμονισμού, της ευτέλειας και της απελπισίας. Επείγει η ανάληψη μιας πανεθνικής προσπάθειας και σταυροφορίας με την εκκλησία, τα κόμματα, την Τοπική Αυτοδιοίκηση και τους φορείς για μια συνεχή, υπεύθυνη, συντονισμένη και σημαντική ενημέρωση και μόνο υπό την επίβλεψη και την καθοδήγηση εξειδικευμένων ατόμων, γιατί ο ερασιτεχνισμός στο καυτό αυτό θέμα γίνεται απειλή και οδηγεί στο θάνατο.
Ανησυχούμε, κύριοι της Κυβερνήσεως, γιατί δεν αγωνιάτε και δεν παίρνετε μέτρα ουσιαστικά. Τα αντανακλαστικά σας είναι πεσμένα και οι ευαισθησίες σας αμβλυμένες. Δεν ξέρω γιατί. Δεν αντιλαμβάνεσθε ότι ο νόμος 2408 είναι "σουρωτήρι" και δίνει την ευκαιρία στους εμπόρους να μπαινοβγαίνουν στις φυλακές πότε με τις άδειες για να οργανώνουν καλύτερα το εμπόριο και πότε με τον εύκολο τρόπο του χαρακτηρισμού τους ως χρηστών, ακόμα και αν συλληφθούν με κιλά εξαρτησιογόνων ουσιών; Δεν είναι εμπαιγμός για όλους μας όταν αποφυλακίζεται ο έμπορος με τρία χρόνια φυλακή; Είναι τόσο δύσκολο να αντιληφθείτε ότι ο έμπορος δεν μπορεί να βρίσκεται στην ίδια κατηγορία με τον κάθε ποινικό κατάδικο; Είμαστε σοβαροί όταν λέμε ότι δεν συμφωνούμε στην αποποινικοποίηση -και καλά κάνουμε- και από την άλλη πλευρά να δεχόμαστε αυτό το διάτρητο νομοθετικό πλαίσιο; Ποιος κοροϊδεύει ποιον επιτέλους; 
Επιβάλλεται το κύριο βάρος της Αστυνομίας να το ρίξουμε στο καυτό αυτό θέμα που αποσαθρώνει τον εθνικό μας ιστό. Επείγει η σύσταση περισσοτέρων ειδικών τμημάτων διώξεως των εξαρτησιογόνων ουσιών στις μεγαλύτερες πόλεις, αλλά και σε κάθε αστυνομικό τμήμα να λειτουργήσουν ομάδες διώξεως. Εφοδιάστε με σύγχρονη τεχνική υποδομή και συνεχή εκπαίδευση τους αστυνομικούς, που δεν θα ασχολούνται με άλλα καθήκοντα. Είναι ντροπή για όλους μας η Αστυνομία να αγωνίζεται με λιανοντούφεκα και οι έμποροι με λέηζερ.
Εμείς και τα άλλα κόμματα με κοινοβουλευτικό έλεγχο και προτάσεις νόμων θα σας προτρέπουμε και θα σας συμπαριστάμεθα για την εξαφάνιση της σύγχρονης αυτής μάστιγας.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Μελάς έχει το λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, η Νέα Δημοκρατία με υψηλό αίσθημα ευθύνης για άλλη μια φορά φέρνει στην Εθνική Αντιπροσωπεία το μεγάλο πρόβλημα της εξάπλωσης των ναρκωτικών, τη μάστιγα των ναρκωτικών, διότι περί μάστιγας πρόκειται, αφού όλο και περισσότερα άτομα μπλέκονται στα δίχτυα του λευκού θανάτου όλο και μικρότερης ηλικίας άτομα.
Φέραμε αυτό το θέμα στη Βουλή, αφ ενός μεν για να δείξουμε και να τονίσουμε την πραγματική διάσταση του θέματος που υπάρχει σήμερα στην κοινωνία, αφ ετέρου όμως για να ψέξουμε την Κυβέρνηση για την αδυναμία της, την ατολμία της, την αναποτελεσματικότητά της, τις ελλείψεις και τις παραλείψεις στον τομέα αυτό. Και λέω να ψέξουμε την Κυβέρνηση, διότι η εξάπλωση των ναρκωτικών αφορά πολλά Υπουργεία, αφορά σχεδόν σε ολόκληρη την Κυβέρνηση.
Και σήμερα όμως, κύριε Πρόεδρε, η Κυβέρνηση υποβαθμίζει τη συζήτηση αυτή στη Βουλή. Δεν υποτιμώ, την κυρία Υφυπουργό, θα έπρεπε όμως να ήταν εδώ ο Υπουργός Υγείας και Πρόνοιας και ο Υπουργός Δημοσίας Τάξεως καθώς και ο Υπουργός Δικαιοσύνης για να απαντήσουν στα ερωτήματα που θα τεθούν για το καυτό αυτό θέμα. 
Πώς μπορεί να χαρακτηριστεί η εξάπλωση των ναρκωτικών; Μπορεί να χαρακτηριστεί σαν ένας πόλεμος που γίνεται εναντίον της κοινωνίας και κυρίως εναντίον των νέων ανθρώπων.
Μπορεί αυτός ο πόλεμος να μη γίνεται με πραγματικές σφαίρες, να μη φέρει τον άμεσο θάνατο. Γίνεται όμως με σφαίρες που περιέχουν τη δόση του ναρκωτικού και φέρνει τον αργό θάνατο με σύγχρονη οικονομική, κοινωνική και ηθική εξαθλίωση του χρήστη αλλά και της οικογενείας του.
Και τι κάνει το κράτος; Τι κάνει η Kυβέρνηση; Πως αντιδρά σε αυτόν τον πόλεμο εναντίον της κοινωνίας, εναντίον των νέων ανθρώπων; Πως αμύνεται; Πώς θωρακίζεται έναντι των εμπόρων ναρκωτικών που επιδιώκουν την είσοδο και την εξάπλωση των ναρκωτικών στη χώρα μας; Είναι δε γνωστό ότι οι έμποροι των ναρκωτικών επιλέγουν εκείνες τις χώρες στις οποίες η είσοδος και η εξάπλωση των ναρκωτικών είναι εύκολη. Ποια κατασταλτικά μέτρα έχει πάρει η Κυβέρνηση; Ποια αποτελεσματικά μέτρα πρόληψης έχει πάρει; Θα σας ερωτήσω να μου απαντήσετε, κυρία Υφυπουργέ, αν είναι σήμερα εξοπλισμένες οι λιμενικές και οι τελωνειακές αρχές με τα απαραίτητα σύγχρονα μέσα για την αντιμετώπιση της εισόδου των ναρκωτικών στη χώρα μας. Κατηγορηματικά θα σας πω όχι. Και δεν το λέω εγώ. Το λένε οι λιμενικοί και οι τελωνειακοί.
Είναι σήμερα εκπαιδευμένη και εξοπλισμένη η Αστυνομία, ώστε να εμποδίζει την εξάπλωση των ναρκωτικών στη χώρα μας; Οι αστυνομικοί λένε όχι. Γίνεται επαρκής αστυνόμευση στους χώρους διακίνησης των ναρκωτικών; Όχι. Δυστυχώς σήμερα πωλούνται ναρκωτικά και έξω από τα σχολεία. Και πωλούνται με άνεση όπως στις μέρες μας πωλούσαν οι κουλουράδες τα κουλούρια. 
Λειτουργούν σήμερα αποτελεσματικά οι νόμοι του κράτους έναντι των εμπόρων ναρκωτικών; Όχι. Συνεχώς ανακοινώνεται από τα Μέσα Μαζικής Ενημέρωσης ότι οι έμποροι ναρκωτικών που θα έπρεπε να παραμείνουν για χρόνια στη φυλακή βρίσκονται έξω, είτε αξιοποιώντας διάφορα νομικά παράθυρα είτε χρησιμοποιώντας κάποιους που τους ανοίγουν τις πόρτες.
Γίνεται η ενημέρωση που πρέπει στα σχολεία από ειδικούς ώστε να μη γίνεται διαφήμιση ναρκωτικών αλλά να αποτρέπονται τα παιδιά από τη χρήση των ναρκωτικών; Όχι.
Για τις ελλείψεις και τις παραλείψεις που σας ανέφερα -υπάρχουν και πολλές άλλες που δεν μου επιτρέπει ο χρόνος να τις αναφέρω- τι κάνει η Κυβέρνηση; Τίποτα και γι' αυτό ευθύνεται διότι τόσα χρόνια αδιαφορεί.
Τι γίνεται με τα κέντρα πρόληψης που θα λειτουργούσαν όπως μας είχατε πει εδώ και τρία χρόνια. Κέντρα που θα ευαισθητοποιούσαν την κοινωνία και θα λειτουργούσαν προς την κατεύθυνση της καταπολέμησης της εξάπλωσης των ναρκωτικών; Τίποτα δεν έχει γίνει. 
Ξέρετε ότι σε έρευνα της Ευρωπαϊκής Ένωσης για τα ναρκωτικά το 1999 δυστυχώς η Ελλάδα κατετάγη δεύτερη μεταξύ των ευρωπαϊκών χωρών στους θανάτους από ναρκωτικά και δεύτερη στην εξάπλωση της ηρωίνης.
Πριν τελειώσω θα ήθελα να τονίσω ότι κάποτε η Κυβέρνηση πρέπει να αφυπνιστεί. Πρέπει να πάρει ουσιαστικά μέτρα. Με ευχολόγια δεν γίνεται καταπολέμηση των ναρκωτικών. Διαφορετικά θα πρέπει, κύριοι της Κυβέρνησης να αισθάνεστε ένοχοι, διότι οι νέοι χάνουν τη ζωή τους, αφού κάποιοι δεν κάνουν ό,τι μπορούν με συντονισμένη δράση για να το αποτρέψουν το κακό. Μπορούν να γίνουν πολύ περισσότερα στον τομέα της πρόληψης. Το προλαμβάνειν είναι καλύτερο του θεραπεύειν. 
Πρέπει λοιπόν να στηρίξουμε με όλες μας τις δυνάμεις το όχι των νέων στο θάνατο και να τονωθεί το ναι στην πρόκληση της ομορφιάς της ζωής. Άλλως ο λευκός θάνατος θα κτυπά όλο και περισσότερες πόρτες και γι' αυτό θα ευθύνεται η Κυβέρνηση κατά μέγα μέρος.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός Υγείας και Πρόνοιας κ. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε, όπως τονίστηκε και από τους επερωτώντες Βουλευτές -και η Κυβέρνηση συμφωνεί- το πρόβλημα των ναρκωτικών είναι πρόβλημα εθνικό. Πιστεύω ότι εάν ο καθένας από εμάς ρωτήσει τον εαυτό του είτε σαν πολίτης είτε σαν γονιός, είτε σαν γιατρός, είτε σαν δικαστής είτε σαν εκπαιδευτής είτε σαν πολιτικός, δεν θα βγάλει τον εαυτό του ως μη ένοχο απέναντι στο πρόβλημα. Είναι ένα πρόβλημα που προκύπτει από τα πρότυπα που εμείς έχουμε δημιουργήσει στις νεότερες γενιές. Δεν είναι αυτά με τα οποία θα μπορούσαμε να αντιμετωπίσουμε το πρόβλημα, λόγω της κοινωνικής διάστασης που έχει, όπως πολύ σωστά είπε ο κ. Κιλτίδης. 
Από την άλλη θα ήθελα να πω ότι για ένα χρόνο που αποτελώ μέλος αυτής της Κυβέρνησης κοιτώντας το πρόβλημα και ξέροντας τι έχει συμβεί, τι δράσεις έχουν γίνει και πώς έχει αντιμετωπιστεί, δεν θα μπορούσα να εκμηδενίσω το έργο σε αυτό τον τομέα, αντίθετα, θα μπορούσα να διαβεβαιώσω ότι έχουν γίνει πάρα πολλά. Δυστυχώς όμως τα πάρα πολλά που έχουν γίνει δεν φαίνονται εξ αιτίας της αύξησης που παρουσιάζει το πρόβλημα να είναι επαρκή. Και πρέπει όλα τα κόμματα, μαζί με την κοινωνία να ξεκινήσουμε έναν αγώνα, θεωρώντας πραγματικά το πρόβλημα εθνικό, ούτως ώστε να φτιάξουμε μία κοινωνία ελεύθερη εξαρτησιογόνων ουσιών.
Θεωρώ όμως ως υποχρέωσή μου να δώσω συγκεκριμένες απαντήσεις σε αυτά που η επερώτηση θέτει. Η πρώτη ερώτηση που και γραπτώς κατετέθει, αλλά και αναφέρθηκε κατά τη διάρκεια των διαφόρων τοποθετήσεων, εδώ είναι ότι ο Υπουργός Υγείας ή ο Πρωθυπουργός δεν έχουν δείξει τη θεσμική στήριξη στον ΟΚΑΝΑ ή σε όποιο άλλο όργανο συντονισμού θα μπορούσε να συσταθεί. 
Θα ήθελα να υπενθυμίσω ότι ο ΟΚΑΝΑ ιδρύθηκε με το ν. 2161/93, αντικαθιστώντας σε αρκετά άρθρα ένα προηγούμενο νόμο του 1987, με την ελπίδα ότι ο ΟΚΑΝΑ θα χαράξει πολιτική για την αντιμετώπιση του προβλήματος των ναρκωτικών, θα λειτουργήσει ως διϋπουργικό συντονιστικό όργανο και επίσης θα αναπτύξει υπηρεσίες πρόληψης θεραπείας και αποκατάστασης.
Αυτό είναι ίσως ένα αρχικό πρόβλημα που από έναν οργανισμό ζητείται να έχει ρόλο και παροχής υπηρεσιών και συντονισμού και χάραξης πολιτικής. Βέβαια είναι γεγονός ότι μέσα στην τελευταία δεκαετία διαπιστώθηκε στη χώρα μας μία τεράστια έκρηξη του προβλήματος της χρήσης ναρκωτικών, και των συνεπειών αφού έχουμε προβλήματα υγείας, θάνατους και εγκληματικότητα. Γι' αυτό και ο νεοσύστατος ΟΚΑΝΑ έθεσε σαν προτεραιότητα από το 1995 που ουσιαστικά ξεκίνησε, να λειτουργεί, την κάλυψη των αναγκών στο χώρο της πρόληψης και θεραπείας. Συγκεκριμένα στο χώρο της πρόληψης ανέπτυξε σε συνεργασία με την Τοπική Αυτοδιοίκηση ένα πανελλαδικό δίκτυο κέντρων πρόληψης που σήμερα έχουν φθάσει τα πενήντα πέντε και μετά την αξιολόγηση που έγινε τα σαράντα κέντρα πρόληψης σε αντίθεση με αυτό που λέγεται λειτουργούν σε έναν πολύ ικανοποιητικό βαθμό. 
Συνεχίζεται η ίδρυση και νέων κέντρων και πιστεύουμε, όπως είχε προγραμματιστεί -γιατί όλα αυτά τα κέντρα δεν μπορεί συγχρόνως να λειτουργούν, να αναπτυχθούν μέσα στην επόμενη τριετία και να έχουν καλυφθεί οι περισσότεροι νομοί της χώρας, τουλάχιστον με ένα κέντρο πρόληψης. 
Το έργο αυτό θα πρέπει να το ζήσει κανείς για να δει πόσο δύσκολο και απαιτητικό είναι και δεν είναι απλό όπως φαίνεται εκ πρώτης όψεως. Απαιτεί μια δημιουργία στερεάς υποδομής και ανάπτυξης ανθρώπινου δυναμικού. Απαιτεί εκπαιδεύσεις και επιμορφώσεις, συνεχιζόμενη επιστημονική εποπτεία, υποστήριξη καθώς και συνεχή προσπάθεια και ευαισθητοποίηση των τοπικών φορέων και της ευρύτερης κοινωνίας ώστε αυτή να συνδράμει στην προσπάθεια και να ενισχύσουμε αυτό το έργο με κάθε δυνατό μέσο. Δεν νομίζω πως όλοι μας έχουμε στηρίξει αυτό το έργο όσο θα έπρεπε. Εννοώ σε επίπεδο κοινωνίας και σε αντιδράσεως από αυτήν.
Ενδεικτικά επίσης αναφέρω ότι για το σκοπό αυτόν έχουν εκπαιδευτεί ως σήμερα σε πολυάριθμους σεμιναριακούς κύκλους τρίμηνης εξειδικευμένης εκπαίδευσης πάνω από διακόσια στελέχη πρόληψης, ενώ παράλληλα λειτουργεί και ένα σύστημα συνεχιζόμενης εκπαίδευσης και επιστημονικής εποπτείας, υποστήριξης και αξιολόγησης των κέντρων πρόληψης.
Στο χώρο της θεραπείας οι διογκούμενες ανάγκες έχουν κάνει κρίσιμη την αύξηση των θέσεων θεραπείας, τη διεύρυνση των θεραπευτικών επιλογών των εξαρτημένων ατόμων και την ανάπτυξη δομών κοινωνικής ένταξης και επανένταξης. Συγκεκριμένα, σε σχετικά βραχύ χρονικό διάστημα έχουν δημιουργηθεί από τον ΟΚΑΝΑ τα πρώτα και μοναδικά προγράμματα αποκατάστασης με μεθαδόνη στη χώρα μας, που εξυπηρετούν σήμερα περίπου οκτακόσιους εξαρτημένους στην Αθήνα και στη Θεσσαλονίκη και στο τέλος του έτους προβλέπεται ο διπλασιασμός του αριθμού των θεραπευομένων με την ίδρυση των δομών. Αυτό δεν είναι ευχολόγιο, διότι γνωρίζετε ότι προκειμένου να λειτουργήσουν αυτά, πρέπει να αγοραστούν κτίρια ή να ενοικιαστούν και εκεί είναι το μείζον πρόβλημα. Για έξι μήνες προσπαθούσαμε να βρούμε χώρους, να πείσουμε την κοινωνία -και αυτό επετεύχθη- και έχουν προσληφθεί τα άτομα, έχουν γίνει προκηρύξεις, επομένως αυτές οι νέες δομές θα λειτουργήσουν, οι οποίες θα απορροφήσουν έναν μεγάλο αριθμό ατόμων, που έχουν ανάγκη για μεθαδόνη.
Γεγονός είναι επίσης ότι στον τομέα της πρόληψης, όπως και στον τομέα της θεραπείας, η ένδοια της χώρας μας σε εξειδικευμένο και έμπειρο προσωπικό για την αντιμετώπιση των εξαρτήσεων, έχει κάνει το εγχείρημα αυτό αρκετά δύσκολο. Σε όλο το διάστημα αυτό έχει αναπτυχθεί μια ειδική τεχνογνωσία στα στελέχη του ΟΚΑΝΑ, τα οποία σήμερα είναι σε μία θέση να μεταλαμπαδεύσουν και σε άλλους και να επιταχύνουν τις διαδικασίες και να δημιουργήσουν μία αποδοτική λειτουργία νέων θεραπευτικών μονάδων, που έχει ανάγκη η χώρα.
Η μεγάλη προσπάθεια, στην οποία κατά κύριο λόγο επένδυσε ο ΟΚΑΝΑ τα προηγούμενα χρόνια τις δυνάμεις του, αλλά και η απουσία του κατάλληλου θεσμικού πλαισίου, εν μέρει θα έλεγα και όχι απόλυτα, είχαν σαν αποτέλεσμα την υστέρηση της λειτουργίας του ως διϋπουργικού οργάνου για τη χάραξη και τον αποτελεσματικό συντονισμό εθνικής πολιτικής. Η ανάγκη της εξασφάλισης μιας παρόμοιας λειτουργίας από τον ΟΚΑΝΑ, όπως το προβλέπει και ο ιδρυτικός του νόμος, προσκρούει σε λειτουργικές δυσκολίες, οι οποίες έχουν γίνει ορατές τα δύο με τρία τελευταία χρόνια. Αυτές οι αδυναμίες έχουν επισημανθεί και από την πρώην διακομματική επιτροπή για τα ναρκωτικά της Βουλής, στην έκθεση της οποίας περιλαμβάνονται προτάσεις προς την κατεύθυνση της αναβάθμισης του συντονιστικού οργάνου για τα ναρκωτικά, για να μπορέσει να εκπληρώσει και αυτόν το ρόλο. Τις προτάσεις αυτές τις επεξεργάζεται το Υπουργείο Υγείας και το γραφείο του Πρωθυπουργού, προκειμένου σύντομα να υιοθετηθεί ενδεδειγμένη πολιτική. 'Εχει μάλιστα αναπτυχθεί μέσα στον τελευταίο χρόνο μια σημαντική δραστηριότητα από το Υπουργείο Υγείας και τον ΟΚΑΝΑ στα θέματα της βελτίωσης του εθνικού συντονισμού και της πρότασης ενός εθνικού σχεδίου δράσης για την αντιμετώπιση των ναρκωτικών. Και η κατεύθυνση είναι ότι όλα τα Υπουργεία συμμετέχουν προς την κατεύθυνση της εξεύρεσης των καλύτερων δυνατών λύσεων για ένα επιτυχές σχήμα εθνικού συντονισμού. 'Εχουν γίνει επίσης συναντήσεις και συνεργασίες με εθνικούς συντονιστές από άλλα κράτη-μέλη της Ευρωπαϊκής 'Ενωσης, που φαίνεται να έχουν κάπως καλύτερα αντιμετωπίσει το πρόβλημα, αλλά και με το Ευρωπαϊκό Παρατηρητήριο, διότι το θέμα του εθνικού συντονισμού και της βελτίωσής του απασχολεί σήμερα και άλλα κράτη-μέλη. 
Ο Πρωθυπουργός έχει τόσο προσωπικά, αλλά και κατ' επανάληψη στη Βουλή, όπως και μέσω των αρμόδιων Υπουργών υπογραμμίσει την κρισιμότητα του θέματος των ναρκωτικών και το έχει εντάξει στα θέματα της ύψιστης κοινωνικής προτεραιότητας. 'Όπως γνωρίζετε πολύ καλά, έστειλε έγγραφό του προς τον Πρόεδρο της Βουλής και ο Πρόεδρος της Βουλής κίνησε τις διαδικασίες, όπου συνεστήθηκε μία νέα διακομματική επιτροπή. Ο Πρωθυπουργός όμως δεν είναι δυνατόν να υπαγορεύσει τη δέουσα συμπεριφορά στα ΜΜΕ. Η στάση απέναντι στα ναρκωτικά διαμορφώνεται πράγματι σε ένα πολύ μεγάλο βαθμό από τα ΜΜΕ. Η προσπάθεια της πολιτείας είναι να τροφοδοτεί τα μέσα αυτά με ακριβείς και αντικειμενικές πληροφορίες, ώστε να διευκολύνει τους επαγγελματίες επικοινωνίας να μεταφέρουν προς το κοινό δεδομένα, που θα βοηθήσουν να γίνουν αντιληπτές οι διαστάσεις του προβλήματος και η φύση του, ώστε να μειωθούν οι προκαταλήψεις, που βασίζονται σε ανακριβείς πληροφορίες.
Θα πρέπει κανείς να βασιστεί σε δεδομένα τα οποία έχουν προκύψει από μια πολύ σωστή μεθοδολογία. Αυτήν τη στιγμή η μόνη έρευνα η οποία έχει ακολουθήσει πολύ σωστή μεθοδολογία είναι αυτή την οποία έκανε σε επίπεδο Ευρώπης το καλούμενο ESPAD, το οποίο και δημοσίευσε τα αποτελέσματά του. Τα αποτελέσματα αυτά δείχνουν ότι έχουμε πρόβλημα και δεν συζητείται αλλά μην κάνουμε σύγκριση με τις άλλες χώρες. Είμαστε καλύτερα από τις άλλες χώρες σε απόλυτους αριθμούς. Μπορεί η τάση να αυξάνεται, αλλά μην αγνοούμε αυτό το θέμα και μην καταδικάζουμε τη χώρα μας ως τη χειρότερη χώρα από άποψη χρήσης ναρκωτικών. Στο ESPAD, όπως θα γνωρίζετε για να έχουμε καλύτερες πληροφορίες, συμμετείχαμε μέσω του Ελληνικού Κέντρου Τεκμηρίωσης και Πληροφόρησης για τα ναρκωτικά, το οποίο χρηματοδοτείται μέσω του ΟΚΑΝΑ από το Υπουργείο Υγείας και λειτουργεί μέσα στα πλαίσια του Πανεπιστημιακού Ινστιτούτου Ψυχικής Υγιεινής. 
Διαμόρφωση επίσης της κοινής γνώμης επιδιώκουν όλα τα θεραπευτικά προγράμματα με τη δημοσιοποίηση των στοιχείων που τα αφορούν. Μάλιστα και αυτήν την Παρασκευή γίνεται μια νέα συνάντηση για να δούμε τα τελευταία αποτελέσματα απ'όλους τους φορείς που προσεγγίζουν το θέμα των ναρκωτικών. 
Υπάρχει μείζον θέμα το οποίο αφορά τη διαθεσιμότητα των ναρκωτικών ουσιών στη χώρα. Είναι θέμα το οποίο αφορά κατά κύριο λόγο το Υπουργείο Δημόσιας Τάξης και Δικαιοσύνης και έχω αρκετά στοιχεία να καταθέσω του τι έχει συμβεί σ'αυτό το επίπεδο, αλλά πιστεύω ότι πλέον αποτελεί θέμα και άλλων Υπουργείων. Αποτελεί πρόβλημα και του Υπουργείου Υγείας, λόγω της κίνησης των ναρκωτικών μέσα στα νοσοκομεία ή ανάμεσα στα φαρμακεία, στις φαρμακαποθήκες κλπ. για θέματα τα οποία σας είναι ήδη γνωστά τι έχουν συμβεί. 'Όπως επίσης είναι θέμα του Υπουργείου Μεταφορών, διότι έχουμε προβλήματα ηλεκτρονικού εμπορίου κλπ. Επομένως και εκεί χρειάζεται μια αρκετά πιο σφαιρική προσέγγιση. 
Είναι ένα πολύπλοκο φαινόμενο η διαθεσιμότητα και η καταστολή. Η παγκοσμιοποίηση της οικονομίας και η διευκόλυνση των επικοινωνιών, έχει προσφέρει μεγάλη επιτυχία στη δράση οργανώσεων διαχείρισης εγκληματικών ενεργειών, οι οποίες πλέον έχουν διεθνοποιηθεί και δεν μπορούν αυτές να αντιμετωπιστούν μόνο για τα ναρκωτικά αλλά για ένα σύνολο δραστηριοτήτων, διότι δεν δραστηριοποιούνται μόνο στο χώρο των ναρκωτικών αλλά και στη διακίνηση όπλων και στη διακίνηση πυρηνικών υλικών και στη διακίνηση παράνομων μεταναστών, σε θέματα σωματεμπορίας, σε διακίνηση οργάνων σώματος για μεταμόσχευση, σε ξέπλυμα χρημάτων κλπ. Επομένως η αντιμετώπιση αυτή πρέπει να γίνει και μέσα από νομοθεσίες. Η νέα νομοθεσία αντιμετώπισης της τρομοκρατίας μπορεί να έχει στοιχεία και τέτοιας αντιμετώπισης, διότι το κλειδί εδώ της επιτυχίας είναι να ανευρεθεί το σημείο της συνεργασίας που όλες αυτές οι οργανώσεις μπορούν και βρίσκουν σε χώρες στις οποίες είναι κάπως χαλαρές κάποιες λειτουργίες ή υπάρχει ένας σταθερός πληθυσμός ο οποίος έχει και τα οικονομικά μέσα για να αγοράσει αυτές τις ουσίες.
Το Υπουργείο Δημόσιας Τάξης με ευαισθησία και υπευθυνότητα έχει καταβάλει κάθε δυνατή προσπάθεια για την πάταξη των φαινομένων των ναρκωτικών και του αλκοολισμού και την προστασία των πολιτών και ιδιαίτερα της νεολαίας σε συνεργασία με συναρμόδια Υπουργεία. 'Εχει επίσης συνεργασία με φορείς του εσωτερικού και του εξωτερικού. 'Όλα τα μέτρα τα οποία έχουν ληφθεί από τις υπηρεσίες του,έχουν ως στόχο κυρίως την πρόληψη αλλά και την καταστολή, την εφαρμογή της ισχύουσας νομοθεσίας με αυστηρότητα και χωρίς παρεκκλίσεις, αλλά και την εξάλειψη κοινωνικών συνεπειών που προκαλούν αυτά τα φαινόμενα. 
Τα τελευταία χρόνια η αύξηση του αριθμού των νέων που κάνουν συστηματική χρήση ναρκωτικών, είναι ένα δεδομένο. Η χρήση αυτή, δεν αφορά μόνο το αλκοόλ, αλλά συγχρόνως και άλλες ψυχοδραστικές ουσίες κυρίως συνθετικές, που καταναλώνονται στη βραδινή διασκέδαση. 
Και συγχρόνως παρατηρείται μία μειωμένη αντίληψη του κινδύνου για το αλκοόλ, ο οποίος κίνδυνος παραγνωρίζεται από τους νέους. Παραγνωρίζεται δε από πάρα πολλούς ότι ο αλκοολισμός αποτελεί μορφή τοξικομανίας. Θα διακινδυνεύσω το να γίνω πάλι γλαφυρή ή γραφική και να πω ότι και το κάπνισμα πλέον διεθνώς αντιμετωπίζεται ως μορφή τοξικομανίας.
Για την αποτελεσματικότερη αντιμετώπιση των αναφερόμενων φαινομένων και την καταστολή της εγκληματικότητας, το Υπουργείο Δημόσιας Τάξης -σε αντίθεση με αυτά τα οποία ελέχθησαν- έχει ιδρύσει και πρόσφατα έχει πολλαπλασιάσει τις υπηρεσίες δίωξης με δημιουργία τμημάτων και υποδιευθύνσεων δίωξης ναρκωτικών. Οι υπηρεσίες αυτές έχουν στελεχωθεί με εξειδικευμένο προσωπικό, το οποίο συνεχώς εκπαιδεύεται και επιμορφώνεται, τόσο στο εσωτερικό όσο και στο εξωτερικό. Υπάρχουν ειδικά προγράμματα πρόληψης και εκπαίδευσης, τα οποία γίνονται σε συνεργασία με τον ΟΚΑΝΑ. Επίσης, όπου δεν υπάρχουν ειδικά τμήματα δίωξης, υπάρχει ειδικευμένο προσωπικό μέσα στις υπηρεσίες οι οποίες αστυνομεύουν ευαίσθητες περιοχές. Ο συντονισμός αυτός γίνεται από το συντονιστικό όργανο δίωξης ναρκωτικών. Υπάρχουν, όπως είπα, πάρα πολλές συνεργασίες με διεθνείς οργανισμούς, όπως είναι οι EUROPOL, INTERPOL κλπ. Υπάρχουν επίσης πάρα πολλές διμερείς συμφωνίες παρακολούθησης της εξέλιξης του φαινομένου αλλά και των σεμιναρίων τα οποία οργανώνονται.
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Σε αντίθεση με όσα ελέχθησαν η Αστυνομία έχει αυξήσει περιπόλους και σε χώρους όπου γίνονται αθλήματα, αλλά επίσης και έξω από τα σχολεία, γνωρίζοντας το τι συμβαίνει εκεί, ούτως ώστε να μπορέσει να αντιμετωπίσει διάφορες παραβατικές συμπεριφορές στις περιοχές αυτές, αλλά και τη διακίνηση των ναρκωτικών. Έχουν δοθεί εντολές, ούτως ώστε να αναπτυχθούν συνεργασίες με πολίτες αλλά και με τους δήμους, ώστε να αυξηθεί ο κόσμος ο οποίος έχει ευαισθητοποιηθεί ως προς το θέμα της καταστολής και της πρόληψης στις περιοχές αυτές.
Επίσης, έχουν ληφθεί πάρα πολλά μέτρα προστασίας της νεολαίας, όπως είπα, και στο θέμα φύλαξης των σχολείων, το οποίο δεν γίνεται μόνο από το Υπουργείο Δημόσιας Τάξης, αλλά σε συνεργασία και με το Υπουργείο Εσωτερικών και με τον Οργανισμό Απασχόλησης και με την Κεντρική Ένωση Δήμων και Κοινοτήτων και με την Εταιρεία Ανάπτυξης και Αυτοδιοίκησης. Εχει σχεδιασθεί και υλοποιείται πρόγραμμα απόκτησης εργασιακής εμπειρίας ανέργων στη φύλαξη σχολικών κτιρίων. Σκοπός αυτού του προγράμματος είναι η φύλαξη σχολικών κτιρίων εκατόν σαράντα πέντε δήμων και κοινοτήτων της χώρας, που συμμετέχουν στο πρόγραμμα. Αποκτούν έτσι εργασιακή εμπειρία περίπου τρεισήμισι χιλιάδες άνεργοι ηλικίας είκοσι τεσσάρων μέχρι εξήντα τεσσάρων ετών. Αυτοί θα έρθουν να καλύψουν τις θέσεις για ενδεκάμηνα γύρω από τα σχολεία.
Θα καταθέσω επίσης για τα Πρακτικά της Βουλής στατιστικά στοιχεία που δείχνουν από το 1994 μέχρι το 2000 όλη την πρόοδο για υποθέσεις, για κατηγορίες ατόμων, για το πόσα γραμμάρια ανά ουσία έχουν κατασχεθεί. Θα δείτε ότι όλα αυτά έχουν αυξηθεί, πράγμα το οποίο σημαίνει ότι έχουν κινητοποιηθεί οι υπηρεσίες του Υπουργείου Δημοσίας Τάξης. Θα καταθέσω επίσης στοιχεία τα οποία δείχνουν ανά εφετείο στη χώρα πόσοι έχουν δικαστεί το 1999 και το 2000 σε αριθμό αλλά και σε επίπεδο ποινής, η οποία κυμαίνεται γενικά από τα δύο μέχρι τα δεκαπέντε έτη, αλλά έχουμε ακόμη και ισόβια κάθειρξη σε πολλά από αυτά τα δικαστήρια.
Ως προς το τελευταίο σημείο στο οποίο αναφέρεται η ερώτηση, γιατί δεν δημιουργούνται κέντρα πρόληψης και αποκατάστασης, ενώ αυξάνεται η ζήτησή τους, θα ήθελα να απαντήσω ότι αυξάνεται κατ' αρχάς κάθε χρόνο σταθερά η δημιουργία κέντρων πρόληψης, που είναι περίπου δεκαπέντε έως είκοσι κέντρα ανά έτος.
Ταχύτεροι ρυθμοί ανάπτυξης θα ήταν σε βάρος της ποιότητας του έργου αυτού αφού για την προετοιμασία της κατάλληλης υποδομής για κάθε νέο κέντρο που απαιτούνται περίπου οκτώ μήνες. Οι ανάγκες δε για παρακολούθηση από τον ΟΚΑΝΑ και υποστήριξη των στελεχών στο έργο τους, στον πρώτο χρόνο λειτουργίας είναι ιδιαίτερα απαιτητικές. Υπολογίζουμε ότι έως το τέλος του 2002 τα κέντρα πρόληψης από πενήντα πέντε θα είναι ογδόντα πέντε, όπως επίσης παράλληλα αναπτύσσονται συμβουλευτικοί σταθμοί και του Υπουργείου Παιδείας, με το οποίο βρισκόμαστε σε συνεργασία και πιστεύουμε ότι την επόμενη πενταετία θα υπάρχει πλήρης κάλυψη όλης της Ελλάδος σε κέντρα πρόληψης. Πέραν των κέντρων πρόληψης υπάρχει κινητή μονάδα ενημέρωσης, ΠΗΓΑΣΟΣ, του ΚΕΘΕΑ, η οποία καλύπτει με τις συνεχείς μετακινήσεις της σε διάφορες περιοχές της χώρας ανάγκες ενημέρωσης του κοινού. 
Ως προς τα κέντρα θεραπείας και αποκατάστασης έχουν δημιουργηθεί τα τελευταία χρόνια αρκετά νέα προγράμματα, κατά κύριο λόγο στην Αθήνα και στη Θεσσαλονίκη, όπου υπάρχουν αυξημένες ανάγκες, ενώ λειτουργούν τρία θεραπευτικά προγράμματα στην περιφέρεια Λάρισα, Πάτρα και Ηράκλειο. 
Η ανάπτυξη των νέων θεραπευτικών προγραμμάτων διαπνέεται από την αναγνώριση ότι οι ανάγκες των εξαρτημένων ατόμων ποικίλλουν και κατά συνέπεια για την κάλυψή τους απαιτείται ένα ευρύ φάσμα διαφορετικών θεραπευτικών μοντέλων και προσεγγίσεις. 
Νομίζω ότι η πλειοψηφία σε αυτήν την αίθουσα είναι γιατροί και γνωρίζουν πολύ καλά ότι ο εξαρτημένος είναι ασθενής, αλλά είναι ασθενής με ιδιαιτερότητα και δεν υπάρχουν μαγικές λύσεις. Καθένας αντιμετωπίζεται με την ιδιαιτερότητά του, την προσωπική, αλλά και με την ιδιαιτερότητα του χώρου στον οποίο ζει και δραστηριοποιείται, κοινωνικός, οικονομικός, ειδικό περιβάλλον εργασίας κλπ. Αυτό καθιστά την αντιμετώπιση ακόμα πιο δύσκολη, ακόμα πιο χρονοβόρα. Περίπου οκτώ χιλιάδες άτομα δέχονται κάθε χρόνο βοήθεια από τα θεραπευτικά προγράμματα που λειτουργούν στη χώρα. Από τα εξυπηρετούμενα άτομα τα δύο χιλιάδες είναι ενταγμένα και παρακολουθούν σε συστηματική βάση κάποιο θεραπευτικό πρόγραμμα, ενώ οι έξι χιλιάδες εξυπηρετούνται από προγράμματα άμεσης πρόσβασης. 
Οι περισσότερες θεραπευτικές μονάδες και τα προγράμματα στη χώρα μας έχουν αναπτυχθεί και λειτουργούν από δημόσιους οργανισμούς, όπως είναι το "18 ΑΝΩ", Ψυχιατρικό Νοσοκομείο Αττικής το οποίο έχει πάρα πολλές μονάδες, συμπεριλαμβανομένης μονάδας αντιμετώπισης αλκοολισμού, το Ψυχιατρικό Νοσοκομείο Θεσσαλονίκης, που έχει κέντρα αποτοξίνωσης, έχει κλειστό πρόγραμμα, συμβουλευτικούς σταθμούς, όπως επίσης Ν.Π.Ι.Δ. τα οποία χρηματοδοτούνται από το Υπουργείο Υγείας. Το ΚΕΘΕΑ είναι ένας οργανισμός, ο οποίος χρηματοδοτείται από το Υπουργείο Υγείας. Το Κέντρο Ψυχικής Υγιεινής που έχει το πρόγραμμα "ΙΑΣΩΝ", επίσης χρηματοδοτείται από το Υπουργείο Υγείας. Ο ΟΚΑΝΑ επίσης χρηματοδοτείται από το Υπουργείο Υγείας. Και αν υπάρχουν άλλες χρηματοδοτήσεις, αυτές επίσης είναι από άλλο Υπουργείο. Προκύπτει επομένως ότι η χρηματοδότηση είναι από τον κρατικό προϋπολογισμό και σε ένα πολύ μικρό ποσοστό υπάρχουν εθελοντικές προσφορές ή υπάρχουν χρήματα τα οποία προκύπτουν από δραστηριότητες των ίδιων των εξαρτημένων ατόμων. Αυτό, όμως, είναι ένα πάρα πολύ μικρό ποσοστό, δεν ξεπερνά τις καλύτερες περιπτώσεις το 5% με 6% του προϋπολογισμού. Η λειτουργία όλων αυτών των κέντρων είναι αρμοδιότητα του ΟΚΑΝΑ και του Υπουργείου Υγείας. 
Συγκεκριμένα από άποψη θεραπείας μετά την ολοκλήρωση της λειτουργίας δύο προγραμμάτων υποκατάστασης του ΟΚΑΝΑ στην Αθήνα και στη Θεσσαλονίκη, που δημιουργήθηκαν το 1998, άλλα δύο προγράμματα υπάρχουν στις ίδιες πόλεις. Σε καθημερινή βάση προσφέρονται υπηρεσίες για μεθαδόνη σε πεντακόσια πενήντα άτομα στην Αθήνα και διακόσια πενήντα στη Θεσσαλονίκη. 
Το 1998 ξεκίνησε από τον ΟΚΑΝΑ το πρόγραμμα απεξάρτησης στην Πάτρα. Τον Ιούλιο του 2000 ξεκίνησε πρόγραμμα συντήρησης μακρόχρονης διάρκειας με μεθαδόνη στην Αθήνα. Υπάρχουν έξι θεραπευτικές κοινότητες του ΚΕΘΕΑ, που έχουν δυναμικότητα τριακοσίων θέσεων. Υπάρχει το θεραπευτικό πρόγραμμα της μονάδας απεξάρτησης τοξικομανών και αλκοολικών στο "18 ΑΝΩ" του Ψυχιατρικού Νοσοκομείου Αττικής, το οποίο προσφέρει υπηρεσίες και σε συγκεκριμένες ομάδες πληθυσμού, όπως είναι σε άτομα που παρουσιάζουν συνοσηρότητα, σε γονείς που είναι και οι ίδιοι χρήστες ή σε γυναίκες μέσω της μονάδας ψυχολογικής απεξάρτησης γυναικών. 
Στην ψυχιατρική κλινική, σε συνεργασία με τον ΟΚΑΝΑ, υπάρχει το πρόγραμμα "ΑΘΗΝΑ", το οποίο επίσης λειτουργεί και σαν συμβουλευτικός σταθμός και σαν στεγνό θεραπευτικό πρόγραμμα, πιλοτικό θεραπευτικό πρόγραμμα τύπου αυτοβοήθειας του Πανεπιστημίου Θεσσαλονίκης, σε συνεργασία με τον ΟΚΑΝΑ, του οποίου τα πρώτα αποτελέσματα είναι ιδιαίτερα αισιόδοξα και ανοίγουν ένα νέο πεδίο στην αντιμετώπιση των ναρκωτικών που χρειάζεται εδώ όλοι να ενσκήψουμε, διότι επιδιώκεται, μέσα από αυτό το πρόγραμμα αλληλοβοήθειας, η συμμετοχή όσο το δυνατόν περισσότερο ευαισθητοποιημένων πολιτών.
Στην Ιθάκη υπάρχει παιδικός σταθμός του ΚΕΘΕΑ για τα παιδιά των εξαρτημένων γυναικών. Υπάρχουν εννέα συμβουλευτικά κέντρα του ΚΕΘΕΑ στην Αθήνα, στον Πειραιά, στη Θεσσαλονίκη και στη Λάρισα, Κέντρο Δευτερογενούς Πρόληψης, συμβουλευτικός σταθμός στην Εισαγγελία Ανηλίκων. Υπάρχουν κέντρα τα οποία προσπαθούν να μειώσουν τη βλάβη, όπως ένα δίκτυο υπηρεσιών κάλυψης αναγκών υγείας από τον ΟΚΑΝΑ στην Αθήνα, πολλαπλή παρέμβαση από το ΚΕΘΕΑ, επίσης στην Αθήνα και παρεμβάσεις στις φυλακές Κορυδαλλού, στο Δόλιο Κασσαβέτη και στις δικαστικές φυλακές Διαβατών. 
Υπάρχει μονάδα κοινωνικής επανένταξης του ΟΚΑΝΑ, του ΚΕΘΕΑ και του "18 ΑΝΩ" που ολοκληρώνει τη θεραπευτική αγωγή και συμβάλλει στην αποφυγή της υποτροπής. 
Αν δείτε εδώ τα αποτελέσματα τα οποία μας έδωσε ο ΟΑΕΔ, έχουν πραγματικά ενταχθεί στην αγορά εργασίας όχι δεκάδες αλλά εκατοντάδες ατόμων που έχουν απεξαρτηθεί και αυτό είναι επίσης μία συμβολή στην όλη αντιμετώπιση του προβλήματος. 
Βέβαια το πρόβλημα της εξάρτησης από τα ναρκωτικά τρέχει με ταχείς ρυθμούς, με αποτέλεσμα, παρά τον αρκετά μεγάλο αριθμό θεραπευτικών προγραμμάτων που διαθέτει σήμερα η χώρα μας, να μην καλύπτονται επαρκώς οι ανάγκες. 
Συνολικά οι αιτήσεις για θεραπεία έχουν αυξηθεί κατά 300% από το 1994 έως το 1999, αύξηση η οποία αφορά ευαίσθητες πληθυσμιακές μονάδες, όπως έφηβους και γυναίκες, αλλά και μορφές συμπεριφοράς όπως είναι η πολυτοξικομανία και η κατάχρηση συνθετικών ουσιών.
Επομένως στόχος για την προσεχή πενταετία είναι να αναπτυχθούν προοδευτικά μονάδες που θα καλύπτουν κατά τον καλύτερο δυνατό τρόπο τις ανάγκες των εξαρτημένων ατόμων και εφήβων που έχουν εμπλακεί στη χρήση ναρκωτικών. 
Στους άμεσους και βραχυπρόθεσμους στόχους είναι η εξάλειψη της λίστας αναμονής στα προγράμματα υποκατάστασης του ΟΚΑΝΑ, ο οποίος πλέον υιοθετεί υποκατάσταση όχι μόνο με μεθαδόνη αλλά και με βουπρενορφίνη που έχει πιο εύκολη χορήγηση και επομένως θα μπορούν να αντιμετωπισθούν περισσότερα άτομα. Επίσης θα αναπτυχθούν τρεις θεραπευτικές δομές εντός του έτους, μεταξύ των οποίων και ένα στεγνό πρόγραμμα. Σε άμεση υλοποίηση για το 2001 επομένως είναι από τον ΟΚΑΝΑ τέσσερις νέες μονάδες υποκατάστασης, δύο στην Αθήνα, στον Πειραιά και στην Θεσσαλονίκη και τρεις μεικτές, σε ισάριθμες αστικές περιοχές της Ελλάδας. 
Αυτή η δημιουργία των νέων μονάδων υποκατάστασης εκτιμάται ότι θα καλύψει έως το τέλος του 2001, ακόμη χίλια πεντακόσια άτομα και θα μειώσει στο ελάχιστο τις λίστες αναμονής, τουλάχιστον με τους αριθμούς που έχουμε σήμερα, διότι εάν αυτές αυξηθούν ακόμη περισσότερο, πιθανόν να βρεθούμε πάλι στο ίδιο νούμερο.
Θα δημιουργηθεί ένα κέντρο βοήθειας και μίας κινητής μονάδας στη Θεσσαλονίκη, κατά το πρότυπο των υπηρεσιών που λειτουργούν στην Αθήνα, όπου εκεί θα περιληφθούν προγράμματα ανταλλαγής συριγγών και πρόγραμμα κοινωνικής φροντίδας και εργασίας στο δρόμο. Επίσης θα δημιουργηθεί μονάδα εφήβων στην Αθήνα και στη Θεσσαλονίκη.
Ο ΟΚΑΝΑ έχει ένα συγκεκριμένο σχέδιο, το ΚΕΘΕΑ έχει ένα συγκεκριμένο σχέδιο βάσει του προϋπολογισμού, ο οποίος είναι γνωστός, όπως επίσης και οι άλλοι εποπτευόμενοι από το Υπουργείο Υγείας φορείς.
Προχωρούμε με σταθερά βήματα. Χρειάζεται μεγαλύτερη αύξηση της χρηματοδότησης -αυτό είναι το ζητούμενο- και είναι κάτι το οποίο προγραμματίζουμε να ζητήσουμε για την επόμενη τριετία και είμαστε περισσότερο αισιόδοξοι, από ό,τι οι επερωτώντες βουλευτές, πως εφόσον είμαστε όλοι ευαισθητοποιημένοι, το θέμα της αντιμετώπισης των ναρκωτικών θα μας βρει τουλάχιστον την επόμενη χρονιά σε μία καλύτερη φάση απ' ό,τι βρισκόμαστε σήμερα. 
Ευχαριστώ.
(Στο σημείο αυτό η Υφυπουργός Υγείας και Πρόνοιας κα Χριστίνα Σπυράκη καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, παρακαλώ να εγκρίνετε άδεια ολιγοήμερης απουσίας στο εξωτερικό του συναδέλφου Βουλευτή Καβάλας κ. Γεώργιου Παναγιωτόπουλου. 
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το Σώμα ενέκρινε.
Η Κοινοβουλευτική Εκπρόσωπος της Νέας Δημοκρατίας κ. Μαριέττα Γιαννάκου- Κουτσίκου έχει το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κυρία Πρόεδρε, κυρία Υφυπουργέ, κυρίες και κύριοι συνάδελφοι, ασφαλώς το πρόβλημα της παραγωγής, εμπορίας και χρήσης ναρκωτικών δεν είναι απλά εξαιρετικά σοβαρό, αλλά είναι ένα διεθνές πρόβλημα, στο οποίο χωρίς αμφιβολία δεν έχουν καταφέρει οι χώρες και οι διεθνείς οργανισμοί να δώσουν λύση.
Θεωρητικά βέβαια, επειδή ακριβώς το πρόβλημα αυτό έχει σχέση με ανθρώπινες δραστηριότητες, είναι φυσικό να θεωρήσουμε ότι είναι αδύνατον αυτές να τις ελέγξουμε μέχρι κεραίας. Άρα και στο μέλλον υποτίθεται ότι θα υπάρχει το πρόβλημα. Ακριβώς όμως, κατά τη γνώμη μου, επειδή οφείλεται σε ανθρώπινη δραστηριότητα, μπορεί και να καταπολεμηθεί.
Βέβαια η Ελλάδα είναι μέλος της Ευρωπαϊκής Ένωσης. Υπάρχει αυτήν τη στιγμή η εσωτερική αγορά, δηλαδή η ελεύθερη διακίνηση αγαθών, προσώπων υπηρεσιών και κεφαλαίων και η Ελλάδα είναι η μόνη χώρα που δεν έχει μαζί με τη Βρετανία φυσικά σύνορα με τις υπόλοιπες χώρες της Ευρωπαϊκής Ένωσης. Αυτοί είναι εκτιμητέοι παράγοντες στην άσκηση μιας γενικότερης πολιτικής. 
Υπάρχει επίσης η βάση που χαράσσεται από την Ευρωπαϊκή Ένωση, αφού εδώ και αρκετά χρόνια υπάρχει πρόβλημα δράσης της Ευρωπαϊκής Ένωσης. Το δε τελευταίο πρόγραμμα 2000-2004 που χαρακτηρίστηκε ως στρατηγική αντιμετώπισης των ναρκωτικών από το Συμβούλιο της Φέιρα, είναι ένα ολοκληρωμένο πρόγραμμα που σε κάποιο βαθμό χρηματοδοτείται, αλλά απαιτεί φυσικά και εθνικές δράσεις.
Ανεξάρτητα από τις ιδιαιτερότητες που έχει κάθε χώρα, με βάση τη μακρόχρονη εμπειρία των διεθνών οργανισμών, κυρία Υφυπουργέ, έχει γίνει σαφές που και με ποια ένταση απαιτούνται δράσεις, τουλάχιστον για να σταματήσει να υπάρχει δυναμική εξέλιξη του προβλήματος και να έχουμε μια ελπίδα στο μέλλον ότι θα μειωθεί. 
Από την άλλη πλευρά, όπως γνωρίζετε, επειδή πάρα πολλά νέα ναρκωτικά έχουν μπει στην αγορά, δεν υπάρχει πια αυτό που συμβατικά θεωρούσαμε ως αγορά μαλακών και σκληρών ναρκωτικών. Έτσι και ορισμένες αφελείς προσεγγίσεις για το θέμα δεν έχουν κανένα νόημα σήμερα. Γι' αυτό ακριβώς και είναι απόλυτη ανάγκη να γίνει πιο σύνθετη και πιο πολύπλοκη η παρέμβασή μας. 
Η παρέμβαση όμως κάθε κράτους πρέπει να αρχίζει από κάποιες γενικές αρχές, ιδεολογικού θα έλεγα χαρακτήρα, περί καταπολέμησης των ναρκωτικών και όχι συμβιβασμού με αυτά. Αυτό είναι και ένα σημείο στο οποίο θα μπορούσε κανείς να ασκήσει κριτική, όχι γιατί η Κυβέρνηση αφίσταται των γενικών αρχών της Ευρωπαϊκής Ένωσης, ούτε γιατί η νομοθεσία βρίσκεται στα ακραία όρια -είναι βέβαια μια αρκετά φιλελεύθερη νομοθεσία σε σχέση με τις άλλες ευρωπαϊκές- αλλά κυρίως γιατί ο κυβερνητικός λόγος, ο πολιτικός λόγος και η κυβερνητική δράση στο σύνολό της δεν αφιερώνονται με ένταση στο ζήτημα αυτό. Παρακολουθώντας τι συμβαίνει στις άλλες χώρες της Ευρωπαϊκής Ένωσης θα δούμε ότι θεωρείται υπόθεση του Πρωθυπουργού της χώρας ή του Αρχηγού του κράτους αυτό το ζήτημα.
Έχουμε συζητήσει πολλές φορές μαζί, κυρία Υφυπουργέ, και γνωρίζω ότι συμμερίζεστε πάρα πολλές από τις ανησυχίες που εξεφράσθησαν σήμερα. Θέλω όμως να επαναλάβω σε αυτό το σημείο ότι είναι θέμα καθαρά πολιτικό και η δημιουργία ενός διυπουργικού οργάνου θεσμοθετημένου, στο οποίο θα προεδρεύει ο Πρωθυπουργός, αλλά και η ουσιαστική αναβάθμιση του ΟΚΑΝΑ ή όποιου άλλου οργάνου χρησιμοποιηθεί. Όμως, κανένα όργανο δεν μπορεί να εμποδίζει το σύνολο της πολιτικής ηγεσίας των Υπουργείων να ασχολούνται στα σοβαρά με το πρόβλημα αυτό.
Xρειάζεται, λοιπόν, πιο σαφής πολιτικός λόγος. Χρειάζεται ιδεολογία εναντίον των ναρκωτικών και αυτό χρειάζεται να αποδεικνύεται καθημερινά. Χρειάζεται να αναλάβουμε δραστηριότητες σε τομείς που δεν έχουν αναληφθεί. 
Βεβαίως τα κέντρα πρόληψης είναι μία σωστή ιδέα. Μπορεί κανείς να αντιμετωπίσει μακροπρόθεσμα τη ζήτηση με δουλειά σε κοινοτικό επίπεδο. 'Όμως επειδή είναι μακροπρόθεσμη πολιτική η μείωση της ζήτησης, είναι ανάγκη ό,τι έχει σχέση με τη μείωση της προσφοράς και της διαθεσιμότητας να επιδιωχθεί στο μεταξύ. Άρα πολιτικές, όπως η καταστολή της εμπορίας ναρκωτικών, η εκπαίδευση, η κατάρτιση, η θεραπεία, είναι ενδιάμεσες πολιτικές που μπορούν να βοηθήσουν την πρόληψη να πετύχει και είναι ανάγκη αυτό να γίνει κατανοητό. Ιδιαίτερα η διαθεσιμότητα γνωρίζετε ότι έχει τεράστια σημασία. Οι νέες χρήσεις ναρκωτικών, ουσίες που χρησιμοποιούνται στα rave partys, ουσίες, όπως η κεταμίνη, που χρησιμοποιούνται από τους αναισθησιολόγους και κυκλοφορούν νόμιμα, όπως και πολλές άλλες ουσίες, έγιναν αιτία μέσα από τέτοιες διαδικασίες διασκέδασης να πεθάνουν πρόπερσι στη Γαλλία, σε συγκεκριμένη περιοχή, εκατό άτομα. Εκεί πια δεν μιλάμε για άτομα που έχουν ιδιαίτερα προβλήματα και που πραγματικά αναζητούν στην ουσία να κάνουν χρήση ναρκωτικών. Μιλάμε για άτομα που τυχαίως και παρεμπιπτόντως μέσα από μαζικές δραστηριότητες έλκονται, διότι μιμούνται τους άλλους που τους προκαλούν να κάνουν χρήση. Αυτό διευρύνει το πρόβλημα και φυσικά αποκλείει και λύσεις θεωρητικές του τύπου "να δώσουμε στους ανθρώπους το ναρκωτικό τους για να μη μας ενοχλούν ή να μειώσουμε το κόστος", ένα ζήτημα μπροστά στο οποίο θα έλθουμε στο μέλλον, εφόσον μεγαλώνει ο αριθμός των χρηστών. 
Νομίζω, λοιπόν, κυρία Υφυπουργέ, ότι τα βασικά ελλείμματα είναι δύο: Το ένα το μείζον, που ανέφερα, είναι το πολιτικό. Είναι περίεργο πως πολύ συχνά γίνεται φανερό ότι η Κυβέρνηση βλέπει το πρόβλημα των ναρκωτικών μόνο ως πρόβλημα ενός θανάτου που φαίνεται στα πρωτοσέλιδα των εφημερίδων και εν συνεχεία ως πρόβλημα του Υπουργείου Υγείας ή του ΟΚΑΝΑ. Ε, δεν είναι τέτοιο πρόβλημα! Δεν έχουν γίνει όσα πρέπει να γίνουν, παραδείγματος χάρη στο ξέπλυμα χρημάτων. Η επιτροπή εναντίον των ναρκωτικών στην προηγούμενη θητεία είχε καλέσει τον αρμόδιο εισαγγελέα και άκουσε με πολλή προσοχή εν κλειστώ βέβαια, τις ανησυχίες του, για το τι γίνεται με το ξέπλυμα χρημάτων, σε ποιο βαθμό εφαρμόζεται ο νόμος και τι κάνουν οι τράπεζες. 
Η άλλη πτυχή είναι οι γενικότερες δραστηριότητες και ο έλεγχος από την εφορία, οι οικονομικές δραστηριότητες γενικότερα. Εάν δεν ελεγχθούν οι οικονομικές δραστηριότητες, εάν δεν έχουμε τους ανάλογους μηχανισμούς είναι φυσικό να μην είμαστε σε θέση να γνωρίζουμε την αθέατη πλευρά, ποιος δηλαδή συγκεντρώνει τόσα πολλά χρήματα, ώστε να μπορεί να επηρεάζει ακόμα και το πολιτικό σύστημα. Και μπορεί το πολιτικό σύστημα σε μια σύγχρονη ευρωπαϊκή χώρα να έχει αντιστάσεις, αλλά όπως αυτήν τη στιγμή διαπλέκονται δραστηριότητες που αφορούν στον επηρεασμό της κοινής γνώμης γενικότερα από τα media ή από άλλες δραστηριότητες και στην άγνοια που έχουμε γύρω από το πού προέρχονται τα χρήματα που διαθέτουν ορισμένοι γι'αυτές τις δραστηριότητες, αυτό δεν είναι στοιχείο ευνομούμενης χώρας. Μάλλον αποκλίνει η χώρα από τις υπόλοιπες της Ευρωπαϊκής 'Ενωσης και νομίζω ότι πάσχουμε κατ'εξοχήν στους μηχανισμούς ελέγχου, ίσως γιατί σε πάρα πολλούς τομείς υπάρχει αρκετή διαφθορά και στους μηχανισμούς ελέγχου και μάλιστα ποσοτική διαφθορά που δεν είναι εύκολο να αντιμετωπισθεί και που τελικά γίνεται ποιοτική. 
Τα ζητήματα που έχουν σχέση φυσικά με τα σύνορα και τις σχέσεις με άλλες χώρες. Εκεί είναι απόλυτη ανάγκη να επικαλεστούμε την οικονομική στήριξη και τα προγράμματα της Ευρωπαϊκής 'Ενωσης. Τα ελληνικά σύνορα είναι στο σύνολό τους ευρωπαϊκά σύνορα. Η Ελλάδα είναι χώρα πρώτης εισόδου και θα συνιστούσα να δοθεί μεγαλύτερη έμφαση σε μία προσπάθεια μέσω συνεργασιών να υπάρξουν περισσότεροι πόροι για τη στήριξη αυτής της υπόθεσης.
Βέβαια υπάρχει και ο τομέας της δικαιοσύνης, κυρία Υφυπουργέ. Ο τομέας της δικαιοσύνης έχει τεράστια σημασία στο επίπεδο του παραδειγματισμού, αλλά και στο πώς αντιμετωπίζονται οι διακινητές ή και οι χρήστες ναρκωτικών. Ασφαλώς οι χρήστες ναρκωτικών ξέρετε πρέπει να τυγχάνουν της επιείκειας του νόμου στο βαθμό που παραμένει κυρίαρχο το στοιχείο του χρήστη. Άρα και οι χρήστες ναρκωτικών πρέπει να λαμβάνουν το μήνυμα ότι πέρα από ελάχιστες μικρές ποσότητες, εφόσον εμπλέκονται σε άλλες ευρύτερες δραστηριότητες, θα έχουν τις ποινικές ευθύνες που θα έχουν και όλοι οι υπόλοιποι. 
Και φυσικά δεν πρέπει να αγνοήσουμε τις ιατρικές πλευρές του θέματος. Γνωρίζετε λόγω της επιστημονικής σας κατάρτισης ότι η θεωρία ότι είναι μόνο κοινωνικό πρόβλημα τα ναρκωτικά έχει καταρριφθεί εκ των πραγμάτων. Υπάρχουν οι ιατρικές πλευρές του θέματος, οι κοινωνικές, οι οικονομικές, ακόμα και οι οικολογικές πλευρές και εκεί ετέθη ήδη από τους συναδέλφους ένα ζήτημα ενίσχυσης της δυνατότητας αντιμετώπισης πολλών πλευρών αλλά και της σωματικής απεξάρτησης. Είναι φανερό ότι τα ίδια τα δημόσια νοσοκομεία, ακόμη κι αυτά που διαθέτουν ανάλογες κλινικές, νευρολογικές ή ψυχιατρικές, πολλές φορές βρίσκονται σε αδυναμία να αντιμετωπίσουν με σωστό τρόπο την υπόθεση. 
Πέρα από το ότι πρέπει να ξεκαθαριστούν οι κανόνες του παιχνιδιού για το σε ποιο βαθμό μπορούν οι ειδικευμένοι γιατροί και με ποιον τρόπο να στηρίζουν μία τέτοια ιστορία -που χρειάζεται μεγάλη προσοχή, γιατί υπάρχουν πολλές αυθαιρεσίες- είναι απόλυτη ανάγκη στα δημόσια νοσοκομεία να υπάρχει έστω κάποιος ειδικότερα καταρτισμένος γιατρός, έστω κι αν αυτός δεν είναι νευρολόγος ή ψυχίατρος. Δηλαδή μία διά βίου εκπαίδευση ή εκπαίδευση με ειδικότερα σεμινάρια ή και στο εξωτερικό από γιατρούς διαφόρων ειδικοτήτων, ακόμη και γενικούς γιατρούς στην περιφέρεια, δεν θα έβλαπτε καθόλου, κύριε Υφυπουργέ. 
Θέλω να σας θυμίσω, όταν εμείς κάναμε τις ιατρικές μας σπουδές, ότι υπήρχαν μόνο τρεις σελίδες στο βιβλίο της ψυχιατρικής για τα ναρκωτικά. Και τότε μαθαίναμε ότι η κοκαΐνη δεν κάνει και εξάρτηση, γιατί, αυτοί που έκαναν τότε χρήση κοκαΐνης δεν προσήρχοντο διεθνώς στα δημόσια νοσοκομεία, δεν υπήρχαν ανάλογες εργασίες και στατιστικές, δεν υπήρχε ο αριθμός ο απαιτούμενος για να βγάλουμε τα συμπεράσματά μας. Τώρα ξέρουμε πολύ περισσότερα. Οι γνώσεις μας είναι πολύ σημαντικότερες. Πρέπει να μεταχειριστούμε αυτές τις γνώσεις και να επενδύσουμε σε ανθρώπινο δυναμικό. Αυτό το τελευταίο είναι καίριο, κύρια Υφυπουργέ. Θέλουμε να πληρώσουμε αυτήν την αλληλεγγύη και να βοηθήσουμε όσους χρήστες μπορούμε, να επανέλθουν στον κοινωνικό χώρο. Πρέπει να το κάνουμε. Διαφορετικά θα βρεθούμε σε δύσκολη θέση. 
Είμαστε ανάμεσα σε δύο ιδεολογικές σχολές, σ' αυτήν που λέει ότι ο άνθρωπος είναι ελεύθερος να παίρνει ό,τι θέλει και δεν χρειάζεται να τον καταπιέζουμε, αλλά δεν μπορούμε "να του πληρώσουμε την κηδεία του" -έτσι ωμά, είναι μια υπέρ- φιλελεύθερη άποψη, που συναντά και ορισμένες αριστερής προσέγγισης απόψεις- και στην άλλη, που λέει ότι οι άνθρωποι αυτοί έχουν πρόβλημα, πρέπει να τους βοηθήσουμε και πρέπει να τους δώσουμε νέες ευκαιρίες ένταξης στον κοινωνικό χώρο. Κοστίζει η υπόθεση και θα κοστίζει ακόμη περισσότερο, αλλά θεωρώ ότι η κοινωνική συνοχή που επιδιώκουμε και η κοινωνική αλληλεγγύη που θέλουμε πρέπει να μας οδηγεί στη δεύτερη λύση. Και αυτό είναι το σημαντικό. 
Τέλος, έρχομαι στο χώρο της δικαιοσύνης. Πρέπει να ξεκαθαρίσουμε κάτι. Αυτή η εμμονή στις άδειες των εμπόρων ναρκωτικών είναι πρωτοφανής για τη χώρα μας. 
Κυρία Υφυπουργέ, εγώ περιμένω από σας να επιμείνετε στον Υπουργό Δικαιοσύνης. Δεν υπάρχουν άδειες. Άδειες υπάρχουν σ' αυτούς που υποτίθεται ότι σωφρονίζονται ή συνετίζονται λίγο καιρό πριν εξέλθουν, για να προσαρμόζονται στον κοινωνικό χώρο. Δεν υπάρχουν στις περισσότερες ευρωπαϊκές χώρες άδειες για τρομοκράτες, εμπόρους ναρκωτικών και βιαστές παιδιών. Δεν μπορούν να υπάρχουν άδειες. Είναι γνωστοί οι μεγαλέμποροι ναρκωτικών που διακίνησαν τόνους ναρκωτικών, οι οποίοι διέφυγαν δια των αδειών και οι οποίοι συνελήφθησαν τελικά από τους Τούρκους.
Και θέλω να σας πω ότι στο διεθνές επίπεδο αυτά γίνονται πολύ γνωστά. 'Όπως παραδείγματος χάρη η κυκλοφορία ψυχοτρόπων, η οποία γίνεται πέρα από τα όρια του νόμου και με τη μεταβολή της περίφημης εκείνης απόφασης που είχα την τιμή εγώ να λάβω με βάση το ν. 1729, έχουμε και πάλι αυθαιρεσίες στο χώρο της κυκλοφορίας των ψυχοτρόπων, όταν γνωρίζουμε ότι οι νέοι αρχίζουν από ψυχοτρόπα και οινόπνευμα. Πρέπει να σας πω ότι η Ελλάδα στους διεθνείς οργανισμούς χαρακτηρίζεται κατά καιρούς, γιατί πολλά ζητήματα λειτουργούν στα όρια του νόμου. 
Η έννοια της αυστηρότητας ή όχι του νόμου έχει σχέση με την αποτελεσματικότητα αλλά και το αδίκημα. Και βέβαια, στο χώρο της χρήσης ναρκωτικών, ασφαλώς δεν υπάρχει ένας μόνο υπεύθυνος. Η χρήση ναρκωτικών προέρχεται από τη συνάντηση μιας ουσίας, ενός ατόμου κάτω από ειδικές συνθήκες. Ούτε η κλασική θεωρία περί θύτη και θύματος ισχύει -και το ξέρουμε πάρα πολύ καλά- αλλά ούτε και η λογική ότι εφόσον υπάρχει χρήστης τι φταίει ο έμπορος τελικά.
Υπάρχουν περιστατικά που δημοσιεύονται στις εφημερίδες για συλλήψεις ατόμων που διακίνησαν μεγάλες ποσότητας και αιφνιδίως διαβάζουμε ότι αφέθησαν ελεύθεροι. 
Μπορεί να μην είναι ο χώρος σας η δικαιοσύνη, αλλά έχετε την ισχυρότερη εποπτεία από πλευράς εκτελεστικής εξουσίας στον ΟΚΑΝΑ. Πρέπει να επανέλθετε ως Υπουργείο Υγείας. Δεν πρέπει να δοθούν άδειες πάλι σε εμπόρους ναρκωτικών -μιλώ για εμπόρους σεσημασμένους και καταλαβαίνετε τι εννοώ- και για λόγους ιδεολογικούς, κυρία Υφυπουργέ. Δεν μπορεί να κάνετε πόλεμο στα ναρκωτικά και από την άλλη πλευρά να λέτε "τι να κάνουμε, εφόσον υπάρχει το πρόβλημα, να δώσουμε και μερικές άδειες, να κάνουμε αυτό ή το άλλο". Δεν είναι δυνατόν! Δεν πιστεύω ότι μπορεί να λυθεί με την καταστολή το πρόβλημα, αλλά ως ενδιάμεση προσπάθεια που μειώνει τη διαθεσιμότητα είναι πάρα πολύ σημαντική συμβολή, έως ότου μπορέσουμε, αν μπορέσουμε, να δώσουμε απάντηση μέσω της μείωσης της ζήτησης.
Από την άλλη πλευρά έχουμε μηχανισμούς στα χέρια μας που δεν μπορούμε να τους χρησιμοποιήσουμε, τα media. Απεκαλύφθη απ' όλες τις επιστημονικές έρευνες ότι είναι αδύνατον να χρησιμοποιήσουμε τα media, διότι στην κατάσταση που βρίσκονται, ειδικά στην Ελλάδα, με τον τρόπο που προβάλλουν ορισμένα ζητήματα, μ'αυτή την υπερπληροφόρηση αλλά και την αρχή ότι μόνο το κακό δημιουργεί είδηση και τίποτε άλλο, θα έχουμε κάνει μια τρύπα στο νερό, αν αρχίσουμε να κάνουμε εκπομπές ή σποτς κλπ. Λίγα πράγματα θα κάνουμε πάντως. 
Πρέπει να επιχειρηθεί μια συμφωνία δεοντολογίας με τα media, αν δεν επιβληθεί, όπως εγώ προσωπικά πιστεύω μέσω του νόμου. Διότι βέβαια στηλιτεύουμε όλοι τους διαπλεκόμενους, τα media κλπ., αν όμως είχαμε τολμήσει ως Ελληνική Βουλή να θεσμοθετήσουμε ποιοτικούς κανόνες που δεν θα μπορούν να παραβιάζονται, άλλως θα αφαιρούνται οι άδειες, αμφιβάλλω αν οι μισοί εκ των κατεχόντων σήμερα άδειες τηλεοπτικών ή ραδιοφωνικών σταθμών θα είχαν ιδιαίτερο ενδιαφέρον για να τους έχουν.
Η Ελλάδα έχει τόσα media, όσα όλη η υπόλοιπη Ευρώπη. Αυτό δεν είναι περίεργο. Όλοι ξέρουμε τη χώρα μας. Έχει όμως συγκεκριμένες επιπτώσεις, κυρία Υφυπουργέ. Δεν μπορούμε να περιμένουμε εξ ουρανού, εκ του Θεού ή δεν ξέρω πώς αλλιώς να λυθεί και να απαντηθεί το πρόβλημα. Δεν θα μπορεί να απαντηθεί. Οι δράσεις που υπάρχουν είναι καλές, αλλά είναι λίγες. Λείπει όπως σας είπα η απόφαση. Και η απόφαση πρέπει να φαίνεται καθημερινά.
Ο Πρωθυπουργός οφείλει να κρίνει τους Υπουργούς του από την αποτελεσματικότητά τους σ' αυτό το θέμα. Μιλάω πάρα πολύ σοβαρά. Πρέπει να ασχοληθεί ο ίδιος προσωπικά.
Βέβαια δεν απαιτεί κανείς από τον Πρωθυπουργό της χώρας να έχει τα πάντα στο κεφάλι του, αλλά έχει τεράστια σημασία αυτό το ιδεολογικό μέρος που σας τόνισα, δηλαδή να φαίνεται η εκφρασμένη πολιτική βούληση καθημερινά, σε όλους τους τομείς που περιέγραψα, στην παιδεία και στην εκπαίδευση, στην απασχόληση, στους χώρους εργασίας, στον οικονομικό τομέα, στη λειτουργία όλων των σχετικών με τα οικονομικά δραστηριοτήτων, δηλαδή τα καζίνο για τα οποία μας επικρίνουν -και γνωρίζετε τα σχόλια- τις δραστηριότητες σε ορισμένες περιοχές, τη στενή σχέση λαθρεμπορίου, όπλων και ναρκωτικών και τα σχόλια που υπεισέρχονται στα διάφορα διεθνή έγγραφα και είναι όλο και εντονότερα για το τι γίνεται στη χώρα μας.
Βεβαίως πολύ συχνά η εμπορία ναρκωτικών και μάλιστα μεγάλων ποσοτήτων δεν έχει άμεση σχέση -είναι δρόμος διακίνησης- με τη χρήση.

Αυτό που έχει σχέση με τη χρήση είναι αυτό που σας είπα στην αρχή. Να φανεί ότι θέλουμε να πολεμήσουμε τα ναρκωτικά και όχι να συμβιβαστούμε μαζί τους. Να φανεί ότι θα κάνουμε ένα μακροχρόνιο αγώνα και θα τον κάνουμε όλοι μαζί, όποιες διαφορετικές προσεγγίσεις και αν έχουμε και να μην ασχολούμεθα συνεχώς με το αποτέλεσμα του προβλήματος. Πρέπει να πάμε στην αιτία. 
Εγώ πιστεύω, κυρία Υφυπουργέ, θεωρώντας ότι συμβάλλω σήμερα ως Kοινοβουλευτικός Eκπρόσωπος της Νέας Δημοκρατίας μαζί με τους συναδέλφους μου μέσω αυτής της επερώτησης, ότι επειδή ακριβώς είναι προϊόν ανθρώπινης δραστηριότητας όλη αυτή η υπόθεση μπορεί να πολεμηθεί, όπως πολεμήθηκαν όλες οι παράλογες, απαράδεκτες, ανθρώπινες δραστηριότητες στον πολιτικό χώρο, ο ολοκληρωτισμός, ο φασισμός και όλα τα υπόλοιπα από τον άνθρωπο, έστω και με μεγάλο κόστος. 'Ετσι πρέπει να αναληφθεί δράση και εναντίον αυτής της υπόθεσης. Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Kοινοβουλευτική εκπρόσωπος του Συνασπισμού της Αριστεράς και της Προόδου κα. Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Ευχαριστώ, κυρία Πρόεδρε.
Είναι φανερόν ότι όλοι και όλες σ' αυτήν την Αίθουσα συμφωνούμε ότι το πρόβλημα στην Ελλάδα βρίσκεται σε έξαρση και ιδιαίτερα την τελευταία πενταετία οι ρυθμοί αύξησης της χρήσης ναρκωτικών στη χώρα μας είναι ανησυχητικοί. Η χώρα μας ασφαλώς δεν είναι η πρώτη χώρα, κυρία Υφυπουργέ, στη χρήση ναρκωτικών στην Ευρώπη. Αυτό προκύπτει από τα επίσημα στοιχεία και του ευρωπαϊκού παρατηρητηρίου, είναι όμως, μία χώρα η οποία έχει πάρα πολλούς θανάτους. 'Εχει δυσανάλογο αριθμό θανάτων και έχει -και αυτό επίσης είναι πολύ ανησυχητικό- αυξημένη χρήση σε πολύ μικρότερες ηλικίες.
Νομίζω, λοιπόν, ότι αυτά τα δύο στοιχεία του προβλήματος, ο πολύ μεγάλος αριθμός των θανάτων, αλλά και το γεγονός ότι όλο και περισσότερο έχουμε χρήση ναρκωτικών από νεαρότερες ηλικίες, μαζί με το γενικό πρόβλημα, την αυξητική τάση του θέματος, την αυξητική τάση της χρήσης, είναι παράμετροι προς τις οποίες πρέπει να οδηγηθούμε και μέσα από την αντιμετώπιση του προβλήματος και τα μέτρα που παίρνονται.
'Έγινε πολλή συζήτηση και από τους Βουλευτές της Νέας Δημοκρατίας και από εσάς για το θέμα της πρόληψης. Νομίζω ότι είναι ανάγκη να έχουμε αίσθηση της κατάστασης. Η πρόληψη είναι μία εξαιρετικά δύσκολη και σύνθετη υπόθεση και δεν ξέρω πραγματικά αν πιστεύει κανείς εδώ ότι δημιουργώντας κάποια κέντρα πρόληψης παραπάνω θα έχουμε λύση του προβλήματος την εξαφάνιση, ή την εξάλειψή του. Προσωπικά δεν το πιστεύω.
Ασφαλώς όλοι σ' αυτήν την Αίθουσα προσπαθούμε να αντιμετωπίσουμε τα ναρκωτικά και σ' αυτό θέλω να είμαι κατηγορηματική απαντώντας και στα όσα είπε η κοινοβουλευτική εκπρόσωπος της Νέας Δημοκρατίας. Αλλά δεν συμφωνώ καθόλου με τον παραλληλισμό που έκανε, που παρομοιάζει τα ναρκωτικά περίπου σαν ένα φαινόμενο όπως ο φασισμός ή ο πολιτικός ολοκληρωτισμός. Μ' αυτήν την έννοια δεν θεωρώ ότι θα είναι τόσο εύκολη η αντιμετώπιση του προβλήματος.
Νομίζω, λοιπόν, ότι είναι ανάγκη να δούμε ρεαλιστικά το θέμα και σε μία προσπάθεια, επαναλαμβάνω, να αντιμετωπίσουμε το πρόβλημα, να δούμε ποιες είναι οι καλύτερες μέθοδοι, οι καλύτεροι τρόποι, οι καλύτερες δράσεις και η καλύτερη διάθεση των οικονομικών πόρων που έχουμε για να αντιμετωπίσουμε τα πρόβλημα.
Το λέω ευθύς εξαρχής, διότι έχω ορισμένες διαφορετικές απόψεις για την αντιμετώπιση του προβλήματος και θα τις πω στη συνέχεια, αλλά θέλω πολύ καθαρά να δηλώσω ότι σε καμία περίπτωση δεν δέχομαι ότι αυτές οι διαφορετικές απόψεις συνιστούν υποχώρηση έναντι του θέματος των ναρκωτικών, ακούστηκε ήδη αυτό από συναδέλφους, ή ότι συνιστούν μια έτσι εκ του πλαγίου διάθεση προώθησης των ναρκωτικών. Ούτε καν θα απαντήσω σε τέτοια θέματα. Νομίζω ότι έχει γίνει πια πολύ μεγάλη συζήτηση στις ευρωπαϊκές χώρες.
Εμείς που παλέψαμε τόσα χρόνια για να υπάρξει επιτέλους στην Ελλάδα πρόγραμμα υποκαταστάσεων απέναντι στη Νέα Δημοκρατία που τότε μας κατακεραύνωσε, εμείς λοιπόν οι αφελείς, που θεωρούμε ότι πρέπει να γίνει διαχωρισμός των ναρκωτικών ουσιών ανάλογα με τη βλάβη σε όλη την Ευρώπη, μετέχουμε σε μία συζήτηση που γίνεται με πολύ σαφή τρόπο, με επιστημονικά δεδομένα και νομίζω ότι θα ήταν σε βάρος και το επιπέδου της συζήτησης να οδηγηθούμε σε απαντήσεις του τύπου εσείς θέλετε να πουλάτε τα ναρκωτικά στα περίπτερα ή εσείς θέλετε να τα διαδώσετε και άλλα σχετικά. 'Όλοι θέλουμε να τα αντιμετωπίσουμε.
Ασφαλώς, λοιπόν, τα κέντρα πρόληψης έχουν μεγάλη σημασία, για να έρθω τώρα και στις συγκεκριμένες προτάσεις. Περισσότερο εγώ θα επέμενα στην ανάγκη να συνεργαστεί το Υπουργείο Υγείας - παρίσταται η κυρία Υφυπουργός- με το Υπουργείο Παιδείας και να δούμε τι δυνατότητες υπάρχουν να ενταχθούν μέτρα πρόληψης μέσα στο εκπαιδευτικό πρόγραμμα και μέσα στην εκπαιδευτική διαδικασία μέσα από έναν ελεγχόμενο τρόπο.
Η πρόληψη όπως γίνεται πάντα, ιδιαίτερα αν δεν γίνεται από υπεύθυνα άτομα, πιστεύω ότι στην Ελλάδα γίνεται μια καλή δουλειά στο θέμα αυτό, δεν κάνω κριτική, αλλά πιστεύω ότι αν η πρόληψη δεν γίνει από υπεύθυνα άτομα, μπορεί να οδηγήσει και σε αντίθετα αποτελέσματα. Είναι πολύ σοβαρή υπόθεση. Γι' αυτό εγώ θα έλεγα ότι περισσότερο, όσον αφορά τις νεαρότερες ηλικίες, θα πρέπει να οδηγηθούμε σε μια κατάσταση όπου να δεθούν τα προγράμματα περισσότερο με το εκπαιδευτικό σύστημα και τα σχολεία. Εκεί υπάρχει καλύτερος έλεγχος, και μπορούμε να αντιμετωπίσουμε καλύτερα το πρόβλημα. Από κει και πέρα συμφωνώ με όσα ειπώθηκαν από τους συναδέλφους της Νέας Δημοκρατίας και από την κ. Γιαννάκου ότι πρέπει να δοθεί βάρος σ' αυτά τα προγράμματα, να δούμε τι γίνεται με το προσωπικό -το είπε και η κυρία Υφυπουργός άλλωστε- να υπάρξουν αντίστοιχα προγράμματα και στην επαρχία και να συνδεθούν με επί μέρους τομείς δραστηριοτήτων, με τη δραστηριότητα του ανθρώπου στο επάγγελμά του, στη δουλειά του, στην ψυχαγωγία του, έτσι ώστε να μην εμφανίζεται ως ένα πρόβλημα που τονίζεται ιδιαίτερα και που εν τέλει τραβάει την προσοχή. 
'Οσον αφορά το θέμα της αντιμετώπισης του προβλήματος, όταν αυτό εκδηλώνεται. Εδώ, πράγματι, υπάρχουν διαφορετικές απόψεις. Χαίρομαι που άκουσα σήμερα να λέει η Νέα Δημοκρατία ότι η καταστολή δεν λύνει το πρόβλημα. Δεν ξέρω αν όλοι οι συνάδελφοι συμφωνούν με αυτήν την άποψη, είναι μια άποψη που υποστηρίζουμε από χρόνια, και νομίζω ότι στην Ελλάδα έχει εφαρμοσθεί με σκληρό τρόπο και έχει αποτύχει. Ούτε τα μέτρα που εγώ θα προτείνω λύνουν το πρόβλημα. Σ' αυτό θέλω να είμαι ειλικρινής. Αλλά πιστεύω ότι τουλάχιστον θα έχουμε λιγότερους θανάτους, θα έχουμε λιγότερους κινδύνους από τη χρήση, θα μειώσουμε δηλαδή τη βλάβη από τη χρήση και θα έχουμε μία καλύτερη δυνατότητα η κοινωνία να αγκαλιάσει το πρόβλημα.
Εμείς, λοιπόν, υποστηρίζουμε ότι είναι ανάγκη να ενισχυθούν και τα προγράμματα υποκατάστατων και να εξεταστεί η δυνατότητα χορήγησης των ουσιών σε ανθρώπους που είναι αποδεδειγμένα με ιατρικό τρόπο, με επιστημονικό τρόπο εξαρτημένοι μέσω του Εθνικού Συστήματος Υγείας. Αυτή είναι η πρότασή μας. Και είναι μία πρόταση, την οποία κάνουμε όχι επειδή θέλουμε να δίνουμε τη δόση σε κάποιους για να μη μας ενοχλούν, θέλουμε να δίνουμε τη δόση για να μην πεθάνουν. Ούτε θέλουμε να δίνουμε τη δόση, διότι τους θεωρούμε ελεύθερους και δεν μας ενδιαφέρει πώς θα γίνει η κηδεία τους. Η Ελλάδα έχει πολύ μεγάλο αριθμό θανάτων. Είναι δεύτερη αναλογικά στους θανάτους. Και είναι ανάγκη να μειωθούν οι θάνατοι, όπως είναι ανάγκη να μειωθούν και παράπλευρες βλάβες, όπως είναι το ΕΪΤΖ, βαρύτατες ασθένειες, ηπατίτιδα, μεταδοτικές ασθένειες κλπ. 
Αυτή, λοιπόν, είναι η πρότασή μας και δεν είναι μια πρόταση διάδοσης, πιστεύουμε ότι είναι μια πρόταση η οποία μειώνει το κόστος και επομένως χτυπά και τη ρίζα του προβλήματος, αλλά δεν θέλω τώρα να υπεισέλθω σε όλη αυτήν τη συζήτηση. 
Πάντως, και νομίζω ότι εδώ θα μπορέσουμε κάπου να συμφωνήσουμε όλοι μαζί να δεχθούμε ότι είναι ανάγκη να υπάρξει μια πλουραλιστική αντιμετώπιση του θέματος μέσα από διάφορα προγράμματα. Αν κάποιος χρήστης θέλει να απεξαρτηθεί -και το ΚΕΘΕΑ εδώ κάνει μια πολύ καλή δουλειά και ο ΟΚΑΝΑ και τα άλλα προγράμματα που ανέφερε η κυρία Υφυπουργός - πρέπει να του δώσουμε τη δυνατότητα να το κάνει. Και επομένως χρειάζεται να ενισχυθούν και οικονομικά αυτοί οι φορείς. Αν όμως δεν θέλει να απεξαρτηθεί, τότε πρέπει να έχουμε τη δυνατότητα να τον οδηγήσουμε σε ένα από τα προγράμματα υποκατάστατων. Και σ' αυτό θέλω να είμαι σαφής. Υπάρχει μεγάλη καθυστέρηση σ' αυτόν τον τομέα.
Τα όσα είπε η κυρία Υφυπουργός δεν απαντούν ικανοποιητικά. Καθυστερούμε πάρα πολύ. Δεν είναι δυνατόν να υπάρχουν δύο-τρεις χιλιάδες εν αναμονή στο θέμα της χορήγησης μεθαδόνης και να έχουμε σήμερα δημοσιεύματα -διάβαζα σήμερα στα "ΝΕΑ" ότι υπάρχει και μαύρη αγορά μεθαδόνης. Πρέπει το θέμα να αντιμετωπιστεί. 
Από την άλλη πρέπει να πω ότι και το ΚΕΘΕΑ και ο ΟΚΑΝΑ πρέπει να βοηθηθούν για να δούμε προγράμματα ειδικά για εφήβους. 'Εχουμε συζητήσει με την κυρία Υφυπουργό σε ερώτηση του Συνασπισμού για το αντίστοιχο πρόγραμμα του ΚΕΘΕΑ στη Θεσσαλονίκη. Πρόγραμμα για εφήβους στην Ελλάδα υπάρχει μόνο ένα στην Αθήνα. Είναι μικρό, δεν επαρκεί. Και το πρόβλημα με τους εφήβους μεγαλώνει. 'Όπως, επίσης, εγώ θα έλεγα να δείτε το θέμα σε συνεργασία με το Υπουργείο Εθνικής 'Αμυνας και το Υπουργείο Δικαιοσύνης αντιστοίχως, να έχει το ΚΕΘΕΑ και οι άλλοι φορείς προγράμματα ειδικά στο στρατό και στις φυλακές. Εγώ μιλάω για προγράμματα υποκατάστατων στο στρατό και στις φυλακές. Δεν είναι δυνατόν να προχωρήσουμε με αυτόν τον τρόπο, τον πολύ αργό τρόπο. 
Είπα ήδη και για τους έφηβους, για τους οποίους πρέπει να ασχοληθούμε ιδιαίτερα. Πρέπει εδώ να πω -και ας μου επιτρέψετε να κάνω αυτήν την αναφορά παρ' ότι δεν αφορά την Κυβέρνηση, αλλά νομίζω και οι συνάδελφοι της Νέας Δημοκρατίας και του ΠΑΣΟΚ και όλοι πρέπει να το δούμε- ότι πολλές φορές η κοινωνία δεν αντιδρά με τον τρόπο που πρέπει στις προσπάθειες αντιμετώπισης του προβλήματος.
Θλίβομαι, κυρία Πρόεδρε, και λυπούμαι που θα το πω για την απόφαση του Δημοτικού Συμβουλίου της Θεσσαλονίκης.
Το Δημοτικό Συμβούλιο της Θεσσαλονίκης απέρριψε την πρόταση να δημιουργηθεί κέντρο απεξάρτησης -ούτε καν κέντρο απεξάρτησης, μονάδα του ΚΕΘΕΑ- με το επιχείρημα ότι θα μειώσει την αξία των ακινήτων στην περιοχή, στην οποία υπάρχει το κτίριο που έχει διατεθεί. Λυπούμαι πάρα πολύ.
Nομίζω ότι εδώ όλοι μας πρέπει να αναλάβουμε τις ευθύνες μας. Δεν είναι δυνατόν εδώ να μιλάμε σε τέτοιους υψηλούς τόνους για την αντιμετώπιση του προβλήματος, κατηγορώντας ο ένας τον άλλον, η μία παράταξη την άλλη, και εν τέλει να μην αναλαμβάνουμε τις ευθύνες μας όταν έρχεται η ώρα. Και νομίζω ότι και η αυτοδιοίκηση και όλη η κοινωνία πρέπει να κάνουμε ό,τι μπορούμε για το θέμα αυτό. 
Τέλος για το θέμα του νομοθετικού πλαισίου νομίζω ότι οποιαδήποτε αλλαγή του πρέπει να είναι σαφής και να αντιμετωπίζουν το χρήστη ως ασθενή. Επομένως πρέπει να απεμπλακεί ακόμα περισσότερο και έχουν γίνει ορισμένα βήματα στη νομοθεσία, αλλά δεν είναι επαρκή. Δεν είναι δυνατόν να εμπλέκεται το θέμα με τον έναν ή τον άλλο τρόπο. 
Βεβαίως υπάρχουν εδώ ορισμένα ζητήματα λεπτά, οι χρήστες πολλές φορές διακινούν και μία ορισμένη ποσότητα προκειμένου να εξασφαλίσουν τη δική τους δόση -αναφέρομαι στα "βαποράκια" που όλοι γνωρίζουμε- αλλά πρέπει εν πάση περιπτώσει να βρεθεί μια λύση ώστε να μην οδηγούνται στις φυλακές. 'Αλλωστε σχεδόν σε όλη την Ευρώπη έχουν προχωρήσει σε αυτήν την κατεύθυνση. Ευχαριστώ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του ΠΑΣΟΚ κ. Σπυρόπουλος έχει το λόγο. 
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κύριοι συνάδελφοι, θα πω δύο λόγια μόνο δεδομένου ότι υπήρξε ένα ερέθισμα από την πλευρά της Κοινοβουλευτικής Εκπροσώπου της Νέας Δημοκρατίας κας Γιαννάκου, σε σχέση με την ιδεολογική συνιστώσα του προβλήματος.
Νομίζω ότι όλο και πιο πολύ για θέματα διαχείρισης του προβλήματος βρισκόμαστε σε μια διαρκή σύγκλιση, όλα τα κόμματα. Η λειτουργία της ειδικής επιτροπής είναι μία νέα πρόκληση για όλους μας προκειμένου να συγκλίνουμε στα θέματα της διαχείρισης. Πιστεύω ότι αυτό θα συμβεί. Η απειλή είναι τόσο έντονη και τόσο μεγάλη, που δεν αφήνει περιθώρια αξιοποίησης ή εκμετάλλευσης ενός προβλήματος για τους παραδοσιακούς μικροκομματικούς ή μονοκομματικούς ή αντιπολιτευτικούς ή συμπολιτευτικούς λόγους. 
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Δεν εννοούσα κομματική ιδεολογία. 
ΡΟΒΕΡΤΟΣ ΣΠΥΡΟΠΟΥΛΟΣ: Δεν αναφέρεται σε εσάς αυτό. Θα έλθω μετά σε αυτό. 
Πιστεύω, λοιπόν, ότι βρισκόμαστε σε μια προσπάθεια σύγκλισης. Οι έλεγχοι από εδώ και πέρα όλο και πιο πολύ θα είναι σε θέματα διαχείρισης αν είμαστε αποδοτικοί, παραγωγικοί, αν αφομοιώνουμε καινοτόμες απόψεις.
Το θέμα της υποκατάστασης πρέπει να ομολογήσουμε ότι με καθυστέρηση το υιοθετήσαμε. Είναι μία επιλογή, αξιολογούνται τα αποτελέσματα, πιστεύω ότι δημιουργούνται οι υποδομές πρόληψης, θεραπείας κλπ. Αλλά ας έλθω σε αυτό που είπα στην αρχή και να δούμε το κομμάτι που αφορά την ιδεολογική συνιστώσα του προβλήματος. 
Κατάγομαι από μια περιοχή όπου το 1930 οι άνθρωποι ζούσαν καλλιεργώντας χασίς. Και θέλω να σας διαβεβαιώσω ότι εκείνο τον καιρό οι οι προτεραιότητες για τη ζωή τους ήταν άλλες. Δεν κάπνιζε κανείς χασίς τότε. 'Η κάπνιζαν οι πολλοί λιγότεροι εάν θέλετε. Αυτά που κάνουν χρήση στην περιοχή μου σήμερα, δεν υπάρχει, είναι παράνομα Γιατί πιστεύω, λειτουργώντας αφαιρετικά, ότι οι προτεραιότητες της ζωής και τα όνειρα ήταν πολύ μεγάλα, όνειρα για να καλύψουν τις ανάγκες. 
Πιστεύω ότι υπάρχει πρόβλημα και δεν θα το έθετα με τέτοια ένταση εάν θέλετε, εάν είμαστε σε πλήρη σύνθεση, γιατί δεν είμαι σίγουρος ότι μπορεί να γίνει αποδεκτή μια τέτοια άποψη. 'Ομως θέλω να πω ότι βρισκόμαστε σε μια περίοδο που τελικά αυτό που μπορούμε να χαρακτηρίσουμε ως ιδεολογικό κενό είναι ακριβώς αυτό που ενδεχόμενα ως απειλή τα συναισθηματικά και αδύναμα βλαστάρια της κοινωνίας που αναζητούν με μεγαλύτερη ίσως ευαισθησία ή διερευνούν το μέλλον οδηγεί σε αδιέξοδο. 
Και τούτο, διότι τα αδιέξοδα που οικοδομούμε μπροστά τους είναι αρκετά ζοφερά ή δεν υπάρχουν. Οικοδομήσαμε και οικοδομούμε καθημερινά ένα μοντέλο ευημερίας με ποσοτικά χαρακτηριστικά. Ο άνθρωπος είναι πιο ευτυχής, αν μετά τα χίλια εκατό κυβικά έχει χίλια τετρακόσια κυβικά, έχει δύο χιλιάδες κυβικά, έχει τρεις χιλιάδες πεντακόσια κυβικά κλπ., αδιαφορώντας αν αυτή η ποσοτική μεγέθυνση της ευημερίας έρχεται σε αντίθεση με τη δυνατότητα όλων μας να παράγουμε τις πρώτες ύλες για την ύπαρξη αυτού του μοντέλου.
Μη νομίζετε ότι οι νέοι άνθρωποι όλα αυτά δεν τα διαπιστώνουν. Υπάρχει πρόβλημα ιδεολογίας. Το μόνο που δεν ξέρω είναι αν μπορούμε να το αντιμετωπίσουμε, γιατί εμείς, όλοι μας, αν θέλετε, είμαστε οι συντελεστές οικοδόμησης ενός μοντέλου, που σήμερα είναι σε κρίση.
Πιστεύω ότι όλοι μας αν δεν αναζητήσουμε ένα μοντέλο ευημερίας, που να είναι σε αντιστοιχία με τις ισορροπούσες ακατάλυτες δυνάμεις ενός ανθρώπου, της φύσης και της εξέλιξης, πρόβλημα ισορροπίας θα υπάρχει, πρόβλημα ιδεολογίας θα υπάρχει και βέβαια θεωρώ ότι μπροστά θα υπάρξουν και άλλα αδιέξοδα. Θα είναι δε εντελώς αφαιρετικό να πιστέψουμε ότι μπορούμε να δώσουμε ιδεολογικά πρότυπα, αν αναφερόμαστε σε ιδεολογικά πρότυπα του προηγούμενου αιώνα. Όχι. Θα είναι λάθος. Εγώ σέβομαι και εκτιμώ ως ειλικρινείς αυτές τις τοποθετήσεις αυτές τις προθέσεις, Δεν τις αμφισβητώ. 'Όμως θα οδηγηθούμε όλο και πιο μακριά από την απαιτούμενη αναζήτηση μιας νέας απάντησης. 
Πιστεύω ότι το πρόβλημα των ναρκωτικών, το πρόβλημα της εξάρτησης των νέων ανθρώπων από το τίποτα, είναι ένα πρόβλημα βαθιά πολιτικό. Το μόνο ζήτημα είναι, ή αυτό που τελικά δεν ξέρω ή αδυνατώ να σκεφθώ, αν έχουμε τις πολιτικές δυνάμεις να το αντιμετωπίσουμε. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εισερχόμαστε στο στάδιο των δευτερολογιών.
Το λόγο έχει ο κ. Κιλτίδης.
ΚΩΝΣΤΑΝΤΙΝΟΣ ΚΙΛΤΙΔΗΣ: Κυρία Πρόεδρε, δεν θα πάρω όλο το χρόνο, δεν θέλω να κουράσω το Σώμα. Νομίζω ότι και η κυρία Υφυπουργός, αλλά και οι Κοινοβουλευτικοί Εκπρόσωποι των κομμάτων σήμερα έθεσαν το θέμα από τη διάσταση, την οποία ο καθένας το βλέπει. Νομίζω ότι έχουμε εξαγάγει συμπεράσματα. Αλλά να ξεκαθαρίσουμε τα πράγματα. Οφείλω να απαντήσω σε κάποια κενά, τα οποία ίσως ηθελημένα ή αθέλητα, υπήρξαν ή αφέθησαν από την πλευρά τη δική μας.
Η Νέα Δημοκρατία έφερε αυτήν την επερώτηση, διότι είναι για μας, όπως είπε και η Κοινοβουλευτική Εκπρόσωπός μας κα Γιαννάκου, ορατό το κενό της πολιτικής βούλησης και απόφασης. Αυτήν τη στιγμή η ελληνική κοινωνία προσμετρά στους πολιτικούς της πατρίδας μας ένα μεγάλο κενό ή μικρό κατ' άλλους, όσον αφορά την παρέμβαση, την οποία οφείλουν να κάνουν, για να διασφαλίσουν την πορεία των νέων σ' αυτήν τη ζωή. Γι' αυτό και συνέβη αυτό.
'Εχω εδώ, όπως ανέφερα και στην πρώτη μου ομιλία, τις τελευταίες κοινωνικοδημογραφικές αναλύσεις και του ΚΕΘΕΑ και των κοινοτήτων του ΟΚΑΝΑ και με θλίψη -βλέπω, όπως θα τολμούσα να πω και το AIDS, που κάποτε ήταν μιας ομάδος "προνόμιο"- ότι από εκεί που η επιστήμη ή οι επιστήμονες, οι ασχολούμενοι ειδικότερα με το θέμα των ναρκωτικών, είχαν επικεντρώσει σε συγκεκριμένες κοινωνικές ομάδες το πρόβλημα της χρήσης των ναρκωτικών ή εξαρτησιογόνων ουσιών, σήμερα να καταλαμβάνει η χρήση κάθε κοινωνική διαστρωμάτωση. Ολοένα και περισσότερο ελαττώνονται τα παιδιά των χωρισμένων γονιών, πάμε σε μικρότερες ηλικίες, πάμε περισσότερο σε γυναίκες, πάμε σε κάθε βιοτικό επίπεδο της κοινωνίας και αυτό αναδεικνύει αυτό που αναφέραμε από την πλευρά της Νέας Δημοκρατίας, ένα ιδεολογικό κενό, το οποίο δεν έχει τα χαρακτηριστικά των μέσων μόνο της ζωής. Έχει, όπως είπε ο Κοινοβουλευτικός Εκπρόσωπος του ΠΑ.ΣΟ.Κ., και την ιδεαλιστική του διάσταση.
Ποτέ οι ιδέες δεν άλλαξαν ως έννοιες και ως περιεχόμενο από τα μέσα ή από το περιτύλιγμα είτε χρησιμοποιούσε κάποιος κάποτε ως μέσο μεταφοράς το άλογο είτε τα χίλια εκατό, ή τα χίλια τετρακόσια, ή τα δύο χιλιάδες που ανάφερε ο Κοινοβουλευτικός Εκπρόσωπος. Σημασία είχε ποιο περιεχόμενο ιδεών είχε, ποιο όραμα και ποιο στόχο σ' αυτήν τη ζωή. 
Επομένως δεν ανατρέχουμε σε οπισθοδρομικά πρότυπα. Ανατρέχουμε στο να βρούμε το περιεχόμενο των εννοιών και των ιδεών που δυστυχώς η σημερινή πολιτική πραγματικότητα και οι πολιτικοί που δρουν και ενεργούν μέσα σ' αυτό το πολιτικό γίγνεσθαι έχουν την ευθύνη τους ως καθοδηγητές, για να μην αναιρούμε και να μην αρνούμεθα και αυτήν την ιδιότητα την οποία έχει εξ αντικειμένου ο πολιτικός. 
Μια άλλη ξεκάθαρη εξήγηση. Κανένας δεν είπε ότι η λύση θα δοθεί διά της καταστολής. Δεν σημαίνει, όμως, ότι επειδή αποτυγχάνουν οι κατασταλτικές διαδικασίες και οι ενέργειες των κατασταλτικών οργάνων, πως έπαψαν να υπάρχουν οι άλλες εναλλακτικές λύσεις καταστολής ή οι καλύτερες λύσεις καταστολής. Δεν σημαίνει ότι επειδή δεν συλλαμβάνεται ένας εγκληματίας πως θα πρέπει να αφήνονται να εγκληματούν κάποιοι. Θα πρέπει να βρεθούν οι τρόποι εκείνοι στο βαθμό που πρέπει κανένας με καταστολή να επιτύχει τη θεραπεία του προβλήματος, που αναλογεί ένας άλφα βαθμός ποσοστών, ότι έχει η καταστολή τη συμμετοχή στη μείωση της διαθεσιμότητος. Και -θα ήθελα να τονίσω και μια άλλη ξεκάθαρη διάσταση- θα πρέπει να είμαστε ειλικρινείς και επιστημονικά, μια και έχουμε και την ιδιότητα των γιατρών, ότι τα υποκατάστατα έρχονται κατ' εξοχήν να μειώσουν τη ζήτηση. Είναι σίγουρο ότι τα καθαρά προγράμματα έχουν καλύτερη τύχη. Και το βλέπω παρακολουθώντας ένα χρόνο τώρα από πολύ κοντά. 'Οχι ότι στο παρελθόν δεν παρακολουθούσα. Το σίγουρο πάντως είναι ότι τα καθαρά προγράμματα έχουν καλύτερη τύχη. Είναι δύσκολα βέβαια στην εφαρμογή τους. Θέλουν περισσότερο κόπο, μεγαλύτερη προσωπική θυσία ανθρώπων, συναισθημάτων, ψυχής, θα τολμούσα να πω. Σίγουρα όμως έχουν καλύτερη τύχη.
Δεν είμαστε αντίθετοι στα προγράμματα υποκαταστάσεως, όποια καινούρια και αν έρθουν -και με χαρά άκουσα από την κυρία Υφυπουργό ότι θα εφαρμοστούν και καινούρια προγράμματα με άλλες ουσίες πλην της μεθαδόνης,- γιατί είναι βέβαιο ότι μειώνουν τη ζήτηση. 
Εκείνο, όμως , το οποίο και πάλι θα πω, κλείνοντας τη δεύτερή μου παρέμβαση, είναι ότι και ο ΟΚΑΝΑ και το οποιοδήποτε όργανο θέλαμε να αποφασίσουμε μελλοντικά, θα πρέπει απαραιτήτως να έχει κάποια αντικειμενικά στοιχεία που μας διδάσκει και η εμπειρία των παθημάτων μας αν το θέλετε εσωτερικά και τα διδάγματα τα οποία πρέπει να πάρουμε από άλλες ευνομούμενες πολιτείες, που τα κατάφεραν καλύτερα. Και να διαθέσουμε βεβαίως και οικονομικά κονδύλια περισσότερα. Δεν το λέμε έτσι άκριτα. Και μην πείτε, πού θα βρεθούν, είσθε η Αντιπολίτευση και εύκολα λέτε αυτού του είδους τα πράγματα ότι πρέπει να διατεθούν. Εφόσον όμως συγκλίνουμε ότι επιθυμούμε την καταπολέμηση, ας αποφασίσουμε, οι πολιτικοί, ότι πρέπει η πατρίδα μας, η πολιτεία, το κράτος να διαθέσει περισσότερα. Και εφόσον το λέμε εμείς τι ανάγκη άλλων μαρτύρων έχουμε;
'Οσον αφορά τη διακομματική επιτροπή, αυτή είναι μια προσωπική μου τοποθέτηση την οποία γνωρίζω καλά ότι την ασπάζονται και τα υπόλοιπα μέλη τουλάχιστον του Προεδρείου. Επιτέλους θα πρέπει να πάψουμε να ομφαλοσκοπούμε. Εάν πρόκειται ξανά αυτή η διακομματική επιτροπή να έχει ένα χαρακτήρα αναλύσεων και διαπιστώσεων, λυπούμαι πάρα πολύ, πολύ γρήγορα θα παραιτηθώ. Πολιτική παρέμβαση χρειάζεται να κάνει η Βουλή των Ελλήνων μ' αυτό της το όργανο.
Ευχαριστώ. 
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Το λόγο έχει ο συνάδελφος κ. Γεώργιος Κωνσταντόπουλος. 

ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κυρία Πρόεδρε, η Κυβέρνηση πρέπει να λάβει τα απαραίτητα μέτρα και για την αισθητή, αύξηση που παρατηρείται στη χώρα μας τελευταία, της κατανάλωσης των οινοπνευματωδών ποτών και ιδιαίτερα μεταξύ των εφήβων, των παιδιών και της προεφηβικής, αλλά και της εφηβικής ηλικίας.
Χάρηκα που αναφέρατε ότι το αλκοόλ είναι μια μορφή τοξικομανίας. Κυρία Υπουργέ, γνωρίζετε ότι έχουμε μια πρωτιά στη χώρα μας στην κατανάλωση αλκοόλ στους εφήβους. Πρέπει να προωθήσετε τα μέτρα αγωγής υγείας στα σχολεία μας. Έχετε βγάλει φυλλάδια αγωγής υγείας, τα οποία όμως στοιβάζονται στο Υπουργείο σας και δεν έχουν παραληφθεί ακόμη από τους αποδέκτες τους.
Η χρήση του αλκοόλ σε συνδυασμό με τη λήψη μαλακών ναρκωτικών έχει οδηγήσει σε αύξηση της εγκληματικότητας, σε αύξηση της σχολικής αποτυχίας και σε πολλές οικογενειακές τραγωδίες. Επιτέλους πρέπει να δούμε το πρόβλημα χρήσης, κατάχρησης του αλκοόλ σε εφηβικές ηλικίες μ' ένα διαφορετικό μάτι. Και το Υπουργείο Υγείας πρέπει να λάβει τα αναγκαία μέτρα.
'Όσον αφορά στο θέμα της κοινωνικής παρέμβασης σίγουρα μια τέτοια παρέμβαση στη χώρα μας σε όφελος του τοξικομανή αποβαίνει ένα δύσκολο εγχείρημα που πρέπει να τον προστατεύσει τόσο από την τοξική ουσία όσο και από την κοινωνική απόρριψη και τους κινδύνους που αυτή συνεπάγεται και να τον βοηθήσει στην κοινωνική του επανένταξη.
Τι είδους όμως κοινωνική παρέμβαση θέλουμε σήμερα, κυρία Υπουργέ; Μια παρέμβαση που να ελέγχεται από τους κρατικούς και τους κοινωνικούς φορείς ή μήπως μια άλλη παρέμβαση που να ελέγχεται και να προσδιορίζεται από ιδιωτικούς φορείς μόνο, οι οποίοι να τη χρησιμοποιούν για δικούς τους συντεχνιακούς λόγους; Πρέπει να απαντήσετε εδώ. 
Επίσης -εδώ θα χρειαζόταν η παρουσία του Υπουργού Δικαιοσύνης- πρέπει να δούμε τι θα γίνει και με τη νομοθεσία, όσον αφορά στα ναρκωτικά και στον κοινωνικό αποκλεισμό. Να δούμε το θέμα του ποινικού μητρώου των απεξαρτημένων, να δούμε τα νομικά εμπόδια που υπάρχουν στην επαγγελματική απασχόληση των απεξαρτημένων ιδιαίτερα στο δημόσιο τομέα. Είναι ένα θέμα, το οποίο κάποτε πρέπει να δούμε, κυρία Υπουργέ, και να το μεταβιβάσετε επίσης και στον αρμόδιο Υπουργό Δικαιοσύνης.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): To λόγο έχει ο συνάδελφος κ. Ελευθέριος Παπανικολάου.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κυρία Πρόεδρε, έγινε καταφανές από τη συζήτηση και απ' όλες τις πτέρυγες της Βουλής ότι είναι εθνικό πρόβλημα το πρόβλημα των ναρκωτικών και ότι οι εξαρτησιογόνες ουσίες έχουν φτάσει μέχρι το τελευταίο χωριό. Και είναι φανερό ότι για να φτάσει ο νέος σ' αυτό το σημείο έχει χάσει ελπίδα, όραμα, αλλά και αυτήν την ίδια την ψυχή του.
Λυπάμαι όμως γιατί αυτήν την αγωνία δεν την έχει η Κυβέρνηση και αυτό φάνηκε από την παρουσία εδώ μόνο της Υφυπουργού Υγείας και Πρόνοιας, ενώ θα έπρεπε να είναι εδώ και ο Υπουργός Δικαιοσύνης και ο Υπουργός Δημοσίας Τάξεως. Είναι βέβαια παρήγορο ότι η κυρία Υφυπουργός προσπάθησε να δώσει ορισμένες εξηγήσεις, ορισμένες θέσεις ή προτάσεις εκ μέρους των Υπουργείων αυτών. Θα το σχολιάσω στη συνέχεια. Είναι όμως θετικό ότι η κυρία Υφυπουργός είπε στην ομιλία της ότι έγιναν αρκετά πράγματα, αλλά δεν μπορεί ν' αντιμετωπιστεί έτσι το μεγάλο πρόβλημα με τις εξαρτησιογόνες ουσίες, που έχει πραγματικά φτάσει σε πάρα πολύ υψηλό επίπεδο. 
Αναφέρθηκε στα λειτουργούντα κέντρα πρόληψης. Είναι πολύ λίγα και το σημαντικότερο είναι ότι ακούστηκε απ' όλες τις πτέρυγες πάλι της Βουλής ότι πρέπει να είναι ειδικοί οι άνθρωποι, οι οποίοι θα έχουν αναλάβει αυτό το δύσκολο, πραγματικά, έργο και να υπάρχει μια αλληλοσυμπλήρωση και συνεργασία μεταξύ όλων των φορέων, έτσι ώστε ο αγώνας αυτός να είναι αποτελεσματικότερος για τα νιάτα μας που μπαίνουν σ' αυτό το μονοπάτι χωρίς γυρισμό. 
Για τα κέντρα αποτοξίνωσης: Υπάρχει πάρα πολύ μεγάλο κενό. Η λίστα αναμονής είναι πολύ μεγάλη, τρία χρόνια. Σαν γιατρός πολλές φορές μου έχει τύχει δύσκολο πρόβλημα από συμπατριώτες μου που έχουν μπει σ' αυτόν το δρόμο να τύχουν μιας ευμενέστερης αντιμετωπίσεως χρονικώς από τα ανάλογα κέντρα. Είναι τρομερά δύσκολο. Είναι πάνω από τρία χρόνια.
Mίλησε η κυρία Υφυπουργός για τη νέα διακομματική επιτροπή. Θα παρακαλούσα πάρα πολύ, με όλη την ευαισθησία που διακρίνει όλους μας, να μην επαναληφθεί το προηγούμενο της διακομματικής επιτροπής. Συνεδρίασε σπανιότατα και για όνομα του Θεού, δεν έγινε μία ανακοίνωση για τα μάτια το κόσμου, ότι ενδιαφερόμαστε, ότι τουλάχιστον συμμετέχουμε σε αυτό το δράμα που ζουν κάθε ημέρα τα παιδιά μας, να τα μαζεύουν με τα σκουπίδια από χώρους, οι οποίοι πραγματικά δεν αρμόζουν να πεθαίνει έτσι με τη σύριγγα στο χέρι η νεολαία μας. 
Αναφέρθηκε η κυρία Υφυπουργός για το θέμα του νέου αντιτρομοκρατικού νόμου, ο οποίος θα βοηθήσει και σε αυτό τον ευαίσθητο τομέα. Θα περίμενα από την κυρία Υπουργό να ακούσω κάτι σχετικά με το διάτρητο ν. 2408 που με αυτές τις άδειες έχει γίνει ένας τρόπος βοηθείας, θα έλεγα αρωγής προς τους εμπόρους των εξαρτησιογόνων ουσιών, οι οποίοι μπαινοβγαίνοντας μπορούν να διαπραγματεύονται και να ανταποκρίνονται με καλύτερους όρους στο βρώμικο αυτό εμπόριο που κάνουν. Δεν γίνεται απολύτως τίποτε. Είναι ένα δικό μας καθαρά εδώ ελληνικό θα έλεγα εφεύρημα, διότι πρέπει να υπάρχει επιτέλους η διάκριση αδειών για ποινικά αδικήματα, που δικαιούνται να έχουν μία άδεια και όχι για τους εμπόρους των εξαρτησιογόνων ουσιών. 
Προσπάθησε η κυρία Υφυπουργός να πει για τις υποδιευθύνσεις διώξεως ναρκωτικών...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Παπανικολάου, πρέπει να ολοκληρώσετε.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είναι τόσο σοβαρό το θέμα, κυρία Πρόεδρε...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Είδα ότι μιλήσατε και επτά λεπτά στην πρωτολογία σας. Λοιπόν, συντομεύετε.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κυρία Πρόεδρε.
Μίλησε η κυρία Υφυπουργός για τις υποδιευθύνσεις διώξεως ναρκωτικών. Ερωτώ την κυρία Υφυπουργό: Σε ποιες πόλεις των συνόρων της πατρίδος μας υπάρχουν αυτές οι υποδιευθύνσεις; Δυστυχώς ούτε εκεί δεν υπάρχουν.όσες έπρεπε Καθ' ην στιγμήν υπάρχουν προτάσεις από τα ανώτατα αστυνομικά όργανα ότι πρέπει να υπάρχουν σε κάθε αστυνομικό τμήμα ανάλογα τμήματα, ανάλογες ομάδες διώξεως των ναρκωτικών, έτσι ώστε συνεργαζόμενες με τους άλλους φορείς να ανταποκρίνονται στο δύσκολο πραγματικά έργο της διώξεως των εξαρτησιογόνων ουσιών. 
Μίλησε η κυρία Υφυπουργός για τις ποσότητες. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε σας παρακαλώ. Δεν μπορείτε να το ολοκληρώσετε τώρα. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κλείνω, κυρία Πρόεδρε.
Όταν ο αριθμός που ανέφερε είναι τόνοι, εάν λάβουμε υπόψη μας σήμερα με στατιστικές ότι το 10% μόνο συλλαμβάνεται από αυτούς τους εμπόρους, καταλαβαίνουμε τι εμπόριο γίνεται, τι προσπάθειες πρέπει να γίνουν και πόσο πρέπει να συνεγείρουμε εαυτούς και αλλήλους, ώστε αποτελεσματικότερα να επιδοθούμε και να αποδώσουμε στο δύσκολο πραγματικά αυτό έργο και να προσφέρουμε αυτό που πρέπει τουλάχιστον στα νιάτα μας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Παναγιώτης Μελάς.
ΠΑΝΑΓΙΩΤΗΣ ΜΕΛΑΣ: Κυρία Υφυπουργέ, δεν απαντήσετε καθόλου στα ερωτήματα που σας έθεσα σχετικά με τα μέτρα καταστολής. Είπατε μόνο ότι υπάρχουν περιπολίες αστυνομικών οι οποίες ελέγχουν τους χώρους που γίνεται η διακίνηση των ναρκωτικών. Έχω την αίσθηση ότι αυτό που λέτε δεν το πιστεύετε. Δεν νομίζω ότι οι περιπολίες που περιοδικά βλέπουμε στους δρόμους δηλ. δύο νέους αστυνομικούς μαθητευόμενους, ότι αυτό μπορεί να προσφέρει κάποια προστασία. Έστω και αν υπάρχουν στην Αίθουσα εδώ άτομα που δεν πιστεύουν στην καταστολή, προσωπικά πιστεύω ότι η καταστολή είναι ένα μέτρο που μπορεί να συμβάλλει όχι στην εξάλειψη, αλλά στην ελάττωση της εξάπλωσης των ναρκωτικών. Αλίμονο εάν αφήσουμε τη χώρα μας ξέφραγο αμπέλι να μπαίνει μέσα οποιοσδήποτε κακοποιός, να φέρνει όσες ποσότητες ναρκωτικών, να διακινούνται αυτές οι ποσότητες ναρκωτικών στα διάφορα σημεία και να μη λαμβάνει το κράτος, η υπεύθυνη κυβέρνηση αναγκαία κατασταλτικά μέτρα.
Προσωπικά δεν είμαι σύμφωνος με τις εικόνες που βλέπουμε πολλές φορές στα Μέσα Μαζικής Ενημέρωσης, που λένε κάποιοι "να, σε αυτό εδώ τον κήπο γίνεται κάθε μέρα διακίνηση ναρκωτικών" και άλλοι λένε "ελεύθερη είναι η διακίνηση ναρκωτικών στις φυλακές". Δεν πρέπει εκεί να επέμβει το κράτος; Δεν πρέπει εκεί να επέμβει η Αστυνομία; Να επέμβει αποτελεσματικά και όχι με δύο νέους αστυνομικούς, και ανάλογα με το χώρο επεμβαίνουνι λιμενικοί ή αστυνομικοί ή τελωνειακοί που θα έχουν όμως την κατάλληλη υλικοτεχνική υποδομή και την κατάλληλη εκπαίδευση, ούτως ώστε να δρουν αποτελεσματικά κατά της εξάπλωσης των ναρκωτικών. 
Στο θέμά αυτό ακολουθεί την ίδια τακτική που ακολουθεί η Κυβέρνηση σε όλα τα θέματα: Λόγια ωραία, λόγια καλά, λόγια μεγάλα και πράξεις τίποτα. Και το λέω αυτό γιατί σε μία επερώτηση για το ίδιο θέμα με άλλη πολιτική ηγεσία στο Υπουργείο Υγείας και Πρόνοιας, πριν από τρία χρόνια, το Μάϊο του 1998 ξέρετε τι είχε πει η τότε πολιτική ηγεσία του Υπουργείου; Είχε πει "έχουμε εκατόν πενήντα στελέχη πρόληψης, θα εκπαιδεύσουμε μέχρι το 2000 και άλλα, ώστε να τα κάνουμε τριακόσια και θα φτιάξουμε ένα κέντρο πρόληψης σε κάθε νομό, είκοσι πέντε στο Νομό Αττικής και πέντε στον Πειραιά μέχρι το 2000". Τϊ μας είπατε σήμερα; Μας είπατε ότι έχετε διακόσια στελέχη πρόληψης και ότι θα φτιαχτούν τα κέντρα πρόληψης στην Ελλάδα μέχρι το 2003. Δηλαδή λειτουργείτε και στον τομέα αυτό σαν τον κάβουρα. Λειτουργείτε αργά και με το πάσο σας, άσχετα εάν κάθε ημέρα πέφτουν όλο και περισσότεροι νέοι άνθρωποι στα δίχτυα του λευκού θανάτου.
Εγώ δεν θα σας πω ότι αδιαφορείτε και ότι εμείς έχουμε μεγαλύτερη ευαισθησία. Θα σας πω όμως ότι ολιγωρείτε. Και ολιγωρείτε πολύ και αυτό είναι εις βάρος της κοινωνίας, είναι εις βάρος των νέων ανθρώπων.
Βεβαίως θα συμφωνήσω με αυτό που είπατε κυρία Υφυπουργέ ότι το θέμα της εξάπλωσης των ναρκωτικών είναι θέμα εθνικό. Βεβαίως πολίτες και πολιτικοί έχουν ευθύνη για την εξάπλωση αυτή. Αλλά δεν μπορώ να μην πω ότι τη μεγάλη ευθύνη την έχει η Κυβέρνηση. Εσείς κυβερνάτε, εσείς παίρνετε τις αποφάσεις, εσείς παίρνετε τα μέτρα και εσείς έχετε και τη μεγάλη ευθύνη. Εσείς είσθε οι περισσότερο ένοχοι γι' αυτήν τη μεγάλη εξάπλωση των ναρκωτικών. 
Εάν, λοιπόν, πραγματικά ενδιαφέρεσθε για την κοινωνία, εάν πραγματικά ενδιαφέρεσθε για τα νέα παιδιά, εάν πραγματικά θέλετε να μειωθεί η εξάπλωση των ναρκωτικών, πρέπει να πάρετε ουσιαστικά μέτρα και όχι όπως σας είπα και πριν να κάνετε ευχολόγια. Και όλοι γνωρίζουμε ότι με τα ευχολόγια δεν λύνετε κανένα πρόβλημα, απλώς το πρόβλημα μεγαλώνει.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των συναδέλφων για τις δευτερολογίες.
Το λόγο έχει η κυρία Υφυπουργός.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Αντιπαρέρχομαι αυτό που ειπώθηκε ότι δεν έχει γίνει τίποτα. Θα συμφωνήσω ότι είναι μία πολύ καλή συζήτηση μέσα στην Αίθουσα του Κοινοβουλίου σήμερα.
Θα ήθελα να ευχαριστήσω και την κα Γιαννάκου και την κα Δαμανάκη για τις εύστοχες παρατηρήσεις με τις οποίες θα έλεγα ότι στο μεγαλύτερο ποσοστό υπάρχει πλήρης συμφωνία. Και αυτό είναι πάρα πολύ σημαντικό γιατί νομίζω ότι είναι μία αφετηρία κοινής δράσης. 
Πράγματι κύριε Κιλτίδη, η νέα διακομματική επιτροπή θα πρέπει να είναι μία επιτροπή δράσεων και παρακολούθησης εάν θέλετε αυτών τα οποία εξαγγέλλονται. Και μέσα απ' αυτές τις εξαγγελίες γίνεται και μία προσπάθεια επίτευξης κάποιων στόχων και η μη υλοποίησή τους δεν οφείλεται πάντα στην ολιγωρία κάποιου κυβερνητικού στελέχους. 
Υπάρχει πάρα πολύ μεγάλη αγωνία. Για τα ναρκωτικά πολλές φορές η πολιτική ηγεσία του Υπουργείου Υγείας έχει μείνει άυπνη προσπαθώντας να ξεπεράσει μερικά προβλήματα και νομίζω ότι είναι κάπως άδικο το να τίθεται θέμα ολιγωρίας στη δράση.
Γνωρίζετε όλοι ότι είναι ένα πρόβλημα ανάπτυξης πειστικών προτάσεων προς την κοινωνία για να προχωρήσει κανείς. Το ίδιο συμβαίνει και σε υψηλότερο επίπεδο. Δεν δέχομαι ότι ο ίδιος ο Πρωθυπουργός δεν έχει επιληφθεί του θέματος.
Τουλάχιστον προσωπικά, ως έχουσα την αρμοδιότητα του θέματος των ναρκωτικών στο Υπουργείο Υγείας, θέλω να σας πω ότι η επικοινωνία τις περισσότερες φορές με το γραφείο του Πρωθυπουργού είναι για το θέμα αυτό και γι' αυτό έχουν δραστηριοποιηθεί αρκετά Υπουργεία στο να καταγράψουμε συγκεκριμένες ανάγκες, να καταγράψουμε τους στόχους και να φτιαχτεί ένα εθνικό σχέδιο για την επόμενη πενταετία, το οποίο πιστεύω ότι πολύ σύντομα θα έχετε στα χέρια σας έστω σε επίπεδο διακομματικής επιτροπής και το οποίο σε μερικά από αυτά τα σημεία που αναφέρει έχει βασιστεί και στα πορίσματα της προηγούμενης διακομματικής επιτροπής.
Αυτό το οποίο είναι σαφές απ' όλους είναι ότι ο χρήστης είναι ασθενής. Αυτό δεν είναι απλά να το κατανοήσουμε εμείς που φαίνεται ότι το έχουμε κατανοήσει, αλλά θα πρέπει να μεταδώσουμε αυτήν την αντίληψη στην κοινωνία. Δυστυχώς αυτή η αντίληψη δεν υπάρχει σε ένα ευρύ μέρος της κοινωνίας και αυτό αποτελεί ένα πρόβλημα. Οι χρήστες είναι ασθενείς. Οι χρήστες μπορεί να είναι περιθωριακοί κατά κάποιον τρόπο μέσα στην ιδεολογία τους και στη συμπεριφορά τους, αλλά αποτελούν κομμάτι αυτής της κοινωνίας και δεν είναι εγκληματίες. 
Αποδεχόμενοι αυτό, συγχρόνως αποδεχόμαστε και αυτό που είπε η κα Γιαννάκου, το βιολογικό υπόστρωμα αυτής καθ' εαυτής της νόσου, το οποίο είναι κοινό για όλες τις εξαρτήσεις. Είναι συγκεκριμένη περιοχή του εγκεφάλου και αφορά όλες τις ουσίες. Χαίρομαι διότι μετά από χρόνια ερευνητικής δουλειάς μου πάνω σ' αυτό το θέμα, υπάρχουν πλέον τεκμηριωμένες εικόνες δραστηριότητας των περιοχών αυτών, λόγω των νέων τεχνολογιών και σε κλινικές έρευνες. Επαναλαμβάνω ότι όλες οι ουσίες και ο καπνός και το αλκοόλ και η κεταμίνη δραστηριοποιούν συγκεκριμένη περιοχή του εγκεφάλου. Θα ακούσατε ότι γίνονται κλινικές έρευνες και στην Ελλάδα και ένα νέο φάρμακο κατά αυτού του εθισμού για το κάπνισμα. Πιθανόν να είναι μία αισιόδοξη αντιμετώπιση αυτής της συμπεριφοράς εθισμού και για άλλες ουσίες. 
Επίσης θα πρέπει να συνειδητοποιήσουμε ότι η ίδια περιοχή του εγκεφάλου έχει να κάνει και με θέματα κατάθλιψης. Μετά από χρόνια θεραπεία με αντικαταθλιπτικά φάρμακα η ίδια περιοχή επηρεάζεται. Επομένως αυτό μας δίνει μια άλλη προσέγγιση και με το γεγονός ότι απ' αυτά που έχουμε ακούσει πρόσφατα πως η κατάθλιψη ανεβαίνει στη λίστα συχνότητας εμφάνισης και το 2020 θα είναι η δεύτερη σημαντικότερη νόσος. Ναι μεν υπάρχει βιολογικό υπόστρωμα, αλλά υπάρχει και μία σωρεία κοινωνικοοικονομικών παραγόντων που οδηγούν εκεί. Θα πρέπει πραγματικά να μεταδώσουμε αυτήν την αντίληψη ώστε οι προσεγγίσεις μας να είναι ανάλογες.
Στο θέμα του συντονισμού στο οποίο εδόθη μεγάλη έμφαση συμφωνούμε απόλυτα και μέσα στις προτάσεις που κάνει το Υπουργείο Υγείας και συμφωνούν αρκετά Υπουργεία είναι ότι είτε θα πρέπει να χωρισθεί ο ΟΚΑΝΑ σε δύο οργανισμούς, να αναπτύξει δηλαδή τις υπηρεσίες του ακόμα περισσότερο, αλλά ο διυπουργικός συντονισμός να γίνει σε άλλο επίπεδο ή αν δεν γίνει σε άλλο επίπεδο η εκπροσώπηση στο διοικητικό συμβούλιο να είναι διαφορετική. Αυτήν τη στιγμή η εκπροσώπηση δεν είναι από στελέχη που έχουν εκτελεστική εξουσία. Δηλαδή, αν ήταν ίσως γενικοί γραμματείς ή έστω Υφυπουργοί των διαφόρων Υπουργείων, θα μπορούσε καλύτερα να ασκηθεί μια συντονισμένη πολιτική γύρω από το θέμα αυτό.
Παράλληλα μέσα από το νόμο προβλέπεται η ανάπτυξη διευθύνσεων και τμημάτων σε διάφορα Υπουργεία.
Αυτό επίσης πρέπει να γίνει, για να μπορεί να αντιμετωπισθεί σωστά, διότι χρειάζεται όπως γνωρίζετε μια ιστορία μέσα σε ένα Υπουργείο, χρειάζεται μια υπηρεσία, η οποία έχει μια συνέχεια ανεξάρτητα της πολιτικής ηγεσίας η οποία αλλάζει ακόμη και όταν το ίδιο κόμμα κυβερνάει. 
Το θέμα της πρόληψης δεν είναι μόνο εθνικός στόχος. Είναι ένας διεθνής στόχος. Είναι σίγουρο ότι η πρόληψη είναι ο κεντρικός άξονας γύρω από τον οποίο πρέπει να οργανώσουμε όλοι την αντιμετώπισή μας προς τους χρήστες. 
Συμφωνώ απόλυτα με αυτό που είπε η κα Δαμανάκη ότι η πρόληψη δεν μπορεί να γίνεται από τα Κέντρα Πρόληψης του ΟΚΑΝΑ ή από τους Συμβουλευτικούς Σταθμούς. Χρειάζεται να ενταχθεί σε ένα γενικό πλαίσιο αγωγής υγείας, που με ειδικά προγράμματα στους εκπαιδευτές αρχικά, να μπορέσει να διαχυθεί σε όλα τα σχολεία και θα έλεγα ξεκινώντας από το νηπιαγωγείο, διότι εκεί αποτελεσματικά μπορεί να αντιμετωπισθεί το πρόβλημα. Και αν η Αμερική αυτήν τη στιγμή αντιμετώπισε σε ένα βαθμό το πρόβλημά της είναι διότι απευθύνθηκε σε πολύ μικρές ηλικίες. Και απευθύνθηκε με εκπαίδευση όχι μόνο από τους ίδιους τους εκπαιδευτικούς, αλλά με ενσωμάτωση επαγγελματιών και από άλλους χώρους που ήταν εκπαιδευμένοι, όπως παραδείγματος χάρη οι τροχονόμοι, οι αστυφύλακες. Και στην Ελλάδα έχει ξεκινήσει κάτι τέτοιο. Υπάρχουν αστυνομικοί οι οποίοι κάνουν εκπαίδευση μέσα στα σχολεία. Και αυτό έχει ένα πολλαπλασιαστικό όφελος με την έννοια ότι τα νήπια ή και τα παιδιά του δημοτικού αναπτύσσουν φιλική και όχι εχθρική σχέση. 
Ελέχθη ότι πάρα πολλά στελέχη από τα Κέντρα Πρόληψης φεύγουν και γενικά από τα προγράμματα των ναρκωτικών, εφόσον βρουν μια άλλη θέση εργασίας. Αυτό είναι αναμενόμενο και είναι ένα διεθνές φαινόμενο. Είναι ιδιαίτερα κουραστική η δουλειά σε όλα αυτά τα προγράμματα και ψυχοφθόρα. Διότι για να είσαι καλός επαγγελματίας μέσα σε αυτά τα προγράμματα πρέπει να νιώθεις το πρόβλημα, μια διαδικασία που φθείρει.. Μάλιστα η πρόταση του Υπουργείου Υγείας -που πέρασε και μια τροπολογία πρόσφατα- ζητάει και από τον ΟΚΑΝΑ κάθε τρία χρόνια μια αξιολόγηση. Αυτό αντιλαμβάνεσθε ότι έχει προκαλέσει αντιδράσεις στο προσωπικό και έχει πολιτικό κόστος. Παρά ταύτα η τροπολογία αυτή πέρασε και ψηφίστηκε στη Βουλή. 
Όσον αφορά το θέμα της θεραπείας, πολύ σωστά πάλι από την κα Δαμανάκη ετέθη ότι η θεραπεία θα πρέπει να απλωθεί μέσα στο Εθνικό Σύστημα Υγείας. Υπάρχει μια τέτοια πρόταση. Έχουμε έρθει σε επαφή με κάποια νοσοκομεία, ούτως ώστε να αναλάβουν τουλάχιστον τα άτομα εκείνα τα οποία έχουν σταθεροποιηθεί, κατά κάποιο τρόπο, στη μεθαδόνη σαν υποκατάστατο, ούτως ώστε να τους χορηγείται κανονικά. 
Υπάρχει έλλειψη κρεβατιών για αποτοξίνωση και το αντιμετωπίζουμε πλέον και με το Γ' Κοινοτικό Πλαίσιο Στήριξης αναπτύσσοντας μέσα στους ψυχιατρικούς τομείς κλίνες για την αποτοξίνωση. Η πρόβλεψη είναι σε κάθε γενικό νοσοκομείο να υπάρχουν τρεις με πέντε κλίνες, ανάλογα με την περιοχή ευθύνης του για να γίνεται η αποτοξίνωση. Πράγματι η αποτοξίνωση γίνεται αυτήν τη στιγμή μόνο στο πρόγραμμα DETOX της Θεσσαλονίκης. 
Ελέχθη ότι ένα πρόγραμμα έχει καλύτερα αποτελέσματα από ένα άλλο πρόγραμμα. Αυτό δεν νομίζω ότι μπορούμε να το τεκμηριώσουμε, διότι οι αξιολογήσεις οι οποίες μέχρι στιγμής έχουνε γίνει, εμένα προσωπικά δεν με πείθουν όπως και πάρα πολύ κόσμο. Διότι δεν είναι ομοιογενείς οι αξιολογήσεις. Καθένας παρουσιάζει τα αποτελέσματά του όπως θέλει. 
Υπάρχει επίσης μια μεγάλη επιφυλακτικότητα από τους διάφορους φορείς για να δίνουν στοιχεία ως θα όφειλαν. Υπάρχει μεγάλη πίεση και από το Διευθυντή της Διεύθυνσης Ψυχικής Υγιεινής που είναι εδώ παρών τον κ. Γιανουλάτο και από εμένα και από την κα Κοκέβη. Αντιλαμβάνεσθε ότι θα τους πείσουμε. Αυτήν τη στιγμή ακόμα δεν έχουν πεισθεί, διότι δίνοντας τα στοιχεία όπως νομίζουν, δέχονται διαφορετικό προϋπολογισμό και βέβαια μέσα στον αγώνα τους και αυτοί να πάρουν περισσότερα χρήματα. 
Υπάρχει και η βούληση του Πρωθυπουργού να βοηθήσει προς αυτή την κατεύθυνση. Το ΚΕΘΕΑ μέσω του γραφείου του Πρωθυπουργού πήρε το 2000 ι ένα δισεκατομμύριο (1.000.000.000.000) επί πλέον χρηματοδότηση.
Βέβαια στη συνέχεια αυτό σε εμάς ως Υπουργείο Υγείας βάζοντάς το μέσα στον τακτικό προϋπολογισμό μας δημιούργησε προβλήματα. Παρά ταύτα γίνονται πολλές προσπάθειες και από τον Πρωθυπουργό και από το Γραφείο Ποιότητας Ζωής του Πρωθυπουργού, που πραγματικά κατά τον τελευταίο καιρό έχει αναλωθεί στο να συντονίζει τις δράσεις στα διάφορα Υπουργεία.
Η νομοθεσία. Τουλάχιστον από αυτά που διάβασα στο πόρισμα της διακομματικής επιτροπής φαίνεται ότι με εξαίρεση τη Γαλλία, η οποία έχει αυστηρότερη νομοθεσία, η δική μας νομοθεσία είναι πιο κοντινή προς τις νομοθεσίες των άλλων κρατών. Βέβαια αν ο χρήστης είναι και έμπορος ναρκωτικών τότε δημιουργείται ένα πρόβλημα. Συνήθως είναι, για να "βολεύεται". Διαβάζοντας κανείς αυτό το πόρισμα βλέπει τι δυσκολία είχαν οι ειδικοί να μιλήσουν για τις μικροποσότητες βάσει των οποίων θα μπορούσαν να χαρακτηρίσουν κάποιον ως χρήστη και όχι ως διακινητή της ουσίας. Επομένως η προσέγγιση είναι πάρα πολύ δύσκολη. Εδώ πραγματικά μπαίνει ένα ιδεολογικό πρόβλημα τιμωρίας έναντι θεραπείας. 
Η προσέγγιση την οποία τουλάχιστον εμείς προωθούμε είναι να αναπτύξουμε όσο το δυνατόν περισσότερα θεραπευτικά προγράμματα μέσα στις φυλακές, αλλά και προγράμματα επανένταξης, διότι ακόμα και οι ίδιοι οι χρήστες μέσα στη φυλακή από τη στιγμή που δεν βρίσκονται μέσα σε ένα θεραπευτικό πρόγραμμα λόγω της σωματικής ανάγκης που έχουν, αναγκάζονται να βρίσκουν διάφορους τρόπους, ώστε να κάνουν κάποια διακίνηση με σκοπό την αντιμετώπιση συμπτωμάτων στέρησης.
Άκουσα με πολύ ενδιαφέρον ότι και το Υπουργείο Εθνικής Άμυνας για τα θέματα των στρατιωτών θα πρέπει να ενεργήσει κατά τον ίδιο τρόπο. Βρισκόμαστε σε μια πάρα πολύ καλή επικοινωνία. Αυτό το οποίο χρειάζεται πέρα από το συντονισμό κατά την άποψη του ΟΚΑΝΑ και του Υπουργείου Υγείας είναι ότι θα πρέπει σε ένα βαθμό να γίνει μία ομογενοποίηση της εκπαίδευσης. Δηλαδή θα πρέπει να υπάρχει ένας φορέας που θα πιστοποιεί την εκπαίδευση, διότι αυτήν τη στιγμή υπάρχουν προγράμματα τα οποία πιθανόν να μη βρίσκονται στο γνωστικό μας πεδίο, προγράμματα τα οποία προσεγγίζονται από κάποιους φορείς με πολύ καλή διάθεση, αλλά δεν γνωρίζουμε ποια μηνύματα περνάνε. Αν περνάνε μόνο μηνύματα καταστολής, τότε τα μηνύματα αυτά είναι λάθος. 
Το μήνυμα το οποίο πρέπει να περάσει αυτήν τη στιγμή, μήνυμα που φαίνεται ότι έχει αποδώσει σε άλλες χώρες είναι ότι προσφέρουμε στη νεολαία ένα άλλο πρότυπο, ένα πρότυπο υγιεινής, σωματικής άσκησης, ένα πρότυπου υγιούς ψυχικά νέου, αποδοτικού για την κοινωνία. Αυτό μόνο μπορεί να έλθει σαν απάντηση. Μέσα σε αυτό το πλαίσιο βέβαια ο χρήστης είναι ασθενής, αλλά το πρόβλημα των ναρκωτικών είναι ένα βαθύ πολιτικό και κοινωνικό πρόβλημα όλων των χωριών. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Γιαννάκου έχει το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Θα ήθελα να ευχαριστήσω την κυρία Υφυπουργό για όσα ετόνισε και για την αναγνώριση ότι χρειάζονται πολύ περισσότερα, διότι το πρόβλημα τρέχει ταχύτατα.
Εγώ ως Κοινοβουλευτικός Εκπρόσωπος δεν αναφέρθηκα στα προγράμματα υποκαταστάτων, αλλά είναι προφανές ότι η χώρα μας πρέπει να τα χρησιμοποιήσει. Είχα την τιμή με άλλους συναδέλφους να γνωμοδοτήσουμε για αυτό το θέμα. Εν επιγνώσει όλων των δυσκολιών λέμε και εμείς ότι πρέπει να συνεχιστούν αυτά τα προγράμματα, να επεκταθούν, αλλά με τη λογική ενός τελικού στόχου απεξάρτησης. Και αυτό διότι από όλες τις μεγάλες έρευνες που έχουν γίνει στον κόσμο και ιδιαίτερα στις Ηνωμένες Πολιτείες, απεδείχθη ότι η μεθαδόνη που μοιράζεται με το λεωφορείο δεν είχε αποτελέσματα και ότι τα αποτελέσματα ήταν δραματικά. Δηλαδή ο χρήστης παίρνοντας το υποκατάστατο, εφόσον έχει την αίσθηση ότι στηρίζεται και ψυχολογικά μπορεί πολύ πιο εύκολα να πάρει την απόφαση σε ένα λογικό ποσοστό να ακολουθήσει έναν άλλο δρόμο τελικής απεξάρτησης.
Σε αυτό το πλαίσιο αντιμετωπίζονται και τα προβλήματα της εξεύρεσης χώρων και της παρουσίας του προσωπικού, διότι πράγματι αυτή η εργασία περιλαμβάνει αρκετή ματαίωση.
Είναι δύσκολη και επομένως χρειάζεται και αυτή να γίνει πιο ελκυστική, να βρεθούν και εκεί άλλοι τρόποι να δημιουργηθεί ένα άλλο πεδίο. 
Θέλω να συμφωνήσω με την κα Δαμανάκη ότι κακώς ο Δήμος Θεσσαλονίκης πήρε μια τέτοια θέση. Είναι ανάγκη το Υπουργείο να αρχίσει μια εκστρατεία πληροφόρησης ή θα μπορούσε η διακομματική επιτροπή να κάνει μια καλή δουλειά πάνω σε αυτό το ζήτημα. 
Θυμάμαι ότι, όταν ήμουν Υπουργός, είχε δώσει το Υπουργείο Εθνικής Αμύνης έναν τεράστιο χώρο στο Διόνυσο για να γίνει κοινότητα. Τότε οι κάτοικοι του Διονύσου απειλούσαν θεούς και δαίμονες. Μετά κατετμήθη ο χώρος αυτός -το Υπουργείο Υγείας δεν μπορούσε να περιμένει για να κάνει τη δουλειά του πότε θα το θυμόντουσαν οι κάτοικοι του Διονύσου- μοιράστηκε σε οικόπεδα και έτσι χάθηκε ένα μεγάλο και ωραίο δάσος. Όταν ξανασυνάντησα αργότερα πολλούς από αυτούς, μου είπαν πόσο λάθος είχαν κάνει. Εγώ τόνισα και σε παρέμβασή μου, ο κ. Κιλτίδης ήταν παρών, ότι όπου έχει γίνει τέτοιος χώρος -μάλιστα αυτό είναι κέντρο που θα κλείνει στις πέντε η ώρα το απόγευμα- που θα ασχοληθεί με κατάρτιση, εκπαίδευση κλπ. μάλλον έχουν αναβαθμιστεί οι περιοχές. 
Ισχύουν, λοιπόν, αυτά. Είναι παλαιές αντιλήψεις και προκαταλήψεις και εδώ είμαστε πίσω, κυρία Υφυπουργέ, δηλαδή και το Υπουργείο και η Βουλή πρέπει να βρουν έναν τρόπο να πείσουν, να δώσουν μηνύματα, να παρουσιάσουν τι έγινε στις άλλες χώρες. Υπάρχουν τα παραδείγματα του Λίβερπουλ, της Λυών, να μην τα σημειώνω όλα, αλλά και εδώ στην Αθήνα, μέσα στο κέντρο, στην Γ' Σεπτεμβρίου, στην οδό Φυλής. Βέβαια το θέμα δεν είναι να συγκρουστούμε με αυτές τις αντιλήψεις χωρίς αποτέλεσμα. Πρέπει να βρούμε έναν τρόπο να γίνει απολύτως κατανοητό ότι πρέπει να σταματήσει αυτή η αντίδραση. 
Επίσης -αυτός είναι ο ρόλος του Υπουργείου και των οργανισμών που ασχολούνται με αυτό- υπάρχει μια συνολική ευθύνη, δηλαδή δεν είναι υποχρεωμένος ένας απλός πολίτης να ασκεί την πολιτική για τα ναρκωτικά, δεν είναι τόσο μεγάλη η ευθύνη του, αλλά να δείχνει ανοχή σε ορισμένα πράγματα που είναι αναγκαία προκειμένου να πετύχουμε τον κοινό στόχο, αυτό είναι και ευθύνη και υποχρέωσή του και πρέπει να το τονίσουμε. 
Κυρία Υφυπουργέ, εμείς αναμένουμε να τονίσετε και πάλι και προς τα άνω το ζήτημα αυτό, καθώς και το ιδεολογικό ζήτημα που τονίσαμε όλοι. Είναι απολύτως αναγκαίο να γίνει κατανοητό στις κρατικές υπηρεσίες, σε όσους ασχολούνται με το ζήτημα, ότι θα επιβραβευθούν αν γίνει σωστή δουλειά, ότι το λαμβάνει υπόψη της η πολιτική ηγεσία στο υψηλότερο δυνατό επίπεδο, ότι έχει σημασία αυτή η προσπάθεια εναντίον των ναρκωτικών. 
Κατά τα άλλα ασφαλώς -το είπα και στην ομιλία μου- η καταστολή δεν λύνει το πρόβλημα, αλλά αυτό δεν σημαίνει ότι πρέπει να την καταργήσουμε σε ένα πλαίσιο μείωσης της διαθεσιμότητας. Η καταστολή δεν είναι για να λύσει τα κοινωνικά προβλήματα. Με άλλο τρόπο θα τα λύσουμε αυτά και με άλλες παρεμβάσεις θα προσπαθήσουμε. Ας βάλουμε, λοιπόν, ως στόχο ορισμένα πράγματα, όπως η σταθεροποίηση της κατάστασης, η προσπάθεια ελέγχου όλων αυτών των χιλιάδων παράπλευρων ναρκωτικών των συνθετικών, όπου εκεί δεν έχουμε ούτε προγράμματα ούτε δυνατότητα αποκατάστασης. 
Είναι ένα πλήθος προβλημάτων και γι' αυτό και εγώ, κυρία Δαμανάκη, όταν μίλησα για αφελή προσέγγιση, εννοούσα ότι έχει αλλάξει τελείως το τοπίο πια. Δεν έχει καμία σχέση με το παλαιό τοπίο, σκληρά και μαλακά ναρκωτικά. 
Κατά τα άλλα πρέπει να πω ότι, δυστυχώς, δεν μπορούμε να παραβλέψουμε την ατομική ευθύνη και να ισχυριστούμε ότι, επειδή κάποιος κάνει χρήση ναρκωτικών, μπορεί να κάνει ό,τι θέλει. Δυστυχώς και στις ολλανδικές φυλακές είναι περίπου το 48% των φυλακισμένων χρήστες ναρκωτικών, γιατί διέπραξαν διάφορα αδικήματα, τα οποία μάλιστα είναι και σημαντικά λόγω πιθανώς της χρήσης ναρκωτικών, αλλά δεν μπορεί το δικαιοπρακτικό σύστημα να ισχυριστεί ότι δεν υπάρχει ατομική ευθύνη. Γι' αυτό χρειάζονται προγράμματα μέσα στις φυλακές και παράπλευρα προγράμματα και είσοδος των κοινοτήτων με μια μεγαλύτερη ελευθερία αντίληψης και με την επίγνωση φυσικά ότι το πρόβλημα παραμένει πάρα πολύ δύσκολο. Επίκεντρο της πολιτικής μας πάντως είναι ότι θέλουμε να δώσουμε ευκαιρίες απεξάρτησης. Πολλές φορές οι νέοι με μια αντιεξουσιαστική λογική ταυτόχρονα κάνουν χρήση ναρκωτικών, ενώ είναι δυο ασύμβατα πράγματα. Αυτός που θέλει να είναι εναντίον όλων των εξουσιών πρέπει τουλάχιστον να έχει το μυαλό του καθαρό και τις πνευματικές του δυνάμεις. Αυτό πρέπει να δοθεί προς τα έξω ως μήνυμα. Θετικά μηνύματα πρέπει να δίνονται και στο Ιντερνέτ, δηλαδή, αν δεν μπορούμε να καταργήσουμε τα αρνητικά μηνύματα, ας περάσουμε θετικά μηνύματα, ας βρούμε καλύτερους τρόπους προσέγγισης.
Ας κάνουμε μία προσπάθεια έστω μιας συμφωνίας δεοντολογίας με τα media , το έχουν κάνει οι Βρεταννοί με αρκετή επιτυχία, τουλάχιστον να ελεγχθούν ορισμένα που παρουσιάζονται και να υπάρξει μια θετικότερη προσέγγιση κάποιων πραγμάτων.
Η κοινωνία μας δεν είναι τόσο κακή όσο παρουσιάζεται από τα media. Υπάρχουν και καλά στοιχεία τα οποία θα μπορούσαν να δώσουν ένα θετικότερο μήνυμα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της υπ' αριθμ. 48/ 7.2001 επερωτήσεως Βουλευτών της Νέας Δημοκρατίας προς τους Υπουργούς Υγείας και Πρόνοιας, Δικαιοσύνης και Δημόσιας Τάξης σχετικά με τη λήψη μέτρων κατά των ναρκωτικών ουσιών.
Στο σημείο αυτό, κύριοι συνάδελφοι δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ Μάλιστα, μάλιστα.
Με τη συναίνεση του Σώματος και ώρα 21.32' λύεται η συνεδρίαση για την Τετάρτη 2 Μαΐου 2001 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ



