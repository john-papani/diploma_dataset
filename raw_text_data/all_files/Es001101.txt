ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΜΔ'
Τετάρτη 1 Νοεμβρίου 2000
-------
Αθήνα, σήμερα την 1η Νοεμβρίου 2000, ημέρα Τετάρτη και ώρα 18.25' συνήλθε στην Αίθουσα των συνεδριάσεων του Βουλευτηρίου η Βουλή σε 
ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 31.10.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΜΓ'
συνεδριάσεώς του, της 31ης Οκτωβρίου 2000 σε ό,τι αφορά την ψήφιση στο
σύνολο των σχεδίων νόμων 1) "Κύρωση της Συμφωνίας μεταξύ της Κυβέρνησης
της Ελληνικής Δημοκρατίας και της Κυβέρνησης της Δημοκρατίας της
Σλοβενίας για συνεργασία στους τομείς της επιστήμης και της τεχνολογίας"
και 2)"Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Δημοκρατίας της Λεττονίας σχετικά με
την επανεισδοχή προσώπων των οποίων η διανομή είναι παράνομη".
Παρακαλείται ο κύριος Γραμματέας να ανακοινώσει τις αναφορές προς το
Σώμα.
(Ανακοινώνονται προς το Σώμα από την κ. Φωτεινή Γεννηματά, Βουλευτή
Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Πεύκων Θεσ/νίκης ζητεί την κατασκευή νέου σύγχρονου κτιρίου για τη στέγαση του Σχολείου και Νηπιαγωγείου Πεύκων Θεσ/νίκης.
2) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί χρηματοδότηση για την ολοκλήρωση της επισκευής του Λιμένα Μαρμαρίου Εύβοιας.
3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΡΑΣΙΜΟΣ ΓΙΑΚΟΥΜΑΤΟΣ κατέθεσαν αναφορά με την οποία ο Δήμος Περιστερίου Αττικής ζητεί χρηματοδότηση για την αποπληρωμή των χρεών του, λόγω της επισκευής των σχολείων της περιοχής του καθώς και της αύξησης των κονδυλίων που διαθέτει για λειτουργικές δαπάνες στα σχολεία.
4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Επιμελητήριο Μαγνησίας ζητεί την επίλυση του προβλήματος της ακτοπλοϊκής σύνδεσης των Βορείων Σποράδων.
5) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Ομηρούπολης Χίου ζητεί να γίνουν εργασίες για τη βελτίωση της εθνικής οδού Χίου - Καρδαμύλων.
6) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η 'Ενωση Χειριστών Πολιτικής Αεροπορίας ζητεί να εξετασθεί το ζήτημα του χρόνου της αναγκαστικής παραμονής των χειριστών στο αεροσκάφος στα δρομολόγια Ανατολικής Μεσογείου και Μέσης Ανατολής, χρόνος που μάλλον αποσυντονίζει το πλήρωμα.
7) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία οι Αξιωματικοί Ελληνικής Αστυνομίας Παραγωγικής Σχολής Σειράς 'Ετους 1988 ζητούν την ικανοποίηση μισθολογικών αιτημάτων τους.
8) Ο Βουλευτής Θεσ/νίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία οι Αξιωματικοί Ελληνικής Αστυνομίας Παραγωγικής Σχολής Σειράς 'Ετους 1988 ζητούν την ικανοποίηση μισθολογικών αιτημάτων τους.
9) Ο Βουλευτής Θεσ/νίκης κ. ΕΛΕΥΘΕΡΙΟΣ ΤΖΙΟΛΑΣ κατέθεσε αναφορά με την
οποία το Τεχνολογικό Εκπαιδευτικό 'Ιδρυμα Θεσ/νίκης ζητεί τη μετατροπή της σύμβασης εργασίας του Ιωάννη Γουλούδη, διοικητικού υπαλλήλου σε σύμβαση εργασίας ιδιωτικού δικαίου αορίστου χρόνου.
10) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Ομοσπονδία Εργαζομένων Καπνοβιομηχανιών Ελλάδας ζητεί την εξαίρεση της παραγράφου 2 του άρθρου 20 του νέου φορολογικού νομοσχεδίου.
11) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Αποστράτων Αξιωματικών ζητεί τη ρύθμιση συνταξιοδοτικών
θεμάτων των μελών της.
12) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Κεκροπίας του Νομού Αιτωλ/νίας ζητεί την ίδρυση κλιμακίου Πυρόσβεσης στην έδρα του Δήμου Κεκροπίας.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την
οποία οι Εκπαιδευτικοί του Τρίτου Ενιαίου Λυκείου Νέας Φιλαδέλφειας "ΜΙΛΤΟΣ ΚΟΥΝΤΟΥΡΑΣ" ζητούν τη θέσπιση του επιδόματος γάμου σε διαζευγμένους και χήρους υπαλλήλους του Δημοσίου.
14) Ο Βουλευτής 'Εβρου κ. ΝΙΚΟΛΑΟΣ ΖΑΜΠΟΥΝΙΔΗΣ κατέθεσε αναφορά με την
οποία ο Σύλλογος Γονέων και Κηδεμόνων του 1ου ΤΕΕ Αλεξανδρούπολης αντιτίθεται στη σύσταση του Ειδικού Προγράμματος Εκπαίδευσης και Προετοιμασίας στο ΤΕΕ.
15) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Συνεταιρισμός Στεφανοβικείου Μαγνησίας υποβάλλει προτάσεις για τις προσδοκούμενες ωφέλειες από τη μερική ανασύσταση της λίμνης Κάρλας Μαγνησίας.
16) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία οι πρώην εργαζόμενοι της Βαμβακουργίας Βόλου ΑΕ ζητούν την καταβολή δεδουλευμένων από το κεφάλαιο πώλησης της Βαμβακουργίας Βόλου.
17) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την
οποία ο Δήμος Αρτεμισίου του Νομού Εύβοιας ζητεί τη μεταφορά του Νεκροταφείου Πευκί από τη Θέση 'Αγιος Γεώργιος στο Νεκροταφείο Αρτεμισίου. 
18) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την
οποία ο Δήμος Αρτεμισίου Εύβοιας ζητεί να ληφθούν μέτρα για την ανάδειξη των αρχαιολογικών χώρων στα Ελληνικά Εύβοιας.
19) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Κυνηγετικός - Σκοπευτικός Σύλλογος Εορδαίας ζητεί να δοθούν απαντήσεις σε θέματα που αφορούν στους θηροφύλακες και στις άδειες κυνηγίου.
20) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία φορείς και Ν.Ε. πολιτικών κομμάτων του Νομού Χανίων ζητούν την άμεση απελευθέρωση του Σ.Στακντουκ (Κάστρο).
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙW ΒΟΥΛΕΥΤΩΝ
1. Στην με αριθμό 572/1.6.00 ερώτηση δόθηκε με το υπ'αριθμ. 131/21.6.00 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 572/1.6.00 που κατέθεσε ο Βουλευτής κ. Σ.Μ. Χατζηγάκης, σας πληροφορούμε τα εξής:
Σχετικά με τον αναδασμό στον Αγ. Βησσαρίωνα Ν. Τρικάλων, θέτουμε
υπόψη σας τα εξής:
Σχετικά με τον αναδασμό στον Αγ. Βησσαρίωνα Ν. Τρικάλων, θέτουμε
υπόψη σας τα εξής:
Στον ανωτέρω χώρο έγινε εκούσιος αναδασμός ο οποίος κυρώθηκε το 1991. Με τον αναδασμό επιτεύχθηκε η συγκεντρωση της διάσπαρτης ιδιοκτησίας, που
είναι και ο κύριος σκοπός του αναδασμού, ενώ παράλληλα κατασκευάσθηκαν
και ορισμένα έργα, (αγροτικοί δρόμοι, προσπελάσεις, τεχνικά), που σκοπό
είχαν την καλή λειτουργικότητα του νέου κτηματικού καθεστώτος. Στον αναδασμό δεν είχε προβλεφθεί η κατασκευή στραγγιστικού αρδευτικού

δικτύου (αν είχε προβλεφθεί θα ήταν υποχρεωτικός), κάτι το οποίο γνώριζαν οι ιδιοκτήτες.
Κατά συνέπεια από πλευράς υπηρεσιών τηρήθηκαν οι υποχρεώσεις που
προβλέπονται από το ν.674/77 "περί αναδασμού της γης κ.λπ".
Τυχόν ανάγκες σε συμπληρωματικά έργα εκπληρώνονται από τη Νομική Αυτοδιοίκηση, λόγω αρμοδιότητας, οι δε απαιτούμενες πιστώσεις καλύπτονται από το Νομαρχιακό προϋπολογισμό.
Ο Υπουργός
Γ. ΑΝΩΜΕΡΙΤΗΣ"

2. Στην με αριθμό 577/1.6.00 ερώτηση δόθηκε με το υπ'αριθμ. 
134/20.6.00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 577/1.6.2000 που κατέθεσε ο Βουλευτής κ. Σ.Μ. Χατζηγάκης, σας πληροφορούμε τα εξής:
Από το 1993 που άρχισε να ισχύει το καθεστώς ποσοστώσεων στο γάλα

(ΚΟΑ γάλακτος) μέχρι σήμερα, έχει επιτευχθεί αύξηση της εθνικής μας ποσόστωσης κατά 170 χιλ. τόννοι, ήτοι: 100 χιλιάδες τόννοι το 1994 και 70 χιλιάδες τόννοι το 1999.
Από την τελευταία αύξηση των 70 χιλιάδων τόννων, έχει κατανεμηθεί
σύμφωνα με τον ισχύοντα κανονισμό από 1.4.00 ποσόστωση 44,8 χιλ. τόννων
με ενιαία, αντικειμενικά κριτήρια, σε πραγωγούς όλης της χώρας. Η υπόλοιπη ποσότητα των 25,2 χιλ. τόννων θα κτανεμηθεί επίσης με εννιαία αντικειμενικά κριτήρια, από την 1/4/01. Εκτιμάται, ότι στη συνέχεια, προβλήματα που προκύπτουν κυρίως ως προς την επιβολή προστίμων στους υπερβατικούς παραγωγούς, θα αμβλυνθούν.
Επισημαίνεται ότι, σύμφωνα με το σχετικό κανονισμό της Ε.Ε., το 2003 θα συζητηθεί σε επίπεδο Συμβουλίου των Υπουργών Γεωργίας, η κατάσταση των ποσοστώσεων στην Ε.Ε., οπότε και θα παρουσιασθούν τα ενδεχόμενα προβλήματα που θα προκύψουν στη χώρα μας, καθώς και σχετικές προτάσεις για την επίλυσή τους.
Η κρεοπαραγωγός βοοτροφία έχει στενή σύνδεση με την παραγωγή
ζωοτροφών ή την αξιοποίηση των υπαρχόντων βοσκοτόπων. Τόσο οι θηλάζουσες αγελάδες, όσο και τα αρσενικά μοσχάρια πάχυνσης, προκειμένου να είναι επιλέξιμα για τις Κοινοτικές επιδοτήσεις, που χορηγούνται στα πλαίσια της Κοινής Οργάνωσης της Αγοράς (ΚΟΑ) βοείου κρέατος, θα πρέπει να διαθέτουν πέντε (5) στρέμματα ανά αγελάδα και τρία (3) στρέμματα ανά αρσενικό μοσχάρι, για τη διατροφή των ζώων, στην οποία έκταση συνυπολογίζονται και οι βοσκότοποι.
Επιπλέον υπάρχει η ενίσχυση εκτατικοποίησης, που χορηγείται σε εκμεταλλεύσεις με ακόμη μεγαλύτερη ανιστοιχία στρεμμάτων ανά ζώο.

'Οσον αφορά τη γαλακτοπαραγωγό αγελαδοτροφία, έχει γίνει ήδη
συνείδηση στους εκτροφείς, ότι οι ιδιοπαραγόμενες ζωοτροφές αποτελούν καθοριστικό παράγοντα, για τη βιωσιμότητα των εκτροφών τους. Στα πλαίσια αυτά οι μονάδες που λειτουργούν σε επιχειρηματική βάση (μετά από προσπάθειες του Υπουργείου Γεωργίας), κάνουν χρήση ενσιρώματος.

Η πτηνοτροφία της χώρας μας, μέχρι σήμερα μπόρεσε και στάθηκε
ανταγωνιστικά μέσα στο χώρο της Ε.Ε. Συνεχώς εξελίσσεται, αναδιοργανώνεται, προσαρμόζεται και αυξάνει την παραγωγικότητα και την ανταγωνιστικότητα της και μπορεί και καλύπτει τις ανάγκες της κατανάλωσης της Χώρας σε μεγάλο βαθμό.
Η πτηνοτροφία είναι κλάδος παραγωγής πλήρως βιομηχανοποιημένος,
αυτοματοποιημένος, έχει ξεπεράσει το "ποσοτικό" πρόβλημα του όγκου παραγωγής και η μεγάλη προσπάθεια της Πολιτείας και των φορέων της, συνίσταται στην αντιμετώπιση προβλημάτων και επίτευξη στόχων "Ποιοτικού" χαρακτήρα.
Για την αντιμετώπιση των προβλημάτων και την επίτευξη των στόχων η
Πολιτεία έχει παρέμβει διαχρονικά μεσα από προγράμματα και δράσεις εθνικού και κοινοτικού χαρακτήρα με ικανοποιητικά αποτελέσματα.
Από όλους τους συντελεστές παραγωγής της πτηνοτροφίας η χώρα μας
υστερούσε σημαντικά στον συντελεστή κόστους του χρήματος λόγω υψηλών επιτοκίων. Σήμερα με τη γενικότερη βελτίωση της Οικονομίας μας και τη σημαντική πτώση των επιτοκίων σε συνδυασμό με την κοινή προσπάθεια Πολιτεία και φορέων, ο κλάδος και Πτηνοτροφίας θα αντιμετωπίσει τα όποια προβλήματα του και θα γίνει πιο δυναμικός και ανταγωνιστικός.
Η χοιροτροφία έχει αντιμετωπίσει σημαντικά προβλήματα, λόγω της παραγωγικότητας της σε σχέση με τις Χώρες - Μέλη της Κοινότητας (Δανία, Βέλγιο, Ολλανδία, Γερμανία και Γαλλία), του κόστους χρηματοδότησης και των κυκλικών προβλημάτων κάθε 3-4 έτη που αντιμετωπίζει ο τομέας σε σχέση με την προσφορά και ζήτηση.
Στα πλαίσια αντιμετώπισης των παραπάνω προβλημάτων και της ανταγωνιστικότητας του τομέα έναντι των Κ-Μ τη Ε.Ε. έχουν ληφθεί μέτρα όπως:
-Ρύθμιση των κτηνοτροφικών χρεών (απόφαση 1996/94 της Επιτροπής τιμών και εισοδημάτων)
-Εκσυγχρονισμός των υφιστάμενων χοιροτροφικών μονάδων μέσω του
ν.2601/90 "Περί κινήτρων" του Καν. 950/97, της βελτίωσης των μονάδων μεταποίησης και της μετεγκατάστασης κτηνοτροφικών εκμεταλλεύσεων που δημιουργούν περιβαλλοντικά προβλήματα.
-Της μείωσης των επιτοκίων χρηματοδότησης πλησιέστερα προς τα επίπεδα των άλλων Κ-Μ της Ε.Ε., στα πλαίσια της σταθεροποίησης της οικονομίας μας.
Δεν υπάρχει θεσμονομοθετικό πλαίσιο που να ρυθμίζει τις σχέσεις
βοσκής (βοσκοτόπων)-δάσους. Ο ν.998/79 "περί Δασών-Δασικών εκτάσεων", αναφέρεται κυρίως, σε ρυθμίσεις που αφορούν δάση-δασικές εκτάσεις. Ο ν.1734/87 "περί βοσκοτόπων, που είχε θεσπίσει το Υπουργείο Γεωργίας και δημιουργούσε θεσμοθετικό πλαίσιο πάνω στο οποίο θα εστηρίζετο οποιαδήποτε
ρύθμιση σχέσεων μεταξύ βοσκής και δασους, κρίθηκε το 1991 αντισυνταγματικός από το Συμβούλιο Επικρατείας και έκτοτε παραμένει ανενεργός. Καταβάλλονται προσπάθειες ώστε ο ν. 1734/87 βελτιωμένος στα επί μέρους άρθρα, να προωθηθεί στη Βουλή για ψήφιση.
Ο Υφυπουργός
Φ. ΧΑΤΖΗΜΙΧΑΛΗΣ"

3. Στην με αριθμό 578/5-6-00 ερώτηση δόθηκε με το υπ' αριθμ. 21628/20-6-00 έγγραφο από τον Υφυπουργό Εσωτερικών, Δημόσιας Διοίκησης
και Αποκέντρωσης η ακόλουθη απάντηση:
"Σε απάντηση της ερώτησης 578/5-6-2000 του Βουλευτή κ. Σωτήρη
Χατζηγάκη και μετά από σχετικές πληροφορίες από την Περιφέρεια Θεσσαλίας
και τη Ν.Α. Τρικάλων, σας πληροφορούμε τα εξής:
1. Η Ν.Α. Τρικάλων στα πλαίσια του Β' Κ.Π.Σ. ολοκληρώνει την
κατασκευή των οδών Κουκουράβα- Χρυσομηλιά Λειβάδια Περτουλίου, Κουκουράβα
- Γλυκομηλιά και ολοκλήρωσε τις εργασίες στις οδούς προς Παλαιοχώρι και
Αηδόνα. Για τα παραπάνω έργα διατέθησαν 820.666.200 δρχ.
2. Η Ν.Α. Τρικάλων έχει χρηματοδοτήσει από τους Κ.Α.Π. τη συντήρηση
του Δρόμου Αμπελίων- Κουκουράβα, έργο που ήδη εκτελείται.
3. Με έργο που βρίσκεται σε εξέλιξη θα τοποθετηθούν στηθαία ασφαλείας
στις θέσεις που απαιτείται και θα γίνει διαγράμμιση του Επαρχιακού
Δικτύου όπου δεν υπάρχει σήμερα διαγράμμιση.
4. 'Εχει προταθεί από τη Ν.Α. Αυτοδιοίκηση Τρικάλων για ένταξη στο Γ'
Κ.Π.Σ. η κατασκευή Νέας Γέφυρας στη θέση Κουκουράβα.
5. Από το Ειδ. Προγρ. Τοπ. Αυτ/σης (ΕΠΤΑ) έχουν ζητηθεί από το Δήμο
και εγκριθεί πιστώσεις για μελέτες και έργα ύψους 390.000.000 δρχ. που
δεν αφορούν όμως έργα οδοποϊίας, και
6. Τέλος, η Ν.Α. Τρικάλων για το Γ' Κ.Π.Σ. έχει καταθέσει πρόταση
ύψους 1.000.000.000 δρχ. για τη βελτίωση του οδικού δικτύου όλων των
δημοτικών διαμερισμάτων του Ν. Τρικάλων.
Ο Υφυπουργός
Κ. ΚΑΙΣΕΡΛΗΣ"
4. Στην με αριθμό 582/1-6-00 ερώτηση δόθηκε με το υπ' αριθμ. 61/23-6-00 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 582/1.6.00 του Βουλευτή κ. Π. Ψωμιάδη, και
σ' ό,τι μας αφορά, σας γνωρίζουμε τα εξής:
Η ανέγερση μουσουλμανικού τεμένους στην Αθήνα αποτελεί παλαιό αίτημα
των εδώ διαπιστευμένων Αράβων Πρέσβεων. Η Ελληνική Κυβέρνηση έχει από

ετών λάβει την πολιτική απόφαση να διευκολύνει την αραβική πλευρά στη δημιουργία "Ισλαμικού Πολιτιστικού Κέντρου Αθηνών" που θα περιλαμβάνει και μουσουλμανικό τέμενος.
Η δημιουργία του παραπάνω Κέντρου δεν απορρέει από συγκεκριμένες διεθνείς συμβάσεις ή συμφωνίες, αλλά είναι επιλογή της Κυβέρνησης στο πλαίσιο της δομής που διέπει τα σύγχρονα κράτη.
Κύριοι λόγοι δημιουργίας του Κέντρου είναι η εξυπηρέτηση των διεθνών σχέσεων και της εξωτερικής πολιτικής της χώρας, η ικανοποίηση των λατρευτικών αναγκών των Μουσουλμάνων που διαμένουν ή διέρχονται από την Ελλάδα και η αρτιότερη εξυπηρέτηση των ξένων επισκεπτών και αθλητών κατά τη διάρκεια της Ολυμπιάδας του 2004 καθώς και άλλων διεθνών εκδηλώσεων που οργανώνονται στην Ελλάδα.
Με τη δημιουργία του Κέντρου στην Αθήνα, όχι μόνον ενισχύεται η διεθνής εικόνα της χώρας μας - ακολουθώντας άλλωστε το πρότυπο άλλων Ευρωπαϊκών πρωτευουσών όπως π.χ. Ρώμη, Βιέννη, Παρίσι- αλλά πολύ περισσότερο εκπληρούνται οι όροι των παραγράφων 1 και 2 του άρθρου 13 του ισχύοντος Συντάγματος, οι οποίοι διασφαλίζουν το απαραβίαστο της ελευθερίας της θρησκευτικής συνείδησης, αλλά και το ανεμπόδιστο της άσκησης των λατρευτικών αναγκών κάθε γνωστής θρησκείας.
Παράλληλα, διαβιβάζουμε την ερώτηση και στο Υπουργείο ΕΘνικής Παιδείας και Θρησκευμάτων, με την παράκληση να σας ενημερώσει από την πλευρά του για τα σημεία εκείνα της ερώτησης που εμπίπτουν στις αρμοδιότητές του.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"

5. Στην με αριθμό 585/1-6-00 ερώτηση δόθηκε με το υπ' αριθμ. 21898/22-6-00 έγγραφο από τον Υφυπουργό Εσωτερικών, Δημόσιας Διοίκησης
και Αποκέντρωσης, η ακόλουθη απάντηση:
"Σε απάντηση της ερώτησης 585/1-6-2000 του Βουλευτή κ. Γ. Β. 
Γαρουφαλιά, σας πληροφορούμε τα ακόλουθα:
1. Το ΠΕΠ - θεσσαλίας 2000-2006 συνολικού προϋπολογισμού 320 δις δρχ. έχει εγκριθεί από το Περιφερειακό Συμβούλιο Θεσσαλίας σε επίπεδο αξόνων

παρέμβασης και έχει αποσταλεί στην Ευρωπαϊκή Επιτροπή για έγκριση που προβλέπεται να γίνει μέχρι τέλος Ιουλίου.
2. Η ένταξη των έργων σύμφωνα με τις νέες διαδικασίες που προβλέπονται από τους κανονισμούς των διαρθρωτικών Ταμείων θα γίνει στο συμπλήρωμα προγραμματισμού μετά την έγκριση του ΠΕΠ και με τη λειτουργία της νέας διαχειριστικής αρχής.
3. 'Οπως και στο πλαίσιο του Β' ΚΠΣ 1994-1999 είχαν ενταχθεί έργα και ενέργειες για την ανάπτυξη του Νομού Λάρισας αξίας πάνω από 200 δις δρχ., έχει και τώρα παρθεί απόφαση για την περαιτέρω ανάπτυξη της Περιφέρειας Θεσσαλίας και του Νομού Λάρισας με τα απαραίτητα έργα υποδομής που θα 
χρηματοδοτηθούν από το Γ' ΚΠΣ. 'Ηδη έχουν εγκριθεί πόροι 320 δις δρχ. (260 δις Δημόσια Δαπάνη) για το ΠΕΠ - Θεσσαλίας 2000-2006 που είναι

αυξημένοι σε ποσοστό 65% σε σχέση με τους πόρους του ΠΕΠ 1994-1999.
Ο Υφυπουργός
Κ. ΚΑΙΣΕΡΛΗΣ"
6. Στην με αριθμό 596/2-6-2000 ερώτηση δόθηκε με το υπ'αριθμ. 
589/2-6-2000 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 596/2-6-00 που κατέθεσε ο
Βουλευτής κ. Παν. Χ. Ψωμιάδης σχετικά με την εισαγωγή αποφοίτων Λυκείου σχολ. ετών πριν το 2000 στα ΑΕΙ, ΤΕΙ, σας γνωρίζουμε τα ακόλουθα:
1) Με βάση τα στοιχεία που παραθέτουμε στους σχετικούς πίνακες που
επισυνάπτουμε είναι εμφανές ότι ο αριθμός θέσεων που δόθηκε στους υποψηφίους του παλιού συστήματος παρέχει τη δυνατότητα στους 2,2 υποψηφίους να εισάγεται ο ένας, μάλιστα επειδή προέκυψε και αποχή από την συμμετοχή στις εξετάσεις που εκτιμάται στο 13% περίπου, είναι φανερό ότι η σχέση 2,2 υποψήφιοι προς μία θέση βελτιώνεται και σε ορισμένες περιπτώσεις η σχέση μπορεί να είναι και 1 θέση για λιγότερους από δύο υποψηφίους.
2) Η διάταξη του άρθρου 14 παρ. 7 του ν. 2817/2000 δημιουργεί
προϋποθέσεις ίσων ευκαιριών πρόσβασης στην τριτοβάθμια εκπ/ση και αυτό γιατί στην περίπτωση των υποψηφίων των δύο συστημάτων δεν ισχύουν οι ίδιες προϋποθέσεις, ούτε είναι συγκρίσιμα μεταξύ τους τα βαθμολογικά δεδομένα των δύο συστημάτων ώστε η κρίση να είναι ενιαία για όλους σε κοινές θέσεις εισαγομένων.
Το αντίθετο θα οδηγούσε είτε στην αδυναμία της πολιτείας να αλλάξει
το σύστημα εισαγωγής είτε στην παραδοχή κατάργησης της μεταβατικής ισχύος του παλιού συστήματος και ένταξης όλων των υποψηφίων στο νέο σύστημα με εξέταση σε δεκατέσσερα (14) μαθήματα κλπ.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
7. Στην με αριθμό 598/2-6-2000 ερώτηση δόθηκε με το υπ'αριθμ. 139/21-6-2000 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 598/2-6-2000 που κατέθεσε ο Βουλευτής κ. Ε. 
Μπασιάκος, σας πληροφορούμε τα εξής:
Σχετικά με την παράταση της προθεσμίας για την ίδρυση από την ΕΛΠΑ αυτοκινητοδρομίου διεξαγωγής αγώνων αυτοκινήτων και μοτοσυκλετών στην

περιοχή Ορχομενού Βοιωτίας, επισημαίνουμε ότι, εστάλη εκ νέου εισήγηση
του Υπουργού Γεωργίας προς τη Γραμματεία του Υπουργικού Συμβουλίου, στις
26/5/2000, για έκδοση σχετικής πράξης του Υπουργικού Συμβουλίου.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 599/2-6-2000 ερώτηση δόθηκε με το υπ'αριθμ. 140/21-6-2000 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 599/2-6-2000 που κατέθεσε ο Βουλευτής κ. Θ. Λεονταρίδης, για τα θέματα της αρμοδιότητάς μας, σας πληροφορούμε τα

εξής:
Οι ζημιές που προξενήθηκαν στις καλλιέργειες των σιτηρών από τη
φετινή παρατεταμένη ξηρασία δεν καλύπτονται ασφαλιστικά και δεν αποζημιώνονται από τον ΕΛΓΑ, δεδομένου ότι η ξηρασία δεν περιλαμβάνεται στα καλυπτόμενα ασφαλιστικά από τον ΕΛΓΑ ζημιογόνα αίτια.
Διευκρινίζεται ότι σύμφωνα με τους ισχύοντες Κανονισμούς ασφάλισης της φυτικής παραγωγής και του ζωικού κεφαλαίου, από τον ΕΛΓΑ καλύπτονται

σήμερα οι περισσότεροι κίνδυνοι στη φυτική παραγωγή και όλοι σχεδόν οι φυσικοί κίνδυνοι και ασθένειες, παθήσεις στο ζωικό κεφάλαιο.
Οι ζημιές καλύπτονται σε ποσοστά που φθάνουν στο 75% για τη φυτική παραγωγή και στο 80% για το ζωικό κεφάλαιο. Τα ποσοστά αυτά αποζημίωσης θεωρούνται από τα υψηλότερα που ισχύουν διεθνώς στα πλαίσια θεσμοθετημένων ασφαλιστικών παροχών. Το γεγονός αυτό σε συνδυασμό με το μεγάλο αριθμό των ζημιογόνων αιτίων που καλύπτει ασφαλιστικά ο ΕΛΓΑ, τον κατατάσσουν μεταξύ των πλέον πρωτοποριακών ασφαλιστικών Οργανισμών σε παγκόσμιο επίπεδο.
Η διενέργεια αντικειμενικών και ακριβοδίκαιων εκτιμήσεων είναι θέμα
πρωταρχικής και θεμελιώδους σημασίας για τον Οργανισμό ΕΛΓΑ, ώστε τα πορίσματα των εκτιμήσεων να προσεγγίζουν με τη μεγαλύτερη δυνατή ακρίβεια την απώλεια του εισοδήματος των ζημιωθέντων παραγωγών. Για το λόγο αυτό οι εκτιμήσεις διενεργούνται από έμπειρους γεωπόνους εκτιμητές πτυχιούχους ανώτατων γεωπονικών Σχολών υπό την άμεση εποπτεία και συνεργασία γεωπόνων εποπτών στελεχών του ΕΛΓΑ με μακροχρόνια εμπειρία στο αντικείμενο των εκτιμήσεων, που είναι γνώστες των καλλιεργειών στις περιοχές τις οποίες τους έχει ανατεθεί να εποπτεύουν.
Ενδεικτικό δε της αξιοπιστίας των εκτιμήσεων είναι και το πολύ μικρό ποσοστό των αιτήσεων για επανεκτίμηση, που μόλις φθάνει το 4% του συνόλου των εκτιμήσεων. Παρόλα αυτά τυχόν λάθη που μπορεί να γίνουν, χωρίς βεβαίως καμία πρόθεση, σε μεμονωμένες περιπτώσεις διορθώνονται με τη διαδικασία των επανεκτιμήσεων.
Για το Νομό Σερρών ειδικά ο ΕΛΓΑ κατέβαλε την τελευταία τετραετία
αποζημιώσεις ύψους 8 δισεκατομμυρίων δραχμών περίπου (το 1996 2,5 δισ., το 1997 1,9 δισ. το 1998 2,1 δισ. και το 1999 1,6 δισ.) καλύπτοντας ένα σημαντικό μέρος των ζημιών που προξενήθηκαν στις καλλιέργειες και το ζωικό κεφάλαιο, στηρίζοντας έτσι το εισόδημα των καλλιεργητών και των κτηνοτρόφων του Νομού.
'Οσον αφορά στο θέμα της συνεργασίας με τους παραγωγούς ή τους
εκπροσώπους των συνδικαλιστικών και των συνεταιριστικών οργανώσεών τους κατά τη διενέργεια των εκτιμήσεων επισημαίνουμε ότι, η παρουσία των παραγωγών ή των φορέων που τους εκπροσωπούν είναι επιθυμητή και επιδιώκεται από τον Οργανισμό ΕΛΓΑ, προκειμένου να εκφράζουν τις απόψεις τους ώστε να επιβοηθείται το έργο της εκτίμησης και να ελαχιστοποιούνται τα λάθη. Επίσης, κατά τη διενέργεια των εκτιμήσεων, πέραν των άλλων στοιχείων λαμβάνονται υπόψη από τους γεωπόνους εκτιμητές, αν αυτό κριθεί απαραίτητο, και επίσημα αποδεικτικά στοιχεία (τιμολόγια κλπ).
Για τη συντόμευση των ασφαλιστικών διαδικασιών ώστε να αποφεύγονται
οι καθυστερήσεις στην καταβολή των αποζημιώσεων, επισημαίνουμε ότι, με την αυτόνομη μηχανογραφική ανάπτυξη του Οργανισμού, που εδώ κι ένα χρόνο περίπου είναι σε πλήρη εφαρμογή, ο χρόνος καταβολής των αποζημιώσεων έχει περιοριστεί στο ελάχιστο δυνατό, είτε πρόκειται για αποζημιώσεις εκτιμήσεων είτε επανεκτιμήσεων. Κατά συνέπεια το θέμα της καταβολής του 50% της αποζημίωσης στις περιπτώσεις που έχει υποβληθεί ένσταση θα ήταν μικρής σημασίας, αφού όπως προαναφέραμε, ο χρόνος καταβολής των αποζημιώσεων και για τις περιπτώσεις αυτές έχει ελαχιστοποιηθεί.

Για τον προκαθορισμό των τιμών θα πρέπει να διευκρινιστεί ότι η
διαδικασία αυτή εφαρμόζεται σήμερα για ένα μεγάλο αριθμό προϊόντων. Ο προκαθορισμός των τιμών και για τα υπόλοιπα προϊόντα είναι θέμα το οποίο μελετάται και βρίσκεται στις άμεσες προτεραιότητες του Οργανισμού. 
Τέλος, σχετικά με την πρόβλεψη για τρίτο στάδιο ασφαλιστικής

διαδικασίας με τη συμμετοχή εκπροσώπων των ασφαλισμένων επισημαίνουμε ότι η διαδικασία αυτή είχε προβλεφθεί υπό μορφή διαιτησίας και είχε εφαρμοστεί στο παρελθόν. Δυστυχώς όμως απεδείχθη ότι η διαδικασία αυτή ήταν χρονοβόρος χωρίς να προσφέρει αξιοπιστία στο θεσμό και για το λόγο αυτό καταργήθηκε.
Το Υπουργείο Γεωργίας συγκεντρώνει λεπτομερή στοιχεία για τις ζημιές που προκλήθηκαν στη γεωργία από δυσμενείς καιρικές συνθήκες, οι οποίες δεν καλύπτονται ασφαλιστικά από τον ΕΛΓΑ, προκειμένου να μορφώσει σαφή και ολοκληρωμένη εικόνα της έκτασης και του ύψους των ζημιών αυτών και στη συνέχεια να εξετάσει τη δυνατότητα και αναγκαιότητα λήψης μέτρων υπέρ των ζημιωθέντων παραγωγών.
Ο Υπουργός
Γ. ΑΝΩΜΕΡΙΤΗΣ"

9. Στην με αριθμό 600/2-6-00 ερώτηση δόθηκε με το υπ' αριθμ. 62/23-6-00 έγγραφο από τον Υπουργό Εξωτερικών ακόλουθη απάντηση: 
"Σε απάντηση της ερώτησης 600 από 2-6-00 του Βουλευτή κ. Π. 
Λαφαζάνη και σ' ότι μας αφορά, σας γνωρίζουμε τα εξής:
Η χορήγηση διπλωματικών αδειών υπέρπτησης της ελληνικής επικράτειας
σε τουρκικά στρατιωτικά αεροσκάφη δεν σχετίζεται με την άσκηση Dynamic
Mix. Η χορήγηση των αδειών αυτών, η οποία αποτελεί κυριαρχικό μας
δικαίωμα, γίνεται στα πλαίσια αμοιβαιότητας και κατόπιν ατομικής εξέτασης

κάθε σχετικού τουρκικού αιτήματος, με κύριο γνώμονα την εξυπηρέτηση των εθνικών μας συμφερόντων.
Συστηματικές προσπάθειες κατά το τελευταίο έτος απέφεραν την υπογραφή
εννέα διμερών συμφωνιών με την Τουρκία, την σημαντική βελτίωση του κλίματος διμερών σχέσεων και την αύξηση των επαφών σε επίπεδο λαών, δημοσίων φορέων και πολιτικών ηγετών. Με την πεποίθηση ότι η βελτίωση των σχέσεων είναι μια εξελισσόμενη διαδικασία που χρειάζεται συνεχείς προσπάθειες και από τις δύο χώρες, διερευνούμε τις δυνατότητες διεύρυνσης και εμβάθυνσης της διμερούς συνεργασίας, μέσα από ενέργειες και μέτρα που δεν θα θίγουν ελληνικά κυριαρχικά δικαιώματα.
Είναι γνωστό ότι η δίκαιη και μόνιμη λύση του Κυπριακού, σύμφωνα με
τις αποφάσεις του ΟΗΕ, αποτελεί πρωταρχικό στόχο της εξωτερικής μας πολιτικής. Επομένως, η συμβολή ή μη της Τουρκίας στην πορεία επίλυσης του ζητήματος, αποτελεί μία ιδιαίτερα καθοριστική παράμετρο στις ελληνοτουρκικές σχέσεις. Είναι προφανές λοιπόν ότι η όποια στρατιωτική συνεργασία με την Τουρκία, επηρεάζεται αποφασιστικά από την στάση της στο Κυπριακό.
Το δικαίωμα επέκτασης των χωρικών μας υδάτων στα 12 ν.μ. είναι ένα αναφαίρετο κυριαρχικό μας δικαίωμα, το οποίο απορρέει από το γραπτό και εθιμικό διεθνές δίκαιο και το οποίο η χώρα μας θα ασκήσει όποτε το κρίνει σκόπιμο. Συνεπώς, το δικαίωμα αυτό, ως εκ της κυριαρχικής φύσεώς του δεν εξαρτάται ούτε μεταβάλλεται ανάλογα με τις εκάστοτε επικρατούσες "συνθήκες" στις διακρατικές σχέσεις.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
10. Στην με αριθμό 604/5-6-00 ερώτηση δόθηκε με το υπ' αριθμ. 142/21-6-00 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 604/5-6-2000 που κατέθεσε ο Βουλευτής κ. Π. 
Σκανδαλάκης για τα θέματα της αρμοδιότητάς μας, σας πληροφορούμε τα εξής: 
Σύμφωνα με το άρθρο 22 "Οικουμενικές ενισχύσεις" παράγραφος 3 του ν. 
1650/86" για την προστασία του περιβάλλοντος" για υλικές ζημιές που προκαλούνται, σε αλιευτικά εργαλεία από είδη της άγριας πανίδας, που

έχουν χαραχτηρισθεί σύμφωνα με τις διατάξεις του άρθρου 20 ως σπάνια ή απειλούμενα με εξαφάνιση, μπορούν να χορηγούνται, με Υπ. Απόφαση αποζημιώσεις, επιδοτήσεις ή άλλες κατά περίπτωση παροχές. Η εκτίμηση των ζημιών γίνεται από την αρμόδια Υπηρεσία του Υπουργείου Γεωργίας και, η καταβολή των αποζημιώσεων από το Κ.Τ.Γ.Κ. και Δασών του ιδίου Υπουργείου ή από άλλες πηγές χρηματοδότησης.
Σύμφωνα με την παραγρ. 4 του ίδιου άρθρου, με Π.Δ. που Εκδίδονται, με πρόταση των Υπουργών Οικονομικών, Γεωργίας και ΠΕΧΩΔΕ ορίζονται οι προϋποθέσεις, τα απαιτούμενα δικαιολογητικά, η διαδικασία και οι λοιποί όροι, χορήγησης των αποζημιώσεων ή επιδοτήσεων που προβλέπονται, στην παραγρ. 3 του άρθρου 22.
Η πρωτοβουλία για την έκδοση των εν λ όγω Π.Δ/των ανήκει στο ΥΠΕΧΩΔΕ. Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
11. Στην με αριθμό 605/5-6-00 ερώτηση δόθηκε με το υπ' αριθμ. 489/23-6-00 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 605/5-6-2000 ερώτηση που κατατέθηκε στη Βουλή από
το Βουλευτή κ. Σωτήριο Χατζηγάκη, σχετικά με τη σύσταση Περιφερειακού Γραφείου του Τ.Σ.Α.Υ. στην πόλη των Τρικάλων, σας γνωρίζουμε τα εξής:

Με το Π.Δ. 24/99 δημιουργήθηκαν σε πρώτη φάση ορισμένα πιλοτικά
περιφερειακά γραφεία του Τ.Σ.Α.Υ. στην Επικράτεια.
Το Ταμείο προτίθεται σε δεύτερη φάση να συστήσει Περιφερειακές Διευθύνσεις, νέα Τμήματα και Γραφεία, σε πόλεις της περιφέρειας μεταξύ των οποίων περιλαμβάνονται και τα Τρίκαλα.
Η λειτουργία όλων ατων παραπάνω νέων περιφερειακών Υπηρεσιών

προβλέπεται να αρχίσει με την πρόσληψη του απαραίτητου προσωπικού
σύμφωνα.
Ο Υφυπουργός
ΝΙΚΟΣ ΦΑΡΜΑΚΗΣ"
12. Στην με αριθμό 620/6-6-2000 ερώτηση δόθηκε με το
υπ' αριθμ. 596/20-6-2000 έγγραφο από τον Υπουργό Εθνικής Παιδείας και
Θρησκευμάτων η ακόλουθη απάντηση:
"Απαντώντας στην ερώτηση 620/6-6-2000 που κατέθεσε ο Βουλευτής κ. Γ. Καρασμάνης, σας γνωρίζουμε τα ακόλουθα:
1.- Η παρ. 6, του άρθρου 5, του ν. 2009/92, ορίζει ότι:
α) Είναι δυνατή η ίδρυση Ι.Ε.Κ. από άλλα Υπουργεία ή Ν.Π.Δ.Δ. με
κοινή απόφαση του κατά περίπτωση αρμόδιου Υπουργού και του Υπουργού
Οικονομικών.
β) Ο καθορισμός των προδιαγραφών και η έγκριση των προγραμμάτων των
Ι.Ε.Κ. αυτών, γίνεται με απόφαση του Υπουργού Εθνικής Παιδείας και
Θρησκευμάτων και του κατά περίπτωση αρμόδιου Υπουργού, που εκδίδεται μετά
από γνώμη του Δ.Σ. του Ο.Ε.Ε.Κ.
2.- Είναι αυτονόητο ότι μέσα στον καθορισμό των προδιαγραφών των εν
λόγω Ι.Ε.Κ., συμπεριλαμβάνεται και ο Κανονισμός λειτουργίας τους.
3.- Επισημαίνουμε το γεγονός ότι όλοι οι κανονισμοί λειτουργίας όλων
των Ι.Ε.Κ. της χώρας (ΙΕΚ, ΟΕΕΚ, ΙΕΚ και άλλων Υπουργείων, ΙΕΚ, Ν.Π.Δ.Δ.,
ΙΕΚ Ν.Π.Ι.Δ. και Ιδιωτικών ΙΕΚ), πρέπει να έχουν το ίδιο περιεχόμενο, σε

ό,τι αφορά σε θέματα εγγραφών, μετεγγραφών, χαρακτηρισμού μαθημάτων, φοίτησης, εξετάσεων, αποτελεσμάτων και προόδου καταρτιζομένων.
4.- Αυτό επιβάλλεται για τους εξής λόγους:
α) Αφού οι απόφοιτοι όλων των ΙΕΚ της χώρας, προκειμένου να αποκτήσουν το πιστοποιητικό ή το Δίπλωμα Επαγγελματικής Κατάρτισης κατά περίπτωση πιστοποιούνται ταυτόχρονα από τον ΟΕΕΚ, μέσω των πανελληνίων εξετάσεων πιστοποίησης, δεν είναι δυνατόν να γράφονται, να φοιτούν και να αποφοιτούν με διαφορετικούς όρους και προϋποθέσεις.
γ) Για να είναι δυνατή η διακίνηση καταρτιζομένων (μετεγγραφή) από
ΙΕΚ σε ΙΕΚ
5.- Τα ΙΕΚ του ΟΑΕΔ, κατά την αρχική τους λειτουργία τήρησαν τη
διαδικασία αυτή και μέχρι το Σεπτέμβριο 1999, οι μετεγγραφές καταρτιζομένων από ΙΕΚ του ΟΑΕΔ σε ΙΕΚ του ΟΕΕΚ και αντίστροφα, γινόταν χωρίς κανένα πρόβλημα.
6.- Το Σεπτέμβριο 1999 και ενώ είχε αρχίσει η διαδικασία μετεγγραφών, διαπιστώσαμε ότι κάποιοι καταρτιζόμενοι που είχαν υποβάλει αίτηση μετεγγραφής τους από ΙΕΚ του ΟΑΕΔ σε ΙΕΚ του ΟΕΕΚ, είχαν τεκμηριώσει δικαίωμα εγγραφής τους σε επόμενο εξάμηνο (προαγωγή) με όρους και προϋποθέσεις διαφορετικούς από αυτούς που ισχύουν για όλα τα ΙΕΚ της χώρας πλην του ΟΑΕΔ.
7.- Οπως μας πληροφόρησε ο Ο.Ε.Ε.Κ. η αρμόδια Υπηρεσία του ΟΑΕΔ τροποποίησε τον Κανονισμό λειτουργίας των ΙΕΚ τους με απόφαση του Διοικητικού Συμβουλίου του ΟΑΕΔ. Επισημαίνεται ότι αυτή η τροπολογία είναι μονομερής και αντίκειται στις διατάξεις της παραγράφου 6, του άρθρου 5 του ν. 2009/92.
8.- Τέλος επιστράφηκαν με έγγραφα του Ο.Ε.Ε.Κ. στον ΟΑΕΔ όλες οι
αιτήσεις μετεγγραφών που είχαν κώλυμα λόγω Κανονισμού, επισημαίνοντας με αυτά ότι είναι αδύνατη η πραγματοποίησή τους λόγω ασυμβατότητας των Κανονισμών λειτουργίας των ΙΕΚ του ΟΕΕΚ και του ΟΑΕΔ.
9.- Επισημαίνεται ακόμη ότι, επειδή η τροπολογία του Κανονισμού των ΙΕΚ του ΟΑΕΔ τον κατέστησαν ελαστικότερο του αντίστοιχου των ΙΕΚ του ΟΕΕΚ, επόμενο είναι να είναι δυνατή η μετεγγραφή καταρτιζομένων από ΙΕΚ του ΟΕΕΚ, σε ΙΕΚ του ΟΑΕΔ, ενώ το αντίστροφο να μην είναι εφικτό.
Β'- Τέλος σχετικά με την περίπτωση του καταρτιζόμενου στο ΙΕΚ του
ΟΑΕΔ Παρασκευά Παναγιώτη, σας γνωρίζουμε τα ακόλουθα:
Ο εν θέματι καταρτιζόμενος ουδέποτε υπήρξε καταρτιζόμενος του ΙΕΚ Καλαμαριάς του ΟΕΕΚ, αλλά πάντοτε ήταν και είναι καταρτιζόμενος του ΙΕΚ Ωραιοκάστρου του ΟΑΕΔ. Αυτό τεκμηριώνεται από σχετικό έγγραφο του ΙΕΚ Ωραιοκάστρου.
Σύμφωνα με τον Κανονισμό λειτουργίας των ΙΕΚ του ΟΕΕΔ και των ΙΕΚ
του ΟΑΕΔ, πριν από την τροποποίησή του, όταν ένας καταρτιζόμενος παραπέμπεται για επαναπαρακολούθηση μαθήματος ή μαθημάτων ενός εξαμήνου και στο ΙΕΚ στο οποίο είναι γραμμένος, δεν λειτουργεί τμήμα και εξάμηνο της ειδικότητάς του, τότε δύναται εκτός των άλλων να παρακολουθήσει το
μάθημα ή τα μαθήματα αυτά σε κάποιο άλλο ΙΕΚ που λειτουργεί αντίστοιχο εξάμηνο και ειδικότητα.
Μετά το τέλος του εξαμήνου, το ΙΕΚ στο οποίο ο καταρτιζόμενος παρακολούθησε τα μαθήματα ως ακροατής, ενημερώνει με έγγραφό του το ΙΕΚ στο οποίο ανήκει, για τη φοίτηση και την πρόοδό του και αυτό στη συνέχεια χαρακτηρίζει τη φοίτησή του και μεριμνά για τη συνέχισή της.
Εάν μετά από αυτό, στο ΙΕΚ που ο καταρτιζόμενος τεκμηρίωσε δικαίωμα εγγραφής σε επόμενο εξάμηνο -εν προκειμένω στο ΙΕΚ ΟΑΕΔ Ωραιοκάστρου- δεν λειτουργεί τμήμα στο εξάμηνο της ειδικότητάς του, τότε εκτός των άλλων, δύναται να μετεγγράφεται σε άλλο ΙΕΚ που λειτουργεί εξάμηνο και τμήμα της ειδικότητάς του, ακόμη και σε ΙΕΚ του ΟΕΕΚ.
Αυτό εφαρμοζόταν αμοιβαία, μέχρι τη μονομερή τροπολογία του Κανονισμού των ΙΕΚ του ΟΑΕΔ.
'Υστερα όμως από την τροπολογία αυτή, πέραν του γεγονότος της ασυμβατότητας που προέκυψε, ο ίδιος ο τροποποιημένος κανονισμός του ΙΕΚ του ΟΑΕΔ, στο άρθρο 9, δίνει τρεις δυνατότητες και σε καμία περίπτωση δεν δίνει τη δυνατότητα μετεγγραφής του καταρτιζόμενου σε ΙΕΚ του ΟΕΕΚ.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
13. Στην με αριθμό 622/6-6-2000 ερώτηση δόθηκε με το
υπ'αριθμ. 111/23-6-2000 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση του από 6-6-2000 εγγράφου σας, σχετικά με την ερώτηση 622/6-6-2000 που κατέθεσε ο Βουλευτής κ. Σ. Τσιτουρίδης, αναφορικά με το πιο πάνω θέμα, σας γνωρίζουμε τα ακόλουθα:
Α. Στην αρμόδια Τελωνειακή Υπηρεσία του Υπουργείου μας είναι γνωστή η έκταση της νοθείας και της λαθρεμπορίας κατά την διακίνηση των υγρών καυσίμων, η οποία οφείλεται κυρίως στα τεράστια κέρδη τα οποία αποκομίζουν οι παράνομοι διακινητές λόγω της υψηλής φορολογικής τους επιβάρυνσης.
Η ανωτέρω Υπηρεσία, στην προσπάθειά της να καταστείλει, στα πλαίσια των αρμοδιοτήτων που της παρέχει η ισχύουσα νομοθεσία, το μείζον ζήτημα της συνεχούς αύξησης του φαινομένου της νοθείας και της λαθρεμπορίας που μαστίζουν την αγορά των υγρών καυσίμων, προέβη στην έκδοση σειράς διαταγών και οδηγιών προς όλες τις Τελωνειακές Αρχές της χώρας με σκοπό την διενέργεια διαρκών και εξειδικευμένων ελέγχων και ειδικότερα προς τα κλιμάκια ερευνών τους, τα οποία έχουν συστήσει σε όλα τα Τελωνεία, με σκοπό την πρόληψη και καταστολή των πάσης φύσεως λαθρεμπορικών πράξεων. 
Αναφορικά με την επιβολή των προβλεπόμενων κυρώσεων, σύμφωνα και με
τις συνδυασμένες διατάξεις τις ισχύουσας νομοθεσίας, στα άρθρα 99, 108 και 109 του ν. 1165/18 "περί Τελωνειακού Κώδικα" τονίζεται το αλληλέγγυο της ευθύνης, δηλαδή η συνυπευθυνότητα του παραλήπτη του αντικειμένου της λαθρεμπορίας κατά την διάπραξη αξιόποινης πράξης.
Εξάλλου το άρθρο 35 του ν. 2093/92, ορίζει ρητά ότι απαγορεύεται η
καθ' οιονδήποτε τρόπο νόθευση, διάθεση, χρησιμοποίηση ή μεταφορά του πετρελαίου θέρμανσης για άλλες, εκτός της θέρμανσης, χρήσεις.
Οι παραβάτες υπόκεινται, εκτός των άλλων, στις κυρώσεις των περί
λαθρεμπορίας διατάξεων του Τελωνειακού Κώδικα.
Τέλος τονίζουμε ότι η ως άνω Υπηρεσία μας καταβάλλει πάντοτε κάθε
δυνατή προσπάθεια για τον εντοπισμό των πάσης φύσεως παρατυπιών, εφαρμόζοντας τις εθνικές και κοινοτικές διατάξεις και επιβάλλει τις προβλεπόμενες κυρώσεις για την πάταξη της δασμοφοροδιαφυγής και την διασφάλιση των εθνικών και κοινοτικών οικονομικών συμφερόντων.

Β. Ειδικότερα αναφορικά με την παράνομη χρήση "ΜΗ ΚΑΝΟΝΙΚΟΥ"
πετρελαίου για την κίνηση του Φ.Δ.Χ. με αριθμ. κυκλοφορίας ΡΝΝ 4471 ιδιοκτησίας των Χαράλαμπου Δημητριάδη και Χρήστου Δουλγερίδη, σας γνωρίζουμε τα ακόλουθα: Την 21-1-1999 και ώρα 22.50 ελεγκτές της περιφερειακής διεύθυνσης Σ.Δ.Ο.Ε. Στερεάς Ελλάδας, ήλεγξαν το προαναφερόμενο φορτηγό αυτοκίνητο που είχε σταθμεύσει προσωρινά στους φωτεινούς σηματοδότες, στο 226 χιλ. της Νέας Εθνικής οδού Αθηνών Θεσσαλονίκης, στο λιμάνι της Στυλίδος, κατευθυνόμενο προς Αθήνα.

Από τον έλεγχο που πραγματοποιήθηκε παρουσία του εκ των συνιδιοκτητών
και οδηγού Χρήστου Δουλγερίδη, διαπιστώθηκε ότι η δεξαμενή καυσίμων
(ρεζερβουάρ) του φορτηγού αυτοκινήτου, περιείχε 500 λίτρα πετρελαίου. Για την συγκεκριμένη ποσότητα δεν επεδείχθησαν κατά την ώρα του ελέγχου,

στα αρμόδια ελεγκτικά όργανα, τα σχετικά φορολογικά στοιχεία αγοράς του
πετρελαίου, ούτε κατονομάστηκε ο προμηθευτής της συγκεκριμένης ποσότητας. Κατόπιν αυτού, ελήφθησαν δύο δείγματα, σύμφωνα με την προβλεπόμενη
διαδικασία, τα οποία προσυπέγραψε και ο οδηγός Χρήστος Δουλγερίδης και συντάχθηκε πρωτόκολλο δειγματοληψίας.
Τα δείγματα διαβιβάστηκαν την 22-1-1999 στο Γενικό Χημείο του Κράτους με το αριθμ. 251 σχετικό έγγραφο του Σ.Δ.Ο.Ε. Στερεάς Ελλάδας.
Το Γ.Χ.Κ. με το αριθμ. 745/29-10-99 έγγραφό του που ελήφθη από το Σ.Δ.Ο.Ε. Στερεάς Ελλάδας την 15-11-99, γνωστοποίησε το αποτέλεσμα της χημικής εξέτασης, ότι πρόκειται περί "ΜΗ ΚΑΝΟΝΙΚΟΥ" δείγματος πετρελαίου, χωρίς να ανιχνευθεί σ' αυτό κάποιο ποσοστό κανονικού πετρελαίου κίνησης. 
Στη συνέχεια και κατά το στάδιο της προανακριτικής διαδικασίας οι
προαναφερθέντες συνιδιοκτήτες του φορτηγού στις καταθέσεις τους ισχυρίστηκαν ότι το εν λόγω πετρέλαιο, το προμηθεύτηκαν από το πρατήριο υγρών καυσίμων "ΟΕ Α. ΦΩΤΕΙΝΑΚΗΣ - Γ. ΚΟΥΤΣΟΣ" στο Ν. Κορδελιό Θεσσαλονίκης την 21-1-99 και ώρα 15.27 προσκομίζοντας τα αριθμ. 11678 και 11679/21-1-99 (Δελτία Αποστολής - Τιμολόγια).
Οι ανωτέρω ισχυρισμοί των συνιδιοκτητών δεν έγιναν δεκτοί από τα αρμόδια ελεγκτικά όργανα διότι δεν δικαιολογείται με αυτούς η ποσότητα των 500 λίτρων πετρελαίου που βρέθηκαν στη δεξαμενή καυσίμων του φορτηγού, μετά από διαδρομή 300 περίπου χιλιομέτρων (Ν. Κορδελιό Θεσσαλονίκης - Στυλίδα).
Πρέπει να ληφθεί υπόψη ότι οι εν λόγω συνιδιοκτήτες εκμεταλλεύονται
και άλλο φορτηγό αυτοκίνητο όπως κατέθεσε ο Χαρ. Δημητριάδης.
Επιπρόσθετα πρέπει να σημειωθεί ότι κατά την ώρα του ελέγχου δεν κατονομάστηκε το πιο πάνω πρατήριο, ώστε άμεσα τα αρμόδια ελεγκτικά όργανα να προβούν σε διασταυρωτικές ελεγκτικές επαληθεύσεις, που θα αποδείκνυαν τη συμμετοχή του προμηθευτή πρατηριούχου, στην διάπραξη του αδικήματος της εν λόγω λαθρεμπορίας.
Από τα προαναφερόμενα προκύπτουν τ' ακόλουθα:
1. Τηρήθηκαν όλες οι προβλεπόμενες διαδικασίες από τις κείμενες διατάξεις τόσο κατά το στάδιο λήψης των δειγμάτων, όσο και κατά το στάδιο της αποστολής αυτών στο Γ.Χ.Κ., ώστε να μην υπάρχει αμφιβολία, ότι το προαναφερόμενο "ΜΗ ΚΑΝΟΝΙΚΟ" δείγμα αφορούσε το καύσιμο του εν λόγω φορτηγού αυτοκινήτου.
2. Η καθυστέρηση εξέτασης του δείγματος προφανώς οφείλεται στον όγκο δουλειάς του Γ.Χ.Κ.
3. Κατά το στάδιο της προανάκρισης διαπιστώθηκε από τα αρμόδια ελεγκτικά όργανα του Σ.Δ.Ο.Ε. Στερεάς Ελλάδας, ότι στη συγκεκριμένη περίπτωση διαπράχθηκε το αδίκημα της λαθρεμπορίας από τους προαναφερόμενους συνιδιοκτήτες του φορτηγού αυτοκινήτου και η υπόθεση μηνύθηκε στον αρμόδιο εισαγγελέα.
Ο Υπουργός
Γ. ΠΑΠΑΝΤΩΝΙΟΥ"
14. Στην με αριθμό 623/6-6-00 ερώτηση δόθηκε με το υπ'αριθμ. 147/21-6-00 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 623/6-6-2000 που κατέθεσε ο Βουλευτής κ. Σ. 
Μ. Χατζηγάκης για τα θέματα της αρμοδιότητάς μας, σας πληροφορούμε τα εξής:
Σχετικά με την ανάπτυξη δραστηριοτήτων στην Ελεγχόμενη Κυνηγετική
Περιοχή (ΕΚΠ) Κόζιακα, επισημαίνουμε τα εξής:
Οι περιοχές που προτείνονται για χώροι εκγύμνασης σκύλων (Καλονερίου-Πύρρας-Γενεσίου) ευρίσκονται εντός της ΕΚΠ Κόζιακα.

Σύμφωνα με το ισχύον θεσμικό πλαίσιο (Π.Δ. 453/77 και άρθρο 57 του ν. 2637/98) τέτοια δραστηριότητα δεν είναι επιτρεπτή εντος της ΕΚΠ.
Το Δασαρχείο Τρικάλων, σε συνεννόηση και συνεργασία με τον Κ.Σ. 
Τρικάλων και σύμφωνα με το άρθρο 57 του ν. 2637/98, καθόρισε δέκα (10) περιοχές, ως χώρους εκγύμνασης σκύλων εκτός της ΕΚΠ και μέσα στην περιοχή ευθύνης του Δασαρχείου Τρικάλων που καλύπτουν γεωγραφικά τις ανάγκες των κυνηγών της περιοχής.
Ο Υφυπουργός
Φ. ΧΑΤΖΗΜΙΧΑΛΗΣ"
15. Στην με αριθμό 637/7-6-00 ερώτηση δόθηκε με το υπ'αριθμ. 

64/21-6-00 έγγραφο από τον Υφυπουργό Γεωργίας η ακόλουθη απάντηση: "Απαντώντας στην ερώτηση 637/7-6-2000 που κατέθεσαν οι Βουλευτές
κύριοι Β.Ν. Πάππας, Θ. Τζιόκας, Α. Τζέκης και Γ. Χουρμουζιάδης, σας πληροφορούμε τα εξής:

Η χρηματοδότηση για την εκμετάλλευση των δημοσίων δασών της χώρας
πραγματοποιείται με πιστώσεις του τακτικού προϋπολογισμού που κατανέμονται από το Υπ. Οικονομικών στις Περιφέρειες χωρίς το Υπ. Γεωργίας να εμπλέκεται.
Τα προγράμματα εκμετάλλευσης καταρτίζονται από τις Περιφέρειες.
Για τη δημιουργία Ταμείου Δασών που θα επιλύσει τα περισσότερα
οικονομικά προβλήματα που αφορούν τις δραστηριότητες (έργα - εκμετάλλευση κλπ.) στα δάση υπάρχει σχετική διάταξη στο προωθούμενο δασικό νομοσχέδιο. 
Με το ν. 2169/93 και το Π.Δ. 126/86 παραχωρήθηκε η εκμετάλλευση των
δημοσίων δασών στους Δασικούς Συνεταιρισμούς του Νομού. Η νομοθετική αυτή ρύθμιση δημιούργησε προβλήματα απασχόλησης σε παραδοσιακούς Δασ/κούς Συν/σμούς, οι οποίοι απασχολούνταν στις Κρατικές εκμεταλλεύσεις δασών όλης της χώρας. Υπάρχει συνεπώς θέμα τροποποίησης του παραπάνω Π.Δ. αλλά πρέπει να σημειωθεί ότι οι δασικοί Συν/σμοί των νομών που έχουν πολλά δάση δεν συγκατετίθενται στην τροποποίηση του υφιστάμενου θεσμικού πλαισίου. Το αίτημα των δασικών Συνεταιρισμών να τους αναγνωρισθεί η ιδιότητα του εργολήπτη δασοτεχνικών έργων έρχεται σε αντίθεση με την νομοθεσία περί εκτελέσεως Δημοσίων 'Εργων. Η αιτούμενη Σχολή Δασεργατών δεν πρόκειται να λύσει ή να μετρίασε το θέμα της ανεργίας του συγκεκριμένου Συνεταιρισμού.
Ο Υφυπουργός
Φ. ΧΑΤΖΗΜΙΧΑΛΗΣ"
16. Στην με αριθμό 665/9-6-00 ερώτηση δόθηκε με το υπ'αριθμ. 
1171/20-6-00 έγγραφο από τον Υφυπουργό Οικονομικών η ακόλουθη απάντηση: "Απαντώντας στο από 9-6-2000 έγγραφό σας, με το οποίο μας στείλατε
την 665/9-6-2000 ερώτηση, που κατατέθηκε στη Βουλή από το Βουλευτή κ. Ανδρέα Μακρυπίδη, αναφορικά με το θέμα, σας πληροφορούμε τα ακόλουθα: 
Βασικός στόχος της φορολογικής πολιτικής του Υπουργείου Οικονομικών,
μέσα στα πλαίσια της ασκούμενης από την Κυβέρνηση δημοσιονομικής πολιτικής, είναι η δίκαιη κατανομή των φορολογικών βαρών, η προστασία του εισοδήματος των εργαζομένων και η άρση των ανισοτήτων με την επιβολή φόρου σε όλες τις κοινωνικές ομάδες ανάλογα με τις οικονομικές τους δυνατότητες.
Στο Υπουργείο Οικονομικών υποβάλλονται προτάσεις από διάφορους
φορείς, οι οποίες μελετώνται από τους αρμόδιους παράγοντες προκειμένου το ισχύον φορολογικό σύστημα να γίνει απλούστερο, πιο λειτουργικό, περισσότερο αποτελεσματικό και κοινωνικά δικαιότερο.
Μέσα στα πλαίσια της αναμόρφωσης του φορολογικού μας συστήματος, με
στόχο τη βελτίωση της αποτελεσματικότητάς του, κατά πάγια τακτική τουλάχιστον τα τελευταία χρόνια, σε κάθε νέο φορολογικό νομοσχέδιο προηγείται κοινωνικός διάλογος με κοινωνικούς φορείς και συνδικαλιστικές οργανώσεις (Γ.Σ.Ε.Ε., Α.Δ.Ε.Δ.Υ Σ.Ε.Β. κα) σε χρόνο που ανακοινώνεται έγκαιρα.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, οι Βουλευτές
κ. Θεοδώρα Μπακογιάννη και κ. Γεώργιος Δεικτάκης, ζητούν ολιγοήμερη άδεια απουσίας τους στο εξωτερικό.
Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς η Βουλή ενέκρινε τις
ζητηθείσες άδειες.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Κύριοι συνάδελφοι, δέχεστε να προηγηθεί η δεύτερη ερώτηση της
κ. Θεοδώρας Μπακογιάννη προς τον κύριο Πρωθυπουργό;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς θα συζητηθεί η με αριθμό
205/11/30-10-2000 επίκαιρη ερώτηση της Βουλευτού της Νέας Δημοκρατίας
κ. Θεοδώρας Μπακογιάννη προς τον κύριο Πρωθυπουργό, σχετικώς με τη διαμόρφωση ενιαίων θέσεων, για την άσκηση της εξωτερικής και αμυντικής πολιτικής της χώρας μας.
Η επίκαιρη ερώτηση της κυρίας συναδέλφου, έχει ως εξής:
"Οι δημόσιες τοποθετήσεις των Υπουργών Εξωτερικών και Εθνικής 'Αμυνας
της Ελληνικής Κυβέρνησης, μετά τα δυσμενέστατα αποτελέσματα που υπήρξαν από την άσκηση του ΝΑΤΟ "Destined Glory" ανέδειξαν τη σύγχυση και την έλλειψη συντονισμού που υπάρχει στην Κυβέρνηση Σημίτη για τους μελλοντικούς χειρισμούς και τις επιλογές της Κυβέρνησης στα μεγάλα θέματα της εξωτερικής μας πολιτικής.
'Οταν ο Υπουργός Εθνικής 'Αμυνας ανακοίνωνε με καθυστέρηση την αποχώρηση των ελληνικών δυνάμεων από τη ΝΑΤΟϊκή άσκηση ο κ. Γεώργιος Παπανδρέου δήλωνε χθες ότι δεν πρέπει για μια άσκηση να αλλάξουμε τη στρατηγική μας και υποστήριζε ότι οι εξελίξεις στην άσκηση και ο τρόπος αντιμετώπισης από το ΝΑΤΟ δεν πρέπει να συνδεθούν με τη διαπραγμάτευση για τα ΜΟΕ.
Την ίδια ώρα ακριβώς, αντίθετες ήταν οι δημόσιες τοποθετήσεις του
Υπουργού Εθνικής 'Αμυνας κ. Α. Τσοχατζόπουλου, ο οποίος ζητούσε πιο "σκληρή γραμμή" εν όψει της διαπραγμάτευσης στην Ε.Ε. και δήλωνε ότι ήταν αδύνατη η συμμετοχή της Ελλάδας και της Τουρκίας σε κοινές ασκήσεις. 
'Ετσι, τη στιγμή κατά την οποία το ΝΑΤΟ κρατούσε στάση "Πόντιου
Πιλάτου" καλύπτοντας τις τουρκικές μεθοδεύσεις και ουσιαστικά υπέκυπτε σ'αυτές, οι αρμόδιοι Υπουργοί της Κυβέρνησης εκφράζοντας τις σημαντικές μεταξύ τους διαφωνίες, αδυνατούν να εξασφαλίσουν τον συντονισμό των κυβερνητικών χειρισμών και να διαμορφώσουν σαφή, ενιαία και ξεκάθαρη αντίληψη για την άσκηση της εξωτερικής και αμυντικής πολιτικής της Ελλάδας.
Ερωτάται ο κύριος Πρωθυπουργός:
1. Ποια πολιτική προτίθεται να ακολουθήσει η Κυβέρνηση μετά το τελευταίο δείγμα κλιμάκωσης της τουρκικής προκλητικότητας αυτή που εκφράζει ο Υπουργός Εξωτερικών, ο οποίος ζήτησε να μην αλλάξουμε στρατηγική ή την ακριβώς αντίθετη που διατυπώνει ο Υπουργός Εθνικής 'Αμυνας για τη σκληρή γραμμή;
2. Τι προτίθεται ο ίδιος να πράξει, έτσι ώστε η Κυβέρνησή του και οι αρμόδιοι Υπουργοί να αποκτήσουν κοινή πολιτική για τα κρίσιμα εθνικά θέματα, έτσι ώστε η Ελλάδα να αποκτήσει ενιαία και καθαρή έκφραση της πολιτικής;"
Ο Πρόεδρος της Κυβέρνησης κ. Κωνσταντίνος Σημίτης έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι
συνάδελφοι, η πολιτική την οποία ακολουθούμε στις ελληνοτουρκικές σχέσεις, είναι ξεκάθαρη. Είναι μια πολιτική υπεράσπισης των εθνικών δικαίων και δικαιωμάτων, είναι μια πολιτική, η οποία αποσκοπεί στην εφαρμογή του Διεθνούς Δικαίου, των διεθνών συνθηκών.
Είναι, επίσης, μια πολιτική ειρήνης και συνεργασίας, αλλά ταυτόχρονα δεν διστάζουμε και δεν θα διστάσουμε ποτέ να επισημαίνουμε, να αντιδρούμε και να καταδικάζουμε την οποιαδήποτε αμφισβήτηση των δικαίων, των εθνικών κυριαρχικών μας δικαιωμάτων.
Η πολιτική αυτή διαμορφώνεται έτσι, γιατί θέλουμε να είμαστε σταθεροποιητικός παράγοντας στην περιοχή, θέλουμε να αποφύγουμε τριβές και αντιδικίες, οι οποίες δεν έχουν συγκεκριμένη έννοια λόγου, θέλουμε να κατοχυρώσουμε την ειρήνη στην ευρύτερη περιοχή. Και θέλουμε, επίσης, να δείξουμε στην Τουρκία ότι πρέπει να ακολουθεί πρότυπα συμπεριφοράς, τα οποία εναρμονίζονται με εκείνα, τα οποία επικρατούν στη διεθνή κοινότητα. 
Κύριο μέσο πραγματοποίησης αυτής της πολιτικής, την οποία εξέθεσα σε
συντομία, είναι η χρησιμοποίηση των διεθνών συνεργασιών, των διεθνών οργανισμών, στους οποίους μετέχει η Ελλάδα και η Τουρκία, για να πιέσουμε την Τουρκία σε αυτήν την κατεύθυνση.
Η Ευρωπαϊκή 'Ενωση και το ΝΑΤΟ είναι ένα παράδειγμα. Η Ευρωπαϊκή
'Ενωση και το ΝΑΤΟ, με τους κανόνες τους οποίους εφαρμόζουν, με τους κανόνες τους οποίους ορίζουν για τη λειτουργία αυτών των οργανισμών, δημιουργούν υποχρεώσεις και πιέσεις στην Τουρκία, για να συμμορφωθεί στο Διεθνές Δίκαιο και στους διεθνείς κανονισμούς. Και η Τουρκία αντιδρά σε αυτό.
Και εδώ θέλω να σημειώσω ότι είναι αυτονόητο ότι δεν μπορεί να αλλάξει η εικόνα από τη μια μέρα στην άλλη. Δεν μπορεί να αλλάξει το σκηνικό με αυτήν την πολιτική αμέσως. Πρέπει να έχουμε υπομονή.
Η πολιτική μας, όμως, έχει επιτύχει να μεταβάλει προς το θετικό την
εκτίμηση, που έχει η διεθνής κοινότητα για την Ελλάδα. 'Εχει καταδείξει ότι η Τουρκία χωρίς νόμιμο λόγο ακολουθεί επιθετική πολιτική. Κερδίσαμε σε εντυπώσεις τη διεθνή κοινότητα. Κερδίσαμε σε συμπαράσταση με αυτήν την πολιτική. Και η Τουρκία έχασε. Η Τουρκία είναι μία χώρα, η οποία

αναγνωρίζεται διεθνώς ότι ακολουθεί μια ιδιαίτερη στάση, που δεν συμμορφώνεται με τους διεθνείς κανόνες.
Αυτή η πολιτική την οποία εξέθεσα, είναι η ενιαία πολιτική της Κυβέρνησης και όλοι οι Υπουργοί αυτήν την πολιτική εξυπηρετούν. 
'Οσον αφορά την άσκηση του ΝΑΤΟ, με την άσκηση του ΝΑΤΟ, επισημάναμε
ότι η Τουρκία δεν ακολουθεί τα συμφωνηθέντα, τους κανονισμούς του ΝΑΤΟ, δημιουργεί δυσλειτουργίες στον τρόπο λειτουργίας του διεθνούς οργανισμού και γι' αυτό θα πρέπει και το ΝΑΤΟ να κινητοποιηθεί, για να συμμορφωθεί στους κανόνες του.
Ταυτόχρονα με αυτήν την πολιτική επισήμανσης, δεν παρασυρόμαστε όμως σε μία γενική αντιπαράθεση, γιατί αυτή η γενική αντιπαράθεση θα ήταν ευπρόσδεκτη στην Τουρκία. Συνεχίζουμε εκεί που κρίνουμε ωφέλιμο την προσπάθειά μας, για να υπάρξουν λύσεις σε θέματα, τα οποία ενδιαφέρουν τις δύο χώρες. Και είναι θέματα όπως το περιβάλλον, η οικονομία. 'Οπως και συνεχίζουμε την προσπάθειά μας, για να υπάρξουν μέτρα οικοδόμησης της εμπιστοσύνης στα πλαίσια του ΝΑΤΟ.
Aυτή, κυρίες και κύριοι, πιστεύω ότι είναι υπεύθυνη στάση, η οποία
εξυπηρετεί τα συμφέροντα της χώρας.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΟΣ (Απόστολος Κακλαμάνης): Η κ. Μπακογιάννη έχει το λόγο. ΘΕΟΔΩΡΑ ΜΠΑΚΟΓΙΑΝΝΗ: Κύριε Πρωθυπουργέ, το σύνολο των ελληνικών
πολιτικών δυνάμεων εύχεται η Τουρκία να επιλέξει τον ευρωπαϊκό της δρόμο, επιλογή η οποία είναι αναμφισβήτητα προς το συμφέρον της Ελλάδας.
Αυτό όμως δεν μπορεί να γίνει, κύριε Πρωθυπουργέ, άμα το θέλει η
Ελλάδα μόνο. Θα πρέπει να γίνει, αν το θέλει και η ίδια η πολιτική ηγεσία της Τουρκίας. Δέκα μήνες σχεδόν μετά το Ελσίνκι όλα τα δείγματα συμπεριφοράς, τα οποία έχουμε από την τουρκική πολιτική ηγεσία, δείχνουν προς την αντίθετη κατεύθυνση.
'Ηρθατε εδώ στη Βουλή των Ελλήνων και μας είπατε ότι η Τουρκία έχασε και η Ελλάδα κέρδισε. Η αλήθεια είναι όμως, κύριοι συνάδελφοι, ότι βήμα προς βήμα η Τουρκία κατοχυρώνει νέες διεκδικήσεις. Η Ελλάδα δεν αντέδρασε, κύριε Πρωθυπουργέ.
Η Ελλάδα δεν αντέδρασε στα Στροβίλια, δεν αντέδρασε όταν υπήρξε το
περίφημο άρθρο του κ. Τζεμ στη "LA STAMPA", η Ελλάδα δεν αντέδρασε όταν ο κ. Κόφι Ανάν έθεσε περίπου στην ίδια μοίρα τα κατεχόμενα με τη Δημοκρατία της Κύπρου και η Ελλάδα, όταν αντέδρασε πλέον για το θέμα του ΝΑΤΟ στην άσκηση "DESTINED GLORY", ταυτόχρονα είχε δύο φωνές, εκείνη του κ. Τσοχατζόπουλου.
Επιτρέψτε μου, κύριε Πρωθυπουργέ, δεν το λέω μόνο εγώ. Το λέει το
σύνολο του ελληνικού Τύπου, το λέει ο διεθνής Τύπος, όπου αναφέρεται ότι από τη μία μεριά το ελληνικό Υπουργείο Εξωτερικών υποβαθμίζει το θέμα, όπως υποβαθμίσατε το σύνολο των τουρκικών προκλήσεων.
Και εγώ ερωτώ, κύριε Πρωθυπουργέ: Πού εξαντλείται αυτή η πολιτική;
Δεν νιώθετε την ανάγκη αυτήν τη στιγμή να πείτε στη Βουλή των Ελλήνων ότι θα πρέπει κάποιες πτυχές αυτής της πολιτικής να τις επανεξετάσετε; 'Οτι θα πρέπει η ελληνική αντίδραση να είναι μία αντίδραση ενιαία, εθνική και εν πάση περιπτώσει, περισσότερο αποτελεσματική; Διότι η πραγματικότητα είναι ότι η Τουρκία μέχρι στιγμής δεν έχει κάνει, κύριε Πρωθυπουργέ, το παραμικρό. Δεν έχει δώσει το παραμικρό δείγμα ότι επιθυμεί πραγματικά και εκείνη να αποκτήσει τις αρχές τις ευρωπαϊκές και να προσαρμοσθεί στους κανόνες του Διεθνούς Δικαίου.
Εμείς, κύριε Πρωθυπουργέ, σας είχαμε προτείνει να υπάρχει Ενιαίο Συμβούλιο Εθνικής Εξωτερικής Πολιτικής. Δεν το αποδεχθήκατε. Εσείς ο ίδιος στη Βουλή των Ελλήνων εξαγγείλατε δύο φορές γραμματεία του ΚΥΣΕΑ. Δεν υλοποιήθηκε ποτέ. Δεν υπάρχει συντονισμός στην ελληνική εξωτερική πολιτική και η αίσθηση, η οποία δίνεται είναι ότι η Ελλάδα υποχωρεί βήμα προς βήμα για χάρη ενός καλού κλίματος, το οποίο, όμως, είναι μία πολιτική, η οποία φοβούμαι ότι έχει φθάσει στα όρια της εξάντλησής της. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο Πρωθυπουργός κ. Κωνσταντίνος
Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η κ. Μπακογιάννη μας είπε ότι η ηγεσία της Τουρκίας δεν θέλει. Μας είναι γνωστό ότι η ηγεσία της Τουρκίας δεν θέλει, ότι η ηγεσία της Τουρκίας προσπαθεί να προωθήσει τα δικά της συμφέροντα, μας είναι όμως, επίσης, γνωστό ότι η ηγεσία της Τουρκίας θέλει η Τουρκία να είναι
υποψήφια χώρα στην Ευρωπαϊκή 'Ενωση, ότι θέλει να συνεργάζεται με την Ευρωπαϊκή 'Ενωση, ότι θέλει να συμμετέχει στο ΝΑΤΟ, ότι θέλει να επεκτείνει το ρόλο της στα πλαίσια της Δυτικοευρωπαϊκής 'Ενωσης, όταν αυτή ενταχθεί στην Ευρωπαϊκή 'Ενωση, ότι θέλει τη συνεργασία με όλο το χώρο στον οποίο συμμετέχει η Ελλάδα.
Μας είναι, επίσης, γνωστό ότι στη Συνθήκη του Ελσίνκι, υπάρχει ένα χρονικό όριο, το 2004, στο οποίο η Τουρκία θα πρέπει να κάνει σημαντικές κινήσεις. Μας είναι, επίσης, γνωστό ότι ενώ η Τουρκία έλεγε ότι δεν πρόκειται να συζητηθεί καθόλου το Κυπριακό θέμα, αναγκάσθηκε κάτω από τη διεθνή πίεση να αρχίσει να συζητά -ο Ντενκτάς να συζητά με τον κ. Κληρίδη- το θέμα της Κύπρου. Σε αυτή την κατάσταση, λοιπόν, όπως διαμορφώνεται ποιο είναι το μέσο, το οποίο συνιστά η λογική; Το μέσο το οποίο συνιστά η λογική είναι να βάλεις τον άλλον μέσα σ' αυτές τις διαδικασίες, στις οποίες επιθυμεί να συμμετάσχει και να τον πιέζεις συνεχώς για να ακολουθήσει μία πορεία, η οποία συμμορφώνεται με τους κανόνες, οι οποίοι ισχύουν για τη σχέση των χωρών, οι οποίες θέλουν να κατοχυρώσουν μία ειρηνική συνεργασία.
Δεν χαρίζεται η φιλία, η συνεργασία και η ειρήνη. Κατακτιέται και
κατακτιέται με διπλωματία. Και η διπλωματία έχει δύο πλευρές. Η διπλωματία έχει και τη συνεργασία και την επισήμανση διαφόρων προβλημάτων και την προσπάθεια επίλυσης αυτών των προβλημάτων μέσα από συνομιλίες, αλλά βέβαια και την καταγγελία, όταν χρειάζεται η καταγγελία.
Τι θέλει η Νέα Δημοκρατία; Η Νέα Δημοκρατία θέλει κάθε μέρα η Ελλάδα να καταγγέλλει, η Νέα Δημοκρατία θέλει κάθε μέρα η Κυβέρνηση να σηκώνει σημαίες και να επιτίθεται στην Τουρκία, η Νέα Δημοκρατία θέλει ένα κλίμα αναταραχής. Ε, όχι! Αυτό δεν εξυπηρετεί τα συμφέροντα της χώρας.
Και μάλιστα, δεν είναι δυνατόν να ακολουθηθεί μία τέτοια πολιτική με το να λέμε στη διεθνή κοινότητα ότι εμείς ακολουθούμε ήπιους τόνους και είμαστε για τη συνεργασία. Η Ελλάδα δεν μπορεί να φάσκει και να 
αντιφάσκει. Η Ελλάδα χρειάζεται την εμπιστοσύνη της Διεθνούς Κοινότητας. Και αυτήν την εμπιστοσύνη της Διεθνούς Κοινότητας την κερδίζει με μία πειστική πολιτική. Δεν την κερδίζει με συνεχείς κορώνες, όπως τις θέλει η Νέα Δημοκρατία.
(Χειροκροτήματα απο την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ζητώ
τη συγκατάθεσή σας για να διακόψουμε για λίγο τη διαδικασία συζήτησης των επικαίρων ερωτήσεων, για να κατατεθεί ο Απολογισμός και Ισολογισμός του Κράτους οικονομικού έτους 1999, καθώς και ο Κρατικός Προϋπολογισμός του οικονομικού έτους 2001.

Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα ενέκρινε.
Ο Υπουργός Εθνικής Οικονομίας και Οικονομικών καλείται στο πραιτόριο για να παραδώσει τον Απολογισμό και Ισολογισμό του Κράτους οικονομικού έτους 1999 καθώς και τον κρατικό Προϋπολογισμό οικονομικού έτους 2001. 
(Χειροκροτήματα)
Είναι η εβδόμη κατά σειρά χρονιά που έχω την τιμή που παραλαμβάνω τον Προϋπολογισμό απ' αυτήν την θέση.
Ορίστε, κύριε Υπουργέ, έχετε το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Και η εβδόμη που τον εισηγούμαι.
ΔΗΜΗΤΡΙΟΣ ΣΙΟΥΦΑΣ: Θα είναι και ο τελευταίος Προϋπολογισμός.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, έχω την ιδιαίτερη τιμή
να καταθέσω στο Σώμα τον Γενικό Προϋπολογισμό του Κράτους για το έτος 2001, καθώς και τον Απολογισμό και τον Ισολογισμό του οικονομικού έτους 1999 και να παρακαλέσω, κύριε Πρόεδρε, να οριστούν οι ημερομηνίες για τη συζήτηση στη Διαρκή Επιτροπή των Οικονομικών Υποθέσεων.
Μία καινοτομία φέτος είναι ότι ο Προϋπολογισμός κατατίθεται και σε CD ROM. Είναι μία εξέλιξη τεχνολογική, που θα ήθελα να επισημάνω.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΟΣ (Απόστολος Κακλαμάνης): Στη συνέχεια της ανακοινώσεως αυτής του κυρίου Υπουργού ήθελα να ανακοινώσω κι εγώ στο Σώμα ότι ολοκληρώνεται ο διαγωνισμός για την ανανέωση του λογισμικού και του υλικού του λεγόμενου hardware, δηλαδή όχι του λογισμικού μόνο, αλλά και του
μηχανήματος, για να μη χρησιμοποιούμε ξένους όρους. Οι υπολογιστές που έχουν τώρα αρκετοί συνάδελφοι είναι τεχνολογίας, που δεν επιτρέπει τη χρήση αυτού του CD ROM, γι' αυτό και θα σας διανεμηθούν οι τόμοι του Προϋπολογισμού και του Απολογισμού, για όσους δεν διαθέτετε αυτήν τη δυνατότητα, την οποία έπειτα από ένα, ενάμιση μήνα περίπου θα την διαθέτετε όλοι.
Για τη συζήτηση του Προϋπολογισμού στην Ολομέλεια, θα ακολουθήσουμε
τα καθιερωμένα. Στις 18 Δεκεμβρίου, ημέρα Δευτέρα θα αρχίσουμε τη συζήτηση και σύμφωνα με το άρθρο 123, παράγραφος 1 του Κανονισμού, θα την ολοκληρώσουμε σε πέντε συνεχείς συνεδριάσεις, δηλαδή την Παρασκευή 22 Δεκεμβρίου στις 12 η ώρα το βράδυ.
Και φέτος ο Προϋπολογισμός νομίζω κατατίθεται αρκετά νωρίς, ώστε να
έχουμε περιθώριο για τη μελέτη του. Θα μεσολαβήσουν περίπου τρεις εβδομάδες από σήμερα και την Τρίτη, 21 Νοεμβρίου θα συνεδριάσει η επιτροπή, με τον Πρόεδρο της οποίας θα συνεννοηθούμε, ώστε πέραν του προβλεπομένου, από τον Κανονισμό της Βουλής, αριθμού των συνεδριάσεων να δοθούν και περισσότερες συνεδριάσεις ανάλογα με το ενδιαφέρον των συναδέλφων της επιτροπής -που πιστεύω ότι θα είναι σοβαρό και έντονο- να συζητήσουν τον Απολογισμό και τον Προϋπολογισμό του νέου έτους.
Συμφωνεί το Σώμα με όλα αυτά;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Το Σώμα συνεφώνησε.
Επανερχόμαστε στη συζήτηση των επικαίρων ερωτήσεων.
Συζητείται η πρώτη με αριθμό 206/30.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον Υπουργό Εθνικής Παιδείας και Θρησκευμάτων, σχετικώς με τη σχεδιαζόμενη νομοθετική ρύθμιση, που αφορά τη διαδικασία αναγνώρισης των πτυχιούχων ιατρικών σχολών της αλλοδαπής.
Η επίκαιρη ερώτηση του κ. Λοβέρδου έχει ως εξής:
"Στο σχέδιο νόμου με τίτλο "Εκπαίδευση για τις ιατρικές ειδικότητες" προτείνεται ρύθμιση, σύμφωνα με την οποία τα μαθήματα, στα οποία θα εξετάζονται για την αναγνώριση της αντιστοιχίας των διπλωμάτων τους οι πτυχιούχοι ιατρικών σχολών της αλλοδαπής, πλην κρατών-μελών της Ευρωπαϊκής 'Ενωσης, αυξάνονται άμεσα από δύο, όπως ισχύει σήμερα, σύμφωνα με το άρθρο 78 παράγραφος 3 του ν. 1566/85, σε τέσσερα και μετά την πάροδο δύο ετών σε επτά. Η ρύθμιση αυτή καταλαμβάνει τόσο φοιτητές που έχουν ξεκινήσει και συνεχίζουν τις σπουδές τους υπό το ισχύον καθεστώς όσο και αποφοίτους των οποίων οι υποθέσεις εκκρεμούν σήμερα ενώπιον του Διαπανεπιστημιακού Κέντρου Αναγνωρίσεως Τίτλων Σπουδών Αλλοδαπής (ΔΙΚΑΤΣΑ) και των ελληνικών ιατρικών σχολών.
Είναι αναγκαία η θέσπιση μεταβατικής διάταξης για το θέμα αυτό, ώστε να μην υπαχθούν στο νέο καθεστώς απόφοιτοι που έχουν λάβει ήδη το πτυχίο τους, αλλά εκκρεμεί η υπόθεσή τους ενώπιον του Διαπανεπιστημιακού Κέντρου Αναγνωρίσεως Τίτλων Σπουδών Αλλοδαπής(ΔΙΚΑΤΣΑ) ή των ελληνικών ιατρικών σχολών, καθώς και φοιτητές που σπουδάζουν σήμερα στα πανεπιστήμια της αλλοδαπής υπό το ισχύον νομοθετικό καθεστώς. Επίσης πρέπει να ρυθμιστεί το σύστημα εξέτασης των πτυχιούχων της αλλοδαπής από το Διαπανεπιστημιακό Κέντρο Αναγνωρίσεως Τίτλων Σπουδών Αλλοδαπής (ΔΙΚΑΤΣΑ) και τα ελληνικά πανεπιστήμια. Αυτό σημαίνει την ισότιμη με τους 'Ελληνες φοιτητές εξέταση των πτυχιούχων πανεπιστημίων της αλλοδαπής, δηλαδή σε τρεις εξεταστικές περιόδους και βάσει των ίδιων συγγραμμάτων και επί της αυτής εξεταστέας ύλης.
Ερωτάται ο Υπουργός:
1. Εάν θα ληφθούν μέτρα για την εξασφάλιση της αρχής της ασφάλειας
δικαίου, η οποία θίγεται από τη σχεδιαζόμενη νομοθετική ρύθμιση.
2. Εάν θα ρυθμιστεί η διαδικασία εξέτασης των πτυχιούχων ιατρικών
σχολών της αλλοδαπής από τα ελληνικά πανεπιστήμια".
Ο Υπουργός Εθνικής Παιδείας και Θρησκευμάτων κ. Ευθυμίου έχει το
λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευματων): Κύριε
Βουλευτά, είναι ακριβές ότι από το 1985, βάσει το ν. 1566, η ανάθεση της διεξαγωγής των εξετάσεων απο το ΔΙΚΑΤΣΑ και του τρόπου τους ανήκει στις ιατρικές σχολές. Είναι επίσης ακριβές ότι το σύνολο των ιατρικών σχολών της χώρας εισηγήθηκε, μετά την παρέλευση μιας δεκαπενταετίας του ισχύοντος συστήματος, τη σταδιακή επέκταση των εξεταζομένων μαθημάτων από δύο που είχαν ορισθεί το 1985, δηλαδή τη χειρουργική και την παθολογία,
σε επτά κατά αντιστοιχία με τα οκτώ μαθήματα που εξετάζονται ήδη οι απόφοιτοι οδοντιατρικών σχολών.
Η θέση μας είναι η εξής: Αυτήν τη στιγμή βρισκόμαστε σε έναν τριμερή θα έλεγε κανείς διάλογο, μεταξύ των ιατρικών σχολών, του Υπουργείου Υγείας και του Υπουργείου Παιδείας, ακριβώς για να διασφαλίσουμε ένα χαρακτήρα μεταβατικών διατάξεων, διότι φαντάζομαι ότι κανείς από εμάς δεν πρέπει να έχει αμφιβολία ότι η πιστοποίηση αυτών των πτυχίων είναι εις όφελος των ίδιων των παιδιών, που προσέρχονται από πανεπιστήμια εκτός Ευρωπαϊκής 'Ενωσης, διότι πρώτον έτσι αναγνωρίζεται με κύρος και περιβάλλεται με κύρος το πτυχίο τους, δεύτερον φυσικά είναι και μια διασφάλιση της ισοτιμίας με τα ελληνικά πτυχία των ιατρικών σχολών και τρίτον, συνακόλουθα συντελεί σε μια προστασία και αίσθημα ασφάλειας του ελληνικού λαού ως προς την παρεχόμενη υγεία απο οποιονδήποτε και αν είναι φορεύς της.

'Αρα αύξηση επιβάλλεται να υπάρξει σ' αυτόν τον αριθμό, αλλά φυσικά με την πρόβλεψη εύλογων μεταβατικών περιόδων, ώστε να εφαρμοσθεί σταδιακά. 
Από εκεί και πέρα, αλλάζει από φέτος με απόφαση των ιατρικών σχολών
που εκ του νόμου έχουν την ευθύνη, ο τρόπος εξέτασης, ώστε να
διασφαλισθεί η διαφάνεια και να εξασφαλισθεί η αντικειμενικότητα σε όλη της την έκταση. Από φέτος, λοιπόν, οι απόφοιτοι των ιατρικών σχολών εξετάζονται σε όλες τις ιατρικές σχολές της χώρας με συγκαλυμμένες

κόλλες, οι οποίες μετά ανακατανέμονται και διορθώνονται σε άλλες ιατρικές σχολές απο αυτές που εγράφησαν. Οι συγκαλυμμένες κόλλες επιστρέφουν στο ΔΙΚΑΤΣΑ, το οποίο απλώς παίζει πια το ρόλο της γραμματειακής στήριξης, της καταγραφής δηλαδή της βαθμολογίας και της έκδοσης των αποτελεσμάτων. 
Αυτή η αλλαγή του συστήματος γίνεται αυτήν τη στιγμή στις δύο
περιόδους, που έχουν ορισθεί και δεν θα υπήρχε καμία αντίρρηση να σκεφθούμε και τις τρεις. Αλλά φαντάζομαι ότι κανείς από εμάς δεν πρέπει να έχει διαφωνία σε έναν τρόπο εξέτασης, που επίσης είναι υπέρ της εγκυρότητας, της πιστοποίησης όσων προσέρχονται σε αυτές, της αντικειμενικότητας και της διαφάνειας, ώστε να προστατεύσουμε αυτούς τους πτυχιούχους, αλλά και την ελληνική κοινωνία, από οποιαδήποτε υποψία που δύναται να περιβάλει τον τρόπο της εξέτασής τους, την αξιοπιστία, την αντικειμενικότητά της, άρα και το κύρος της.
ΠΡΟΕΔΡΟΣ (Απόστολος Κακλαμάνης): Ο κ. Λοβέρδος έχει το λόγο.
ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
Κύριε Υπουργέ, είχα την ευκαιρία να ακούσω τις απόψεις σας, γιατί προ 
ολίγων ημερών απαντήσατε σε παρόμοια περίπου ερώτηση του συναδέλφου κ. Βύζα από τη Νέα Δημοκρατία και με μια παρέμβαση του κ. Γείτονα σας δόθηκε
η ευκαιρία να πείτε γι' αυτήν τη βαθμιαία προσαρμογή.
Εγώ επεκτείνω το ερώτημα σήμερα, γιατί ανησυχώ από τη λογική αυτής

της βαθμιαίας προσαρμογής. Υπό ποία έννοια; 'Ο,τι και αν εισηγηθούν οι ιατρικές σχολές και ό,τι και αν πείτε εσείς που έχετε νομοθετική πρωτοβουλία, που απαιτείται εν προκειμένω -διότι παραδόξως με νόμο καθορίστηκαν τα μαθήματα που προϋποτίθενται για να πάρει κάποιος απόφοιτος ιατρικής την ισοτιμία του πτυχίου του, ενώ σε άλλες περιπτώσεις με αποφάσεις του ΔΙΚΑΤΣΑ γίνονται αυτά-θα έχετε ένα ορθολογικό σκεπτικό και δεν θα υπάρχει εκ μέρους της Βουλής αντίρρηση.
Πού υπάρχει αντίρρηση; Ενώ μια οικογένεια κάνει τον προϋπολογισμό και το σχεδιασμό της και πάει το παιδί της και σπουδάζει στις εκτός Ε.Ε. χώρες, έχει ανατροπή των δεδομένων, ενώ το παιδί της είναι στην αλλοδαπή και σπουδάζει. Τα δύο μαθήματα όταν γίνουν τέσσερα και επτά, ενώ ένας πρωτοετής έχει ξεκινήσει τις σπουδές του, κατ' ουσίαν αυτός καλείται -πράγμα που δεν γνώριζε πριν φύγει- να ξανακάνει μια μικρή ιατρική σχολή, αφού κατ'ουσίαν καλείται να δώσει μαθήματα που συγκροτούν τον κεντρικό κύκλο αυτών των σπουδών. Αυτό όμως παραβιάζει την αρχή της ασφάλειας δικαίου.
Θα δεχόμουν, κύριε Υπουργέ, ακόμη και να ξανασκεφτόμασταν το
ομοταγές αυτών των ιδρυμάτων, πριν χρειαστεί να εξετάζουμε ισοτιμίες τίτλων. Να σταματήσει κάποια στιγμή αυτή η διαδικασία, αν υπάρχει πράγματι πρόβλημα με τα πανεπιστήμια των ανατολικών χωρών και το Υπουργείο το διαπιστώνει.
Εισπράττουμε, όμως, μια τρομακτική ανασφάλεια από τις οικογένειες και τα παιδιά, που σπουδάζουν εκεί στο μέτρο που οι παρεμβάσεις επιχειρούν να αλλάξουν δεδομένα, τα οποία δεν είχε υπόψη της η οικογένεια όταν έστελνε

το παιδί της να σπουδάσει σε μια οικονομική ταλαιπωρία, όπως άλλωστε και το ίδιο παιδί όταν πήγαινε να σπουδάσει.
Υπάρχει, κύριε Υπουργέ,
πολύ δυσάρεστο κλίμα, γιατί το 1999 είχαμε μια
νομοθετική -υποτίθεται- αλλαγή από πλήρως αναρμόδιο όργανο. Ενώ ο νόμος δεν δίνει εξουσιοδότηση, είχε κυκλοφορήσει απόφαση του ΔΙΚΑΤΣΑ περί αναπροσαρμογής των μαθημάτων. Και τώρα κυκλοφορεί ένα σχέδιο νόμου, που φυσικά δεν είναι σχέδιο νόμου, αλλά εισήγηση του ΔΙΚΑΤΣΑ προς εσάς που το βάφτισε έτσι, και αυτό πάλι δημιούργησε αναστάτωση.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Απλώς και μόνο, σε σχέση με ορισμένα που δημοσιεύτηκαν και δεν τα επαναλάβατε, κύριε Λοβέρδο, ήθελα να ξεκαθαρίσω με απόλυτη βεβαιότητα ότι όσα δημοσιεύτηκαν για κατάργηση των δύο περιόδων, ότι θα εφαρμοστεί με τέσσερα μαθήματα την επόμενη περίδο του 2001, είναι απολύτως ανακριβή. Δεν έχουν καμιά σχέση ούτε πρόκειται να ισχύσει κάποια παρόμοια ρύθμιση. 
Οφείλω όμως να τονίσω ότι σαφής πρόθεσή μας κοινή και του Υπουργείου
Παιδείας και του Υπουργείου Υγείας είναι να αποδεχθούμε την πρόταση των ιατρικών σχολών προς την κατεύθυνση των επτά μαθημάτων. Αυτό που θέλω να 
ξεκαθαρίσω είναι ότι ακόμη μέσα σ'αυτόν το διάλογο δεν έχει διερευνηθεί ο ακριβής χαρακτήρας των μεταβατικών περιόδων. Θέλω όμως να σημειώσω και να διασφαλίσω ότι όσα αναγράφονται περί αμέσου εφαρμογής από το 2001 δεν ανταποκρίνονται στην πραγματικότητα.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 212/30.10.2000 επίκαιρη ερώτηση του Βουλευτή του Κομμουνιστικού Κόμματος και Ε' Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με το οξύτατο πρόβλημα στέγασης των φοιτητών και σπουδαστών, την ανέγερση νέων φοιτητικών εστιών κλπ.
Η επίκαιρη ερώτηση του κ. Κοσιώνη έχει ως εξής:
"Oξύνεται σταθερά το πρόβλημα στέγασης των φοιτητών και σπουδαστών,
σε όλες τις πόλεις, σαν αποτέλεσμα της κυβερνητικής πολιτικής υποχρηματοδότησης της εκπαίδευσης και του προσανατολισμού της για περικοπή ως και κατάργηση των παροχών προς φοιτητές-σπουδαστές. 
Ενδεικτικά αναφέρουμε ότι στο Πανεπιστήμιο Πάτρας εισήχθησαν μόνο
φέτος 3000 φοιτητές, ενώ η φοιτητική εστία διαθέτει όλα και όλα 800 δωμάτια σε άσχημη κατάσταση. Η ίδια κατάσταση επικρατεί σε όλες τις πόλεις που φιλοξενούν Πανεπιστήμια και Τ.Ε.Ι.
Η επιδότηση ενοικίου των 35.000 δραχμών, που δίνεται σε ελάχιστους
φοιτητές, δεν μπορεί σε καμία περίπτωση να καλύψει τα δυσβάστακτα ενοίκια, που φτάνουν ακόμη και στις 90.000 δραχμές το μήνα, για μια γκαρσονιέρα.
Ερωτάται ο κύριος Υπουργός:
1. Αν είναι στις προθέσεις της Κυβέρνησης η ανέγερση νέων φοιτητικών εστιών, ώστε να καλυφθούν οι ανάγκες όλων των σπουδαστών και φοιτητών.
2. Αν η Κυβέρνηση προτίθεται να προχωρήσει άμεσα σε μίσθωση δωματίων ξενοδοχείων, για την κάλυψη των αναγκών των σπουδαστών-φοιτητών, μέχρι την ανέγερση νέων εστιών".
Ο Υπουργός Εθνικής Παιδείας και Θρησκευμάτων κ. Ευθυμίου έχει το
λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αξιότιμε κύριε Βουλευτά, έχω τονίσει επανειλημμένα ότι υπάρχουν δύο κατηγορίες προβλημάτων στην παιδεία. Μια είναι όταν προέρχεται από μια κρίση και υποβάθμιση από έλλειψη πρωτοβουλίας και μια άλλη όταν προέρχεται από εκτεταμένο έργο.
Το πρόβλημα της στέγης που πράγματι υπάρχει και το επισημαίνετε ορθά, συνδέεται με την πρωτοφανή ιστορική ανάπτυξη νέων τμημάτων και σχολών σε όλη την Ελλάδα, η οποία οδήγησε και στο φετινό αποτέλεσμα της εισαγωγής ογδόντα δύο χιλιάδων πεντακοσίων παιδιών στα ΤΕΙ και ΑΕΙ της χώρας, πράγμα που δεν έχει ιστορικό προηγούμενο.
Τα προβλήματα, λοιπόν, είναι προβλήματα ανάπτυξης και όχι προβλήματα οπισθοδρόμησης.
Συγκεκριμένα τώρα στο θέμα της φοιτητικής στέγασης, όπως γνωρίζετε
υπάρχει ένα καθεστώς όπου την ευθύνη ανέγερσης νέων εστιών και
λειτουργίας τη διαθέτουν τα ίδια τα ΑΕΙ και ΤΕΙ και υπάρχει προσθέτως η ανάθεση λειτουργίας αυτών με επικουρικό τρόπο στο Εθνικό 'Ιδρυμα Νεότητας. Αυτήν τη στιγμή που μιλάμε, με τα στοιχεία που έχουμε, το Εθνικό 'Ιδρυμα Νεότητας καλύπτει ένδεκα χιλιάδες φοιτητές και σπουδαστές, των οποίων το μέσο ετήσιο κόστος είναι επτακόσιες πενήντα χιλιάδες (750.000) δραχμές.
Προσθέτως πέραν του Ε.Ι.Ν. που αποτελεί μία αυτοτελή λειτουργία στέγασης φοιτητικής, έχουμε τη χρηματοδότηση των ΑΕΙ και των ΤΕΙ, τα οποία αναλαμβάνουν την ευθύνη της κατανομής αυτών των κονδυλίων είτε σε επιδότηση ενοικίου που αναφέρατε είτε σε μισθώσεις ξενοδοχείων είτε με άλλους τρόπους που τα ίδια επιλέγουν ως προσφορότερους.
Σημειώνω ότι για φέτος τα ΑΕΙ επιχορηγήθηκαν με σαράντα δισεκατομμύρια τετρακόσια εβδομήντα τρία εκατομμύρια (40.473.000.000) εκ των οποίων διέθεσαν για τη στέγαση τα δύο δισεκατομμύρια (2.000.000.000), ενώ τα ΤΕΙ προικοδοτήθηκαν με δεκαεννένα δισεκατομμύρια τριακόσια πενήντα έξι εκατομμύρια (19.356.000.000) εκ των οποίων με τη σειρά τους διέθεσαν ένα δισεκατομμύριο εννιακόσια δέκα πέντε εκατομμύρια (1.915.000.000) για τη στέγαση. Επίσης η επιδότηση ενοικίου που ισχύει για τα ΤΕΙ και είναι ένα εξαιρετικά θετικό μέτρο, οι τριάντα πέντε χιλιάδες (35.000) δηλαδή που δίδονται μηνιαίως σε κάθε φοιτητή που το δικαιούται, έχει δημιουργήσει μία συνθήκη όπου από τους πέντε χιλιάδες οκτακόσιους είκοσι εννιά φοιτητές που το αξιοποίησαν το 1998, πέρυσι στη χρονιά 1999-2000 είχαμε επτά χιλιάδες εκατόν σαράντα τέσσερις σπουδαστές που το αξιοποίησαν.
Θα σταματήσω εδώ -και θα επανέλθω μετά- λέγοντας ότι σχετικά με το παράδειγμα της Πάτρας που διαλέξατε, τουλάχιστον σύμφωνα με στοιχεία που οι ίδιοι οι φοιτητές και η πρυτανεία μας παρέχει, είναι οκτακόσια εξήντα μονόκλινα δωμάτια, ενώ είναι τόσο καλή η ποιότητα της σίτισης στο Εθνικό 'Ιδρυμα Νεότητας στην Πάτρα, που οι ίδιοι οι φοιτητές και η Πρυτανεία ανέθεσαν στο Ε.Ι.Ν. τη συνολικότερη σίτιση των φοιτητών του ιδρύματος. Και έτσι από χίλιους πάμε για σίτιση στους χίλιους πεντακόσιους, ακριβώς επειδή αναγνωρίστηκε η ποιότητα των υπηρεσιών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Υπουργέ, όταν ένα θέμα έρχεται με τη μορφή της επίκαιρης ερώτησης για συζήτηση, ανακύπτουν τρία ερωτήματα. Το ένα είναι αν είναι υπαρκτό το πρόβλημα. Και νομίζω ότι το αναγνωρίσατε. Το δεύτερο είναι αν το αναγνωρίζει το Υπουργείο. Και το τρίτο είναι το τι κάνει.
Είδα ότι το αναγνωρίσατε μεν, το συνδυάσατε βέβαια με αυτόν τον
τεράστιο αριθμό των φοιτητών για άλλους λόγους, που εγώ δεν θα υπεισέλθω σε αυτό, αλλά αυτό καταλαβαίνετε ότι δημιουργεί μεγαλύτερα προβλήματα ακριβώς επειδή είναι μεγαλύτερος ο αριθμός των φοιτητών.
Κύριε Υπουργέ, θα μου επιτρέψετε να πω -και έχετε την ευχέρεια να το ελέγξετε- ότι τα πράγματα δεν είναι έτσι όπως τα είπατε για την Πάτρα.

Ο αριθμός των φοιτητών που επιδοτούνται με τριάντα πέντε χιλιάδες
(35.000) δραχμές είναι πάρα πολύ μικρός. Είναι οκτακόσια εξήντα τα δωμάτια, αλλά δεν φθάνουν. Και ξέρετε ότι τα ενοίκια έχουν φθάσει στα ύψη. Γι'αυτό και η ερώτηση για τα ξενοδοχεία είναι και μια μορφή πρότασης. Εγώ θα έλεγα να το επανεξετάσετε, γιατί το πρόβλημα δεν είναι πρόβλημα μόνο της Πάτρας ούτε είχα την πρόθεση να πω αυτό για τη δική μου εκλογική περιφέρεια. Είναι γενικότερο πρόβλημα, θέλει αντιμετώπιση και υπάρχει δυνατότητα να το αντιμετωπίσετε. Μια γρήγορη λύση θα ήταν 
αυτή με τα ξενοδοχεία, τα οποία στην περίοδο εκτός του καλοκαιριού -γιατί μιλάμε όλο για τουρισμό και τέτοια- έχουν όλες τις προϋποθέσεις με μια χαμηλή μίσθωση να διευκολύνουν τους φοιτητές σαν προσωρινή λύση. Στην Πάτρα υπάρχει έκταση και λέγεται εδώ και πέντε χρόνια να γίνει καινούριο κτίριο και δεν έχει γίνει. Το λέγω με απόλυτη ειλικρίνεια και μπορείτε να το ελέγξετε.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός ΕΘνικής Παιδείας και
Θρησκευμάτων έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Κοσιώνη, σας άκουσα με προσοχή. Τα στοιχεία μου επεχείρησα να τα έχω και από τους φοιτητές που στεγάζονται και από τη πρυτανεία. Και έτσι μου προκύπτει εμένα ότι υπάρχει ένα επίπεδο ικανοποίησης, που μάλιστα ειδικότερα στο σημείο της σίτισης περιέλαβε και μια απόφαση ανάθεσης

εκεί.
Σημειώνω απλώς ότι οι συμφωνίες με τα ξενοδοχεία είναι ευθύνη των αυτοτελών διοικήσεων των ΑΕΙ ή των ΤΕΙ, τις οποίες ενθαρρύνουμε 
χρηματοδοτώντας. Δεν υπάρχει κανένα θέμα εφόσον θέλουν να προσφύγουν. Υπάρχουν όμως ορισμένες φορές, όπως διαπίστωσα από την εμπειρία μου από

συζητήσεις μαζί τους, που έκαναν λάθος υπολογισμό. Μόνοι τους ακύρωσαν τις συμβάσεις με τα ξενοδοχεία κι έχασαν μια ευκαιρία -για παράδειγμα στην Ηγουμενίτσα τώρα χτίζεται η εστία των εκατό κλινών, τελειώνει του χρόνου- και βρέθηκαν με κάποια προβλήματα.
Συμφωνώντας μαζί σας ότι υπάρχει πρόβλημα, αλλά εξηγώντας ότι αυτό το πρόβλημα είναι πρόβλημα ανάπτυξης, θέλω απλώς να αναφέρω -διότι το περιλαμβάνετε στην ερώτησή σας- ότι αυτήν τη στιγμή στα ΤΕΙ Καλαμάτας η σπουδαστική εστία ολοκληρώνεται, στη δυτική Μακεδονία από τα εξακόσια ενενήντα δισεκατομμύρια (690.000.000.000) δραχμές έχουν απορροφηθεί ήδη τα εξακόσια εξήντα (660.000.000.000) -είναι θέμα χρόνου η παράδοση στο παράρτημα Φλώρινας- στο ΤΕΙ Λάρισας στο παράρτημα Καρδίτσας ήδη έχουν απορροφηθεί μέχρι σήμερα τα εκατόν τριάντα εκατομμύρια (130.000.000) από τα διακόσια σαράντα (240.000.000) του συνολικού προϋπολογισμού. Στα ΤΕΙ Κρήτης είμαστε πάλι προς το τέλος: από προϋπολογισμό 1,8 δισεκατομμύρια έχει απορροφηθεί το ένα δισεκατομμύριο τριακόσια εξήντα έξι εκατομμύρια (1.366.000.000) και έχουμε εγγραφές που πράγματι πρέπει να ολοκληρωθούν στη Θεσσαλονίκη, στα ΤΕΙ Λαμίας, στα ΤΕΙ Ηπείρου και στο Δημοκρίτειο Πανεπιστήμιο Θράκης στο παράρτημα Ορεστιάδας που είναι στον προγραμματισμό.
Καταβάλλουμε όλες τις προσπάθειες. Είναι αληθές ότι αυτό το πρόγραμμα κατασκευής των φοιτητικών εστιών ξεκίνησε το 1964 και παρ'όλο που διαθέτουμε με αυξητικό ρυθμό κάθε χρόνο και από τον τακτικό προϋπολογισμό και από το πρόγραμμα δημοσίων επενδύσεων ικανά ποσά πρέπει να καταβάλουμε ακόμα μεγαλύτερες προσπάθειες για να βελτιωθούν και να λειτουργούν καλύτερα για τα παιδιά μας.
ΠΡΟΕΔΡΕΥΩΝ (Κωνσταντίνος Γείτονας): Τελευταία του πρώτου κύκλου είναι η με αριθμό 209/30.10.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εθνικής Οικονομίας, Ανάπτυξης, σχετικώς με τη λήψη μέτρων στήριξης των ασθενέστερων οικονομικά τάξεων λόγω της μεγάλης αύξησης του πετρελαίου θέρμανσης.
Η επίκαιρη ερώτηση του κ. Λαφαζάνη έχει ως εξής:
"Τα πρόσφατα στοιχεία της Εurostat για την εισοδηματική κατάσταση και το επίπεδο διαβίωσης των πολιτών της Ε.Ε. κατέγραψαν ότι πάνω από δύο εκατομμύρια Ελλήνων ζουν με μέσο μηνιαίο εισόδημα κάτω από 90.000 δραχμές, εκ των οποίων το ένα εκατομμύριο επί τρία συνεχή έτη ζει με διαρκώς μειούμενο εισόδημα.
Εν όψει του χειμώνα και του γεγονότος ότι από 15.10.2000 που άρχισε η περίοδος του πετρελαίου θέρμανσης οι τιμές διπλασιάστηκαν από πέρυσι και από 80.000 ο τόνος κοστίζει πλέον 160.000 δραχμές πλήττοντας κυρίως όσους βρίσκονται στα όρια της επιβίωσης ερωτώνται οι κ.κ. Υπουργοί:
1. Εκτιμά η Κυβέρνηση ότι απαιτείται και είναι κοινωνικά και οικονομικά αναγκαία κρατική παρέμβαση στήριξης των οικονομικά ασθενέστερων για την αγορά πετρελαίου θέρμανσης ή δεν χρειάζεται, αφού τα θέματα των τιμών των καυσίμων τα καθορίζει η αγορά και όχι η Κυβέρνηση και εάν ναι, γιατί μέχρι 15.10.2000 δεν ανακοίνωσε τα μέτρα στήριξης;
2. Με ποιο τρόπο θα παρέμβουν άμεσα ώστε:
Οι μισθωτοί και ιδιαίτερα οι χαμηλόμισθοι, οι συνταξιούχοι και
ιδιαίτερα οι χαμηλοσυνταξιούχοι, οι συνταξιούχοι αγρότες, οι άνεργοι και οι οικογένειές τους, οι πολύτεκνες οικογένειες, οι εποχικώς απασχολούμενοι και όσοι καλύπτονται από τα ειδικά προνοιακά βοηθήματα να μπορέσουν να προμηθευτούν πετρέλαιο θέρμανσης σε τιμές αντίστοιχες με τις περσινές".
Ο Υφυπουργός Οικονομικών κ. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, είναι όντως άκρως επίκαιρη η ερώτηση μια και σήμερα στις μία το μεσημέρι ο Υπουργός Εθνικής Οικονομίας και Οικονομικών παρουσιάζοντας τον Προϋπολογισμό δημόσια και στους δημοσιογράφους, μετά την έγκριση από το Υπουργικό Συμβούλιο, ανακοίνωσε τη χορήγηση επιδόματος θέρμανσης για δύο εκατομμύρια περίπου 'Ελληνες της τάξης των πενήντα χιλιάδων (50.000) δραχμών για τη βόρειο Ελλάδα, των σαράντα χιλιάδων (40.000) δραχμών για
το κέντρο και των τριάντα χιλιάδων (30.000) δραχμών για τη νότιο Ελλάδα εκτιμώντας και τις κλιματολογικές συνθήκες και τις ανάγκες όλων αυτών των κατοίκων.
Θα πρέπει να πούμε ότι αυτοί που είναι δικαιούχοι του επιδόματος είναι οι δικαιούχοι του ΕΚΑΣ, του Επιδόματος Κοινωνικής Αλληλεγγύης, οκτακόσιες χιλιάδες οι συνταξιούχοι του ΟΓΑ, οι μακροχρόνια άνεργοι και αυτοί οι οποίοι παίρνουν το επίδομα των δέκα χιλιάδων (10.000) δραχμών μηνιαίως από την 1η Ιανουαρίου 2000, δηλαδή αυτοί που αμείβονται με τα κατώτατα όρια μισθών και ημερομισθίων της εθνικής γενικής συλλογικής σύμβασης εργασίας.
Η ευαισθησία της Κυβέρνησης, κύριε συνάδελφε, υπάρχει, είναι δεδομένη. Ογδόντα δισεκατομμύρια (80.000.000.000) δραχμές είναι το κόστος αυτού του κοινωνικού μέτρου και δεν είναι το μοναδικό. Θα ήθελα να σας θυμίσω ότι προηγήθηκαν από πέρσι η μείωση, η ουσιαστική κατάργηση του ειδικού φόρου κατανάλωσης από τις σαράντα τρεις δραχμές στις έξι που είναι το κατώτατο επιτρεπόμενο όριο από την Ευρωπαϊκή 'Ενωση. Δηλαδή μείωση κατά σαράντα (40) δραχμές του ειδικού φόρου κατανάλωσης που ωφέλησε κυρίως τα ασθενή εισοδηματικά στρώματα.
Ταυτόχρονα να θυμίσω ότι δέκα χιλιάδες (10.000) δραχμές δοθηκαν για ενίσχυση αυτών που λαμβάνουν το χαμηλότερο μισθό εσαεί από την 1-1-2000 και φέτος και του χρόνου και τα επόμενα χρόνια. Θα πρέπει επίσης να θυμίσω την αύξηση της σύνταξης των αγροτών κατά δέκα χιλιάδες (10.000) από την 1η Ιανουαρίου αυτού του χρόνου και κατά άλλες δέκα χιλιάδες (10.000) δραχμές για τα επόμενα δύο χρόνια.
Τελειώνοντας θα ήθελα να σχολιάσω το εξής: 'Οντως δημοσιεύτηκε μια στατιστική της "EUROSTAT" και την ίδια στιγμή, την ίδια μέρα, κατά τύχη δημοσιεύτηκε μία στατιστική της Εθνικής Στατιστικής Υπηρεσίας. 'Ετσι, λοιπόν, θα σας μεταφέρω πρωτοσέλιδο, κατ'αρχήν, συντηρητικής έγκριτης εφημερίδος, η οποία σχολιάζοντας τις δύο στατιστικές, έγραφε: "Γκρινιάζουμε οι 'Ελληνες ευημερούντες". Και από την άλλη μεριά, μια δεύτερη, πάλι έγκριτη εφημερίδα ευρείας κυκλοφορίας, έγραφε: "Από τη μία πλευρά η Ελλάδα της φτώχειας και η Ελλάδα της ευημερίας", υπό την έννοια του σχολιασμού ότι τα τελευταία πέντε χρόνια η οικογενειακή κατανάλωση 
αυξήθηκε στη χώρα μας κατά 25%. Τα στοιχεία της "EUROSTAT" αφορούν το έτος 1996 πρώτο. Και δεύτερον, για να έχουμε ένα σημειο σύγκρισης αναφέρει ότι ζουν κάτω από τις ενενήντα χιλιάδες (90.000) ο κάθε 'Ελληνας, δύο εκατομμύρια 'Ελληνες. Δηλαδή μία τετραμελής οικογένεια ζει κάτω από το όριο της φτώχειας αν έχει τριακόσιες εξήντα χιλιάδες και κάτω. Βέβαια, είναι στοιχεία συγκρίσιμα πιθανότατα με άλλα νούμερα και άλλα εισοδήματα ευρωπαϊκών χωρών. 'Ομως, η σύγκριση δεν μπορεί να γίνει. Η Δανία φαντάζει πρώτη στον κατάλογο της "EUROSTAT". Από προσωπική εμπειρία τον τελευταίο μήνα δεν νομίζω ότι ο μέσος Δανός πολίτης ζει καλύτερα από το μέσο 'Ελληνα πολίτη που στη στατιστική φαντάζει προτελευταίος στην κατάσταση της "EUROSTAT".
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Κύριε Υπουργέ, όταν καλπάζουν οι ανισότητες
σ'αυτήν τη χώρα μην επικαλείσθε στοιχεία σαν αυτά, ότι αυξήθηκε η κατανάλωση, διότι πράγματι η κατανάλωση των ευπόρων μπορεί να τινάζεται στα ύψη, ταυτόχρονα μεγάλα τμήματα της κοινωνίας περνούν στην έσχατη πενία. Αυτό πρέπει να αντιληφθείτε ως το μέγα ολίσθημα και λάθος κατεύθυνση στην πολιτική σας.
'Οσον αφορά τώρα τα επιδόματα που ανακοινώσατε σήμερα, είναι ευτυχής συγκυρία ότι συμπίπτει η ερώτησή μου με αυτήν την ανακοίνωσή σας. Αλλά, δυστυχώς, πρέπει να πω ότι τα επιδόματα που ανακοινώσατε είναι εντελώς ευτελή, ανεπαρκή, δεν καλύπτουν την αύξηση του κόστους από το πετρέλαιο θέρμανσης. Και, εν πάση περιπτώσει, για να κάνω μια παρομοίωση, αντιστοιχούν όσο ένα επίδομα καυσόξυλων. Το ένα κυβικό μέτρο ξύλα

κοστίζει σαράντα χιλιάδες (40.000), κύριε Υπουργέ, αυτό δίδετε. 'Οταν για τη μέση οικογένεια το κόστος είναι τριακόσιες χιλιάδες (300.000) δραχμές, στους πέντε μήνες εσείς, σε σχέση με τις εκατόν σαράντα χιλιάδες (140.000) πέρυσι, από τις εκατόν εξήντα (160.000) καλύπτετε το ελάχιστο ποσοστό αυτήν τη στιγμή. Αφήνετε έκθετη δηλαδή την πλειοψηφία αυτών των χαμηλόμισθων, των χαμηλοσυνταξιούχων, οι οποίοι θα πληρώσουν γι'αυτό το πετρέλαιο θέρμανσης, από το οποίο θα καρπωθεί πρώτα και κύρια το κράτος. Και λέω, το κράτος, διότι σύμφωνα με τον προϋπολογισμό σας εκατό
δισεκατομμύρια (100.000.000.000) ήταν τα επιπλέον έσοδα από το ΦΠΑ το 2000, στον προϋπολογισμό που καταθέσατε, εξήντα επτά δισεκατομμύρια (67.000.000.000) από το ΦΠΑ προβλέπεται επιπλέον να εισπράξετε από το πετρέλαιο θέρμανσης, άθροισμα περίπου εκατόν εβδομήντα δισεκατομμύρια (170.000.000.000). 'Οταν απ'αυτά δίδετε τα εβδομήντα πέντε
δισεκατομμύρια (75.000.000.000) αντιλαμβάνεσθε ότι το κράτος, επιτρέψτε μου να πω, επωφελείται, ληστεύει κυριολεκτικά κατά εκατό δισεκατομμύρια (100.000.000.000) δραχμές την ελληνική κοινωνία και επωφελείται για να κάνει δημοσιονομική πολιτική.
Και σας ρωτάω: Τα επιπλέον έσοδα που έχετε από το ΦΠΑ, γιατί δεν τα δίδετε προκειμένου να κάνετε κοινωνική πολιτική και να ανακουφίσετε πραγματικά αυτούς τους ανθρώπους;
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΠΑΝΑΓΙΩΤΗΣ ΛΑΦΑΖΑΝΗΣ: Γιατί τα παρακρατεί το κράτος για να καλύπτει
τα ελλείμματά του; Και δεν αναφέρομαι φυσικά ότι επιβαρύνθηκε ο πληθωρισμός με την αύξηση των καυσίμων.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Λαφαζάνη, σας παρακαλώ!
ΠΑΝΑΓΙΩΤΗΣ ΛΑΦΑΖΑΝΗΣ: ...πράγμα που έχει ως συνέπεια, νέες απώλειες, όταν έχετε εισοδηματική πολιτική της τάξης του 2%.
Συμπερασματικά, το κράτος πλουτίζει από την αύξηση των τιμών του
πετρελαίου.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε Λαφαζάνη.
ΠΑΝΑΓΙΩΤΗΣ ΛΑΦΑΖΑΝΗΣ: Πλουτίζουν οι ιδιοκτήτες...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΠΑΝΑΓΙΩΤΗΣ ΛΑΦΑΖΑΝΗΣ: ...οι εταιρείες εμπορίας. Φτωχαίνουν όμως οι εργαζόμενοι και δίνετε πάλι ΕΚΑΣ για να αντιμετωπίζετε την κατάσταση, όταν το κράτος επωφελείται ακριβώς από την αύξηση των τιμών του πετρελαίου.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, μάλλον
κρίνετε εξ ιδίων τα αλλότρια. Από τη μια πλευρά μιλάτε για μισθούς των ενενήντα χιλιάδων (90.000) δραχμών μηνιαίως και από την άλλη πλευρά λέτε ότι ο συνταξιούχος του ΟΓΑ έχει εξήντα χιλιάδες (60.000) μηνιαίως θέρμανση. Αυτά είναι εντελώς αντιφατικά μεταξύ τους. Τα στοιχεία δείχνουν ότι η μέση οικογένεια, σε αυτούς που αναφερόμαστε, με ένα διαμέρισμα ογδόντα έως εκατό τετραγωνικών μέτρων η κατανάλωση είναι στο μεν νότο οκτακόσια λίτρα ετησίως, στο δε βορρά περίπου χίλια διακόσια λίτρα. Αυτό είναι το πρώτο στοιχείο.
Το δεύτερο στοιχείο -για να γίνω πολύ σαφής- είναι το εξής: Δύο εκατομμύρια 'Ελληνες πολίτες, οι οποίοι έχουν ανάγκη, λαμβάνουν το επίδομα των πενήντα χιλιάδων (50.000) ή τριάντα χιλιάδων (30.000) ή σαράντα χιλιάδων (40.000) δραχμών, που σημαίνει ότι στις περισσότερες από τις περιπτώσεις αυτές είναι επί δύο. Δηλαδή η οικογένεια των συνταξιούχων του ΟΓΑ δεν παίρνουν ένα πενηντάρικο στη βόρεια Ελλάδα, αλλά παίρνουν δύο φορές επί πενήντα, εκατό χιλιάδες (100.000) δραχμές ως επίδομα θέρμανσης. 
Πεντακόσιες χιλιάδες 'Ελληνες εισπράττουν το επίδομα των δέκα
χιλιάδων (10.000) μηνιαίως, εκατόν είκοσι χιλιάδες (120.000) δραχμές ετησίως.
Τετρακόσιες χιλιάδες 'Ελληνες εισπράττουν το ΕΚΑΣ μέχρι σήμερα είκοσι μία χιλιάδες (21.000) δραχμές, το Ειδικό Επίδομα Κοινωνικής Αλληλεγγύης, το οποίο αυξάνεται σε είκοσι οκτώ χιλιάδες (28.000) δραχμές από την 1η Ιανουαρίου του προσεχούς έτους.
Η Κυβέρνηση επομένως σε πολλές εκατοντάδες χιλιάδες, εκατομμύρια
Ελλήνων, τους οποίους θεωρεί ότι όντως έχουν ανάγκη κοινωνικής υποστήριξης, διοχετεύει το πλεόνασμα, τα πρόσθετα έσοδα, στα οποία η συνεπής και αποτελεσματική οικονομική της πολιτική οδήγησε. Σήμερα μπορούμε με την κατάθεση του προϋπολογισμού να πούμε ότι επτακόσια δισεκατομμύρια (700.000.000.000) δραχμές είναι το προϋπολογισθέν πλεόνασμα, πρόσθετα έσοδα, το οποίο πιθανότατα να περισσέψει, το οποίο όμως διοχετεύτηκε ως παροχές. Τα εβδομήντα πέντε δισεκατομμύρια (75.000.000.000), τα ογδόντα δισεκατομμύρια (80.000.000.000) δραχμές για το συγκεκριμένο επίδομα. Για τους αγρότες είναι άλλα πενήντα πέντε δισεκατομμύρια (55.000.000.000) δραχμές πλέον των εκατόν δέκα δισεκατομμυρίων (110.000.000.000) που διατέθηκαν φέτος, τριάντα πέντε δισεκατομμύρια (35.000.000.000) επιπλέον για το ΕΚΑΣ πλέον των εκατόν
πέντε δισεκατομμυρίων (105.000.000.000) που διατίθενται κάθε χρόνο για το ΕΚΑΣ και μια σειρά επιδομάτων, παροχών κοινωνικής στήριξης και κοινωνικής αλληλεγγύης ων ουκ έστιν αριθμός.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου
κύκλου:
Πρώτη είναι η με αριθμό 204/30.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Χρυσανθακόπουλου προς τον Υπουργό Εξωτερικών, σχετικώς με την υπερψήφιση ανθελληνικής οργάνωσης από τον 'Ελληνα εκπρόσωπο στο ECOSOC του Οργανισμού Ηνωμένων Εθνών.
Η επίκαιρη ερώτηση του κ. Χρυσανθακόπουλου έχει ως εξής:
"Στις 18 Οκτωβρίου 2000 συζητήθηκε στην Κοινωνική και Οικονομική
Επιτροπή ECOSOC των Ηνωμένων Εθνών, μετά από αίτηση της Ρωσίας, η αποπομπή - παύση για τρία χρόνια του ιταλικού κόμματος "PARTITO RADICALE".
Κατηγορήθηκε συγκεκριμένα ότι δεν είναι μη κυβερνητική οργάνωση, αφού συνεργάζεται με πρώην κυβερνητικά στελέχη της Τσετσενίας και άλλων χωρών, καθώς και με τρομοκράτες εμπόρους ναρκωτικών και παιδόφιλους που καταζητούνται.
Στην ψηφοφορία του ECOSOC τελικά απορρίφθηκε το αίτημα για αποπομπή
αυτής της παράνομης και ανθελληνικής οργάνωσης αφού είκοσι κράτη ψήφισαν υπέρ, είκοσι τρία κατά και εννέα απήχαν.
Χαρακτηριστικό είναι το γεγονός ότι ο ραδιοφωνικός σταθμός του, που ακούγεται σε όλη την Ιταλία, κατήγγειλε τον 'Ελληνα Υπουργό Εξωτερικών
κ. Γεώργιο Παπανδρέου ότι με τις αναφορές του για παραβιάσεις της νομοθεσίας στις πρόσφατες δημοτικές εκλογές της Αλβανίας "επαναφέρει ανύπαρκτο θέμα ελληνικής μειονότητας".
Ερωτάται ο κύριος Υπουργός:
Είναι σε γνώση του τα τεκταινόμενα στο ECOSOC του Οργανισμού Ηνωμένων Εθνών και γνωρίζει για ποιο λόγο ο 'Ελληνας εκπρόσωπός μας ψήφισε υπέρ μιας φανατισμένης ανθελληνικής οργάνωσης και δεν επέλεξε αν όχι την αποπομπή, τουλάχιστον την αποχή από την ψηφοφορία όπως έκαναν εννέα άλλες χώρες;"
Ο Υπουργός Εξωτερικών κ. Γεώργιος Παπανδρέου έχει το λόγο.
ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Ευχαριστώ τον αγαπητό συνάδελφο κ. Χρυσανθακόπουλο για την ερώτηση, γιατί νομίζω ότι χρειάζεται να ενημερωθεί το Σώμα για το θέμα αυτό, το οποίο έχει κάποιες πτυχές που ίσως δεν φαίνονται από την ερώτηση.
Κατ'αρχήν η μη κυβερνητική αυτή οργάνωση λέγεται "TRANSNATIONAL RADICAL PARTY". 'Ηταν όχι αποπομπή ή παύση, αλλά αναστολή για τρία χρόνια του συμβουλευτικού αυτού καθεστώτος στην επιτροπή αυτή των Ηνωμένων Εθνών. Υπάρχουν επιτροπές και υπάρχουν και συμβουλευτικές μη κυβερνητικές οργανώσεις. Είναι μια από τις συμβουλευτικές μη κυβερνητικές οργανώσεις. 
'Ολες οι χώρες της Ευρωπαϊκής 'Ενωσης που συμμετέχουν σε αυτή την
επιτροπή -είναι εννέα τον αριθμό και μεταξύ αυτών και η Ελλάδα- ψήφισαν κατά της ποινής που επιβλήθηκε πρωτοβάθμια από την επιτροπή του ECOSOC. Για να ισχύσει όμως αυτή η ποινή, έπρεπε να πάει στην ολομέλεια αυτής της επιτροπής και εκεί βεβαίως απαιτείτο η πλειοψηφία.
Στην ολομέλεια τα στοιχεία που είχαν κατατεθεί δεν επιβεβαιώθηκαν. Οι κατηγορίες αυτές δεν ήταν τεκμηριωμένες. Αυτός, λοιπόν είναι ένας πρώτος λόγος γιατί δεν καταψηφίσαμε.
'Ενας δεύτερος λόγος είναι ότι το κόμμα αυτό, με τη μορφή του ΜΚΟ, πρωτοστατεί σε θέματα ανθρωπίνων δικαιωμάτων και έπαιξε σημαντικότατο ρόλο στη δημιουργία του Διεθνούς Ποινικού Δικαστηρίου, το οποίο η Ελλάδα πάντα υποστήριξε. Δεν υποστήριξαν όλες οι χώρες το Διεθνές Ποινικό Δικαστήριο. Για παράδειγμα οι Ηνωμένες Πολιτείες δεν έχουν στηρίξει αυτήν την πολιτική. Υποστηρίζεται επίσης θερμά από την Ιταλία και μάλιστα πρόσφατα το ιταλικό κοινοβούλιο υιοθέτησε ομόφωνα ψήφισμα υποστήριξης αυτής της οργάνωσης. 'Οχι μόνο οι χώρες της Ευρωπαϊκής 'Ενωσης, αλλά και πολλές άλλες χώρες, όπως είναι η Πολωνία, η Τσεχία, η Βουλγαρία, η Κροατία και άλλες, ψήφισαν κατά της παύσης της αναστολής της ιδιότητας της μη κυβερνητικής αυτής οργάνωσης που συμβουλεύει το ECOSOC. Κατά την ψηφοφορία υπήρξε και γαλλική παρέμβαση εξ ονόματος των δεκαπέντε. Μην ξεχνάτε ότι έχουμε μία Κοινή Εξωτερική Πολιτική, ακολουθούμε κάποιες κοινές γραμμές, στο μέτρο του δυνατού, μέσα στην Ευρωπαϊκή 'Ενωση. Αυτός είναι εν πάση περιπτώσει, ο στόχος μας και αυτή είναι η προσπάθειά μας.
Οι ψηφοφορίες της Ευρωπαϊκής 'Ενωσης, αλλά και της χώρας μας επίσης, στον ΟΗΕ, δεν είναι μεμονωμένες. Δημιουργούνται και συμμαχίες ad hoc γύρω από διάφορα θέματα, ώστε να μπορούμε να έχουμε τη μέγιστη υποστήριξη σε δικά μας θέματα. 'Αρα πρέπει να λαμβάνεται υπόψη και αυτό, όταν γίνονται ψηφοφορίες.
Τέλος, μιλάτε για κάποια κριτική που έγινε εναντίον μου. Δεν γνωρίζω τα στοιχεία αυτά για το ραδιόφωνο. Πάντως και να γινόταν κριτική
εναντίον μου από κάποια μη κυβερνητική οργάνωση για τη στάση μας στην 
Αλβανία, δεν είναι λόγος να παύσουμε μία μη κυβερνητική οργάνωση. Υπάρχει, ιδιαίτερα στο χώρο των μη κυβερνητικών οργανώσεων, πληθώρα

απόψεων. Εάν κάθε χώρα ζητούσε την παύση ή τη μη ύπαρξη μίας οργάνωσης, λόγω μιας διαφορετικής άποψης, δεν θα υπήρχαν μη κυβερνητικές οργανώσεις. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσανθακόπουλος έχει το
λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κατανοώ τις ειλικρινείς προθέσεις του
Υπουργού στο να δείξει επιείκεια και ευαισθησία απέναντι σε μία μη κυβερνητική οργάνωση, με τη διαφορά ότι εδώ έχουμε να κάνουμε με μία φανατισμένη οργάνωση ταγμένη μόνο στα πλαίσια μιας ΝΑΤΟϊκής λογικής. Μπορεί να υπήρξε ευρωπαϊκή αλληλεγγύη, αυτό έκαναν οι ευρωπαϊκές χώρες, δεν έχει καμία σημασία.
Εγώ τονίζω το εξής: Ακόμα και την Ελλάδα της αλληλεγγύης στα Βαλκάνια που κράτησε αποστάσεις από όλους, αλλά είχε ιδιαίτερη ευαισθησία απέναντι στο δοκιμαζόμενο λαό της Σερβίας, την κατάγγειλε ότι συμμετέχει σε ορθόδοξη Διεθνή. Και είναι τέτοιες οι υπερβολές μίας μη κυβερνητικής οργάνωσης, που ουδέποτε έχει πει λέξη για τα εγκλήματα που διαπράττει η Τουρκία στην Κύπρο και για τα προβλήματα που υπάρχουν στο ζήτημα των ανθρωπίνων δικαιωμάτων στο εσωτερικό της Τουρκίας. Ουδέποτε έχει σταθεί, ως ώφειλε, ως μη κυβερνητική οργάνωση, στα πλαίσια μιας αντικειμενικότητας για να προσεγγίσει όλες τις εθνότητες και τους λαούς που δοκιμάζονται.
Οι Κούρδοι, ανεξάρτητα αν συμμετέχουν ή όχι σε ένοπλη αντίδραση,
είναι τρομοκράτες! 'Εχουμε να κάνουμε δηλαδή με ένα φαινόμενο μονομερούς στάσης. 'Οταν η Ρωσία τεκμηρίωνε εις βάρος αυτής της επιτροπής -γι'αυτό υπήρχαν τα δύο επίπεδα της ψηφοφορίας- ότι δεν είναι καθαρές οι λειτουργίες της -και στην Τσετσενία είχε εμπλακεί- πρέπει να τονίσουμε ότι ήταν για μας θέμα αρχής τουλάχιστον η αποχή. Δεν λέμε να ταχθούμε εναντίον μη κυβερνητικών οργανώσεων, γιατί εμείς δεν διακατεχόμαστε από κάποιο μένος, αλλά τα χαρακτηριστικά αυτών των οργανώσεων πρέπει να μας απασχολούν. Τουλάχιστον έπρεπε να απήχαμε απ' αυτή την σύγκρουση. Είχε πρωτοβουλία η Ρωσία να αναστείλει την παρουσία της για τρία χρόνια στην ECOSOC.
Θα παρακαλούσα, κύριε Υπουργέ, και θέλω να μου απαντήσετε σε αυτό, να συστήσετε στους εκπροσώπους μας σ'αυτές τις περιπτώσεις, που είναι ιδιαίτερα κρίσιμες να μην κινούνται στον υποκειμενισμό της Ελλάδας της ανοχής, αλλά της Ελλάδας της αξιοπρέπειας.
Εσείς προσωπικά απ' αυτούς τους συγκεκριμένους του PARTITO RADICALE -που τους γνωρίζω προσωπικά στην Ιταλία πολλά χρόνια- έχετε δεχθεί πολλαπλές μομφές, όπως την τελευταία που σας επεσήμανα. Ολόκληρο το δίκτυο στην Ιταλία κατέγγελνε τον Υπουργό Εξωτερικών της χώρας μας ότι υπεισέρχεται στα εσωτερικά της Αλβανίας, εγείροντας ζήτημα ανύπαρκτης ελληνικής μειονότητας.
Να υπάρχει και ένα έλεος στη συνείδησή μας και στην αξιοπρέπειά μας
απ' αυτούς που στέλνουμε σ'αυτούς τους οργανισμούς.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΓΕΩΡΓΙΟΣ ΠΑΠΑΝΔΡΕΟΥ (Υπουργός Εξωτερικών): Η Ελλάδα της αξιοπρέπειας
είναι μια Ελλάδα των αρχών. Και τις αρχές τις δικές μας είτε τις υπηρετούμε είτε δεν τις υπηρετούμε. Και όταν υπηρετούμε αρχές, όταν κάποια οργάνωση κρίνεται γι' αυτά τα οποία εσείς εδώ γράψατε και δεν υπάρχουν τεκμηριωμένα στοιχεία, δεν υπάρχει βάση εμείς για άλλους λόγους να ζητήσουμε την αποπομπή της, την παύση της ή την αναστολή της.
Η κάθε μη κυβερνητική οργάνωση -υπάρχουν πολλές οργανώσεις μη κυβερνητικές- έχουν πολλές απόψεις για πολλά θέματα. Αυτό δεν σημαίνει ότι εμείς συμφωνούμε με όλες τις απόψεις κάθε οργάνωσης. Αντιθέτως αν θέλουμε να έχουμε μια ζωντανή δημοκρατία -μια αρχή την οποία όλοι πιστεύουμε-πρέπει να υπάρχουν διαφορετικές απόψεις.
Εν πάση περιπτώσει, αυτή ειδικά η οργάνωση υποστηρίχθηκε ομοφώνως από
το ιταλικό κοινοβούλιο, απ' όλα τα κόμματα. 'Εχει κάνει έργο για το διεθνές ποινικό δικαστήριο.
Επειδή μιλήσατε για το ΝΑΤΟ, μπορώ να σας πω ότι για το Διεθνές
Ποινικό Δικαστήριο, οι ΗΠΑ έχουν αντίθεση. Είναι από τις λίγες χώρες που δεν έχουν υπογράψει για το Διεθνές Ποινικό Δικαστήριο. Εμείς, και άλλες πολλές χώρες, ενθέρμως υποστηρίξαμε για τη διεθνή νομιμότητα σε σειρά ζητημάτων.
Τέλος θα ήθελα να τονίσω το εξής: Γνωρίζω ότι το PARTITO RADICALE
πράγματι έχει διάφορες απόψεις για διάφορα θέματα στα οποία μπορεί να συμφωνήσει ή να διαφωνήσει κανείς. Γνωρίζω όμως ότι για τα ανθρώπινα δικαιώματα έχει παλέψει. Και γνωρίζω ότι και στο Ευρωκοινοβούλιο, θέματα όπως τα ανθρώπινα δικαιώματα στη Τουρκία, τα έχει θέσει. Δεν γνωριζω αν αυτή η συγκεκριμένη, αν θέλετε, θυγατρική κυβερνητική οργάνωση, έχει βάλει σημαία το θέμα των ανθρωπίνων δικαιωμάτων στη Τουρκία. Γενικά όμως, έχει θέσει αυτά τα θέματα.
Σαφώς θα διαφωνήσω με πολλά, τα οποία λέει αυτή η οργάνωση, αλλά
νομίζω ότι πρέπει να υποστηρίξουμε θεσμικά το δικαίωμα μη κυβερνητικές οργανώσεις να έχουν τις απόψεις τους και να διαφωνούμε. Διότι αυτό σημαίνει ότι υπάρχουν και άλλες μη κυβερνητικές οργανώσεις, που αναδεικνύουν και δικά μας θέματα, που είναι πολύ πιο κοντά σε μας, αλλά έχουν δικαίωμα επιβίωσης, δικαίωμα φωνής, δικαίωμα συμμετοχής. Δεν μπορούμε να πούμε ότι για τη μια οργάνωση, επειδή δεν μας αρέσει η άποψή της, δεν έχει δικαίωμα να υπάρχει και μια άλλη οργάνωση, επειδή έχει μια καλή θέση, έχει δικαίωμα να υπάρχει. Νομίζω ότι ο πλουραλισμός αυτός

μας βοηθάει, βοηθάει την Ελλάδα, που πιστεύουμε ότι έχει δίκιο σε τόσα πολλά θέματα. Αρκεί βέβαια να ακούγεται και η ελληνική φωνή και, εν πάση περιπτώσει, η φωνή του δικαίου του δικού μας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Τελευταία είναι η με αριθμό 202/25.10.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικώς με τη λήψη των αναγκαίων μέτρων άμεσης εκδίκασης των ενστάσεων που αφορούν τον τρόπο υπολογισμού του μέσου όρου παραγωγής των βαμβακοπαραγωγών κλπ.
Η επίκαιρη ερώτηση του κ. Καρασμάνη σε περίληψη έχει ως εξής:
"Σε μια από τις χειρότερες χρονιές εξελίσσεται η φετινή για τους βαμβακοπαραγωγούς μας. Στα τόσα προβλήματα που είχαν να αντιμετωπίσουν, προστίθεται τώρα και η απειλή να μην μπορέσουν να παραδώσουν έγκαιρα όλη τη σοδειά τους και να υποστούν ολοκληρωτική οικονομική καταστροφή.

Ο λόγος είναι ότι ο τρόπος υπολογισμού του μέσου όρου παραγωγής για
τον καθένα, είχε ως αποτέλεσμα η δοθείσα "μέση απόδοση" των καλλιεργειών να είναι πολύ χαμηλότερη της πραγματικής.
Η επιπλέον ποσότητα των 30 κιλών που δόθηκε προ ημερών με στόχο να κατευνάσει κάπως τους αγανακτισμένους καλλιεργητές, είναι κυριολεκτικά "αστεία". 'Ετσι γι' αυτούς τους ανθρώπους μοναδική ελπίδα δικαίωσης και διασφάλισης ενός ελάχιστου εισοδήματος είναι η εκδίκαση των ενστάσεών τους, η οποία όμως καθυστερεί απαράδεκτα.
Η καθυστέρηση όμως είναι και επικίνδυνη, διότι οι ποσότητες βαμβακιού που δεν μπορούν να παραδοθούν στα εκκοκκιστήρια, παραμένουν αυτή τη στιγμή στα χωράφια ή στις πλατφόρμες.
Ζητείται από τον κύριο Υπουργό να δώσει εντολή για άμεση και δίκαιη
εκδίκαση των ενστάσεων.
Καλείται επίσης ο κύριος Υπουργός να ενημερώσει το Σώμα:
Σε ποια επίπεδα διαμορφώνεται αυτήν τη στιγμή και σύμφωνα με τα πιο
πρόσφατα επίσημα στοιχεία η φετινή βαμβακοπαραγωγή;
'Εχει γίνει το πρώτο ισοζύγιο και ποιο είναι αυτό;
Σε ποιο στάδιο βρίσκονται οι έλεγχοι που κατά κόρον έχουν εξαγγελθεί, προκειμένου να αποτρέψουν κρούσματα "φουσκωμάτων" της παραγωγής και τι έχουν αποδώσει μέχρι σήμερα;
Πώς προτίθεται να διασφαλίσει το εισόδημα των καλλιεργητών φέτος,
μετά την επιβολή υψηλού προστίμου συνυπευθυνότητας, που συρρικνώνει ακόμη περισσότερο την τελική τιμή;"
Πολλά ερωτήματα για μία επίκαιρη ερώτηση.
Ο Υπουργός κ. Αργύρης έχει το λόγο. Πιστεύω στο χρόνο να μπορέσετε να απαντήσετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Θα ήθελα εξαρχής να πω ότι δεν συμμερίζομαι αυτή την απαισιοδοξία του

κυρίου συναδέλφου, γιατί, αν ήταν έτσι οι κακιές χρονιές, τότε θα ήταν πολύ καλά για τους παραγωγούς.
Σύμφωνα με τις εκτιμήσεις του Οργανισμού Βάμβακος, η ποσότητα βαμβακιού που θα προσκομιστεί φέτος, εκτιμάται ότι θα ανέλθει στους 
ένα εκατομμύριο διακόσιες πενήντα χιλιάδες (1.250.000) τόνους. Θα έχουμε, όμως, οριστικά αποτελέσματα μετά την εισκόμιση της δεύτερης συλλογής και εκτιμούμε ότι στο τέλος Νοεμβρίου θα έχουμε τα τελικά αποτελέσματα.
Για το θέμα του ισοζυγίου, έχει διαταχθεί από τις 24 Οκτωβρίου
και έχει ολοκληρωθεί στο 60% των εκκοκκιστικών μονάδων, δηλαδή πάνω από πενήντα πέντε μονάδες είναι αυτή τη στιγμή σε λειτουργία. Πιστεύουμε ότι σε δυο-τρεις μέρες θα έχει τελειώσει το ισοζύγιο και στις υπόλοιπες εκκοκκιστικές μονάδες.
Για τους ελέγχους, έχω να πω το εξής: Κατ'αρχήν φέτος έχουμε ελέγχους σε τρια επίπεδα. Υπάρχει ο πρωτοβάθμιος έλεγχος, που γίνεται από τον Οργανισμό Βάμβακος. Υπάρχει ο δευτεροβάθμιος έλεγχος που γίνεται σε νομαρχιακό επίπεδο με επιτροπές τις οποίες έχει συγκροτήσει ο Γενικός Γραμματέας της περιφέρειας. Επίσης, υπάρχει και τριτοβάθμιος έλεγχος που γίνεται στα πλαίσια της Κεντρικής Επιτροπής Ελέγχου και Εποπτείας όλου του κοινοτικού καθεστώτος.
'Εχουν γίνει έλεγχοι σε όλες τις εκκοκκιστικές μονάδες. 'Εχουν
παρατυπίες είκοσι τέσσερις επιχειρήσεις κατά την εισκόμιση του βαμβακιού και μάλιστα έχουν βρεθεί ποσότητες με αυξημένη υγρασία. 'Εχουν επιβληθεί ποινές και ξεχωριστά ισοζύγια σε αυτές τις επιχειρήσεις και έχουν δημιουργηθεί σε όλες τις περιοχές έλεγχοι.
Η αναφορά σας στην κακή χρονιά και τις χαμηλές τιμές εκτιμούμε ότι, φέτος οι τιμές του βαμβακιού θα είναι ίσως οι υψηλότερες της τελευταίας δεκαετίας. Μέχρι στιγμής η εμπορική αξία του βαμβακιού, αλλά και η επιδότηση που υπάρχει για εκατόν ενενήντα μία (191) δραχμές διαμορφώνουν προσωρινή τιμή, που διαφέρει από περιοχή σε περιοχή.
Αγαπητέ συνάδελφε, στην περιοχή που αναφέρεσθε σήμερα η τιμή διαμορφώνεται από διακόσιες είκοσι πέντε (225) μέχρι διακόσιες
σαράντα (240) δραχμές, όταν στην περσινή ανίστοιχη περίοδο ήταν διακόσιες δέκα (210) με διακόσιες είκοσι (220) δραχμές.
Εκτιμούμε ότι φέτος με τους ένα εκατομμύριο διακοσίους πενήντα χιλιάδες (1.250.000) τόνους σε τελική ποσότητα βαμβακιού, θα έχουμε μια επιστροφή περίπου της τάξης των σαράντα εφτά (47) δραχμών, δηλαδή σε ορισμένες περιοχές όπως είναι η Θεσσαλία και η κεντρική Μακεδονία, οι τιμές θα κυμανθούν από διακόσιες ογδόντα πέντε (285) έως διακόσιες ενενήντα πέντε (295) δραχμές. Αυτή, όπως είπα, θα είναι η μεγαλύτερη τιμή της τελευταίας δεκαετίας.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Καρασμάνης έχει το λόγο. ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, τα ερωτήματα είναι πολλά, γιατί
τα προβλήματα είναι μεγάλα.
Τα προβλήματα τα οποία ταλανίζουν τα τελευταία χρόνια την ελληνική
βαμβακοπαραγωγή και οδηγούν σε αδιέξοδα τους παραγωγούς, όχι μόνο δεν επιλύονται, κύριε Υφυπουργέ, αλλά αντίθετα οξύνονται. Είπατε ότι θα έχουμε παραγωγή ένος εκατομμυρίου διακοσίους πενήντα χιλιάδες (1.250.000) τόνους. Είναι η προβλεπόμενη παραγωγή, η παραγωγή που δώσατε στην Ευρωπαϊκή Κοινότητα. Βέβαια, όταν θα έχουμε το τέλος της εκκοκκιστικής περιόδου, θα δείτε πού θα φτάσει αυτή η παραγωγή. Συνεπώς, μην σπεύδετε 
να πείτε ότι θα έχουμε παραγωγή ένα εκατομμύριο διακόσιους πενήντα χιλιάδες (1.250.000) τόνους, γιατί αυτή είναι η προβλεπόμενη.
Εδώ βρίσκεται το οξύμωρο και περίεργο φαινόμενο, ενώ δηλαδή έχουμε λιγότερα στρέμματα από πέρσι, δηλώνουμε μεγαλύτερη παραγωγή φέτος. 'Αρα,

τα μέτρα περιορισμού του βαμβακιού, πού πήγαν; Τι θα γίνει με αυτά που μπήκαν λαθραία; Τι θα κάνετε; Θα τα πάρετε τα βαμβάκια και με ποια επιδότηση; Τη στιγμή που ο αρμόδιος επίτροπος Φρανς-Φίσλερ έχει δηλώσει ότι τα μέτρα "περιορισμού" δεν προβλέπονται από κανένα Κοινοτικό Κανονισμό, άρα είναι παράνομα.
Κύριε Πρόεδρε, από εκεί και πέρα, το πρόβλημα είναι οξύτατο με το
θέμα των ενστάσεων.
Κύριε Υφυπουργέ, τα κιλά που δώσατε επιπλέον, δεν επαρκούν. Πρέπει να εξεταστούν άμεσα οι ενστάσεις. Υπάρχει αυτή τη στιγμή το 40% των βαμβακοπαραγωγών που εμμένουν και ζητούν την εκδίκαση των ενστάσεων. Με το ρυθμό που πάτε, θα χρειαστούν τριάντα με σαράντα ημέρες για να εκδικαστούν οι ενστάσεις.

Από εκεί και πέρα, βάζετε και τον όρο ότι πρέπει να έχει ο βαμβακοπαραγωγός βαμβακοσειρές. Ξέρετε ότι ο κλήρος είναι πολυτεμαχισμένος. Υπάρχουν βαμβακοπαραγωγοί που έχουν δέκα και είκοσι τεμάχια. Αντιλαμβάνεστε ότι είναι πάρα πολύ δύσκολο να έχει δύο σειρές σε κάθε τεμάχιο; Ποια βαμβακοσυλλεκτική μηχανή θα μπει για να συλλέξει αυτές τις δύο σειρές;
Και επί πλέον αυτές οι βαμβακοσειρές οι "μάρτυρες" δηλαδή έχουν καταστραφεί και έχουν αλλοιωθεί είτε διότι οι ίδιοι κτήτες τα έχουν νοικιάσει σε άλλους βαμβοκαλλιεργητές και έχουν οργωθεί -είτε διότι οι συνεχείς βροχοπτώσεις έχουν αλλάξει την πραγματική ποσότητα ή ακόμη έχουν βοσκηθεί από κοπάδια αιγοπροβάτων. Το σημαντικότερο όλων είναι ότι η απόφαση του οργανισμού για τους "μάρτυρες" εξεδόθη μετά 15 μέρρες από την εισκόμιση των πρόιμων βαμβακιών χωρίς φυσικά να γνωρίζουν οι βαμβακοπαραγωγοί ότι πρέπει να αφήσουν μάρτυρες.
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Υπάρχει αντικειμενικό πρόβλημα. Δεν ελέγχεται έτσι το εκκοκκιστήριο, κύριε Υφυπουργέ, από τους μάρτυρες που ζητάτε από τους βαμβακοπαραγωγούς. Τα εκκοκκιστήρια είναι "μπέστε σκύλοι αλέστε και αλεστικά μη δίνετε". Εκεί έχουμε φθάσει. Τα μέτρα που έχετε πάρει δεν είναι σωστά.
Εγώ σας προτείνω, μόνο έτσι θα διασφαλίσετε το εισόδημα των βαμβακοπαραγωγών-να αυξήσετε το 32% που είναι η βάση αναπροσαρμογής του βάρους και να το πάτε στο 33-34%, για να δούμε αν θα υπάρχουν αυτά τα κυκλώματα, των εμπόρων και των εκκοκκιστών που παίζουν εις βάρος των παραγωγών. Και βέβαια δεν είναι όλοι ίδιοι. Δεν πρέπει να ισοπεδώνουμε όλους τους εκκοκκιστές. Υπάρχουν συγκεκριμένα κυκλώματα τα οποία τα γνωρίζετε. Ως προς την τάση ανόδου των τιμών μην επιχείρεστε αυτό οφείλεται στην αύξηση της τιμής του δολαρίου. Η οποία βέβαια επηρεάζει το κόστος παραγωγής με την ανατίμηση των καυσίμων.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρέπει, αγαπητέ συνάδελφε,
φέτος να παραδεχθούμε δυο πράγματα.
Πρώτον, έχουμε μια αναβάθμιση της ποιότητας του βαμβακιού. Αυτό δίνει τη δυνατοτήτα να υπάρχει καλύτερη εμπορική αξία του βαμβακιού. Δεν είχαμε περιθώρια να πάμε πιο κάτω. Είμαστε προτελευταίοι στη διεθνή κατάταξη ποιότητας βαμβακιού. Με τον περιορισμό της υγρασίας αναβαθμίσαμε την ποιότητα και αυτό έχει γίνει αποδεκτό σε όλες τις περιοχές και από τους παραγωγούς και από τις εμπορικές επιχειρήσεις.
Στο δεύτερο θέμα των ενστάσεων πρέπει να σας πω ότι δίναμε τρεις
δυνατότητες. 'Η να δεχθεί την αύξηση, που δίναμε του 5%, ή να πάρει το μέσο όρο της τελευταίας πενταετίας και αν δεν αποδεχθεί αυτούς τους δυο όρους να αφήσει μάρτυρες στο χωράφι, δηλαδή σειρές βαμβακιού. Δεν
μπορούμε αυθαίρετα να δεχόμαστε ποσότητες.
Τέλος, για τις τιμές πρέπει να πω ότι αυτήν τη στιγμή είμαστε στις προσωρινές τιμές, δηλαδή στις τιμές της επιδότησης και της εμπορικής

αξίας του βαμβακιού. Και χωρίς τη συνυπευθυνότητα σε ορισμένες περιοχές πιάσαμε την τελική τιμή. Σήμερα στη Λάρισα το βαμβάκι πουλιέται διακόσιες πενήντα πέντε (255) δραχμές όταν πέρσι τελική τιμή ήταν διακόσιες εξήντα (260) δραχμές. 'Οταν θα έχουμε και πενήντα 50 δραχμές από τη συνυπευθυνότητα, το βαμβάκι θα ξεπεράσει τις τριακόσιες (300) δραχμές. 
Δεν πρέπει να σας ανησυχεί το γεγονός ότι κάποιες φορές υπάρχουν
καθυστερήσεις. Πρέπει να αναβαθμίσουμε την ποιότητα του βαμβακιού, να πάμε στην πραγματική ποσότητα, διότι τότε θα έχει όφελος και η ελληνική οικονομία και ο παραγωγός στην τελική τιμή.
ΠΡΟΕΔΡΟΣ (Απόστολος Κακλαμάνης): Ολοκληρώθηκε η συζήτηση των
επικαίρων ερωτήσεων.
Ο συνάδελφος κ. Παρασκευάς Αυγερινός ζητά ολιγοήμερα άδεια απουσίας
στο εξωτερικό. Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς η Βουλή ενέκρινε τη
ζητηθείσα άδεια.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου
νόμου του Υπουργείου Τύπου και Μέσων Μαζικής Ενημέρωσης: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών".
Κύριοι συνάδελφοι, γι' αυτό το νομοσχέδιο αποφασίσαμε στη Διάσκεψη των Προέδρων να διατεθούν τρεις ή τέσσερις συνεδριάσεις αναλόγως με την πορεία της συζητήσεως. Επειδή η συζήτηση είναι κυρίως επί της αρχής του νομοσχεδίου, θα διαθέσουμε τη σημερινή συνεδρίαση και τη συνεδρίαση της Παρασκευής, για τη συζήτηση επί της αρχής του νομοσχεδίου. Την επόμενη εβδομάδα, την Τρίτη θα ολοκληρώσουμε τα άρθρα ή θα συζητήσουμε και την Τετάρτη.
Το Κομμουνιστικό Κόμμα Ελλάδας ορίζει ως Κοινοβουλευτικό του
Εκπρόσωπο το Βουλευτή κ. Σπυρίδωνα Στριφτάρη και ως ειδική αγορήτρια την Βουλευτή κ. Λιάνα Κανέλλη.
Ο εισηγητής της Πλειοψηφίας κ. Στέφανος Μανίκας έχει το λόγο.
ΣΤΕΦΑΝΟΣ ΜΑΝΙΚΑΣ: Κύριε Πρόεδρε, κύριοι συνάδελφοι, με το νομοσχέδιο που εισάγεται σήμερα για συζήτηση στην Ολομέλεια της Βουλής, προτείνεται μια συνολική, θεσμική παρέμβαση για τις αρχές και τα όργανα τα οποία είναι επιφορτισμένα για τη ρύθμιση και τον έλεγχο του τομέα παροχής ραδιοτηλεοπτικών υπηρεσιών στη χώρα μας. Είναι αλήθεια ότι αναφέρεται σε έναν πολύ κρίσιμο τομέα, ο οποίος απασχολεί τις σύγχρονες κοινωνίες, την πολιτική και οικονομική ζωή και βεβαίως τη δομή και τις λειτουργίες της δημοκρατικής μας πολιτείας.
Και προφανώς δεν διαφεύγει της προσοχής κανενός ότι οι ραγδαίες
τεχνολογικές εξελίξεις, ιδιαίτερα στα πεδία της πληροφόρησης, της επικοινωνίας και των μεταφορών, επιβάλλουν σε κάθε πλευρά της δημόσιας και προσωπικής ζωής, δραστικές αλλαγές. Δεν είναι υπερβολικό να τονίσουμε ότι βρισκόμαστε μπροστά σε ένα ολότελα καινούριο τοπίο, ένα διαφορετικό τοπίο, γιατί ζούμε και βιώνουμε την εποχή της εικόνας και του ήχου.
Ο ρόλος των ΜΜΕ, είναι και καταλυτικός και καθοριστικός. Η εικόνα επιβάλλεται και πρόκειται για μια επιβολή, η οποία μπορεί και καθορίζει και στάσεις και συμπεριφορές και βεβαίως διαμορφώνει πρότυπα, επιβάλλει πρότυπα.
Είναι, λοιπόν, υποχρέωση της Κυβέρνησης αλλά και όχι μόνο της
Κυβέρνησης, του συνόλου του πολιτικού κόσμου θα έλεγα, να ολοκληρώσουμε το δημοκρατικό πλαίσιο που θα διασφαλίζει την ενημέρωση, το δικαίωμα στην πληροφόρηση, την πολυφωνία, τον ανταγωνισμό στο σύνολο της τηλεοπτικής αγοράς σε συνθήκες ουσιαστικού και αποφασιστικου ελέγχου και βεβαίως σε συνθήκες απόλυτης διαφάνειας.
Τα όσα ανέφερα νομίζω ότι αποτελούν κοινούς στόχους ανάλυσης και
συμφωνίας και βεβαίως αναδεικνύουν ένα βασικό σημαντικό λόγο της σπουδαιότητας του υπό συζήτηση νομοσχεδίου.
Ο δεύτερος σημαντικός λόγος που αναδεικνύεται από τη συζήτηση αυτού του νομοσχεδίου, είναι ότι καλούμαστε να νομοθετήσουμε για τη συγκρότηση και λειτουργία μίας ανεξάρτησης διοικητικής αρχής, το Εθνικό Συμβούλιο Ραδιοτηλεόρασης. Είναι αλήθεια ότι πρόκειται για ένα ιδιαίτερα ευαίσθητο θέμα. Απασχόλησε επί μακρόν και τις συζητήσεις της Επιτροπής Αναθεώρησης του Συντάγματος. Πρόκειται άλλωστε για σχετικά νέο φαινόμενο που απασχολεί τις έννομες τάξεις των ευρωπαϊκών χωρών. Η ανάγκη να περιβληθούν με θεσμικές εγγυήσεις τα ατομικά δικαιώματα, που απειλούνται από τις τεχνολογικές εξελίξεις, σε συνδυασμό με την ανάγκη της λειτουργίας της Δημόσιας Διοίκησης με διαφάνεια και πλήρη αιτιολογία, όπως θα πρέπει να τονίσω ακόμα ότι η πολιτική αμηχανία της κρατικής εξουσίας να αντιμετωπίσει και να χειρισθεί αποτελεσματικά κρίσιμους και ευαίσθητους τομείς ανταγωνισμού του δημόσιου βίου, συνιστούν τις βασικές αιτίες που οδήγησαν όχι μόνο τη χώρα μας, αλλά, θα έλεγα, όλο το ευρωπαϊκό περιβάλλον, στη δημιουργία των ανεξαρτήτων αρχών. Χαρακτηριστική περίπτωση ανεξάρτητης αρχής είναι το Εθνικό Ραδιοτηλεοπτικό Συμβούλιο, το οποίο προστατεύει τον πολίτη έναντι της εξουσίας των ΜΜΕ, εποπτεύει επί των μέσων ενημέρωσης και ταυτόχρονα ρυθμίζει το σύνολο της επικοινωνιακής και διαφημιστικής αγοράς.
Κυρίες και κύριοι συνάδελφοι, με το προτεινόμενο νομοσχέδιο,
επιχειρείται μία θεσμική αναβάθμιση του ρόλου του Εθνικού Συμβούλιου Ραδιοτηλεόρασης. 'Ομως η σημερινή πρόταση νόμου έχει ένα παρελθόν, έχει μία ιστορία. Δεν είναι κάτι που προκύπτει σήμερα, αλλά είναι ένα άλμα, θα έλεγα, παραπάνω. Το Εθνικό Συμβούλιο Ραδιοτηλεόρασης συγκροτήθηκε για

πρώτη φορά με τον ν. 1866/88 και στη συνέχεια με το ν. 2173/93 ενετάχθη ως ανεξάρτητη αρχή του ραδιοτηλεοπτικού τομέα, στην κρατική λειτουργία της εκτελεστικής εξουσίας. Στη συνέχεια υπήρξαν πάρα πολλοί νόμοι. Με το ν. 2325/95 που αφορούσε τη λειτουργία των ραδιοφωνικών και ραδιοτηλεοπτικών σταθμών ελεύθερης λήψης, όπως επίσης και με το ν. 2644/98 για την παροχή συνδρομητικών ραδιοφωνικών και τηλεοπτικών υπηρεσιών, αλλά και μία σειρά άλλων κανονιστικών πράξεων, η χώρα μας
ότι διαθέτει ένα επαρκές θεσμικό πλαίσιο για τους κανόνες και τις αρχές που διέπουν την παροχή προς τον ελληνικό λαό των κάθε είδους ραδιοτηλεοπτικών υπηρεσιών.
Αυτό το πλαίσιο όμως αξιώνει σήμερα περισσότερο από ποτέ, μπροστά
στις ραγδαίες τεχνολογικές εξελίξεις τη δέουσα και αποτελεσματική εφαρμογή του.
Το ισχύον θεσμικό πλαίσιο είναι γεγονός ότι έχει εξοπλίσει τα μέλη του Εθνικού Ραδιοτηλεοπτικού Συμβουλίου με διοικητική και λειτουργική αυτονομία, σημαντικές εγγυήσεις οι οποίες, κατά τη γνώμη μου, αναδεικνύουν τον ιδιαίτερα βαρύνοντα ρόλο του. Τα μέλη του δεν ανακαλούνται. Η θητεία τους είναι περιορισμένη. Υπάρχει ένα αυστηρό καθεστώς κωλυμάτων και ασυμβιβάστων, τα οποία αποτελούν συστατικά στοιχεία της συγκρότησής του.
Μπορούμε να πούμε ότι ο ν. 2644/98 ενίσχυσε σε σημαντικό βαθμό τον ελεγκτικό και κυρωτικό ρόλο του Εθνικού Ραδιοτηλεοπτικού Συμβουλίου. Αρκεί να υπομνήσουμε ότι με αυτόν το νόμο εκχωρήθηκαν περίπου τριάντα αρμοδιότητες στο Εθνικό Ραδιοτηλεοπτικό Συμβούλιο. Παράλληλα ο ίδιος αυτός νόμος θέσπισε και την πλήρη και αποκλειστική απασχόληση του προέδρου του Εθνικού Ραδιοτηλεοπτικού Συμβουλίου.
Κυρίες και κύριοι συνάδελφοι, θα με ρωτήσει κάποιος, γιατί τα επισημαίνω αυτά. Τα επισημαίνω για τον απλούστατο λόγο ότι σήμερα ακούγονται από πολλές πλευρές και βλέπουν το φως της δημοσιότητας αιτιάσεις για την ανυπαρξία κυβερνητικής πολιτικής, για την ανυπαρξία κυβερνητικής βούλησης, για την υποστήριξη και ενίσχυση της ανεξάρτητης αρχής του Εθνικού Ραδιοτηλεοπτικού Συμβουλίου.
Βλέπω όμως ότι με μια σειρά σημαντικών θεσμικών παρεμβάσεων αυτός ο ρόλος, αντιθέτως, ενισχύθηκε. Αρκεί να αναφέρω μόνο δύο στοιχεία, κατά πόσο η κυβερνητική βούληση στράφηκε και προς τακτικές πλευρές υποστήριξης του Εθνικού Ραδιοτηλεοπτικού Συμβουλίου.
Μέσα σε μία πενταετία 1995-2000 είχαμε εξαπλασιασμό του προϋπολογισμού του, από τα πενήντα πέντε εκατομμύρια του 1995 στα τριακόσια πενήντα εκατομμύρια του 2000. Ακούστηκαν πάρα πολλές φωνές και στην Επιτροπή και γενικότερα δημόσια, ότι η Κυβέρνηση στραγγάλισε οικονομικά το Εθνικό Ραδιοτηλεοπτικό Συμβούλιο. Βεβαίως κατά τη διαδικασία της ακρόασης του προέδρου του Εθνικού Ραδιοτηλεοπτικού Συμβουλίου στην Επιτροπή, ακούσαμε από τον ίδιο να λέει και να αποδέχεται ότι δεν υπήρξε οικονομικό πρόβλημα. 'Αλλωστε αυτό το αποδεικνύει και το γεγονός, ότι οι απορροφήσεις των ετών 1998 και 1999 κυμάνθηκαν στο ύψος του 53% και 55%.
Δεν θα μιλήσω για την παραχώρηση στέγης στο ΕΣΡ. Θα πω όμως ότι
μπροστά στο αίτημα του Εθνικού Ραδιοτηλεοπτικού Συμβουλίου για ενίσχυση 
με ειδικό επιστημονικό προσωπικό, η Κυβέρνηση ανταποκρίθηκε και στον ν. 2644 προέβλεψε διαδικασίες πρόσληψης ειδικού επιστημονικού προσωπικού
κατά περίκλιση των διαδικασιών του ν. 2190/94.
Από τις 14 Οκτώβρη 1998, όπου ετέθη σε εφαρμογή ο ν. 2644, το Εθνικό Ραδιοτηλεοπτικό Συμβούλιο δεν προχώρησε σε καμία ενέργεια για πρόσληψη προσωπικού, ούτε καν προκήρυξη. Αυτό άλλωστε το απεδέχθη και ο πρόεδρός

του στην επιτροπή, λέγοντας ότι κάτι τέτοιο, κατά την εκτίμησή τους, δεν χρειαζόταν.
Το παρόν νομοσχέδιο καθιστά πράγματι το Εθνικό Ραδιοτηλεοπτικό Συμβούλιο ένα όργανο ανεξάρτητο διοικητικά και δημοσιονομικά απ' όλα τα όργανα της εκτελεστικής εξουσίας. Αποκτά αποκλειστική αρμοδιότητα στο σύνολο των ζητημάτων, στο σύνολο των θεμάτων που αφορούν εφαρμογή του ισχύοντος θεσμικού πλαισίου και στην παροχή κάθε είδους ραδιοτηλεοπτικών υπηρεσιών, από τη χορήγηση αδείας έως τον έλεγχο τήρησης του συνόλου των κανόνων, σχετικά με τη νόμιμη, τη διαφανή και ποιοτική λειτουργία των μέσων.
Το δεύτερο σημαντικό που επιχειρείται είναι ότι καταργείται ο μέχρι
σήμερα υφιστάμενος έλεγχος νομιμότητας του Υπουργού Τύπου και Μέσων
Μαζικής Ενημέρωσης.
Το τρίτο, πολύ σημαντικό, είναι ότι μεταβάλλεται ριζικά ο τρόπος συγκρότησής του ως η απαραίτητη, η αναγκαία συνθήκη για την επίτευξη των σκοπών στους οποίους αποβλέπουν οι διευρυμένες αρμοδιότητες τις οποίες απολαμβάνει το Εθνικό Συμβούλιο Ραδιοτηλεόρασης με την παρούσα πρόταση νόμου.
Κυρίες και κύριοι συνάδελφοι, διερωτώνται πολλοί γιατί αλλάζουμε τον τρόπο συγκρότησης του Εθνικού Συμβουλίου Ραδιοτηλεόρασης. Δεν θα ισχυρισθώ ότι ο μέχρι τώρα τρόπος συγκρότησής του αποτελεί μια παγκόσμια πρωτοτυπία ούτε ακόμα ότι υπάρχουν έγκριτοι συνταγματικοί ενδοιασμοί που έχουν διατυπωθεί και από τη θεωρία και από τη νομολογία, όσο κυρίως θα επισημάνω έναν κίνδυνο. Ενώ όλες οι πτέρυγες της Βουλής επιθυμούν τη συγκρότηση και τη λειτουργία μιας ανεξάρτητης αρχής, είναι υπαρκτός ο κίνδυνος του εκφυλισμού της σε ένα διακομματικό όργανο. Και επειδή πιστεύω ότι όλοι σ'αυτήν την Αίθουσα έχουμε πράγματι τη διάθεση να φτιάξουμε μια ουσία ανεξάρτητη διοικητική αρχή, αναζητήσαμε έναν άλλο τρόπο ο οποίος θα έχει και εγκυρότητα και αξιοπιστία και πάνω απ'όλα, επιδιώκει και αναζητά τη συναίνεση των πτερύγων όλης της Βουλής.

Πριν έρθω στην πρόταση της Κυβέρνησης, θα ήθελα να αναφερθώ χαρακτηριστικά στη διεθνή εμπειρία, επειδή πιστεύω ότι οι ευρωπαϊκές και άλλες χώρες δεν είναι υπολοιπόμενες σε δημοκρατία χώρες, για να δούμε πως αυτές συγκροτούν με τη μεγαλύτερη εμπειρία που διαθέτουν τις ανεξάρτητες διοικητικές αρχές, ιδιαίτερα την αρχή που αφορά το ραδιοτηλεοπτικό τομέα. 
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Στη Μεγάλη Βρετανία το σύνολο των μελών της ανεξάρτητης αρχής -αποτελείται από δέκα μέλη- διορίζεται από τον αρμόδιο Υπουργό. Το ίδιο συμβαίνει για την επταμελή αρχή για το ραδιόφωνο.
Στις Ηνωμένες Πολιτείες τα πέντε μέλη της ομοσπονδιακής επιτροπής επικοινωνιών διορίζονται από τον πρόεδρο των Ηνωμένων Πολιτειών με τη συνήθη διαδικασία διορισμού των επικεφαλής των δημοσίων υπηρεσιών.
Το ίδιο και στον Καναδά, ο οποίος θεωρείται ίσως και το πιο προηγμένο πρότυπο.
Βέβαια, δεν θα αναφέρω σκανδιναβικές χώρες όπως η Σουηδία, η Φιλανδία, όπου ανεξάρτητες αρχές δεν υπάρχουν και είναι απλά τυπικές δημόσιες υπηρεσίες.
Αυτό το λέω για να δείξω ότι σήμερα πράγματι με την πρόταση της Κυβέρνησης για τη συγκρότηση του Εθνικού Συμβουλίου Ραδιοτηλεόρασης επιχειρείται ένα θεσμικό άλμα.
Ποια είναι η πρόταση; Ο Πρόεδρος της Βουλής προτείνει στη Διάσκεψη
των Προέδρων τον πρόεδρο και τον αντιπρόεδρο και τα πέντε μέλη του Εθνικού Συμβουλίου Ραδιοτηλεόρασης. Επιδιώκεται σαφέστατα η ομοφωνία. Εάν παρ' ελπίδα δεν επιτευχθεί, η ελάχιστη πλειοψηφία που απαιτείται από το όργανο της Διάσκεψης των Προέδρων είναι τα 4/5. Και θεωρούμε ότι πράγματι το όργανο της Διάσκεψης των Προέδρων είναι ένα όργανο κύρους, είναι όργανο συννενόησης και είναι όργανο συναίνεσης. Και υπάρχει το ιστορικό προηγούμενο το οποίο πρέπει να μας κάνει θετικούς. Μέχρι τώρα μπορούσε να διορίζει με πρόταση του Προέδρου της Βουλής τον πρόεδρο του Εθνικού Συμβουλίου Ραδιοτηλεόρασης. 'Οσο και αν ψάξουμε δεν θα βρούμε μια περίπτωση που η Διάσκεψη των Προέδρων να μην ομοφώνησε στο διορισμό του προέδρου του Εθνικού Συμβουλίου Ραδιοτηλεόρασης. Γιατί άλλωστε και με εκφρασμένη την ομόθυμη θέληση όλων των πτερύγων της Βουλής δεν θα τα καταφέρει και τώρα;
Ταυτόχρονα στο σχέδιο νόμου προβλέπεται και ο αντιπρόεδρος πλέον να είναι πλήρους και αποκλειστικής απασχόλησης. Με το ισχύον θεσμικό πλαίσιο είχαμε μόνο τον πρόεδρο.
Κυρίες και κύριοι συνάδελφοι, πιστεύω ότι μπροστά μας έχουμε -και μην το θεωρήσετε υπερβολή- μια άσκηση της δημοκρατίας. Και έχω την εντύπωση, τη βεβαιότητα θα έλεγα, ότι αυτή την άσκηση μπορούμε να την επιλύσουμε μέσα από τη συγκεκριμένη πολιτική μας πράξη.
Θα ήταν άδικο βέβαια για το σχέδιο νόμου που καταθέτει σήμερα ο Υπουργός Τύπου να μην αναφερθούμε και σε μια σειρά άλλων ρυθμίσεων, οι οποίες άπτονται ενός καινοτόμου, πρωτότυπου συστήματος αυτοδέσμευσης και αυτοελέγχου των φορέων που παρέχουν ραδιοτηλεοπτικές υπηρεσίες.

Σήμερα γνωρίζουμε ότι κυρίως οι νεαρές ηλικίες, ιδιαίτερα στην
πατρίδα μας, βλέπουν πολλή τηλεόραση. Θα σας πω μόνο ένα χαρακτηριστικό

παράδειγμα: Μέχρι την ηλικία των δεκατεσσάρων ετών, το κάθε παιδί βλέπει περίπου δύο-τρεις ώρες ημερησίως τηλεόραση, είναι μπροστά στο "μαγικό κουτί". Αντίστοιχες έρευνες στην Ευρώπη δείχνουν πολύ λιγότερα λεπτά τηλεθέασης. 'Ισως τα λιγότερα τα διαθέτει η Μεγάλη Βρετανία με
είκοσι τρία λεπτά.
Αυτό, λοιπόν, καθιστά αναγκαία τη θεσμοθέτηση ενός συστήματος αυτοδέσμευσης και αυτοελέγχου. Η προστασία της παιδικής ηλικίας, η προστασία έναντι των φαινομένων της ξενοφοβίας και του ρατσισμού, η προστασία -επιτρέψτε μου να πω από προσωπική πείρα- των χρηστών ναρκωτικών και η χρήση από την πολιτική του προβλήματος διάδοσης εξαρτησιογόνων ουσιών από τα Μέσα, όταν και αυτό έχει ενταχθεί στη φαρέτρα του κοινωνικού θεάματος και της αυξημένης τηλεθέασης, είναι αναγκαία.
Κυρίες και κύριοι συνάδελφοι, είτε με τις επιτροπές δεοντολογίας είτε με τη συγκρότηση και τη δημιουργία της αστικής εταιρείας, πιστεύω ότι πράγματι οι ραδιοτηλεοπτικοί φορείς και όλοι οι εμπλεκόμενοι, όλοι οι επαγγελματίες του χώρου των ραδιοτηλεοπτικών μέσων αναλαμβάνουν το μερίδιο της ευθύνης που τους αναλογεί για την ποιοτική τηλεόραση.
Σε καμία περίπτωση, όμως, οι κανόνες και οι ρυθμίσεις αυτές δεν
μπορούν να υπερβαίνουν την ελεγκτική δυνατότητα της πολιτείας, της Κυβέρνησης και ιδιαιτέρως του Εθνικού Ραδιοτηλεοπτικού Συμβουλίου. Αντιθέτως έρχονται να ενισχύσουν τον εποπτικό και κοινωνικό τους ρόλο. 
'Ενα άλλο σημείο τριβής στη συζήτησή μας στην επιτροπή ήταν το εδάφιο
2 του άρθρου για τις μεταβατικές διατάξεις. Εκεί, όπως δήλωσε ο Υπουργός, δεν υπάρχει πολιτική διαφωνία. Υπάρχει νομική επιφύλαξη και βεβαίως
είναι διατεθειμένος στα πλαίσια της συζήτησης της Ολομέλειας να αποδεχθεί την ομόθυμη πολιτική στάση που με γενναιότητα θα εκφράσουν όλες οι πτέρυγες της Βουλής. Διότι γνωρίζουμε βέβαια πως, παρ'ότι υπάρχουν διαβεβαιώσεις από έγκριτους νομικούς συναδέλφους, ενδεχόμενως να υπάρξουν προβλήματα στη αδειοδότηση ραδιοτηλεοπτικών σταθμών οι οποίοι έχουν ενταχθεί στο σύστημα προκήρυξης με το ισχύον θεσμικό πλαίσιο.
Κυρίες και κύριοι συνάδελφοι, συμπερασματικά και κλείνοντας θα έλεγα ότι το παρόν σχέδιο νόμου με σαφή τρόπο καθιστά διακριτούς τους ρόλους του Υπουργείου, της Κυβέρνησης, του Εθνικού Ραδιοτηλεοπτικού Συμβουλίου, το οποίο αναδεικνύεται στον αποκλειστικό εποπτεύοντα οργανισμό και ρυθμιστή του ραδιοτηλεοπτικού τοπίου της χώρας μας. Η Κυβέρνηση επιχείρησε ένα θεσμικό άλμα.
Εγώ πιστεύω ότι πρέπει να το επικυρώσουμε. Γι'αυτό σας καλώ όλους να το ψηφίσουμε. Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι ο Συνασπισμός της Αριστεράς και της Προόδου ορίζει για τη σημερινή συζήτηση του νομοσχεδίου του Υπουργείου Τύπου και Μέσων Μαζικής Ενημέρωσης "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών" ως ειδικό αγορητή το Βουλευτή κ. Παναγιώτη Λαφαζάνη.
Ο εισηγητής της Νέας Δημοκρατίας κ. Νεράντζης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα ήθελα μία διευκρίνιση. ΠΡΟΕΔΡΕΥΩΝ (Κωνσταντίνος Γείτονας): Για ποιο θέμα;
ΠΑΝΑΓΙΩΤΗΣ ΛΑΦΑΖΑΝΗΣ: Αν κατάλαβα καλά, υπήρξαν κάποιες τροποποιήσεις με την εισήγηση από την πλευρά της Πλειοψηφίας, τροπολογίες επί του νομοσχεδίου. Θα θέλαμε αυτές τις τροπολογίες να μας τις δώσετε γραπτώς, γιατί δεν αντελήφθημεν καλώς ορισμένα πράγματα και θέλουμε να ξέρουμε περί τίνος ομιλούμε.
ΠΡΟΕΔΡΕΥΩΝ (Κωνσταντίνος Γείτονας): Καλώς. 'Οταν ο Υπουργός θα
κρίνει, ότι είναι έτοιμος θα τις δώσει.
ΣΠΥΡΙΔΩΝ ΣΤΡΙΦΤΑΡΗΣ: Και πώς θα τοποθετηθούμε, κύριε Πρόεδρε; ΠΑΝΑΓΙΩΤΗΣ ΛΑΦΑΖΑΝΗΣ: Πριν τοποθετηθούμε θέλουμε γραπτώς όποιες
τροπολογίες υπάρχουν, ώστε να είμαστε και εμείς έτοιμοι να πάρουμε θέση και να τοποθετηθούμε.
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Λαφαζάνη. Θα δοθούν γρήγορα.
Ορίστε, κύριε Νεράντζη.
ΑΝΑΣΤΑΣΙΟΣ ΝΕΡΑΝΤΖΗΣ: Κυρίες και κύριοι συνάδελφοι, αν επιχειρήσουμε να προσαρμόσουμε το μύθο του Σίσυφου στη σύγχρονη εποχή, θα καταλήγαμε σχεδόν αβίαστα, στο συμπέρασμα πως εκείνος ο Κορίνθιος -είναι εδώ και ο
εκλεκτός συνάδελφος εκ Κορίνθου κ. Δήμας- σχεδόν καταραμένος βασιλιάς, αντί να κουβαλάει στους ώμους του την πέτρα, να του ξεφύγει και να κατρακυλάει στις ρίζες του βουνού, θα μπορούσε να κουβαλάει μία τηλεόραση και ένα ραδιόφωνο.
Τέτοια είναι η τύχη εκείνων που σήμερα είναι ή οι υμνητές ή οι
τιμητές αυτών των σημαντικών μέσων ΜΜΕ είτε οι κάτοχοι ή οι διεκδικητές αυτών.
Θα μπορούσαμε, όμως, προκειμένου για τη ραδιοτηλεόραση, να κάνουμε
και μία άλλη παρομοίωση. Να την παρομοιάσουμε, σύμφωνα με τα όσα συμβαίνουν στη χώρα μας, με τις "αμαρτωλές" εκείνες γυναίκες, για τις οποίες όλοι συζητούν φανερά και όλοι τις ορέγονται κρυφά και όσο μεν δεν τις έχουν αποκτήσει, θεωρούν ότι είναι εκ του προορισμού τους δημόσιας χρήσης, άρα και δικές τους και όταν τις αποκτήσουν, θεωρούν ότι είναι ιδιωτικής χρήσης, άρα μόνο δικές τους.
Αυτοί είναι οι γενικοί προβληματισμοί, έστω και αν έχουν ενδυθεί κάποιο ένδυμα χαριτολογήματος και οι οποίοι βέβαια δεν εξετάζονται στα πλαίσια του συγκεκριμένου σχεδίου νόμου. Είναι, όμως, δηλωτικοί του ποια σημασία και ποια αξία έχει ποιες δε εκτροπές παρουσιάζει η
ραδιοτηλεόραση εδώ. Δεν πρόκειται εδώ να εξετάσουμε ούτε τη μυθολογία που τη συνοδεύει, ούτε την παθολογία της, που είναι αθεράπευτη. Εκείνο που πρέπει να κάνουμε και δεν μπορούμε να διαφύγουμε από αυτόν τον πειρασμό, είναι να πούμε πως ο όρος "Μέσα Μαζικής Ενημέρωσης" έχει πάθει μία εξάλλαγη. Αντί να σημαίνει τα μέσα με τα οποία κανείς επικοινωνεί με τις μάζες, σημαίνει τα μέσα που μετατρέπουν τον πολίτη σε μάζα. Και αυτό είναι φαινόμενο σημαντικό και πολυσήμαντο.
Αν λοιπόν, η ρύθμιση που εισάγει το νομοσχέδιο είχε "φωνή", είχε
"στόμα", είχε "θρησκευτική συνείδηση", θα μπορούσε εκ βαθέων να ανακράξει "ιδού γαρ εν ανομίαις συνελήφθην και εν αμαρτίαις εκκίσησέ με η μήτηρ μου". Ας δούμε τώρα γιατί αυτός ο ψαλμός στη συγκεκριμένη περίπτωση έχει εφαρμογή. Ας δούμε γιατί και πού υφίστανται οι ανομίες και οι παρανομίες τόσο στη σύλληψη της ρυθμίσεως αυτής, όσο και στην κυοφορία της, αλλά κυρίως τον τοκετό της.
Πρώτα απ'όλα υπάρχει ένα καθεστώς κατεστημένης ακαταστασίας στο χώρο των τηλεοπτικών μέσων. Υπάρχει μία αναρχία για την οποία ευθύνονται 
αποκλειστικά οι κυβερνήσεις του ΠΑ.ΣΟ.Κ. και ιδίως οι κυβερνήσεις του κ. Σημίτη. Το καθεστώς των προσωρινών αδειών εξακολουθεί να ισχύει σχεδόν οριστικά. Από την άλλη πλευρά υπάρχει μία θεσμική καχεξία, μία στατική ανεπάρκεια, μία εξαρτημένη "ανεξαρτησία", μία οργανωτική δυσλειτουργία

στο λεγόμενο Εθνικό Ραδιοτηλεοπτικό Συμβούλιο. Αυτός είναι ο λόγος για τον οποίο και η Επιτροπή Θεσμών και Διαφάνειας της Βουλής εξέδωσε ομόφωνη απόφαση -κόλαφο σε σχέση με τη λειτουργία του συμβουλίου αυτού- αλλά και τρεις εκλεκτοί ακαδημαϊκοί δάσκαλοι, καθηγητές της Νομικής Σχολής του Πανεπιστημίου, άνθρωποι της εμπιστοσύνης, πάντως της επιλογής του ευρύτερου κυβερνητικού χώρου, ωθήθηκαν σε παραίτηση, καταγγέλλοντας.
Θα σας διαβάσω μερικά συντομότατα αποσπάσματα από τις επιστολές των κυρίων καθηγητών και αξιωματούχων αυτού του Συμβουλίου μέχρι τώρα, από τις οποίες φαίνεται χαρακτηριστικά το πώς λειτουργεί τούτο.

Σας διαβάζω αυτολεξεί ένα μικρό απόσπασμα της από 30-11-99, υπ'αριθμόν πρωτοκόλλου 1987, επιστολής του τότε προέδρου του Συμβουλίου κ. Παύλου Σούρλα προς τον κύριο Πρόεδρο της Βουλής... "Η κρίση (στις σχέσεις μεταξύ του συμβουλίου και του Υπουργού Τύπου και Μέσων Μαζικής Ενημέρωσης) προκλήθηκε μετά από σειρά ενεργειών του Υπουργού -ομιλεί περί του συγκεκριμένου Υπουργού, - ο οποίος κατά την άσκηση του ελέγχου νομιμότητας σε αποφάσεις του Συμβουλίου περί επιβολής κυρώσεων σε τηλεοπτικούς σταθμούς τροποποίησε τις αποφάσεις αυτές, χωρίς κατά νόμο να έχει τέτοια αρμοδιότητα και έτσι τις κατέστησε ακυρώσιμες λόγω υπέρβασης εξουσίας". Και συνεχίζει στην επιστολή του: "Το ζήτημα που προέκυψε δεν είναι μόνο θέμα παραβίασης της νομιμότητας, είναι θέμα θεσμικό, θέμα υποκατάστασης της αρμοδιότητας μιας ανεξάρτητης διοικητικής αρχής". Και τελειώνει: "Αδυνατώντας να συμπράξω, έστω και διά της ανοχής μου, σε μία πρακτική αυθαιρέτου περιορισμού των αρμοδιοτήτων του Εθνικού Ραδιοτηλεοπτικού Συμβουλίου, δεν έχω άλλη οδό από την παραίτηση...". Αυτά είπε ο κ. Σούρλας.
Προηγήθηκε, όμως, η από 27-10-99, υπ'αριθμόν πρωτοκόλλου 1834,
επιστολή του αναπληρωτή προέδρου του Εθνικού Ραδιοτηλεοπτικού Συμβουλίου,
του καθηγητή κ. Μανιτάκη. Θα σας αναγνώσω ακριβή αποσπάσματα, γιατί είναι ιδιαίτερα μεγάλη. Γράφει ο κ. Μανιτάκης: "... Βασικός λόγος, ωστόσο, της επιστολής δεν είναι τα δημοσιεύματα, αλλά οι σχέσεις του Εθνικού Ραδιοτηλεοπτικού Συμβουλίου ως ανεξάρτητης δημόσιας αρχής με το Υπουργείο Τύπου, μετά τις προσβλητικές, για το κύρος και την ανεξαρτησία του συμβουλίου, τις θεσμικά απρεπείς δηλώσεις του, καθώς και κατά τη γνώμη μου μη σύννομες αποφάσεις και ενέργειες του Υπουργού". Συνεχίζει ο κ. Μανιτάκης: "Επειδή θεωρώ ότι η παράτυπη και αστήρικτη υπουργική αυτή αποδοκιμασία έγινε με σκοπό να θιγούν το κύρος και η θεσμική αξιοπρέπεια μιας ανεξάρτητης αρχής, αναλαμβάνοντας τις ευθύνες που μου αναλογούν, θέτω την παραίτησή μου στη διάθεση του συμβουλίου, δηλώνοντας παράλληλα ότι αδυνατώ κάτω από αυτούς τους όρους να συνεχίσω να συμπράττω με την υπογραφή μου στη μεθοδευμένη υποβάθμιση και αποδυνάμωση του συμβουλίου...".
Τέλος, ακόμα πιο πρόσφατα, στις 26 Σεπτεμβρίου, κατά τη διάρκεια συζητήσεως που διοργάνωσε το Ινστιτούτο Συνταγματικού Δικαίου του Πανεπιστημίου Αθηνών, με θέμα "Μέσα Μαζικής Ενημέρωσης, το Σύνταγμα και οι Νόμοι", ο καθηγητής κ. Γιώργος Κασιμάτης, πρώην πρόεδρος του Εθνικού Ραδιοτηλεοπτικού Συμβουλίου και πρώην νομικός σύμβουλος του τότε Πρωθυπουργού και Αρχηγού του ΠΑ.ΣΟ.Κ. Ανδρέα Παπανδρέου, διά δηλώσεών του, που δημοσιεύθηκαν στον Τύπο, χαρακτήρισε "θολό" το τηλεοπτικό τοπίο στην Ελλάδα, τονίζοντας ότι το "Εθνικό Συμβούλιο Τηλεόρασης είναι ουσιαστικά παράλυτο, καθώς δεν διαθέτει την απαραίτητη υποδομή για τον έλεγχο της νομιμότητας των συχνοτήτων που καταλαμβάνουν οι ραδιοτηλεοράσεις και την ποιότητα των εκπομπών", και διερωτώμενος, όπως και εμείς άλλωστε, για τους λόγους που οδήγησαν τον Υπουργό Τύπου να καταθέσει εσπευσμένα το σχέδιο νόμου για το Εθνικό Συμβούλιο Ραδιοτηλεόρασης στη Βουλή, πριν από την Αναθεώρηση του Συντάγματος, εκφράζει την ανησυχία του σχετικά με τις πιθανές συνέπειες της κινήσεως αυτής.

Τέλος, στην ίδια αυτή συζήτηση, ο έγκριτος δημοσιογράφος κ. Καρκαγιάννης υποστήριξε ότι η μεταβατική διάταξη που δίνει στον Υπουργό
το δικαίωμα της διανομής των συχνοτήτων -είναι αυτή εναντίον της οποίας βάλλει, μετά επιμονής, θα έλεγα, η Νέα Δημοκρατία και τη θεωρεί σκανδαλώδη-"αναιρεί στην ουσία από το Εθνικό Συμβούλιο Ραδιοτηλέορασης τις μισές του αρμοδιότητες".
Και μην μου πείτε ότι γι αυτούς τους λόγους φέρνουμε το νομοσχέδιο αυτό, για να ρυθμίσουμε και να διορθώσουμε τα κακώς κείμενα, διότι αυτά δεν τα αγγίζει το σχέδιο νόμου, εξ ου λόγου και η δική μας αντίρρηση και εναντίωση.
Προχωρώντας όμως παραπάνω και απαριθμώντας τις ανομίες υπό τις οποίες συνελήφθη και εγγενήθη αυτό το σχέδιο νόμου, πρέπει να σας πω μερικά ιστορικά τα οποία έχουν ιδιαίτερη αξία.
Το κείμενο που πρωτοδιανεμήθηκε την Παρασκευή το μεσημέρι στις 22 Σεπτεμβρίου. Και ενώ το κείμενό του ήταν εξήντα έξι σελίδες, μαζί με τις εκθέσεις και όλα τα λοιπά, προσδιορίστηκε η ημέρα συζητήσεώς του στη Διαρκή Επιτροπή μόλις μετά τετραήμερο, μεσολαβούντος και του Σαββατοκύριακου, δηλαδή την Τρίτη 26 Σεπτεμβρίου.
Εισήχθη προς συζήτηση στο Τμήμα θερινών διακοπών, ενώ όλοι ξέρουμε
ότι είναι τόσο ζωτικής σημασίας το θέμα της ρύθμισης του ραδιοτηλεοπτικού πεδίου, ώστε εμπίμπτει για λόγους πολιτικούς -δεν θέλω να επικαλεσθώ κανέναν άλλο- στην αρμοδιότητα της Ολομέλειας της Βουλής.
Υπήρχε σπουδή της Κυβέρνησης να συζητηθεί ενώπιον της Διαρκούς Επιτροπής του τελευταίου θερινού Τμήματος της Βουλής, παρά το ότι η Κυβέρνηση γνώριζε ότι δεν θα προλάβαινε αυτό το νομοσχέδιο να συζητηθεί στο Τμήμα των θερινών διακοπών, διότι ήδη συμπληρωνόταν η θητεία του εκείνη την εβδομάδα.
Εισήχθη προς επεξεργασία αυτήν την εποχή, ενώ ακόμη δεν είχε
ολοκληρωθεί, θα έλεγα δεν είχε αρχίσει ενώπιον της Ολομέλειας, η συζήτηση για την Αναθεώρηση του Συντάγματος. Και μην φανταστεί κανείς ότι είναι άσχετα αυτά τα δύο θέματα. Αυτό το συγκεκριμένο νομοσχέδιο που ρθμίζει το ραδιοτηλεοπτικό πεδίο της χώρας έχει άμεση συνάφεια λειτουργική, οργανική με τα άρθρα 14, 15 και 101 του Συντάγματος.
Αντί λοιπόν να αναμείνει η Κυβέρνηση να ολοκληρωθεί η συζήτηση στην
Ολομέλεια για την Αναθεώρηση του Συντάγματος, δηλαδή για την τελική διατύπωση των διατάξεων με τις οποίες σχετίζεται το συγκεκριμένο
νομοσχέδιο, εκείνη προχώρησε περαιτέρω.
Τέλος, οι ρυθμίσεις αυτού του νομοσχεδίου απεργάζονται την πλήρη καθυπόταξη του Εθνικού Ραδιοτηλεοπτικού Συμβουλίου στην Κυβέρνηση. Πώς συντελείται αυτό; Συντελείται, πρώτα και πάνω από όλα, με το να μην έχει άμεση εφαρμογή η διάταξη εκείνη περί καθολικής παραχωρήσεως όλων των αρμοδιοτήτων στο ραδιοτηλεοπτικό συμβούλιο. Το φιλέτο, αυτό που αφορά τις αδειοδοτήσεις όλων των γνωστών ραδιοσταθμών της χώρας, πλην των ψηφιακών, τις κρατά για τον εαυτό της η ίδια η Κυβέρνηση.
Αυτές όμως οι μεθοδεύσεις είναι περίεργες. Αυτές οι μεθοδεύσεις είναι αξιοκατάκριτες. Φαίνεται ότι κάτι τέτοιες θα είχε υπόψη του ο Αριστοτέλης στα "Πολιτικά" όταν ισχυριζόταν: "Αλλ' εοίκασι πολλοί τη δεσποτικήν, πολιτικήν οίασθαι είναι". Νόμιζαν λοιπόν ότι η πολιτική είναι αυταρχισμός. 'Ετσι νόμιζαν κάποιοι πιθανότατα εντός της Κυβερνήσεως ή εκτός ευρισκόμενοι αλλά συμβουλεύοντας την Κυβέρνηση.
Τέλος υπάρχει και άλλη μία μεθόδευση σε σχέση με το συγκεκριμένο θέμα, τον τρόπο δηλαδή επιλογής των προσώπων που απαρτίζουν το Εθνικό Ραδιοτηλεοπτικό Συμβούλιο. Στην αρχική διατύπωση του σχεδίου νόμου

τα επέλεγε η Διαρκής Επιτροπή της Βουλής με πλειοψηφία των 3/5. Στην επιτροπή όλως αιφνιδίως ο κύριος Υπουργός μετενόησε και το άλλαξε, υποδεικνύοντας τη Διάσκεψη των Προέδρων. Σήμερα δε πληροφορούμαι -μόλις προ πέντε λεπτών είχε την καλοσύνη ο κύριος Υπουργός να με πληροφορήσει-ότι η πλειοψηφία λήψεως αποφάσεων αλλάζει και μετατρέπεται σε 4/5. Είναι ορθό αυτό, κύριε Υπουργέ, διότι αλλιώς, με την ισχνή πλειοψηφία, τη μονοκομματική πλειοψηφία των 3/5, ένα μη θεσμικό όργανο όπως είναι η Διάσκεψη των Προέδρων της Βουλής, θα απεφάσιζε κατά κομματική επιταγή και κατά κομματική συναρίθμιση και συστοίχιση.
Να λοιπόν γιατί ο ψαλμός που ανέφερα στην αρχή κυριολεκτεί και
ευστοχεί στη συγκεκριμένη περίπτωση του συζητούμενου νομοσχεδίου. Αλλά εάν οι ανομίες υπό τις οποίες συνελήφθη το κείμενο αυτού του νόμου τελειώνουν περίπου εδώ, δεν τελειώνουν εδώ τα ερωτηματικά τα οποία αναδύονται αυτούσια, αμείληκτα, βασανιστικά και φοβούμαι αναπάντητα από αυτή τη διαδικασία.
Γιατί άραγε η Κυβέρνηση δεν περίμενε να ολοκληρωθεί η Αναθεώρηση του Συντάγματος; Γιατί άραγε η Κυβέρνηση εισήγαγε ένα τόσο σημαντικό νομοσχέδιο ενώπιον της Διαρκούς Επιτροπής ενός θερινού Τμήματος; Γιατί άραγε η Κυβέρνηση δεν περίμενε να συγκληθεί η Ολομέλεια -λίγες μέρες έμεναν- και να το φέρει εκεί αυτό το σχέδιο νόμου;
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Χρειάζεται άραγε κανείς να επιχειρηματολογήσει για τον ενδελεχέστερο έλεγχο και τον ακριβέστερο προσδιορισμό των στοιχείων που συνθέτουν αυτό το νομοσχέδιο από την Ολομέλεια; Δεν νομίζω ότι θα χρειαζόταν. Τι κρύβεται πίσω απ' αυτήν τη σπουδή; Τι κρύβεται πίσω απ' αυτόν τον παραμερισμό γενικών παραδοχών, όπως εκείνων που λένε ότι η Ολομέλεια έχει κάθε λόγο και κάθε αρμοδιότητα να τα εξετάζει αυτά; 'Οπως επίσης ότι, αφού αυτό το σχέδιο νόμου σχετίζεται με συνταγματικές διατάξεις, γιατί δεν να περιμένουμε να τελειώσει η αναθεώρηση από την Ολομέλεια της Βουλής;
Το θέμα είναι απλό. Η Κυβέρνηση αποπειράθηκε -το τονίζω αυτό- να
δημιουργήσει, διά του συζητούμενου σχεδίου νόμου, πρόωρα ένα Ραδιοτηλεοπτικό Συμβούλιο σύνθεσης της δικής της επιλογής, της υποταγής του σ'αυτήν. Δυστυχώς γι' αυτήν, η Αντιπολίτευση αγρυπνούσε. Και δεν αγρυπνούσε μόνο η Αντιπολίτευση. Και όταν λέω Αντιπολίτευση, δεν εννοώ μόνο εμάς, τη μείζονα, αλλά και όλα τα άλλα κόμματα. Αγρυπνούσαν και οι επιστήμονες, αγρυπνούσαν και Βουλευτές της Συμπολίτευσης, οι οποίοι επεσήμαναν αυτήν την απρέπεια.
Πρώτα, λοιπόν, ήθελε να φτιάξει ένα Εθνικό Ραδιοτηλεοπτικό Συμβούλιο στα μέτρα της η Κυβέρνηση. Δυστυχώς, όμως, γι' αυτήν συνελήφθη "κλέπτουσα οπώρας", "την πιάσαμε στα πράσα", όπως θα έλεγε ο λαός. Αυτό συνέβη. 
Είναι και ένας δεύτερος λόγος, τον οποίο δεν εξάλειψε η
Κυβέρνηση, δηλαδή έστω όψιμα κατάφερε να τον επιδιορθώσει. Αλλά η επιδιόρθωση είναι τόσο χονδροειδής και προφανής, ούτως ώστε υποδηλώνει το κρυπτόμενο. Είναι μία από τις σπάνιες περιπτώσεις, που τα επιφαινόμενα αντί να καλύψουν, αποκαλύπτουν τα υποφαινόμενα.
Εκείνο όμως που έχει ιδιαίτερη σημασία είναι το δεύτερο. Η Κυβέρνηση
έφερε εν σπουδή, που εγγίζει τα όρια της μεθορίου της συνταγματικής -και έχει ιδιαίτερη σημασία γι' αυτό το σχέδιο νόμου- για να διατηρήσει υπέρ αυτής το δικαίωμα αδειοδοτήσεως σε όλους τους γνωστούς ραδιοτηλεοπτικούς σταθμούς. Ο καβγάς για το πάπλωμα, το φιλέτο.
Εξηρέθησαν αυτά από τις υπό συζήτηση ρυθμίσεις. Το ζητήσαμε από τον κύριο Υπουργό. Εγώ έμεινα με την εντύπωση ότι μετά τα όσα συνεζητήθησαν καλοπίστως -και οφείλω να το πω, θα ήταν παράλειψή μου- στην Επιτροπή, ο κύριος Υπουργός θα απήλειφε από το συγκεκριμένο σχέδιο νόμου τις εξαιρέσεις.
Παρά ταύτα, είδαμε να επαναλαμβάνονται οι ίδιες ακριβώς εξαιρέσεις,
οι οποίες απροκάλυπτα και με ειδέχθεια αναδεικνύουν τους αληθινούς σκοπούς, για τους οποίους έρχεται αυτή η διάταξη. Και ποιοι είναι αυτοί; Να δώσει η Κυβέρνηση τις άδειες, όχι το Ραδιοτηλεοπτικό Συμβούλιο. Να η διαπλοκή. Αυτή είναι η διαπλοκή. Μην την ψάχνουμε αλλού. Υπάρχει εδώ. 
'Ετσι λοιπόν, μ' αυτόν τον τρόπο, αποκαλύπτεται και συνεχίζεται η
πολιτική ομηρία των Μέσων Μαζικής Ενημέρωσης από την Κυβέρνηση από τη μία πλευρά και διαιωνίζονται και συντηρούνται, από την άλλη πλευρά, οι σχέσεις στενής εξάρτησης και διαπλοκής μεταξύ αυτών των δύο παραγόντων. 
'Ωστε λοιπόν τι άλλη ανάγκη έχουμε γι' αυτήν την υπόθεση; Υπάρχει
όμως και μία άλλη αφελής διατύπωση, ένας ισχυρισμός που διατρέχει άμεσο κίνδυνο, χρησιμοποιώ πολύ επιεική έκφραση, να θεωρηθεί ότι συνιστά νομοθετική αναίδεια ή υποκρύπτει παντελή νομοθετική άγνοια.
Τι μας λέει στην εισηγητική έκθεση ο κύριος Υπουργός; 'Οτι φροντίσαμε να εναρμονίσουμε, εκ των προτέρων, τη ραδιοτηλεοπτική νομοθεσία. Με ποιο πράγμα; Με το πνεύμα του υπό Αναθεώρηση Συντάγματος. Ποιο είναι το πνεύμα; Πώς καταγράφεται; Πώς συλλαμβάνεται; Πώς γίνεται αποδεκτό; Και αν θέλατε το πνεύμα της αναθεωρήσεως, γιατί αρκεστήκατε μόνο σ' αυτό και δεν αναζητήσατε και τη διατύπωση; Γιατί πήγατε στο νεφελώδες και δεν πήγατε στο υποστατό;
Και πως θα ανευρεθεί και θα προσεγγισθεί το πνεύμα τούτο της απελευθέρωσης; 'Επρεπε να περιμένουμε να ψηφίσει η Ολομέλεια την οικεία διάταξη. Δεν περιμένατε λοιπόν, αλλά μην υποτιμάτε και τη νοημοσύνη μας, λέγοντας εκ των προτέρων ότι θελήσατε την προσαρμογή της νομοθεσίας της ραδιοτηλεοπτικής με το πνεύμα της Αναθεώρησης. Πρόκειται περί κυνηγών πνευμάτων.
Το πνεύμα θέλει οινόπνευμα, κύριε Βαρίνο. Βλέπω ότι χαμογελάτε.
'Ωστε, λοιπόν, δεν ταιριάζουν αυτά τα πράγματα στο κύρος του
συγκεκριμένου Υπουργού, τον οποίο σέβομαι προσωπικά. Και δεν ταιριάζουν στο κύρος της Εθνικής Αντιπροσωπείας. Δεν είναι σωστά πράγματα αυτά. Συνήθως η κακή συνηγορία αποβαίνει σε βάρος αυτού του ιδιώτου αντικειμένου της συνηγορίας.
Και μήπως δεν πληροφορήθηκε ο κύριος Υπουργός τι συνέβη στην επιτροπή Αναθεώρησης του Συντάγματος; Η αρχική πρόταση, περί των ανεξαρτήτων διοικητικών αρχών, ήταν να επιλέγονται τα μέλη της από ένα θεσμικό όργανο και τέτοιο είναι η αρμόδια Διαρκής Κοινοβουλευτική Επιτροπή. 'Ολως αιφνιδίως, ο εισηγητής της Πλειοψηφίας στη Συνταγματική Επιτροπή -είμαι και εγώ μέλος της- και προς γενική κατάπληξη, τελευταία ώρα στην κυριολεξία, με διαφορά δύο ημερών, έφερε νέα διάταξη με την οποία, αντ' αυτής πρότεινε πλέον τη Διάσκεψη των Προέδρων. Η Διάσκεψη των Προέδρων δεν είναι θεσμικό όργανο, είναι εξωθεσμικό. Με μία απλή τροποποίηση του κανονισμού μπορεί να αλλάξει και η σύνθεσή της, άρα μοιραία θα αλλάξει και η σύνθεση της ανεξάρτητης διοικητικής αρχής.
Ξέροντας, λοιπόν, όλα αυτά, στέκοντας οι διαμαρτυρίες οι εντονότατες των αξιοτίμων Βουλευτών της Συμπολίτευσης -δεν ομιλώ για την Αντιπολίτευση- είναι δυνατόν εμείς να προλαμβάνουμε το συνταγματικό νομοθέτη και να σπεύδουμε να χρησιμοποιούμε και μάλιστα με πολλές οβιδιακές, θα έλεγα, μεταμορφώσεις, τη συγκεκριμένη διατύπωση η οποία δεν ξέρουμε αν θα είναι τελική; 'Oταν υπάρχουν τριγμοί, όταν υπάρχουν τυμπανοκρουσίες και κωδωνοκρουσίες ότι δεν θα είναι ίδια η απόφαση της Ολομέλειας, αφού υπάρχει καθολική αντίδραση;
Πάμε τώρα στην αξιολόγηση των επι μέρους ρυθμίσεων. Καυχάται και αυτοεπαινείται το σχέδιο νόμου στην αιτιολογική του έκθεση, ότι το Ραδιοτηλεοπτικό Συμβούλιο Ραδιοτηλεόρασης διατηρεί την αποκλειστική αρμοδιότητα για τη ρύθμιση του τοπίου. Ποια αποκλειστική αρμοδιότητα; 'Οταν δοθούν όλες οι άδειες από την Κυβέρνηση, η αρμοδιότητα αυτή...

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Δύο λεπτά, κύριε Πρόεδρε, αν έχετε την καλοσύνη.

ΠΡΟΕΔΡΕΥΩΝ (Κωνσταντίνος Βρεττός): 'Οχι δύο λεπτά.
ΑΝΑΣΤΑΣΙΟΣ ΝΕΡΑΝΤΖΗΣ: Τότε, να τα μαζέψω και να φύγω. 'Εχει σημασία. Δυο λεπτά. Ο εισηγητής της Πλειοψηφίας...
ΠΡΟΕΔΡΕΥΩΝ (Κωνσταντίνος Βρεττός): Μαζέψτε τα και φύγετε. Αν νομίζετε ότι μπορείτε να συμπεριφέρεστε μ'αυτόν τον τρόπο, μαζέψτε τα και κατεβείτε κάτω.
ΑΝΑΣΤΑΣΙΟΣ ΝΕΡΑΝΤΖΗΣ: Μα, σας ζήτησα δυο λεπτά και δικαιούμαι να τα
πάρω.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ να έχετε περισσότερο σεβασμό προς το Προεδρείο.
ΑΝΑΣΤΑΣΙΟΣ ΝΕΡΑΝΤΖΗΣ: Ο σεβασμός υπάρχει πλήρης και αξιώνει ανεπιστροφή.
ΠΡΟΕΔΡΕΥΩΝ (Κωνσταντίνος Βρεττός): Τώρα, αμέσως, κατεβείτε κάτω,
κύριε Νεράντζη. Τελειώσατε.
ΑΝΑΣΤΑΣΙΟΣ ΝΕΡΑΝΤΖΗΣ: Θα τελειώσω, κύριε Πρόεδρε, με την άδειά σας.
'Ωστε, λοιπόν, ...
ΠΡΟΕΔΡΕΥΩΝ (Κωνσταντίνος Βρεττός): Τελειώσατε. Να μη γράφεται τίποτα απ'όσα λέει ο κ. Νεράντζης στα Πρακτικά.
(Θόρυβος, διαμαρτυρίες από την πτέρυγα της Νέας Δημοκρατίας)
ΑΝΑΣΤΑΣΙΟΣ ΝΕΡΑΝΤΖΗΣ:...
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Κυρίες και κύριοι συνάδελφοι, σε περίπτωση ανοίγματος ενός τέτοιου
τεραστίου ζητήματος, θα σας ζητήσω και να με ακούσετε, πέραν της διαδικασίας της κοινοβουλευτικής που επιτρέπει πάντοτε ήσσονος σημασίας προσοχή στα μικρότερα σε κοινοβουλευτική δύναμη κόμματα, και να σεβαστείτε τη διπλή μου ιδιότητα, να προέρχομαι από τα σπλάχνα του ζητήματος και του χώρου, στον οποίο καλούμεθα σήμερα και εγώ μεθ'υμών να νομοθετήσουμε.
Κατ' αυτήν την έννοια, λοιπόν, θα ήθελα να σας επισημάνω μια αρχή
καθαρά πολιτική και θα έλεγα και εθνικής σημασίας, όσο είναι η παραχώρηση του δημόσιου εθνικού αγαθού των συχνοτήτων για τη διακίνηση των πληροφοριών, των πνευματικών και των υλικών προϊόντων που συνεπάγεται η έννοια Μαζικά Μέσα Ενημέρωσης και όχι Μέσα Μαζικής Ενημέρωσης, αν δεχθούμε ότι έχουμε παγιδευτεί όλοι πολιτικά σε μία πολύ κακή μετάφραση ενός αγγλισμού μετατρέποντας τους αποδέκτες της ενημέρωσης σε μάζα. Μαζικός είναι ο τρόπος με τον οποίο εισπράττεται η ενημέρωση, είναι όμως απολύτως μοναδικός ο τρόπος με τον οποίο εκπέμπεται.
'Ακουσα με μεγάλη μου κατάπληξη τον εισηγητή της Πλειοψηφίας,
αγαπητοί συνάδελφοι, να διατείνεται ότι η επιβολή της εικόνας που είναι πολύ μεγάλη, και η διαμόρφωση της εικόνας και των προτύπων που επιβάλλει θα ρυθμιστούν με αυτό το νομοσχέδιο.
Ξέρετε τι θα ρυθμιστεί με αυτό το νομοσχέδιο; Η πολιτική ομηρία των υπαρκτών καναλιών εις χείρας Κυβέρνησης. Και πολύ φοβούμαι ότι αν η Νέα Δημοκρατία θεωρήσει τον εαυτόν της κόμμα Αξιωματικής Αντιπολίτευσης ικανό να χτυπήσει την πόρτα της εξουσίας και συναινέσει σε βαθύτερα ζητήματα που ανοίγει αυτό το νομοσχέδιο -και εδώ θα συμφωνούσε κανείς εύκολα με την πρόταση- δεν είναι δυνατόν να είναι ανοικτό το ζήτημα στο Σύνταγμα γι' αυτό το δημόσιο αγαθό και εμείς εδώ να προκαταλαμβάνουμε στην ουσία το Σύνταγμα και να τακτοποιούμε τι;
Λοιπόν, τακτοποιούμε δισεκατομμύρια διαφημιστικής δαπάνης, δισεκατομμύρια τεράστιας πολιτικής δύναμης και νομιμοποίησης που την έχει παράσχει στους παρανόμως κατέχοντες και έχοντες το δημόσιο αγαθό ως σήμερα. Και λέω "παρανόμως" στην ουσία του νόμου. Ο νόμος -και όλοι οι προηγούμενοι νόμοι- ήρθε να τροχοδρομήσει συμφέροντα κατά το δοκούν και αποσπασματικά.
Και κατά τη γνώμη μας, τι κάνει σήμερα η Κυβέρνηση; Φέρνει μία τελική ρύθμιση για τον 21ο αιώνα, με βάση τα προηγούμενα. 'Ενα εννεαμελές θα γίνει επταμελές με την τροποποίηση που μας δώσατε. Για να ελέγξει, κύριε Υπουργέ, ποιο προϊόν; Είκοσι τέσσερις ώρες το εικοσιτετράωρο μεταδίδουν τα κανάλια και για να υπάρξει στην Ελλάδα πρωϊνή τηλεθέαση χρειάστηκε το έθος και η πολιτική απόφαση της απευθείας μετάδοσης των διαδικασιών του
Ειδικού Δικαστηρίου και κατόπιν αυτού προέκυψε η εικοσιτετράωρη τηλεθέαση.
'Αρα, λοιπόν, η διαμόρφωση πολιτικών συνθηκών, ηθών και εθίμων και εν τέλει πολύ μεγάλης δύναμης τέτοιας που να μη μπορεί να λειτουργήσει η δημοκρατία -που δεν είναι πια του δρόμου ή της πλατείας, αλλά να χρειάζεται κανάλια, εφημερίδες, περιοδικά και αφίσες και κυρίως ραδιόφωνα- έρχεται να ρυθμίσει τι σήμερα;
Θα σας πω εγώ. Δεν έχετε παρά να ρίξετε μία πολύ μικρή ματιά για τις προθέσεις στο άρθρο, που επιτρέπει στον Υπουργό να είναι διάδικος. Αν μπορείτε να φαντασθείτε εμπλοκή ζητημάτων ελέγχου με τον Υπουργό διάδικο! Συγκροτεί ένα Ραδιοτηλεοπτικό Συμβούλιο υπό συνθήκες πρακτικής και ουσιαστικής ομηρίας. Το εφεύρημα της ανεξάρτητης αρχής είναι μανδύας, είναι φύλλο συκής. Ο τρόπος εκλογής των μελών βαφτίζεται ανεξαρτησία, για να αποδυναμώσει την πολιτική ύπαρξη και αντιπροσώπευση μέσα στο Ραδιοτηλεοπτικό Συμβούλιο.
Προσέξτε, κύριοι. Τα μαζικά μέσα είναι αυτά που θα παράγουν πολιτική ή θα επιτρέπουν στην πολιτική να ακούγεται, γιατί πολιτική παράγουν ακόμα και στο τελευταίο σήριαλ.
Μου κάνει εντύπωση που ο κύριος εισηγητής της Πλειοψηφίας, ο συνάδελφος κ. Μανίκας τόλμησε να πει ότι ο χρόνος της τηλεθέασης θα επηρεάσει ακόμα και τους χρήστες ναρκωτικών. Μα, είναι το υποπροϊόν το προβαλλόμενο επί τρεισήμισι-τέσσερις ώρες και παρακολουθούμενο που επηρεάζει αυτά τα πράγματα και δεν το σώζει η ενδεχομένως δωρεάν κρατική διαφήμιση, με την έννοια του κοινωνικού μηνύματος.
Για να είναι κάποιος μέλος του Ραδιοτηλεοπτικού Συμβουλίου, πρέπει όχι απλώς να μη σχετίζεται με κόμμα, αλλά να καταθέτει και δήλωση και την ταυτότητά του, ότι δεν ανήκει σε κόμμα. Και ερχόμαστε εμείς οι πολιτικοί να ψησίσουμε -υποτίθεται- εδώ μέσα την πλήρη απαξίωση της πολιτικής και την παραδοχή ότι όποιος εκπροσωπεί κόμμα σε ένα θεσμό ανεξάρτητο, είναι εκ των προτέρων έωλος, ανύπαρκτος.
Δεν είναι δημοκρατία αυτό,κύριοι συνάδελφοι και δεν πρέπει ουδείς εξ' ημών να το δεχθεί ούτε από την Πλειοψηφία ούτε από τη Μειοψηφία ούτε από την Αξιωματική Αντιπολίτευση. Δήλωση μη πολιτικής εμπλοκής, ως εγγύηση δημοκρατίας και καθαρότητος, είναι προσβολή για την ίδια τη δημοκρατία.
Τα κρατικά μέσα, όχι, δεν θα ελέγχονται, για να προλάβουμε τις
εμπλοκές στο Ραδιοτηλεοπτικό Συμβούλιο. Και προσέξτε, ανθρώποι που έχουν εκλεγεί, υψηλοτάτου κύρους με ομοφωνία ή έστω με ομοφωνία ανοχής στα προηγούμενα, από εμπειρία μέχρι σήμερα και τους είδαμε να βγαίνουν και να καταγγέλλουν. Φανταστείτε πόσο δημοκρατική είναι η πρόθεση της Κυβέρνησης. Επιβάλλει με αυτόν το νομοσχέδιο σε οποιονδήποτε ασχοληθεί μέσα στο Ραδιοτηλεοπτικό Συμβούλιο, είτε ως μέλος είτε ως πρόεδρος είτε ως αντιπρόεδρος είτε ως μέλος της επιστημονικής επιτροπής είτε ως υπάλληλος, δια βίου να κρατήσει το στόμα του κλειστό.
Ακόμα και τα απόρρητα αρχεία του "φορείν όφις" ή της CIA, μετά από
ένα Χ χρονικό διάστημα δίνονται δημοσίως στον αέρα. Θα καταστούν λοιπόν απόρρητα όσα θα συμβαίνουν μέσα στο Ραδιοτηλεοπτικό Συμβούλιο, οι απόψεις της Μειοψηφίας. Αν βρίσκετε δημοκρατικότητα στην πρόθεση, διαφάνεια και καταπολέμηση της διαπλοκής με το να αφαιρέσετε την πολιτική, να αφαιρέσετε τη δημοσιότητα και να φθάσετε τα πράγματα έτσι ώστε, αν υπάρχουν δύο απόψεις, η μια υποχρεωτικώς δια της διαδικασίας να υποτάσσεται στην πλειοψηφούσα, λυπάμαι πάρα πολύ, αλλά καταργείται στη γένεσή της η έννοια της δημοκρατίας.
Με αυτό το Ραδιοτηλεοπτικό Συμβούλιο λοιπόν, θα πορευθούμε στον 21ο
αιώνα. Τι έχει συμβεί; Οι περισσότεροι από σας έχετε γνωρίσει ή έχετε συναντήσει είτε ως νομικοί είτε από εμπειρία, την έννοια της χρησικτησίας. Είχαμε λοιπόν μια χρησικτησία, μια ξεσαλωμένη αγορά. Αφέθηκε ελεύθερη, την κατέλαβαν οι έχοντες, οι μάγκες, οι διασυνδεδεμένοι, έφτιαξαν το τοπίο και τώρα ερχόμαστε μ' αυτό το νομοσχέδιο να κάνουμε τι; Τον τροχονόμο των συμφερόντων; Επί ποίων; Των άνω των διακοσίων δισεκατομμυρίων της διαφημιστικής πίτας; Των χρημάτων που προβλέπει το Σύνταγμα και προβλέπουν οι κανονισμοί να δίνονται στα κόμματα και πρέπει να κατανεμηθούν από τα κόμματα στα δύο, τρία ή τέσσερα μεγάλα κανάλια, για να παρθούν από κει οι δυνατότητες να εκλεγούν και να παρουσιαστούν οι θέσεις; 'Η στο τετραπλασιασμένο τιμολόγιο των καναλιών και των ραδιοφωνικών σταθμών στην προεκλογική περίοδο προς τα πάνω και
ποτέ προς τα κάτω;
Πειθαρχικά μέτρα. Δεν φθάνει που θα εκλέγονται με μια διαδικασία πολύτως αντιδημοκρατική, ήρθε και μια τροπολογία που λέει με κλήρωση. Εγώ πρώτη φορά βλέπω ως δημοκρατική διαδικασία το χρόνο της θητείας να τον καθορίζει κλήρωση.
ΑΡΙΣΤΟΤΕΛΗΣ ΠΑΥΛΙΔΗΣ: ΛΟΤΤΟ.
ΛΙΑΝΑ ΚΑΝΕΛΛΗ: ΛΟΤΤΟ. Κάποιοι θα είναι τριετούς θητείας και κάποιοι
διετούς. 'Οποιου του κληρωθεί.
Πλήρους και αποκλειστικής απασχόλησης. Ακόμα και για τους δικηγόρους που θα συμμετέχουν εδώ ζητάτε αναστολή επαγγέλματος. Δηλαδή, πρέπει κάποιος να αποκοπεί πλήρως. Ξέρετε τι θα συγκεντρώσετε; Ανθρώπους οι οποίοι ή δεν θα έχουν επαρκή γνώση ενός τεραστίου πεδίου που είναι τα Μαζικά Μέσα Ενημέρωσης σε ολόκληρο τον κόσμο ή θα συγκεντρώσετε ανθρωπους ευεπίφορους σε πιέσεις ή σε επηρεασμούς πολιτικής ή άλλης υφής.
Θα καταφύγετε σε ιστορικά βιογραφικά ανθρώπων που δεν έχουν ενδεχομένως παρακολουθήσει ούτε καν την πορεία μέχρι σήμερα και να έχουν εκ των προτέρων εξασφαλίσει ότι δεν θα αντανακλά στην κοινή γνώμη η παρανομία του να έχουν συμμετάσχει με τον ένα ή τον άλλο τρόπο σε κόμματα;
'Εχουμε, λοιπόν, ένα τέτοιο Ραδιοτηλεοπτικό Συμβούλιο στον παρόντα χρόνο, γιατί η πολιτική βούληση έχει την επιλογή του χρόνου, το διαβόητο, επιτρέψτε μου να το πω στην ίδια γλώσσα που θα το έλεγε και ο σύγχρονος Θεμιστοκλής, timing. Αυτή θα ήταν η σύγχρονη γλώσσα. Μιλάμε με hardware με software με timing. Το timing που έρχεται είναι κατ' εξοχήν ύποπτο. Σε χώρους προσωρινής άδειας δόθηκαν νομιμότατες και καθόλου προσωρινές αμοιβές, για να παιχθούν σποτ διαφημιστικά.
Δόθηκε η δυνατότητα διεξαγωγής πολιτικού αγώνα, σε όλους δε λέγω, για τα συμφέροντα και έχουμε το παράδειγμα, να πωλούνται μη έχοντες και κατέχοντες, μηδέ προσωρινή άδεια ή με ένα χαρτί προσωρινό, σε αγοραπωλησίες δισεκατομμυρίων και να γίνονται οι τηλεοπτικές εταιρείες οχήματα για την είσοδο στο χρηματιστήριο, με διαπήδηση εκατό εβδομήντα οκτώ προηγμένων εταιρειών για είσοδο στο χρηματιστήριο, κοινώς για δημόσια καταλήστευση φανερή του χρήματος του κοσμάκη που επενδύει στις λεγόμενες νέες τεχνολογίες και στις εταιρείες του μέλλοντος.
'Ακουσα με κατάπληξη να αντιγράψουμε τη ρύθμιση της Αγγλίας, να αντιγράψουμε τη ρύθμιση των ΗΠΑ. Εκεί δεν υπολείπονται δημοκρατικών διαδικασιών για να καμωθούμε εμείς τους δημοκράτες και το χαρακτηρίζετε ταυτόχρονα, κύριε συνάδελφε, και πρωτοποριακό; Δεν μου λέτε, αλήθεια θα συγκρίνουμε τι; Την εγκατεστημένη στον 8ο όροφο φανερώς του BBC υπηρεσία του "φορέιν όφις" για τον καθορισμό της πολιτικής στον πόλεμο των Φώκλαντ; Αυτή η διαρκής μίμηση προτύπων και προσαρμογής στα δικά μας δεδομένα δημοκρατίας και κοινωνικής ζωής, εντελώς διαφορετική, νομίζετε ότι μας διασφαλίζει; Θα σας απαντήσω. Μας διασφαλίζει όσο οι ξένοι που έφεραν κατά καιρούς, για να αναμορφώσουν, στην πραγματικότητα να ανασκολοπίσουν, τα δημόσια ραδιοτηλεοπτικά μέσα τα οποία σήμερα με αυτό το νομοσχέδιο αφήνετε έξω από οποιονδήποτε πειθαρχικό έλεγχο, για να μπορούν να είναι όργανο στα χέρια της εκάστοτε κυβέρνησης. Διότι είναι έξω από οποιαδήποτε ρύθμιση και από οποιονδήποτε πειθαρχικό έλεγχο τα δημόσια ραδιοτηλεοπτικά μέσα. 'Αρα, τι κάνουμε; Ρυθμίζουμε μόνο συμφέροντα ιδιωτών. Ποιων ιδιωτών;
Κατά έναν περίεργο τρόπο σας πέρασε ποτέ από το μυαλό ότι με βάση
αυτό το Ραδιοτηλεοπτικό Συμβούλιο καθίσταται παντελώς αδύναμη η δυνατότητα ελέγχου επί της ουσίας; Σήμερα, εν όψει μάλιστα της Ολυμπιάδας του 2004 βιάζεται να έλθει το νομοσχέδιο εδώ, διότι χωρίς ένα τέτοιο νομοσχέδιο δεν θα μπορούμε να ελέγξουμε αύριο το πρωί ούτε καν αυτόν στον οποίο θα δοθούν τα τηλεοπτικά δικαιώματα του 2004. Και από κει να ψάξετε να βρείτε τι κόστος έχει αυτή η ιστορία.
Θα ελέγξετε το περιεχόμενο μ'ένα τέτοιο Ραδιοτηλεοπτικό Συμβούλιο και με τέτοια ομηρία, ποιον; Αυτός ο οποίος θα έχει αναλάβει να κατασκευάσει δημόσια έργα για την Ολυμπιάδα ή για τα δίπλα από την Ολυμπιάδα έργα και μετά θα τα παρουσιάζει ειδησεογραφικώς ως άριστα και καλά κυβερνητικά έργα μέσα στο δελτίο ειδήσεων ενδεχομένως του καναλιού του; Και τι θα κάνει αυτό το Ραδιοτηλεοπτικό Συμβούλιο; Θα αρκέσουν επτά άνθρωποι από τους οποίους πέντε είναι τα μέλη. 'Ενας πρόεδρος, ένας αντιπρόεδρος και από τα πέντε μέλη τα τρία θα είναι τριετούς θητείας και τα δύο θα είναι διετούς θητείας ή τούμπαλιν, μικρή σημασία έχει.
Αυτοί οι άνθρωποι, λοιπόν, τι θα κάνουν; Θα παρακολουθούν ή θα
χορηγούν μόνο τις άδειες και ποιες άδειες, αυτές που ήδη έχουν δοθεί ή θα τις αφαιρέσετε από το έθος της καθημερινότητας; Το αλισιβερίσι το πολιτικό, το αλισιβερίσι των επενδύσεων και των απέραντων κοινοτικών κονδυλίων για τον εκσυγχρονισμό των καναλιών που ούτε καν άνοιξαν ή επρόκειτο να ανοίξουν. Ξέρετε τι κονδύλια έχουν απορροφηθεί; Δια παραγωγή; Αντίστοιχα, με διάφορα πολιτιστικά κέντρα, τύπου μπουζουξίδικα για τα οποία πάρθηκαν κοινοτικά κονδύλια για να γίνουν κέντρα πολιτισμού. 
Δεν ελέγχετε τίποτα. Τίποτα! Και με αυτόν το Ραδιοτηλεοπτικό
Συμβούλιο, τι μας ζητούν; Τώρα που τα κανάλια από μόνα τους και πολλά απ'αυτά μπήκαν και στο χρηματιστήριο, απέκτησαν αυτονομία οικονομική και ενδεχομένως και πολιτική, ο έλεγχος δεν παραπέμπεται ευθέως στην Εθνική Αντιπροσωπεία, αφού εθνικός είναι ο χώρος με βάση τον οποίο δίνονται αυτά τα πράγματα και εθνικώς ως δικαίωμα, ως χώρος με την πολύ ευρεία του όρου έννοια, όχι ως χώρος γεωγραφικός. Στην εποχή των δορυφορικών σταθμών και στην εποχή του έσελον είναι αστείο να μιλά κάποιος για εθνικό χώρο σε ό,τι αφορά την εναέρια μετάδοση τη διασυρματική, την αυτόματη, την internetική πληροφοριών.
'Αλλωστε, θα ξέρετε πάρα πολύ καλά, κύριοι συνάδελφοι, ότι στο internet πωλούνται και σημαίες και πατρίδες και όποιος θέλει στήνει τη δική του, δίκην ιστοσελίδας. Εδώ έχουμε επιτρέψει στον καθένα να γίνει ένα μικρό Βατικανό, ένα μικρό κράτος εν κράτει και αφού δημιουργήθηκε η απέραντη δύναμη αυτών των πραγμάτων, ενδεχομένως να συντηρήσουμε τη δημοκρατία επειδή δεν θα επιτρέπεται παρουσία των καναλιών στη συνεδρίαση των επιτροπών.
Μα ακόμα και σ' αυτήν την πρόθεση από κάτω, ακόμα και αν ήταν
αυθόρμητη, με το επεισόδιο που έγινε προχθές, οφείλω να ομολογήσω ότι δεν μπορώ παρά να αναρωτηθώ. Είναι άσχετη από την απόφαση της Κυβέρνησης, έτσι όπως φέρεται στην Αναθεώρηση του Συντάγματος, να αλλάξει τον τρόπο της ψήφισης των νομοσχεδίων και τα περισσότερα από τα νομοσχέδια να ψηφίζονται στην ουσία στις επιτροπές; Μήπως αυτός είναι ο λόγος για να αφαιρεθούν οι κάμερες μέσα από τις επιτροπές και να παραμείνουν μόνο στην Ολομέλεια, που αν ισχύσουν οι αναθεωρητέες διατάξεις του Συντάγματος εδώ θα γίνεται και η λιγότερη νομοθετική εργασία; Και μου φαίνεται πάρα πολύ παράξενο να ρυθμίζεται κάτι τέτοιο και για να μπορείς να παρακολουθήσεις το κανάλι της Βουλής να χρειάζεσαι τη συμμετοχή σου στη NOVA. Τόσο δημόσιο αγαθό είναι. Το κανάλι της Βουλής είναι στη NOVA. Αν δεν έχεις αποκωδικοποιητή, αν δεν έχεις πληρώσει χρήματα, δεν μπορείς να παρακολουθείς τις εργασίες του Ελληνικού Κοινοβουλίου. Εάν βγάλουμε και τις τρέχουσες καμερες από εδώ μέσα, δεν θα παρακολουθεί κανένας τίποτα. Στην πραγματικότητα δεν είναι, παρά ένα νομοσχέδιο δημοσίων σχέσεων, παρουσίασης δημοκρατικής επίφασης προς τα έξω, αλλά τήρησης του απολύτου ελέγχου στα χέρια της Κυβέρνησης. Της εκάστοτε θέλετε να πω; Της εκάστοτε. Αλλά αναρωτιέμαι αν είναι εύκολο να αλλάξεις κυβέρνηση ή να επιτύχεις κυβερνητική αλλαγή για οποιονδήποτε και από οποιονδήποτε, αν το καναβάτσο που δεν είναι πια τέταρτη εξουσία αλλά πρώτη εξουσία και είναι τα ΜΜΕ, αποφασίσουν αλλιώς. Δηλαδή εάν ο έχων και κατέχων το μαχαίρι και το πεπόνι της διακίνησης πολιτικών τε και άλλων μηνυμάτων είναι η κυβέρνηση.
Είναι καθεστωτικής υφής νομοσχέδιο. Είναι περίπλοκο. Αλλά προσέξτε το. Είναι φτιαγμένο έτσι που έχει ασάφειες -όπου συμφέρει την Κυβέρνηση μέσα στη θολούρα να περάσει διάφορες διατάξεις εφαρμογής για τις οποίες 
δεν θα μπορούμε να κάνουμε τίποτε- και φωτογραφικό εκεί που τη συμφέρει. Φωτογραφικό. Μέχρι τον Υπουργό διάδικο κάνει. Σας το επαναλαμβάνω. Να το
θυμάσθε.
Ο Υπουργός υπερ ποίου θα είναι διάδικος; Υπέρ του δημοσίου
συμφέροντος; Εναντίον τίνος; Και υπέρ τίνος με την ανεξάρτητη αρχή; Γιατί

θα πηγαίνει στα δικαστήρια; Πώς θα πάει στα δικαστήρια; Ποιος θα τον πάει στα δικαστήρια; Ποια υπόθεση θα πάει στα δικαστήρια; Και πώς θα πάει; Και αν κάποιος μειοψηφίσει; Δεν θα το μάθουμε ποτέ.
Λέγει ότι θα είναι πλήρης και αιτιολογημένη η απόφαση. 'Ομως για να την κατανοήσεις σωστά, θα πρέπει να γνωρίζεις τι έχει διαμειφθεί. Δεν μπορεί η διαφάνεια να χρειάζεται κουρτίνες. Δεν μπορεί η πληθώρα των μέσων για να ελεγχθεί να χρειάζεται λιγότερα μέλη και κυρίως
αποσυνδεδεμένα από κάθε έννοια πολιτικής.
Και μια τελευταία κουβέντα, γιατί θα πρέπει αυτά να τα πούμε
αναλυτικά στα άρθρα. Που είναι οι φορείς; Πού είναι η 'Ενωση Συντακτών; Πού είναι η ΠΟΕΣΥ; Που είναι οι πραγματικοί κοινωνικοί φορείς; Θα φτιάξουμε ένα Ραδιοτηλεοπτικό Συμβούλιο από τι; Από συνταξιούχους δικαστές ενδεχομένως, οι οποίοι την πρώτη φορά που συνάντησαν την τηλεόραση στη ζωή τους μπορεί να ήταν και στο ήμισυ της δικαστικής τους λαμπρής καριέρας και δεν κατανοούν την εξέλιξη του μέσου;
Σας καλώ ειλικρινώς να είστε απολύτως προσεκτικοί σε ζητήματα δημοκρατίας μείζονος σημασίας, που διακυβεύονται με το νομοσχέδιο. Δεν θέλω να πιστεύω ότι μπορεί να είναι στην πρόθεση. Θέλω να πιστεύω ότι είναι σε μια ερασιτεχνική προσέγγιση ελέγχου των κεραυνών με διαδικασίες, νεφεληγερέτου Δια. Αλλά επειδή ούτε δωδεκάθεο ισχύει, ούτε Δίας είναι ο κ. Ρέππας ούτε ο κύριος Πρωθυπουργός, αλλά κεραυνός παραμένουν ως δύναμη τα μέσα, σας παρακαλώ πριν συνοφρυωθείτε, να καθήσετε να το σκεφθείτε πάρα-παρά πολύ σοβαρά, πρώτον, αν πρέπει να το συζητήσουμε και να το ψηφίσουμε τώρα ή να περιμένουμε τίμια και στα ίσα στο Σύνταγμα ή αν πρέπει να το καταψηφίσουμε αν μη τι άλλο γιατί κινδυνεύουμε πολύ περισσότερο όλοι απ' αυτό, οι πολίτες αυτής της χώρας, παρά προασπιζόμαστε. Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Πριν δώσω το λόγο στον κ. Λαφαζάνη θα ήθελα να σας παρακαλέσω ως Προεδρείο το εξής: 'Οταν έχουμε στη
διάθεσή μας είκοσι λεπτά ομιλίας δεν μπορούμε να ζητάμε δύο ή τρία λεπτά παραπάνω.
ΛΙΑΝΑ ΚΑΝΕΛΛΗ: Δεν έκανα εγώ χρήση παραπάνω χρόνου.
ΠΡΟΕΔΡΕΥΩΝ (Κωνσταντίνος Βρεττός): Δεν το λέω για σας, κυρία
Κανέλλη, το λέω για τον αγαπητό μου συνάδελφο κ. Νεράντζη.
Εν πάση περιπτώσει όταν δεν σας δίνουμε αυτά τα δυο τρία λεπτά δεν
πρέπει να δυσανασχετείτε. Δεν είναι αυτός τρόπος αντιμετωπίσεως. 
Θα σας παρακαλέσω πάρα πολύ.
ΑΝΑΣΤΑΣΙΟΣ ΝΕΡΑΝΤΖΗΣ: Μα σας τα ζήτησα, κύριε Πρόεδρε, πριν ολοκληρώσω την ομιλία μου. Εξ άλλου έχουμε δυο μέρες επί της αρχής. 
ΠΡΟΕΔΡΕΥΩΝ (Κωνσταντίνος Βρεττός): Θα σας παρακαλέσω πάρα πολύ πάνω
σ' αυτό το ζήτημα. 'Εχουμε είκοσι τρεις συναδέλφους που πρέπει να μιλήσουν. Εάν ο καθένας ζητάει από δυο και τρία λεπτά, δεν θα ομιλήσουν μερικοί συνάδελφοι. Θα πρέπει να είμαστε αυστηροί σ' αυτό το θέμα ώστε
να μπορέσουν να μιλήσουν όλοι οι συνάδελφοι.
Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι συνάδελφοι, όλοι έχουμε την αίσθηση ότι το νομοσχέδιο που συζητάμε σήμερα για το Εθνικό Συμβούλιο Ραδιοτηλεόρασης είναι απόλυτα κρίσιμο, για να μην πω ίσως από τα κρισιμότερα νομοθετήματα που μπορεί να συζητήσει αυτή η Αίθουσα. Κι αυτό γιατί με το θέμα του ελέγχου και της εποπτείας των σύγχρονων Μέσων Μαζικής Ενημέρωσης, έτσι όπως έχουν εξελιχθεί και τείνουν να συνθλίψουν την πολιτική, κοινωνική και πολιτιστική ζωή της χώρας μας -κι όχι μόνο αυτής- με τη γιγάντωση που έχουν πάρει διεθνώς και με τα τεράστια συμφέροντα που συμπυκνώνονται γύρω τους, αυτό το νομοσχέδιο έχει τεράστια σημασία.
Και έχει τεράστια σημασία όχι μόνο για την πολιτική ζωή και για την ποιότητα όπως λένε καμία φορά της δημοκρατίας, αλλά και για την ίδια την ουσία της δημοκρατίας. Διότι χωρίς αντικειμενικά, πλουραλιστικά, πολυφωνικά και με επίπεδο Μέσα Μαζικής Ενημέρωσης, τα οποία να προωθούν την κοινωνία και όχι να τη γυρίζουν πίσω, δεν μπορεί να υπάρξει ουσιαστική δημοκρατία.
Και ουσιαστική δημοκρατία δεν μπορεί να υπάρξει επίσης όσο τα Μέσα Μαζικής Ενημέρωσης ποδηγετούνται από οικονομικά συμφέροντα, τα οποία ταυτοχρόνως έχουν δοσοληψίες με το κράτος, με το δημόσιο κι επομένως και δι' αυτού του τρόπου ελέγχουν κυβερνήσεις και ελέγχουν γενικότερα κυρίαρχες πολιτικές κατευθύνσεις και κυρίαρχα πολιτικά κόμματα που παίζουν το παιχνίδι της εξουσίας.
Τα λέω όλ' αυτά διότι η κρισιμότητα αυτού του νομοσχεδίου φαίνεται ακόμα περισσότερο από την κατάσταση που αντιμετωπίζουμε, κύριε Υπουργέ, στη χώρα μας. Διότι στη χώρα μας δεν είναι απλώς κακή η κατάσταση στο 
χώρο των ραδιοτηλεοπτικών μέσων, είναι κυριολεκτικά άθλια, κύριε Υπουργέ. 'Εχουμε ένα ραδιοτηλεοπτικό χάος, κυριολεκτικά μία ραδιοτηλεοπτική

ζούγκλα. Και γι' αυτά υπάρχουν υπεύθυνοι. Και κυρίως υπεύθυνη είναι η
Κυβέρνησή σας, κύριε Υπουργέ, και επιτρέψτε μου να πω κι εσείς προσωπικά με την απραξία σας όλ' αυτά τα τελευταία χρόνια.
Διότι αυτό το οποίο γίνεται όλοι το γνωρίζουμε, όλοι το ξέρουμε, το γνωρίζετε ακόμη καλύτερα εσείς, κύριε Υπουργέ, αλλά επί τόσα χρόνια δεν κάνατε το παραμικρό προκειμένου να το διορθώσετε ή να βελτιώσετε την κατάσταση. Ξέρετε τι γίνεται σήμερα. Ξέρετε ποιοι έχουν τα Μέσα Μαζικής Ενημέρωσης. Είναι προμηθευτές και εργολήπτες του δημοσίου. Υπάρχει νομοθεσία επ' αυτού. Δεν έχει τηρηθεί επί χρόνια και όποτε προσπάθησε το Εθνικό Ραδιοτηλεοπτικό Συμβούλιο να κάνει κάτι σε θετική κατεύθυνση, να βελτιώσει λιγάκι έστω τα πράγματα δυστυχώς με τις παρεμβάσεις σας, τις επεμβάσεις σας δεν το αφήσατε να προχωρήσει σε συγκεκριμένες ενέργειες και να υλοποιήσει αποφάσεις.
'Εχουμε τρεις παραιτημένους προέδρους, έγκριτους, διαπρεπείς νομικούς της χώρας μας με διαφωνία στη δική σας πολιτική και στις δικές σας παρεμβάσεις στο έργο του Εθνικού Ραδιοτηλεοπτικού Συμβουλίου. Κρατάτε τους φακέλους των ραδιοτηλεοπτικών σταθμών, δεν τους δίνετε στο Εθνικό Ραδιοτηλεοπτικό Συμβούλιο σχεδόν επί τρία χρόνια. Και αναβάλλετε συνεχώς αυτήν την υπόθεση με συνέπεια όργιο αγοραπωλησιών και ανακατατάξεων σ' αυτόν το χώρο.
Δεν έχει κανένας σήμερα άδεια, νόμιμη άδεια όταν εκπέμπει σε
οποιαδήποτε ραδιοφωνική ή τηλεοπτική συχνότητα. Και οι προσωρινές άδειες ξέρετε ότι έχουν λήξει. Κι όμως, παράνομα κανάλια μπαίνουν στο χρηματιστήριο και κάνουν χρηματιστηριακό τζόγο. Παράνομοι ραδιοφωνικοί σταθμοί πωλούνται σήμερα. Ακόμα κι αυτοί που δεν προτείνει το Εθνικό Ραδιοτηλεοπτικό Συμβούλιο να νομιμοποιηθούν, πωλούνται σήμερα πάνω από διακόσια εκατομμύρια. Και το ξέρετε ότι ευελπιστούν να νομιμοποιηθούν. Οι αγοραπωλησίες πρόσφατα δίνουν και παίρνουν, προκειμένου να υπάρχουν συγκεντρώσεις και μονοπωλήσεις και επιρροές και παρεμβάσεις και επεμβάσεις σ' αυτό το χώρο. Τα ξέρετε όλα αυτά κι έχετε σηκώσει τα χέρια ψηλά. Και μη εφαρμόζοντας τη νομοθεσία και εμποδίζοντας το Εθνικό Ραδιοτηλεοπτικό Συμβούλιο μέχρι τώρα να κάνει κάτι σε θετική κατεύθυνση, έχετε γίνει συνυπεύθυνος, κύριε Υπουργέ, εσείς και η Κυβέρνησή σας γι' αυτή την άθλια κατάσταση, την άθλια κατάσταση που τη βλέπουμε καθημερινά πόσο προσβάλλει και υποβιβάζει την πολιτική ζωή, την πολιτιστική ζωή, την κοινωνική ζωή και πολλές φορές μαζικά την αξιοπρέπεια των Ελλήνων και πολλές φορές θίγει και την προσωπικότητα ευθέως ατόμων και προσωπικοτήτων.
Αυτή είναι η κατάσταση. Πολύ φοβάμαι όμως, κύριε Υπουργέ, ότι με το νομοσχέδιο που φέρατε, δυστυχώς, δεν διορθώνεται. Δεν κάνετε μία ποιοτική τομή έστω για να γίνει μία σοβαρή απόπειρα βελτίωσης, να μπει μία τάξη στο χάος, να υπάρξει περισσότερη διαφάνεια και δημοκρατία στο χώρο των ραδιοτηλεοπτικών μέσων. Να σταματήσει αυτό το παιχνίδι της διαπλοκής, της συνεχούς, αδιάλειπτης, επαναλαμβανόμενης διαπλοκής, όπου κάποιοι στηρίζουν κάποιους και απ' αυτό βγάζουν πολιτικά ωφέλη και με αυτήν την ανοχή και την κάλυψη διαιωνίζουν καταστάσεις οι οποίες μας συνθλίβουν όλους και πλήττουν και την ίδια τη δημοκρατία. Δυστυχώς, είναι εντελώς ανεπαρκές το νομοσχέδιό σας, για να κάνει αυτό το ποιοτικό βήμα, αυτήν την ποιοτική αλλαγή που θέλουμε. Και το πρώτο πράγμα που θέλω να ρωτήσω, κύριε Υπουργέ, είναι γιατί βιαστήκατε να φέρετε νομοσχέδιο, κατ' αρχάς στο Θερινό Τμήμα, τώρα το εισάγετε εδώ, πριν από την ψήφιση του Συντάγματος. Εκκρεμεί η διαδικασία Αναθεώρησης του Συντάγματος. Θα έχουμε καινούριο Σύνταγμα, όπου βασικές διατάξεις του θα επηρεάζουν το ΕΣΡ, όπως οι διατάξεις του για τις ανεξάρτητες αρχές. Γιατί βιάζεσθε, πριν το Σύνταγμα και πριν μέσω του Συντάγματος αλλάξει ο Κανονισμός της Βουλής, εσείς να νομοθετήσετε σε ένα τόσο κρίσιμο και σοβαρό θέμα; Είναι ένα ερώτημα το οποίο δεν μπορείτε να αποφύγετε και πρέπει να απαντήσετε. Γιατί για λίγους μήνες εσείς επείγεσθε και γιατί με διατάξεις που φέρνετε, προεξοφλείτε κιόλας περίπου τι θα γίνει στις συνταγματικές αλλαγές που θα επισυμβούν. Γιατί το κάνετε αυτό; Γιατί τόση βιασύνη; Εσείς τρία χρόνια τώρα δεν έχετε κάνει απαραίτητες ενέργειες βασικές, που επιβάλλει ο νόμος. Πολλά πράγματα βρίσκονται εκτός των νομοθετικών χρονοδιαγραμμάτων. Γιατί τώρα αυτή η βιασύνη; Τι θέλετε να προεξοφλήσετε
και τι θέλετε να προκαταλάβετε; Νομίζω ότι περιμένουμε μία απάντηση από την πλευρά σας, γιατί πολλά λέγονται και πολλά μπορεί να υπονοήσει κανείς. Δεν θέλω να το κάνω εγώ αυτήν τη στιγμή, περιμένω την απάντησή σας, για να καταλάβω γιατί αυτή η βιασύνη να νομοθετήσετε ειδικά για το ΕΡΣ πριν από το Σύνταγμα.
Είδα την τροπολογία την οποία φέρατε για τη συγκρότηση του ΕΣΣΡ. Και οφείλω να αναγνωρίσω ότι αυτή η τροπολογία για τη συγκρότηση βρίσκεται σε θετική κατεύθυνση και αποτελεί ένα θετικό βήμα, αν και το βήμα αυτό είναι ανεπαρκές και περιορισμένο. Αλλά είναι θετικό βήμα. Και το θέμα που ανοίγεται είναι, αν θα αξιοποιηθεί αυτό το θετικό βήμα, προκειμένουν να διαμορφωθεί ένα Εθνικό Συμβούλιο Ραδιοτηλεόρασης το οποί πράγματι θα είναι αντιπροσωπευτικό όλων των πτερύγων της Βουλής, δηλαδή θα έχει τη συναίνεση όλων των πτερύγων της Βουλής και επομένως θα έχει κατ' αυτόν τον τρόπο τη δυνατότητα και το κύρος και τη δύναμη με αυτή την ευρεία συναίνεση που επιβάλλεται, προκειμένου να παίξει το ρόλο του απέναντι των γιγάντιων συμφερόντων εγχώριων, αλλά και ξένων που θα έλθουν εντός ολίγου, για να παίξουν το ρόλο τους στα Μέσα Μαζικής Ενημέρωσης.
Διότι χωρίς αυτές τις ευρύτερες συναινέσεις, την ευρύτερη αντιπροσωπευτικότητα, δεν θα μπορέσει το Εθνικό Ραδιοτηλεοπτικό Συμβούλιο να κάνει το ο,τιδήποτε.
Οφείλω όμως να πω, κύριε Υπουργέ, ότι ενώ κάνετε ένα θετικό βήμα προς την κατεύθυνση αναζήτησης συναινέσεων -αν και περιορισμένο- την ίδια ώρα με το άρθρο 11, το οποίο το κρατάτε -κάτι είπε ο κ. Μανίκας προηγουμένως αλλά δεν κατάλαβα, δεν θέλησε να το ολοκληρώσει- είναι δώρον άδωρο αυτό το θετικό βήμα.
Διότι τι κάνετε με το άρθρο 11, κύριε Υπουργέ; Με το άρθρο 11 λέτε:
Φτιάχνω αυτό το Ραδιοτηλεοπτικό Συμβούλιο, του δίνω αυτές τις αρμοδιότητες, εν πάση περιπτώσει θα τις κρίνω μετά, αλλά τις άδειες θα τις δίνω με το παλαιό σύστημα. Δηλαδή τον έλεγχο της νομιμότητας θα τον κάνετε εσείς. Και ξέρουμε τι σημαίνει αυτό. Το ξέρουμε πρόσφατα από τα ραδιόφωνα, κύριε Υπουργέ.
Ενέκρινε το Εθνικό Συμβούλιο Ραδιοτηλεόρασης της αδειοδοτήσεις, σας τις έδωσε, εσείς όμως δεν τις εγκρίνετε, δεν κάνετε συγκεκριμένες έστω παρατηρήσεις, αλλά στην ουσία λέτε, επαναπροκηρύσσω το διαγωνισμό και ζητάω ξανά, φτου και από την αρχή, να ξεκινήσει η κατάσταση.
Με το άρθρο 11, λοιπόν, αυτό επιχειρείτε. Διαμορφώνετε ένα καθεστώς καινούριο -εντός εισαγωγικών, εκτός εισαγωγικών- αλλά κρατάτε το παλαιό καθεστώς αδειοδότησης όπου το κλειδί πάλι θα το κρατάτε εσείς. Και το ερώτημα είναι, γιατί το κάνετε;
Φέρνετε εσπευσμένα ένα νόμο και την ίδια στιγμή που τον φέρνετε εσπευσμένα, πριν από το Σύνταγμα, τον ακυρώνετε εσείς και λέτε, παρά το νόμο η αδειοδότηση θα γίνεται με το παλαιό καθεστώς. Δεν το κατάλαβα, γιατί το κάνετε αυτό; Είναι πρόκληση αυτό. Και εν πάση περιπτώσει, όταν βοά ο τόπος για διαπλοκή, τι δουλειά έχει η Κυβέρνηση να ασχολείται με την αδειοδότηση; Τι δουλειά έχετε εσείς να δίνετε άδειες σε ραδιοφωνικούς και τηλεοπτικούς σταθμούς; Τότε προς τι ο νόμος; Τον ακυρώνετε όλον, από την αρχή μέχρι το τέλος. 'Ενα σημείο είναι αυτό, κύριε Υπουργέ.
Υπάρχει όμως και το άλλο σημείο, το οποίο πάλι περιλαμβάνεται στο
άρθρο 11 και το οποίο μας προξενεί τουλάχιστον κατάπληξη. Εδώ το Ραδιοτηλεοπτικό Συμβούλιο -θα το κρίνω μετά- μπορεί να επιβάλλει κυρώσεις. Εσείς τι κάνετε με το άρθρο 11; Καταργείτε τα άρθρα 1, 2 και 3 του ν.1866/1989. Και γιατί τα καταργείτε; Τα καταργείτε για να μην έχει τη δυνατότητα το Εθνικό Συμβούλιο...
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Προβλέπεται σε μεταγενέστερες διατάξεις.
ΠΑΝΑΓΙΩΤΗΣ ΛΑΦΑΖΑΝΗΣ: 'Οχι, είναι για την ιδιωτική τηλεόραση, κύριε Υπουργέ. Προσέξτε το. Σας μιλάω έγκυρα και υπεύθυνα. Προσέξτε το και θα το δείτε. Θα δείτε ότι με την κατάργηση των άρθρων 1, 2 και 3 του ν.1866 στην ουσία πια από εδώ και πέρα νομικά το Εθνικό Συμβούλιο Ραδιοτηλεόρασης δεν μπορεί να επιβάλλει κυρώσεις στη δημόσια τηλεόραση, στο δημόσιο ραδιόφωνο.

Αυτά λέει το άρθρο 11. Αν υπάρχει αντίλογος ευχαρίστως να τον ακούσω. Εγώ λέω τι διαβάζω. Και αυτό που διαβάζω είναι απόλυτα έγκυρο.
Επίσης στο άρθρο 11, όλες τις αποφάσεις του προηγούμενου Εθνικού Συμβουλίου Ραδιοτηλεόρασης τις πετάτε στο καλάθι των αχρήστων. Γιατί; Ποιος ωφελείται από την ακύρωση όλων αυτών των αποφάσεων; Γιατί

ακυρώνετε νόμιμα πρόστιμα που επεβλήθησαν από το Εθνικό Συμβούλιο Ραδιοτηλεόρασης; Και εν πάση περιπτώσει, εάν το Εθνικό Συμβούλιο Ραδιοτηλεόρασης, που εκφράζει αντιπροσωπευτικά, όπως είναι σήμερα, το ευρύτερο πολιτικό φάσμα και ανθρώπους και προσωπικότητες με ευρύτερο κύρος, επιβάλλει ένα πρόστιμο σε ένα κανάλι, με ποιο δικαίωμα εσείς έρχεστε μονομερώς και λέτε "εγώ εκφράζω τη νομιμότητα και η απόφαση δεν είναι εκτελεστή"; Γιατί το κάνετε αυτό; Είναι χαριστική πράξη εξ αντικειμένου. Είναι χαριστικές πράξεις αυτά που κάνετε.
Πέραν αυτού, δίδετε αρμοδιότητες πραγματικές και ουσιαστικές στο νέο Ραδιοτηλεοπτικό Συμβούλιο, τουλάχιστον σε εκείνο το τμήμα, στο άρθρο 2, που μιλάει για τις αρμοδιότητες του Εθνικού Ραδιοτηλεοπτικού Συμβουλίου. 
'Ομως έρχεσθε μετά, κύριε Υπουργέ και επί της ουσίας τις ακυρώνετε,
τις διαγράφετε αυτές τις αρμοδιότητες ελέγχου, εποπτείας και κυρώσεων. Και αυτό γιατί; Γιατί με τα άρθρα 8 και 9 θωρακίζετε ιδιόμορφα -ίσως είναι και παγκόσμια πρωτοτυπία- τα ραδιόφωνα, τις τηλεοράσεις. Ακούστε, κύριε Υπουργέ, για να συεννοηθούμε, τουλάχιστον. Επαναλαμβάνω, ότι θωρακίζετε τα ραδιόφωνα και τις τηλεοράσεις από κάθε έλεγχο και εποπτεία του Εθνικού Ραδιοτηλεοπτικού Συμβουλίου.
Τι μας λέτε εδώ, όσον αφορά τη τήρηση της νομοθεσίας και της
δεοντολογίας; Λετε ότι θα αυτοδεσμεύονται με συμβάσεις αυτοδέσμευσης τα κανάλια μεταξύ τους, για να τηρούν τη νομοθεσία και θα φτιάχνουν και ειδικό κώδικα.
Mην κουνάτε το κεφάλι σας, κύριε Υπουργέ, αυτά λέει. Να σας το διαβάσω. Το άρθρο 8 λέει "οι κάτοχοι άδειας λειτουργίας ραδιοφωνικού, τηλεοπτικού σταθμού κλπ., μπορούν να καταρτίσουν πολυμερείς συμβάσεις αυτοδέσμευσης, με τις οποίες οι αντισυμβαλλόμενοι φορείς θα καθορίζουν από κοινού τους κανόνες και τις αρχές δεοντολογίας που θα εφαρμόζουν στο πλαίσιο της ισχύουσας ραδιοτηλεοπτικής νομοθεσίας, ως προς το περιεχόμενο και τον τρόπο παρουσίασης και προβολής των κάθε είδους ενημερωτικών και ψυχαγωγικών ραδιοφωνικών και τηλεοπτικών προγραμμάτων". Δηλαδή, οι ίδιοι θα κάνουν συμβάσεις μεταξύ τους για να τηρούν τη νομοθεσία. Και οι ίδιοι επίσης, για να ελέγχεται αν τηρούν τη νομοθεσία, θα ορίζουν επιτροπή δεοντολογίας, την οποία θα την συστήνουν οι ίδιοι. Και η επιτροπή δεοντολογίας θα ελέγχει τους όρους που οι ίδιοι συναποφάσισαν, κατά πόσο τηρούνται.
Τι θα κάνει το Εθνικό Ραδιοτηλεοπτικό Συμβούλιο, κύριε Υπουργέ; Θα τσακώνεται με τους αντισυμβαλλόμενους και με την επιτροπή δεοντολογίας που δεν βάζει κυρώσεις; Θα έρχεται σε σύγκρουση με αυτό το πλέγμα των νέων θεσμών που διαμορφώνεται κατά περίεργο τρόπο; Καταλαβαίνετε τι κάνετε εδώ πέρα; Κάνετε γίγαντες.
Εάν οι αντισυμβαλλόμενοι είναι τρία τέσσερα μεγάλα κανάλια με
τεράστια δύναμη και εάν η επιτροπή δεοντολογίας στηρίζεται από αυτούς και εκλέγεται από αυτούς, ποιο Εθνικό Ραδιοτηλεοπτικό Συμβούλιο θα παρακάμψει την επιτροπή δεοντολογίας και θα πει "εγώ επιβάλλω κύρωση σε αυτό το σταθμό" όταν η επιτροπή δεοντολογίας λέει ότι "όλα είναι καλώς γινομένα"; Γιατί παρεμβάλλεται μεταξύ του Εθνικού Συμβουλίου Ραδιοτηλεόρασης και των καναλιών και των ραδιοφώνων, αυτό το νέο θεσμικό πλαίσιο που τα θωρακίζει, τα διαμορφώνει ως στεγανό και τα καλύπτει από κάθε έλεγχο; Γιατί αυτό γίνεται.
Αυτό που είναι ακόμα τραγικότερο, κύριε Υπουργέ, είναι αυτό το οποίο κάνετε με τις διαφημίσεις. Η 'Ενωση Διαφημιστικών Εταιρειών της Ελλάδας, κύριε Υπουργέ, θα ελέγχει τα διαφημιστικά μηνύματα, την ποιότητά τους, το εάν αυτά τηρούν τις δεοντολογικές αρχές; Μα, είναι δυνατόν να γίνει αυτό το πράγμα; Γιατί αυτό μας λέτε εδώ.
Ο Σύνδεσμος Διαφημιζομένων Ελλάδος, ο οποίος υποτίθεται ότι εκφράζει όλους εμάς τους υπολοίπους, δεν τον ξέρω προσωπικά αυτόν το Σύνδεσμο, μπορεί να είναι αξιόπιστος, αλλά εν πάση περιπτώσει για να μην τον γνωρίζουν ίσως οι περισσότεροι σε αυτήν την Αίθουσα, δεν είναι και τόσο μαζικός θα έλεγα. Η 'Ενωση Διαφημιστικών Εταιρειών και αυτός ο σύλλογος, θα κάνουν αστική εταιρεία μη κερδοσκοπικού χαρακτήρα, η οποία θα ελέγχει τη δεοντολογία των διαφημιστικών μηνυμάτων. Μα είναι δυνατόν να γίνει αυτό; Αυτοί που πρέπει να ελεγχθούν θα κάνουν και τους ελέγχοντες; Πώς μπορεί να γίνει αυτό το πράγμα; Βάζετε ένα σύλλογο μέσα εκεί, υποτίθεται για να εκφράζει το πλατύ καταναλωτικό κοινό;
Θωρακίζετε έτσι τους διαφημιστές, θωρακίζετε έτσι τις μεγάλες εταιρείες που διαφημίζονται από τα κανάλια, από κάθε έλεγχο, γιατί αυτό είναι το κύριο έσοδο των καναλιών και θέλετε να το προστατεύσετε από κάθε δυνατότητα παρέμβασης του Εθνικού Συμβουλίου Ραδιοτηλεόρασης. Και ξέρετε τι αντιδράσεις είχαν υπάρξει μέχρι σήμερα από τις παρεμβάσεις του Εθνικού Συμβουλίου Ραδιοτηλεόρασης πάνω σε αυτά τα θέματα.
Θα ήθελα να σας ρωτήσω και για κάτι άλλο, το οποίο κάνετε εδώ πέρα, το οποίο είναι εκπληκτικό στη σύλληψή του. Λέτε ότι σ' αυτήν την αστική εταιρεία που μπορεί να την φτιάξουν οι διαφημιστικές εταιρείες και ο εν λόγω σύνδεσμος των διαφημιζομένων, μπορούν να μετέχουν στην αστική εταιρεία, όχι μόνο οι εταιρείες διαφήμισης αλλά και οι ίδιοι οι καναλάρχες, δηλαδή αυτοί που έχουν τους ραδιοφωνικούς σταθμούς, αυτοί που έχουν τους τηλεοπτικούς σταθμούς. Και μάλιστα προσθέτετε -άκουσον, άκουσον- και αυτούς που εκδίδουν εφημερίδες. Δηλαδή, αυτή η αστική εταιρεία θα είναι ένας υπεργίγαντας. Ποιο συμβούλιο μπορεί να σταθεί απέναντι σ' αυτήν τη συμπύκνωση τέτοιων συμφερόντων σε μια εταιρεία, κύριε Υπουργέ; Γιατί τα κάνετε αυτά τα πράγματα; Πού τα είδατε και από πού τα αντιγράφετε;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Mαζικής Ενημέρωσης): Σε
όλο τον κόσμο.
ΠΑΝΑΓΙΩΤΗΣ ΛΑΦΑΖΑΝΗΣ: Σε όλο τον κόσμο;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Mαζικής Ενημέρωσης): Θα
πάρετε απαντήσεις.
ΠΑΝΑΓΙΩΤΗΣ ΛΑΦΑΖΑΝΗΣ: Ασφαλώς θα πάρω απαντήσεις και ευχαρίστως θα ακούσω τον αντίλογο. Δεν αντιδικώ εγώ προσωπικά. Θέτω τα θέματα τα οποία νομίζω ότι είναι εύλογα. Θα έχουμε όλοι ευθύνη για το τι θα γίνει αύριο στο ραδιοτηλεοπτικό τοπίο από το νέο Ε.Σ.Ρ. που θέλετε να διαμορφώσετε και θα έχουμε ευθύνη βαρύτατη.

Κλείνω, κύριε Υπουργέ, με μια παρατήρηση για το πειθαρχικό του Ε.Σ.Ρ. Πρώτα απ'όλα δεν καταλαβαίνω γιατί το Ε.Σ.Ρ. θα το επιλέγει η Διάσκεψη
των Προέδρων με τα 4/5 και το πειθαρχικό το οποίο εν πάση περιπτώσει θα ελέγχει τα μέλη του συμβουλίου θα το αποφασίζετε μετά από πρόταση εσείς. 
Επίσης, δεν καταλαβαίνω τα εμπιστευτικά. Λέτε ότι τα μέλη του Ε.Σ.Ρ. 
δεν θα μπορούν να λένε εμπιστευτικές πληροφορίες. Πείτε μου, κύριε Υπουργέ, ποιες είναι οι εμπιστευτικές πληροφορίες;
(Στο σημείο αυτό κτυπάει το κουδούνι λήξης του χρόνου ομιλίας του
κυρίου Βουλευτή)
ΠΡΟΕΔΡΕΥΩΝ (Κωνσταντίνος Βρεττός): Τελειώνετε, κύριε Λαφαζάνη. ΠΑΝΑΓΙΩΤΗΣ ΛΑΦΑΖΑΝΗΣ: Καμία εμπιστευτική πληροφορία, ούτε
επιχειρηματικό απόρρητο υπάρχει μέσα στο Ε.Σ.Ρ. Πρέπει να υπάρχει πλήρης διαφάνεια για τις εταιρείες που ανταλλάσσουν πληροφορίες με το Ε.Σ.Ρ. και έγγραφα. Ξέρετε ότι έφερα στην επιφάνεια αυτό το χαρτί με τον τηλεοπτικό σταθμό MAGIC T.V. ο οποίος αγοράστηκε από τέσσερις εταιρείες holding του Λουξεμβούργου. Υπάρχουν και άλλοι που έχουν αγοραστεί έτσι και τους ξέρουμε εμείς, τους ξέρετε εσείς, τους ξέρουν όλοι.
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Λαφαζάνη, ευχαριστούμε πολύ.
ΠΑΝΑΓΙΩΤΗΣ ΛΑΦΑΖΑΝΗΣ: Θέλετε να επιβάλετε σιωπή απορρήτου στα μέλη

του Ε.Σ.Ρ. και μιλάτε για μυστικές πληροφορίες; Υπάρχουν στεγανά παντού. Για όλους αυτούς τους λόγους, δεν μπορούμε να συμφωνήσουμε και θα
καταψηφίσουμε το νομοσχέδιο.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Mαζικής Ενημέρωσης):
Κυρίες και κύριοι συνάδελφοι, θα σας είμαι ευγνώμων αν μου δώσετε τη δυνατότητα να ακουστώ με προσοχή.
Το υπό συζήτηση νομοσχέδιο είναι πράγματι κρίσιμο και η Κυβέρνηση
αναλαμβάνει μια σημαντική θεσμική πρωτοβουλία με την κατάθεση και συζήτησή του. Το Εθνικό Συμβούλιο Ραδιοτηλεόρασης αναγορεύεται σε αρχή ελέγχου του οπτικοακουστικού τομέα στη χώρα μας, με συνταγματική πλέον κατοχύρωση. Λυπάμαι γιατί ένα τόσο κρίσιμο νομοσχέδιο αντιμετωπίστηκε από τους εισηγητές των κομμάτων της Αντιπολίτευσης με τέτοια επιπολαιότητα, προχειρότητα, κακοπιστία, προκατάληψη και με ολοφάνερη εκδήλωση της άγνοιας που τους διακατέχει για τα ραδιοτηλεοπτικά πράγματα, παρά τα όσα περί του αντιθέτου κάποιοι ισχυρίστηκαν.
Οι διατάξεις του νομοσχεδίου αυτού είναι η συνεπής συνέχεια του
ν.2328/95, του ν.2644/98 και του π.δ. 310/96. Το νομικό πλαίσιο της χώρας μας είναι ικανοποιητικό, αν και βέβαια πάντοτε η διαφορά φάσης ανάμεσα στην ταχύτατα εξελισσόμενη τεχνολογία και την εκ των υστέρων πάντοτε νομοθετική πρωτοβουλία η οποία καλείται να ρυθμίσει παγιωμένες καταστάσεις συνήθως αποτελεί μια πηγή προβλημάτων. 'Οσο προνοητικός και αν είναι ο νομοθέτης, αδυνατεί να προβλέψει και να δημιουργήσει ένα τόσο λεπτομερές πλαίσιο. Αλλά και το καλύτερο πλαίσιο λόγω της ταχύτατα εξελισσόμενης τεχνολογίας, αλλά και της επινοητικότητας της αγοράς, ανατρέπεται αφού δημιουργούνται νέες συνθήκες, ιδιαιτέρως σε ένα περιβάλλον παγκοσμιοποιημένης οικονομίας που αναδεικνύονται νέες κοινωνικές και οικονομικές λειτουργίες. Ιδιαιτέρως, όταν τα Μέσα Ενημέρωσης που επηρεάζουν καθοριστικά τους πολίτες επιδιώκουν ζωτικό χώρο που δεν τους ανήκει, τότε η στρέβλωση της δημοκρατικής λειτουργίας σε μια κοινωνία είναι αναπόφευκτη.
'Ομως, η κοινωνία της πληροφορίας πρέπει να παραμείνει δημοκρατική και ανθρωποκεντρική και αυτό σημαίνει, ότι ο σεβασμός της ελευθερίας της έκφρασης και η αποφυγή κάθε μορφής λογοκρισίας από τη μια πλευρά πρέπει να συνοδεύεται από τον αντίστοιχο σεβασμό των Μέσων Eνημέρωσης προς τον πολίτη, τις πραγματικές ανάγκες του για έγκυρη ενημέρωση, ποιοτική επιμόρφωση και ψυχαγωγία.
Συχνά τα μέσα ενημέρωσης εμφανίζονται ως άλλος Ιανός με διπλό πρόσωπο. Εάν είναι η υπέρτατη εξουσία, απευθύνονται στο λαό δίνοντας λύσεις χωρίς τεκμηρίωση συνήθως, χωρίς συνοχή, χωρίς προτεραιότητες, πολλές φορές μη εφικτές, μόνο και μόνο για να χτίσουν, να οικοδομήσουν με το κοινό τους μια στενή σχέση εμπιστοσύνης, μια εξάρτηση. Από την άλλη απευθύνονται προς την πολιτική εξουσία σαν να είναι ο αυθεντικός εκφραστής των πολιτών, σαν να είναι περίπου ο νόμιμος εκπρόσωπος του λαού και εγκαλούν την πολιτικη εξουσία. Τελικώς τα μέσα ενημέρωσης αποδεικνύουν ότι δεν είναι ο ουδέτερος αγωγός για την επικοινωνία των ανθρώπων, την ενημέρωσή τους, την επιμόρφωσή τους, την ψυχαγώγησή τους. Είναι ο επιτήδειος διαχειριστής των πολιτικών πεποιθήσεων και των κοινωνικών σχέσεών τους.
Το πολιτικό δυναμικό και όχι μόνο στην Ελλάδα, συχνά αδυνατεί να
ενταχθεί σε αυτό το νέο επικοινωνιακό περιβάλλον, για να αναπτύξει απόψεις και επιχειρήματα, να αναδείξει μία πολιτική κατεύθυνση. Συνήθως μετατρέπεται σε συστατικό στοιχείο ενός προγράμματος που δεν έχει σχέση με την ατζέντα των πολιτικών προτεραιοτήτων, αλλά με την ιεράρχηση που καθορίζεται κυρίως από τον ανταγωνισμό των μέσων ενημέρωσης. Και όλα αυτά τα επιδιώκουμε όλοι μας, άλλος περισσότερο, άλλος λιγότερο, μόνο και μόνο για να δημιουργήσουμε ένα κεφάλαιο δημοσιότητας και αναγνωρισιμότητας, που είναι τόσο κρίσιμα μεγέθη στην καλούμενη πολιτική αγορά. Κρίσιμες αποφάσεις κυβερνητικών οργάνων που προϋποθέτουν δαπάνες δισεκατομμυρίων ή τρισεκατομμυρίων δραχμών για να εφαρμοσθούν, που αφορούν την καθημερινή ζωή των πολιτών, που καθορίζουν την πορεία της χώρας, μεταδίδονται ως ειδήσεις μετά από σειρά άλλων "ειδήσεων" άνευ σημασίας για τη ζωή των πολιτών. Δηλώσεις και ενέργειες των Αρχηγών των κομμάτων της Αντιπολίτευσης για κρίσιμα εθνικά ζητήματα, δεν φιλοξενούνται παρά μετά από την προβολή μηνυμάτων ή ειδήσεων αν και η δημιουργούμενη από αυτά εντύπωση δεν έχει διάρκεια μεγαλύτερη από το εικοσιτετράωρο.
Κυρίες και κύριοι συνάδελφοι, η λειτουργία των ιδιωτικών ιδιαιτέρως ηλεκτρονικών μέσων ενημέρωσης δεν είναι μία συνήθης επιχειρηματική και επαγγελματική δραστηριότητα. Τόσο ο τεχνικός λόγος της χρησιμοποίησης συχνοτήτων που είναι εθνική και κοινωνική περιουσία, όσο και τα αγαθά και οι αξίες που διαχειρίζονται τα μέσα ενημέρωσης για το κοινωνικό σύνολο, όπως είναι η ενημέρωση, επιβάλλουν ένα αυστηρότερο έλεγχο. Τα μέσα ενημέρωσης ασκούν μία κατά παραχώρηση δημόσια υπηρεσία. Ο έλεγχος αυτός βασίζεται σε αρχές και κανόνες που έχει θεσπίσει η πολιτεία. Το Εθνικό Συμβούλιο Ραδιοτηλέορασης είναι κατ'εξοχήν το όργανο εποπτείας και ελέγχου των ηλεκτρονικών μέσων ενημέρωσης στη χώρα μας.
Με το παρόν νομοσχέδιο ολοκληρώνεται η πορεία αναβάθμισης του
Συμβουλίου Ραδιοτηλεόρασης ώστε να λειτουργήσει επιτέλους -αυτό επιδιώκουμε πιστεύω όλοι- ουσία ως πραγματικά ανεξάρτητη αρχή.

Κυρίες και κύριοι συνάδελφοι, με το νομοσχέδιο αυτό ενισχύεται ο
κυρωτικός και ελεγκτικός ρόλος του Συμβουλίου Ραδιοτηλεόρασης. Μετά τις εκλογές άρχισε η κατάρτιση αυτού του νομοσχεδίου σύμφωνα με τις προεκλογικές εξαγγελίες μας. Τα δημοσιεύματα εκείνης της περιόδου, του περασμένου καλοκαιριού, αποδεικνύουν του λόγου μου το αληθές. Οι διευρυμένες αρμοδιότητες που εκχωρούνται στο Συμβούλιο Ραδιοτηλεόρασης δημιουργούν μία νέα τάξη πραγμάτων. Η άσκηση αυτών των διευρυμένων αρμοδιοτήτων πρέπει κατά την άποψή μας απαραιτήτως να συνοδεύεται από ένα νέο καθεστώς για τα μέλη του Συμβουλίου Ραδιοτηλεόρασης. Αυτά είναι απολύτως συνδεδεμένα.
Είναι προφανής, αλλά και πρωτοφανής η αντίφαση της Νέας Δημοκρατίας, αλλά και των άλλων κομμάτων, που ενώ από τη μία πλευρά συμφωνούν με την περαιτέρω αναβάθμιση του Συμβουλίου Ραδιοτηλεόρασης, με την εκχώρηση σε αυτό του συνόλου των αρμοδιοτήτων όσον αφορά την εποπτεία και τον έλεγχο των ραδιοτηλεοπτικών μέσων -συμφωνούν δηλαδή με την ουσία του περιεχομένου, γιατί μέσω της ψήφισης του νομοσχεδίου γίνεται εφικτή αυτή η μεταφορά των αρμοδιοτήτων στο Συμβούλιο Ραδιοτηλεόρασης- από την άλλη ζητούν να αποσύρουμε το νομοσχέδιο ή να μεταθέσουμε χρονικά τη συζήτηση για το νομοσχέδιο.
Ο ίδιος ο κ. Καραμανλής με δήλωσή του λίγες ημέρες πριν, στις 30 Οκτωβρίου, δίνει απάντηση κατά την άποψή μου στην κριτική που ασκεί το ίδιο του το κόμμα. Λέγοντας "η δική μας θέση είναι απλή και ξεκάθαρη" ζητά όλες οι αποφασιστικές αρμοδιότητες να περάσουν τώρα στο σημερινό Ραδιοτηλεοπτικό Συμβούλιο. Πώς θα περάσουν αν δεν ψηφίσουμε το νομοσχέδιο.
Χαίρομαι που επικροτεί αυτήν την επιλογή μας. Πώς, λοιπόν, τώρα θα εκχωρηθούν αυτές οι αρμοδιότητες εάν δεν συζητήσουμε και δεν ψηφίσουμε το νομοσχέδιο;
Η δεύτερη θέση, την οποία έχει ο κ. Καραμανλής και λέει ότι είναι
σαφής, απλή και ξεκάθαρη είναι ότι η νομοθετική ανασυγκρότηση του Εθνικού Συμβουλίου Ραδιοτηλεόρασης πρέπει να γίνει μετά την Αναθεώρηση του Συντάγματος.
Η απάντηση εδώ μπορεί να δοθεί σε τρία επίπεδα:
Πρώτον, οι νέες αρμοδιότητες που εκχωρούνται στο Εθνικό Συμβούλιο Ραδιοτηλεόρασης, όπως είπα, είναι αναπόσπαστα συνδεδεμένες με ένα νέο καθεστώς, με μία πραγματικά ανεξάρτητη αρχή, με ένα όργανο που μπορεί να λειτουργεί ως τέτοια και δεν είναι ούτε κινδυνεύει να αλλοιωθεί σε διακομματική επιτροπή.
Τα μέλη του Συμβουλίου Ραδιοτηλεόρασης προκειμένου να ανταποκριθούν
στην αποστολή τους πρέπει να έχουν νέες ιδιότητες, άλλα χαρακτηριστικά, σύμφωνα με τις προβλέψεις αυτού του νομοσχεδίου, κάτι που δεν χαρακτηρίζει το σημερινό καθεστώς των μελών του Συμβουλίου Ραδιοτηλεόρασης.
Δεύτερον, το ίδιο Σώμα, η Ολομέλεια της Βουλής, εμείς οι Βουλευτές με ακριβώς ίδια διάταξη και συσχετισμό δυνάμεων συζητούμε και τα δύο θέματα: Και το Σύνταγμα και το νομοσχέδιο. Οι συζητήσεις μας συμπίπτουν ως προς το διορισμό των ανεξάρτητων αρχών. Μία από αυτές είναι το Εθνικό Συμβούλιο Ραδιοτηλεόρασης. Συμπίπτει, δηλαδή, η συζήτηση που γίνεται σήμερα στην Ολομέλεια από εμάς τους Βουλευτές με τη συζήτηση που θα γίνει στην Ολομέλεια από εμάς πάλι όσον αφορά στο διορισμό των ανεξαρτήτων αρχών, σύμφωνα με τη διάταξη που θα διατυπώσουμε για να συμπεριληφθεί στο Σύνταγμα.
Τρίτον, επειδή διατυπώθηκε η κατηγορία ότι προκαταλαμβάνουμε το συντακτικό νομοθέτη, πρέπει να πω ότι δεν προκαταλαμβάνουμε το συντακτικό 
νομοθέτη ούτε βρίσκεται σε αναντιστοιχία με τη σημερινή συζήτηση η συζήτηση για την Αναθεώρηση του Συντάγματος. Αυτό άλλωστε προκύπτει από το τρίτο σημείο της δήλωσης του κ. Καραμανλή ο οποίος λέει: "Τη σύνθεση του
Εθνικού Συμβουλίου Ραδιοτηλεόρασης πρέπει να την αποφασίζει αρμόδια κοινοβουλευτική επιτροπή με αυξημένη πλειοψηφία των 3/5". Διατυπώνει, δηλαδή, τη θέση της Νέας Δημοκρατίας για τον τρόπο διορισμού των ανεξάρτητων αρχών.
Είναι γνωστή, λοιπόν, η θέση του ΠΑ.ΣΟ.Κ. Είναι γνωστή, λοιπόν, η

θέση της Νέας Δημοκρατίας, η οποία βεβαίως διατυπώνεται με αφορμή τη συζήτηση για το συγκεκριμένο ζήτημα που μας απασχολεί σήμερα και η οποία ασφαλώς θα διατυπωθεί και κατά τη συζήτηση στο πλαίσιο της συγκεκριμένης διάταξης του Συντάγματος.
Ανακεφαλαιώνω συνοπτικά:

Πρώτον, είναι γνωστό και δεδομένο το προς συζήτηση θέμα: Ο διορισμός των ανεξαρτήτων αρχών. Σήμερα συγκεκριμένα μας απασχολεί ειδικά το Εθνικό Συμβούλιο Ραδιοτηλεόρασης. Είναι γνωστό αυτό και για το νομοσχέδιο και για το Σύνταγμα.
Δεύτερον, είναι γνωστό και δεδομένο ποιοι και πώς συζητούν και αποφασίζουν. Είναι γνωστό και δεδομένο και για το νομοσχέδιο και για το Σύνταγμα.
Και τρίτον, είναι γνωστή και δεδομένη η θέση του ΠΑ.ΣΟ.Κ. Είναι
γνωστή και δεδομένη η θέση της Νέας Δημοκρατίας και για το νομοσχέδιο και για το Σύνταγμα.
Αυτό, λοιπόν, που αποτελεί μία θέση που έχουν εκφράσει τα κόμματα για τις ανεξάρτητες αρχές και το Εθνικό Συμβούλιο Ραδιοτηλεόρασης, μπορούμε και πρέπει να το συζητήσουμε τώρα και να πάρουμε τις αποφάσεις μας.

Η θέση της Νέας Δημοκρατίας -έρχομαι πάλι στο πρώτο σημείο των
δηλώσεων του Αρχηγού της- να δοθούν εξουσίες στο σημερινό Συμβούλιο Ραδιοτηλεόρασης, φανερώνει ότι η Νέα Δημοκρατία δεν θέλει πραγματικά μια ανεξάρτητη αρχή, δεν θέλει αναβάθμιση του Συμβουλίου Ραδιοτηλεόρασης, αλλά θέλει τη λειτουργία ενός διακομματικού οργάνου.

Κυρίες και κύριοι συνάδελφοι, επιχειρηματολογώ υπέρ της πρότασής μας. Σε όλες τις χώρες της Ευρωπαϊκής 'Ενωσης οι αντίστοιχες αρχές διορίζονται από την εκτελεστική εξουσία. Εμείς, και καλώς, επιλέγουμε και εμπλέκουμε
τη Βουλή σε αυτή τη διαδικασία για να τονίσουμε έτσι και στο συμβολικό επίπεδο, το χαρακτήρα της ανεξαρτησίας αυτού του οργάνου. 'Αλλωστε ο Πρόεδρος της Βουλής μέχρι τώρα με το ισχύον καθεστώς ασκεί σχετική αρμοδιότητα ορίζοντας τον Πρόεδρο και τον Αναπληρωτή του στο Εθνικό Συμβούλιο Ραδιοτηλεόρασης.
Είναι προφανές ότι η επιλογή του Συμβουλίου μέσω οργάνων της Βουλής
δεν μπορεί με κανένα τρόπο να οδηγήσει στην αναβίωση του κομματικού συστήματος για το διορισμό των μελών του Συμβουλίου με ενδεχόμενο τελικά

τα μέλη του Συμβουλίου να μετατραπούν σε κομματικούς εκπροσώπους, αλλοιώνοντας έτσι τη φυσιογνωμία μιας ανεξάρτητης αρχής, γιατί το ακούσαμε και αυτό.
Η κατά ένα ποσοστό συμπατριώτισσά μου συνάδελφος Λιάνα Κανέλλη είπε ότι είναι υποβιβασμός της πολιτικής, αν μιλάμε για ανεξάρτητες αρχές, 
στις οποίες δεν δεχόμαστε να διορίζονται κομματικοί εκπρόσωποι. Πιστεύουμε ότι δεν υπάρχουν στις ανεξάρτητες αρχές κομματικοί εκπρόσωποι. Υπάρχουν σε διακομματικά όργανα.
'Οσον αφορά τα πρότυπα -επειδή εγκαλέσατε τον εισηγητή της παράταξής

μας- τα οποία δήθεν μιμούμεθα, γνωρίζετε ποιοι είναι εκείνοι, οι οποίοι είχαν πρότυπα και τα μιμήθηκαν κατά τρόπο απόλυτο και εξευτελιστικό. Μετά από πολλές συζήτησεις, τόσο η Επιτροπή για την Αναθεώρηση του
Συντάγματος, όσο και η Διαρκής Επιτροπή που επεξεργάστηκε το νομοσχέδιο, κατέληξαν κατά πλειοψηφία στη θέση ότι η Διάσκεψη των Προέδρων είναι το κατάλληλο σώμα για την επιλογή των μελών του Συμβουλίου Ραδιοτηλεόρασης. Και κατά το σήμερα ισχύον καθεστώς, ο πρόεδρος και ο αναπληρωτής του συμβουλίου διορίζονται από τον Πρόεδρο της Βουλής, μετά από γνώμη της Διάσκεψης των Προέδρων.
'Οσες επιλογές έχουν γίνει μέχρι σήμερα, έγιναν με τη σύμφωνη, κατά κάποιον τρόπο, γνώμη των μελών της Διάσκεψης των Προέδρων. Η Διάσκεψη των Προέδρων είναι όργανο κύρους, αφού σε αυτό συμμετέχουν εκπρόσωποι των πολιτικών αρχηγών ή και οι ίδιοι οι Αρχηγοί των Κοινοβουλευτικών Ομάδων. Είναι όργανο διαβούλευσης και συνεννόησης. Οσάκις δε είχε αποφασιστικές αρμοδιότητες, εξέδωσε αποφάσεις με συναινετικό τρόπο. Αντιθέτως, η κοινοβουλευτική επιτροπή λειτουργεί υπό το πρίσμα του συσχετισμού

δυνάμεων και ουδέποτε -διότι διατυπώθηκε αυτή η υπόνοια από την πλευρά της Νέας Δημοκρατίας- άλλαξε ο Κανονισμός της Βουλής, χωρίς να υπάρξει ευρύτερη συναίνεση όλων των κομμάτων προς την ίδια κατεύθυνση.
Στη Διάσκεψη των Προέδρων με τη ρύθμιση που εισηγούμεθα, έχουν εξίσου καθοριστικό ρόλο όλα τα κόμματα, γιατί εκεί όλα τα κόμματα μπορούν μαζί με την κοινοβουλευτική πλειοψηφία να παίξουν καθοριστικό ρόλο. Αντίθετα, στη Διαρκή Κοινοβουλευτική Επιτροπή αρκεί να συμπράξει η Κοινοβουλευτική πλειοψηφία με την Αξιωματική Αντιπολίτευση, για να σχηματιστεί η πλειοψηφία που προτείνει η Νέα Δημοκρατία και έτσι να επιλεγούν τα μέλη του Συμβουλίου Ραδιοτηλεόρασης με περιθωριοποίηση των άλλων κοινοβουλευτικών δυνάμεων.
Η διάταξη που προτείνουμε δεν περιέχει τον ορισμό μελών του

Συμβουλίου Ραδιοτηλεόρασης για κατ' αρχήν θητεία έξι μηνών με πλειοψηφία
3/5, πράγμα που δείχνει ότι δεν επιθυμούμε εκμετάλλευση αυτής της
αριθμητικής πλειοψηφίας που έχουμε, προκειμένου να ορίσουμε μέλη με την
ψήφο των παραγόντων, που εκπροσωπούν τη δική μας Κοινοβουλευτική Ομάδα. Αυτοί είναι οι λόγοι που μας οδήγησαν να διατυπώσουμε την πρόταση η
Διάσκεψη των Προέδρων να είναι αυτή, που θα συγκροτήσει το Συμβούλιο Ραδιοτηλεόρασης, μετά από εισήγηση του Προέδρου της Βουλής.
Με το παρόν νομοσχέδιο ολοκληρώνεται η πορεία αναβάθμισης του
Συμβουλίου Ραδιοτηλεόρασης, που έχει ξεκινήσει εδώ και αρκετά χρόνια. Καταθέτω ένα κείμενο, που δείχνει τις προσπάθειες που κάναμε, για να

ενισχύσουμε το Συμβούλιο Ραδιοτηλεόρασης από το 1996 μέχρι σήμερα σε
οικονομικό επίπεδο, σε επίπεδο ενίσχυσης της υλικοτεχνικής υποδομής του,
στάτους των στελεχών του, με καλύτερο μισθολόγιο και κυρίως με τη
διεύρυνση των αρμοδιοτήτων του.
(Στο σημείο αυτό ο Υπουργός Τύπου και Μέσων Μαζικής Ενημέρωσης κ. Δ. Ρέππας καταθέτει για τα Πρακτικά το προαναφερθέν έγγραφο, το οποίο
βρίσκεται στο αρχείο του Τμήματος Γραμματείας της Διεύθυνσης Στενογραφίας
και Πρακτικών της Βουλής)
Στο παρόν νομοσχέδιο έγινε παρερμηνεία και κακοποίηση των διατάξεών

του από τους ομιλητές της Αντιπολίτευσης που προηγήθηκαν. 'Ομως το Εθνικό Συμβούλιο Ραδιοτηλεόρασης γίνεται ανεξάρτητη αρχή, με αρμοδιότητες που δεν έχει καμία ανάλογη αργή, σε οποιαδήποτε χώρα της Ευρώπης, καταργουμένου και του ελέγχου νομιμότητας, ο οποίος υφίσταται για την αντίστοιχη γαλλική αρχή, που κι εκείνη έχει αυξημένες αρμοδιότητες.
Με αυτό το νομοσχέδιο στο άρθρο 7 ιδρύονται τρία τμήματα, το ένα το
είχαμε προβλέψει στο προεδρικό διάταγμα 310/96, γιατί τα προεδρικά διατάγματα για την εφαρμογή του ν.2328, αντίθετα με όσα ισχυρίζονται κάποιοι, έχουν εκδοθεί και ο νόμος εφαρμόζεται.
Αυτοί είναι που θα παρακολουθούν το πρόγραμμα των ηλεκτρονικών μέσων ενημέρωσης, τα στελέχη που θα ενταχθούν σε αυτά τα τμήματα, επιστήμονες και διοικητικοί υπάλληλοι και όχι ασφαλώς τα μέλη του Συμβουλίου Ραδιοτηλεόρασης. Ακούστηκε και αυτό, πως είναι δυνατόν επτά μέλη να ασκούν τα καθήκοντά τους παρακολουθώντας όλες αυτές τις λειτουργίες των ΜΜΕ. Το ένα τμήμα αφορά τη νομιμότητα, τον έλεγχο, δηλαδή, της νόμιμης λειτουργίας των ΜΜΕ, τη χορήγηση των αδειών και την ανάκληση των αδειών όταν αυτό επιβάλλεται.
Τώρα όσον αφορά την τήρηση των όρων της διαφάνειας στη λειτουργία των ΜΜΕ, τμήμα που, επαναλαμβάνω, ιδρύσαμε με το προεδρικό διάταγμα 310/96 εδώ και αρκετά χρόνια, αυτό εντάσσεται πλέον στο νομοσχέδιο αυτό. Η καθυστέρηση της λειτουργίας αυτού του τμήματος που δημιούργησε πολλά προβλήματα οφείλεται σε λόγους που είναι γνωστοί. 'Οταν το ΑΣΕΠ επί δύο και πλέον χρόνια χρειάστηκε να ενεργεί προκειμένου να ολοκληρώσει την πρόσληψη και μάλιστα όχι όλων των επιστημόνων που αρχικώς προβλέψαμε για τη στελέχωση του τμήματος αυτού, αντιλαμβάνεστε ότι δημιουργούνται προβλήματα.
'Ομως το Συμβούλιο Ραδιοτηλεόρασης, κύριε Λαφαζάνη, γιατί από τη δική σας πλευρά διατυπώθηκε μια τέτοια αιτίαση, μπορούσε να χρησιμοποιήσει τα στοιχεία που περιέχονται στα μετοχολόγια που έχουν κατατεθεί στο Συμβούλιο Ραδιοτηλεόρασης το 1996, ώστε να ελέγξει εάν συντρέχουν ασυμβίβαστες δραστηριότητες σαν και αυτές που εσείς υπονοείτε. Βεβαίως μπορεί να μην είχε το ηλεκτρονικό μητρώο που προβλέπει το π.δ. 310/96, 
μπορούσε όμως με το χειρόγραφο μητρώο να προβεί σε αυτούς τους ελέγχους. Επίσης μετά το ν.2644/98 δώσαμε τη δυνατότητα στο Συμβούλιο
Ραδιοτηλεόρασης αυτοβούλως να επιλαμβάνεται όλων αυτών των θεμάτων για
την εύρυθμη λειτουργία στο ραδιοτηλεοπτικό τοπίο.
'Οσον αφορά την τήρηση των κανόνων δεοντολογίας είναι το τρίτο τμήμα
που ιδρύουμε, προκειμένου να παρακολουθεί εάν τηρούνται οι κανόνες

δεοντολογίας, σύμφωνα με τους κώδικες που καταρτίζει και εκδίδει το Εθνικό Συμβούλιο Ραδιοτηλεόρασης. Είπατε πως θωρακίζουμε τα Μέσα Ενημέρωσης και τις διαφημιστικές εταιρείες με το να δίνουμε σε αυτούς τη δυνατότητα να καταρτίζουν κώδικες που αυτοί και μόνο αυτοί μπορούν να δεσμεύουν. Δεν είναι αλήθεια. Είναι ένα επιπρόσθετο μέτρο αυτό, ισχύει και σε άλλες χώρες και, αν διαβάσετε τη διάταξη, θα δείτε ότι η εφαρμογή αυτών των διατάξεων είναι ανεξάρτητη από την εφαρμογή των διατάξεων που
προβλέπονται για τις ελεγκτικές και κυρωτικές αρμοδιότητες του Εθνικού Συμβουλίου Ραδιοτηλεόρασης.
Δεν κάναμε ταξινόμηση των προγραμμάτων των ραδιοτηλεοπτικών σταθμών εδώ και λίγους μήνες από τον προηγούμενο Μάρτιο με την αντίστοιχη σήμανση των προγραμμάτων -το έχετε διαπιστώσει- πράγμα το οποίο μπορεί να βοηθήσει, γιατί οι ίδιοι οι λειτουργοί των ΜΜΕ έχουν σημαντικό ρόλο να διαδραματίσουν στη βελτίωση της ποιότητας των προγραμμάτων. Ο έλεγχος του Συμβουλίου Ραδιοτηλεόρασης παραμένει στο ακέραιο και είναι αυτός που οδηγεί το Συμβούλιο να παίρνει αποφάσεις κυρωτικού χαρακτήρα. Αλλά το να υποχρεώσουμε τα ΜΜΕ να ταξινομούν τα προγράμματά τους, χρησιμοποιώντας επιστήμονες με τέτοιο τρόπο ώστε να προειδοποιούν τους θεατές για την ποιότητα κάθε προγράμματος, είναι κάτι που πιστεύω ότι μπορεί να οδηγήσει σε βελτίωση και όχι σε εξυπηρέσηση άνομων συμφερόντων, όπως υπονοήσατε. 
Κυρίες και κύριοι συνάδελφοι, θα αλλάξω τελείως την ομιλία που είχα
ετοιμάσει, δεν θα αναφερθώ καθόλου σε αυτό το νομοσχέδιο, γιατί δεν το έκαναν και οι εισηγητές. Θα επανέλθω την Παρασκευή, που θα έχουμε την τιμή, φαντάζομαι, να ακούσουμε και τον κ. Καραμανλή. 'Ομως, επειδή ο εισηγητής της Νέας Δημοκρατίας κ. Νεράντζης -και λυπάμαι- μίλησε για ραδιοτηλεόραση, η οποία εν ανομία συνελήφθη αρκούμαι να πω ότι οι πρώτες άδειες παραχωρήθηκαν για τη λειτουργία Τηλεοπτικών σταθμών στη χώρα μας με υπουργική απόφαση το 1989 με βάση ένα νομοθετικό διάταγμα του 1972 περί λειτουργίας ερασιτεχνικών και πειραματικών σταθμών ασυρμάτου! Τι λέει το νομοθετικό διάταγμα:
Λέει: "Ερασιτεχνικοί σταθμοί ασυρμάτου θεωρούνται οι σταθμοί
ασυρμάτου τηλεπικοινωνίας, οι χρησιμοποιούμενη παρά προσώπων κεκτημένων πτυχίων ερασιτέχνου και εφοδιασμένου δι' αδείας κατοχής, εγκαταστάσεως κ.λπ, και χορηγούνται διά σκοπούς αποκλειστικώς προσωπικούς άνευ οικονομικού τινός συμφέροντος αποκλειομένης της δι'αυτών μεταδόσεως προγραμμάτων ή διαφημίσεων".
Θέλετε να μιλήσουμε για ανομίες κύριε Νεράντζη; 'Ετσι δώσατε άδειες σε τηλεοπτικούς σταθμούς, που λειτουργούν σήμερα με εθνική εμβέλεια με αυτήν τη νομοθετική διάταξη. Και άλλα πολλά!
Δώσατε άδειες, τις οποίες ανακαλέσατε σε μία ημέρα και επαναχορηγήσατε την ίδια μέρα σε τηλεοπτικούς σταθμούς. Και λειτούργησαν οι τηλεοπτικοί σταθμοί παρανόμως όσα χρόνια κυβέρνησε η Νέα Δημοκρατία χωρίς να καταβάλουν ούτε μία δραχμή στα δημόσια ταμεία. Και αυτά είναι λίγα. Επιφυλλάσσομαι να επανέλθω!
Κυρίες και κύριοι συνάδελφοι, είναι πολύ σημαντική η διάταξη του νομοσχεδίου σύμφωνα με την οποία τα μέλη του Συμβουλίου τρία χρόνια μετά τη λήξη της θητείας τους δεν έχουν δικαίωμα να απασχολούνται σε επιχειρήσεις, των οποίων η δραστηριότητα εποπτεύεται από το Ραδιοτηλεοπτικό Συμβούλιο. Είναι μία ρύθμιση πολύ σημαντική.

Διαφωνείτε με αυτό; Διότι άκουσα διαφωνίες να διατυπώνονται και σε
αυτό το θέμα!
Εμείς πολύ πριν συμβούν όλα αυτά τα οποία εντόνως συζητήθηκαν την τελευταία περίοδο στην πατρίδα μας, είχαμε διατυπώσει αυτήν τη διάταξη, να μην έχουν τη δυνατότητα κάποιοι που είναι στο Ραδιοτηλεοπτικό Συμβούλιο μετά τη λήξη της θητείας τους σε αυτό, να εντάσσονται επαγγελματικά σ'έναν τηλεοπτικό σταθμό, σε μια διαφημιστική εταιρεία, σε μια εταιρεία μετρήσεων των διαθέσεων της κοινής γνώμης.
Δεν είναι σωστές αυτές οι ρυθμίσεις; Διαφωνείτε με αυτές; Απορώ!
Μπαίνω στις ομιλίες των αγαπητών συναδέλφων.
Ο κ. Νεράντζης αναφέρθηκε στην παραίτηση του κ. Σούρλα και του κ. Μανιτάκη. Ο κ. Κασσιμάτης παραιτήθηκε για άλλους λόγους, προσωπικούς, λόγους διασφάλισης των ασφαλιστικών δικαιωμάτων επειδή ολοκλήρωνε την ακαδημαϊκή θητεία του. Είναι γνωστο αυτό.
Η διαφωνία που προέκυψε με τους επικεφαλής του Ραδιοτηλεοπτικού
Συμβουλίου εκείνη την περίοδο αφορά μόνο νομικό ζήτημα.
Με το ν. 2644/98 για συνδρομητικές ραδιοτηλεοπτικές υπηρεσίες, νόμο για τον οποίο εισπράξαμε την κριτική σημαντικών οικονομικών παραγόντων αυτής της χώρας, προβλέψαμε και μια νέα κατηγορία κυρώσεων ηθικού χαρακτήρα για τα Μέσα Ενημέρωσης. Δεν προβλέπονταν μέχρι τότε. 
Εκπρόσωποι της παράταξής σας με δηλώσεις τους συντάχθηκαν με τα
οικονομικά συμφέροντα και όχι με την Κυβέρνηση, η οποία προτίμησε να δημιουργήσει ένα σαφές νομικό και θεσμικό πλαίσιο πριν επιτρέψει την
ανάπτυξη αυτών των επαγγελματικών δραστηριοτήτων.
Το Ραδιοτηλεοπτικό Συμβούλιο, εξετάζοντας περιστατικό το οποίο είναι προγενέστερο του νόμου και της ισχύος του νόμου, εξέδωσε απόφαση στην οποία συμπεριέλαβε και αποφάσεις - κυρώσεις ηθικού χαρακτήρα. Και είπαμε στο πλαίσιο του ελέγχου νομιμότητας ότι σ'ένα κράτος δικαίου δεν νοείται η αναδρομική επιβολή κυρώσεων.
Δεν έχετε όλοι αυτήν την άποψη; Αυτό ήταν αιτία πολέμου εκ μέρους
κάποιων από το Ραδιοτηλεοπτικό Συμβούλιο!
Πρέπει να σας πω ότι η απόφαση του Ραδιοτηλεοπτικού Συμβουλίου εκδόθηκε από τον Υπουργό Τύπου και καταβλήθηκαν τα οικονομικά ποσά που περιλαμβάνονται σ' αυτή, δηλαδή τα πρόστιμα, που αποφάσισε το Ραδιοτηλεοπτικό Συμβούλιο και επέβαλα εγώ με την απόφασή μου.

Να σας πω και κάτι ακόμα; Μέλη του Ραδιοτηλεοπτικού Συμβουλίου
προσέφυγαν στο Συμβούλιο Επικρατείας εναντίον της απόφασης του Υπουργού, που εξέδωσε την απόφαση του Συμβουλίου για την επιβολή των οικονομικών κυρώσεων, των προστίμων δηλαδή, ζητώντας από το Συμβούλιο να ακυρώσει την απόφαση αυτή, να μην πληρώσουν, δηλαδή, τα μέσα αυτά τα οικονομικά ποσά. 
Αυτή είναι η λειτουργία των ανεξαρτήτων αρχών; Με πείσματα; Με
μικροτεχνάσματα; Γι' αυτό ακριβώς θα πρέπει να λειτουργήσει μία ανεξάρτητη αρχή, για να εποπτεύσει το ραδιοτηλεοπτικό τομέα στη χώρα μας, που πραγματικα, παρά την πρόοδο που έχουμε κάνει, αντιμετωπίζει πολλά προβλήματα.
'Οσον αφορά τη μεταβατική διάταξη για την οποία έγινε τόσος λόγος ακούστηκε ότι εμείς κρατούμε το φιλέτο για λογαριασμό της Κυβέρνησης, όσον αφορά τη χορήγηση των αδειών. Είπα στην επιτροπή ότι θα ακούσω τους εκπροσώπους των κομμάτων στην Ολομέλεια, με υπεύθυνο τρόπο να τοποθετηθούν επί του θέματος. Δεν υπάρχει καμία πολιτική διαφωνία να εκχωρηθεί και αυτή η αρμοδιότητα, να καταργηθεί, δηλαδή, η προβλεπόμενη εξαίρεση στο σημερινό νομοσχέδιο και να μεταφερθεί αυτή η αρμοδιότητα στο Συμβούλιο Ραδιοτηλεόρασης. 'Εχουμε μια νομική επιφύλαξη γιατί μας ενδιαφέρει να εγγυηθούμε την εγκυρότητα της διαδικασίας. Είναι σε εξέλιξη μια διαγωνιστική διαδικασία και καλούμαστε να ψηφίσουμε ουσιαστικά για να αλλάξουμε τους όρους αυτού του διαγωνισμού, ενώ ο διαγωνισμός είναι ήδη σε εξέλιξη. Αν παίρνετε αυτήν την ευθύνη, για όποιο ενδεχόμενο ακυρότητας 
της διαδικασίας προκύψει, παρακαλώ να το πείτε ευθέως και δεν το είπατε. Σας λέω ότι είμαι έτοιμος να ανταποκριθώ σ' αυτήν την πρόταση, παρακαλώ
όμως να πάρετε υπεύθυνη θέση στο πλαίσιο αυτής της συζήτησης. Το
επεσήμανα κατά τη συζήτηση στην επιτροπή και αναμένω την τελική δική σας θέση.
Κυρίες και κύριοι συνάδελφοι, λυπούμαι γιατί έγινε στόχος κριτικής η Κυβέρνηση, για το ότι στο πλαίσιο της σύμβασης παραχώρησης που υπεγράφη

με ιδιωτική εταιρεία, για την εκπομπή συνδρομητικού ραδιοτηλεοπτικού προγράμματος φιλοξενείται ως πρόγραμμα και η συνεδρίαση της Βουλής των Ελλήνων, χωρίς κόστος για τη Βουλή των Ελλήνων. Είναι μια αντισταθμιστική προσφορά, ένα αντισταθμιστικό μέτρο που με το νόμο που ψήφισε η Βουλή των Ελλήνων προβλέπεται, προκειμένου όποιος ιδιώτης επιχειρηματίας, λαμβάνει την άδεια να αναπτύξει αυτήν τη δραστηριότητα, να υποχρεούται να προσφέρει συχνότητες απ' αυτές που ο ίδιος κατέχει ή ενοικιάζει σε ορισμένους δημόσιους φορείς και πρώτα και κύρια στη Βουλή των Ελλήνων. Κακό είναι αυτό, ότι μεταδίδονται δωρεάν οι συνεδριάσεις της Βουλής των Ελλήνων; Γιατί ακούστηκε και γι' αυτό φωνή κριτικής.
ΛΙΑΝΑ ΚΑΝΕΛΛΗ: Δεν είναι δωρεάν. 'Εχει κόστος.
ΔΗΜΗΤΡΙΟΣ ΣΙΟΥΦΑΣ: Δεν είπαμε εμείς τέτοιο πράγμα.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Οχι
εσείς.
ΔΗΜΗΤΡΙΟΣ ΣΙΟΥΦΑΣ: Διευκρινίστε το.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Είπα ότι ακούστηκε και αυτό. Χαίρομαι όταν σας ενοχλεί η εντύπωση που τείνει

να δημιουργηθεί, ότι ταυτίζεστε με το Κομμουνιστικό Κόμμα Ελλάδας. Ασφαλώς όχι. Η κ. Κανέλλη το είπε αυτό.
ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, αφήστε τα αυτά.
ΠΡΟΕΔΡΕΥΩΝ (Κωνσταντίνος Βρεττός): Κύριε Σιούφα, σας παρακαλώ πολύ. ΔΗΜΗΤΡΙΟΣ ΣΙΟΥΦΑΣ: Σας παρακαλώ πολύ, κύριε Υπουργέ, αφήστε τα αυτά
ειδικά προσωπικά σε εμένα.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Σιούφα, σας αγαπώ και σας εκτιμώ. Οι συνάδελφοί σας και εγώ είμαστε

αρκετές ώρες εδώ και συζητούμε. 'Ερχεστε τώρα και διακόπτετε τη συνεδρίαση, με έναν τρόπο ο οποίος θα μου επιτρέψετε να πω ότι δεν είναι ανάλογος του κοινοβουλευτικού ήθους που έχετε.
ΠΡΟΚΟΠΗΣ ΠΑΥΛΟΠΟΥΛΟΣ: Διευκρίνιση έκανε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κλείνω λέγοντας τούτο, γιατί στέρεψε και ο χρόνος.
Κυρίες και κύριοι συνάδελφοι, ζούμε στην εποχή της εικονοκρατίας,
είναι μακρινή η εποχή του Γουτεμβέργιου, περάσαμε πλέον από την ιδεοληπτική αντίληψη για την επικοινωνία και την ενημέρωση στην εικονοληπτική αντίληψη. Η δύναμη της εικόνας είναι αναμφισβήτητη. Οι πολιτικοί -αυτό είναι μια αλήθεια- προκειμένου να οικοδομήσουν αυτό το κεφάλαιο δημοσιότητας και αναγνωρισιμότητας στην πολιτική αγορά πολλές φορές εντάσσονται ως στοιχείο μιας παράστασης στο πρόγραμμα των μέσων ενημέρωσης και γνωρίζουν ότι η εντύπωση κερδίζεται κυρίως από το αν γνωρίζεις τη χρήση των μέσων και όχι αν κατέχεις την ουσία της πολιτικής. Δεν πρέπει να το επιτρέψουμε αυτό. Συμφωνώ μαζί σας εδώ, κυρία Κανέλλη

-και είμαι ευτυχής- αλλά αυτό εξαρτάται πρώτα και κύρια από εμάς.
Πιστεύω ότι το νομοσχέδιο που συζητούμε και θα ψηφίσουμε, όταν καταστεί νόμος του κράτους δημιουργεί ένα νέο περιβάλλον στο χώρο της επικοινωνίας αναδεικνύοντας το Συμβούλιο Ραδιοτηλεόρασης σε καθοριστική αρχή για τον έλεγχο και την εποπτεία των ραδιοτηλεοπτικών μέσων στην πατρίδα μας.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, λίγες φορές είναι τόσο εύκολο να τεκμηριώσει κανείς, με απόλυτη σαφήνεια, το γιατί αντιτίθεται σ' ένα σχέδιο νόμου. Σε λίγες περιπτώσεις, πραγματικά, μπορεί να αποδείξει κανείς, με πολύ απλά μάλιστα λόγια, γιατί λέει όχι. Είναι ένα από τα σχέδια νόμου εκείνα, τα οποία όχι μόνο εξ αιτίας του περιεχομένου τους αλλά και του χρόνου και του τρόπου με τον οποίο έρχονται αποδεικνύουν δύο τινά.
'Η ότι η Κυβέρνηση που το φέρνει -γιατί όπως αντιλαμβάνεσθε δεν είναι μόνο θέμα του Υπουργού Τύπου και Μέσων Μαζικής Ενημέρωσης, είναι και θέμα της Κυβέρνησης- δεν γνωρίζει πώς νομοθετεί. 'Η ότι η Κυβέρνηση κρύβει μια σκοπιμότητα, η οποία δύσκολα μπορεί να συγκαλυφθεί. Πολύ φοβούμαι ότι συμβαίνει το δεύτερο.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλης κ. ΑΝΝΑ ΜΠΕΝΑΚΗ ΨΑΡΟΥΔΑ)
Εισαγωγικά θα ήθελα να παρατηρήσω τα εξής, για να τεκμηριώσω αυτό που είπα: Θυμηθείτε, κυρίες και κύριοι συνάδελφοι, πώς ήρθε αυτό το
σχέδιο νόμου στη Βουλή. Αυτό το σχέδιο νόμου, και από πλευράς χρόνου και από πλευράς περιεχομένου, είναι, το λιγότερο, παράδοξο.
Χρόνια ολόκληρα ζήσαμε με μια νομοθεσία η οποία διαμόρφωσε μια συγκεκριμένη συγκρότηση του Εθνικού Συμβουλίου Ραδιοτηλεόρασης. Και ξαφνικά, όχι απλώς και μόνο τη στιγμή κατά την οποία συζητείται η αναθεώρηση του Συντάγματος, όχι μόνον όταν έχει τελειώσει η πρώτη φάση αναθεώρησης, αλλά όταν πλέον εχει ήδη επιληφθεί η Επιτροπή κατά τη δεύτερη φάση, έρχεται ο Υπουργός ν' αλλάξει τη συγκρότηση του Εθνικού Συμβουλίου Ραδιοτηλεόρασης. Αυτό δε γίνεται τη σγιγμή κατά την οποία το Εθνικό Συμβούλιο Ραδιοτηλεόρασης περιλαμβάνεται αναμφισβήτητα όχι μόνο στις ανεξάρτητες διοικητικές αρχές, για τις οποίες θεσπίζουμε μια συγκεκριμένη πλέον ρύθμιση μέσα στο Σύνταγμα, αλλά και ρητά αναφέρεται -και πολυτελώς, αν θέλετε- και από πλευράς σύνθεσης και από πλευράς αρμοδιοτήτων, ακριβώς εξαιτίας της σημασίας του, στα άρθρα 15 και 101 Α' του Συντάγματος. Τι άραγε είναι εκείνο το οποίο δημιουργεί αυτήν τη βιασύνη;
Δεύτερον, το περιεχόμενο του: 'Οταν μας το έφερε ο κύριος Υπουργός, παρακαλώ να θυμηθείτε τι έλεγε. Δεν είναι μόνον η σύνθεση την οποία προέβλεπε, αλλά και το περιεχόμενο που αναγκάστηκε να το αλλάξει εντελώς. 
Ως προς τη συγκρότηση με την αρχική μορφή, στην ουσία το Εθνικό
Συμβούλιο Ραδιοτηλεόρασης θα διοριζόταν από τον κύριο Υπουργό και, άρα την Κυβέρνηση. Βρισκόταν στην πλήρη διακριτική του ευχέρεια. 'Ερχεται στη συνέχεια και λέγει ότι χορηγεί μεν αποφασιστικές αρμοδιότητες στο Εθνικό Συμβούλιο Ραδιοτηλεόρασης, αλλά στο μεταβατικό στάδιο -δηλαδή σε ό,τι
αφορά τη ραδιοφωνία και την τηλεόραση που βρίσκεται εν εκκρεμότητι, που είναι το 90% των περιπτώσεων- κρατάει την αποφασιστική αρμοδιότητα και συντηρεί τη γνωμοδοτική αρμοδιότητα του Συμβουλίου.
Υποχώρησε ο κύριος Υπουργός υπό την πίεση όλων, ιδίως της Αξιωματικής Αντιπολίτευσης, αλλά και Βουλευτών του κυβερνώντος κόμματος. Υποχώρησε και προς τις δύο κατευθύνσεις: Και σε ό,τι αφορά τη συγκρότηση και σε ό,τι αφορά τις αρμοδιότητες.
Τι υποδηλώνει όμως τούτο, κυρίες και κύριοι συνάδελφοι; Υποδηλώνει ότι υπήρχε σημαντικότατη προχειρότητα από την αρχή και αναγκάστηκε το Υπουργείο υπό την πίεση των όσων εδώ ακούστηκαν να τα πάρει πίσω.
Γιατί διαμαρτύρεται ο κύριος Υπουργός; Εάν δεν ήμαστε εδώ όλοι εμείς, αλλά και εσείς, κυρίες και κύριοι συνάδελφοι του ΠΑΣΟΚ, να διαμαρτυρηθούμε, θα είχε περάσει με την αρχική μορφή. Πού βρίσκεται, λοιπόν, το παράπονο του κυρίου Υπουργού; Στο γεγονός ότι η κριτική που του έγινε τον οδήγησε στο να μειώσει τα ελαττώματα που έχει το νομοσχέδιο;
Αν τον είχαμε ακούσει και είχαμε εδώ απλώς και μόνο ενδώσει στον
κανόνα που θέλει να καλλιεργήσει η Κυβέρνηση -ότι εκείνη είναι πλειοψηφία, εκείνη νομοθετεί, εμείς από κει και πέρα μπορούμε απλώς να παρακολουθούμε τα πράγματα- θα είχε περάσει το πρώτο σχέδιο νόμου που, αφού το τροποποίησε, ο ίδιος ομολογεί ότι ήταν εσφαλμένο. Ορθώς, λοιπόν, διαμαρτυρηθήκαμε.
Το ερώτημα είναι βεβαίως, γιατί άραγε η Νέα Δημοκρατία και τα άλλα
κόμματα της Αντιπολίτευσης -αλλά εδώ βρίσκομαι εκφράζοντας τη Νέα Δημοκρατία- λένε "όχι" και στη συνέχεια, μολονότι υποχώρησε ο κύριος Υπουργός και σε ό,τι αφορά τη συγκρότηση και σε ό,τι αφορά τις αρμοδιότητες και έκανε ένα θετικό βήμα προς αυτήν την κατεύθυνση; Απλά διότι τα βήματα που έκανε ο κύριος Υπουργός δεν μειώνουν τα ελαττώματα τόσο πολύ όσο θα έπρεπε. Απλώς και μόνο δεν είναι τόσα πολλά τα ελαττώματα. Στην ουσία ο πυρήνας των προβλημάτων που δημιουργεί το
σχέδιο νόμου παραμένει.
Θα μου επιτρέψετε εδώ να κάνω τρεις παρατηρήσεις: Η μια αφορά το
γιατί δεν μπορούμε να ψηφίσουμε τώρα αυτό το νομοσχέδιο. Η δεύτερη αφορά την επιλογή του οργάνου, δηλαδη τη συγκρότηση του Εθνικού
Συμβουλίου Ραδιοτηλεόρασης. Και η τρίτη αφορά τις αρμοδιότητές του. Ξεκινώ με το πρώτο: Γιατί δεν μπορούμε τώρα να ψηφίσουμε αυτό το
σχέδιο νόμου μ' αυτήν τη μορφή; Κυρίες και κύριοι συνάδελφοι, η αναθεωρητική διαδικασία δεν είναι μια απλή διαδικασία. Η αναθεωρητική διαδικασία σημαίνει ότι αλλάζει ο Καταστατικός Χάρτης της χώρας. Από τη στιγμή που αλλάζει ο Καταστατικός Χάρτης και από τη στιγμή που υπάρχει συμφωνία και του ιδίου του Προέδρου της Βουλής και των μελών των κομμάτων που συμμετέχουν στην Επιτροπή για την αλλαγή του Κανονισμού της Βουλής, ότι ακριβώς μετά την αναθεώρηση του Συντάγματος θα υπάρξει και η γενικευμένη αναθεώρηση του Κανονισμού, ώστε να προσαρμοστεί και αυτός στα συγκεκριμένα δεδομένα, το ερώτημα που τίθεται είναι το εξής:
Μπορούμε τούτη την ώρα, ως Βουλή, η οποία ασκεί απλώς και μόνο
νομοθετικό έργο, να προκαταλάβουμε το έργο του αναθεωρητικού νομοθέτη και του νομοθέτη ο οποίος αποφασίζει για τον Κανονισμό της Βουλής;
Τι είναι εκείνο που βιάζει τα πράγματα ν' αποφασίσουμε τώρα σε ό,τι
αφορά τη συγκρότηση του συγκεκριμένου οργάνου;
Λέει ο κύριος Υπουργός: "Μα, εγώ θέλω να κάνω ένα βήμα σοβαρό, θέλω
να προχωρήσω στην παραχώρηση όλων των αποφασιστικών αρμοδιοτήτων, χωρίς μάλιστα τις μεταβατικές διατάξεις και έτσι να δώσω κύρος στο Εθνικό Συμβούλιο Ραδιοτηλεόρασης". Εμείς του το προτείνουμε τόσα χρόνια. Στην Επιτροπή Θεσμών και Διαφάνειας -το ξέρει και ο ίδιος γιατί έχει έρθει πολλές φορές- αυτό λέγαμε.
Τι του λέμε τώρα πολύ απλά; Δεν αρνούμεθα να ψηφίσουμε το συγκεκριμένο σχέδιο νόμου, εφόσον έχει την εξής ρύθμιση: 'Οτι όλες οι αρμοδιότητες που αναφέρει παραχωρούνται στο Εθνικό Συμβούλιο Ραδιοτηλεόρασης με τη μορφή που έχει τώρα. Και ν' αλλάξουμε τη συγκρότησή του όταν ολοκληρωθεί η διαδικασία της Αναθεώρησης του Συντάγματος και ο Κανονισμός της Βουλής, ώστε να προσαρμοσθεί στα συγκεκριμένα δεδομένα. 
Ούτως ή άλλως, κυρίες και κύριοι συνάδελφοι, ακούστε γιατί είναι
εντελώς παράλογο αυτό που λέει ο κύριος Υπουργός. Τι μας λέει; Να τα δώσουμε από τώρα, να προβλέψουμε και τη συγκρότηση από τώρα. 'Οταν γνωρίζει ότι η συγκρότηση την οποία θα ψηφίσετε -γιατί εσείς θα την

ψηφίσετε, όχι εμείς- δεν μπορεί να ισχύσει, ούτως ή άλλως, πριν από την Αναθεώρηση του Συντάγματος και την αλλαγή του Κανονισμού της Βουλής. Δηλαδή του λέμε κάτι που είναι αυτονόητο. Γιατί και τώρα, κυρίες και κύριοι συνάδελφοι του ΠΑ.ΣΟ.Κ., εάν ψηφίσετε το συγκεκριμένο νόμο, τη συγκεκριμένη συγκρότηση του Εθνικού Συμβουλίου Ραδιοτηλεόρασης, αυτή η συγκρότηση δεν είναι δυνατόν να εφαρμοσθεί σε καμία περίπτωση, πριν αλλάξει ο Κανονισμός της Βουλής.
ΕΥΑΓΓΕΛΟΣ ΒΕΝΙΖΕΛΟΣ: 'Οχι η αναθεώρηση, ο Κανονισμός της Βουλής, ο
οποίος μπορεί να αλλάξει σε μία συνεδρίαση.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Βενιζέλο, να σας πω κάτι; Εγώ σας λέω το εξής: Ψηφίζετε...
ΕΥΑΓΓΕΛΟΣ ΒΕΝΙΖΕΛΟΣ: Για την ακρίβεια αυτού που λέτε.
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, για την ακρίβεια αυτού που λέω σας
διορθώνω.
Πείτε ότι το ψηφίζετε σήμερα. Είσθε βέβαιος ότι μεθαύριο, στη
συζήτηση της Αναθεώρησης του Συντάγματος, θα περάσει η πρότασή σας μέσα στην Ολομέλεια, σε ό,τι αφορά το αν θα είναι αρμόδια η Διάσκεψη των Προέδρων ή όχι;
ΕΥΑΓΓΕΛΟΣ ΒΕΝΙΖΕΛΟΣ: Αν δεν περάσει, θα προσαρμοσθεί ο νόμος.
ΠΡΟΚΟΠΗΣ ΠΑΥΛΟΠΟΥΛΟΣ: Τότε σας ρωτώ πολύ απλά: Γιατί δεν δίνουμε τις αρμοδιότητες στο Εθνικό Συμβούλιο Ραδιοτηλεόρασης, όπως έχει σήμερα και να περιμένουμε, μόλις τρεις μήνες -μετά από επτά χρόνια- να
ρυθμίσουμε και το όργανο όπως θα έχει;
Καταλαβαίνετε την αντίφαση την οποία ενέχει η σκέψη σας και ως προς
το χρόνο και ως προς την ουσία.
ΕΥΑΓΓΕΛΟΣ ΒΕΝΙΖΕΛΟΣ: Θα παρακολουθεί πιο στενά το ζήτημα η Βουλή. ΠΡΟΚΟΠΗΣ ΠΑΥΛΟΠΟΥΛΟΣ: Μας λέτε να ψηφίσουμε ένα νόμο του οποίου το
όργανο, το οποίο θα επωμισθεί τις αρμοδιότητες, δεν γνωρίζουμε ποια μορφή θα έχει σε τρεις μήνες. Γιατί μπορεί να αποφασίσει άλλως το Σύνταγμα. Να προκαταλάβουμε και το Σύνταγμα και τον Κανονισμό της Βουλής αυτήν τη στιγμή και με τον τρόπο αυτό απλώς και μόνο να δώσουμε μία επιταγή εν λευκώ στην Κυβέρνηση, η οποία θα έρχεται να λέει στη συζήτηση στην Ολομέλεια "Μα, το αποφασίσαμε στη Βουλή ότι είναι η Διάσκεψη των Προέδρων. Τι συζητάμε για τις αρμόδιες Κοινοβουλευτικές Επιτροπές; Τι συζητάμε για άλλα ζητήματα που αφορούν το Εθνικό Συμβούλιο Ραδιοτηλεόρασης;".
Κυρίες και κύριοι συνάδελφοι, περιμέναμε τόσα χρόνια -επτά ολόκληρα
χρόνια- και λέγαμε να δώσετε τις αρμοδιότητες και δεν τις δίνατε. Τις δίνετε τώρα, τις δίνουμε και εμείς μαζί σας, αλλά για τη σύνθεση και τη συγκρότηση του συλλογικού οργάνου τι νόημα έχει να μην περιμένουμε ακόμα τρεις μήνες; Χάθηκε ο κόσμος; Γιατί άραγε αυτή η επιμονή; Τι κρύβει αυτή η επιμονή; 'Οταν μάλιστα σε αυτούς τους τρεις μήνες, ώσπου να συγκροτηθεί, μπορεί εν τω μεταξύ να έχουμε αποφασίσει.
Καταλαβαίνετε ότι αυτό ή κρύβει σκοπιμότητα ή ένα πείσμα του
Υπουργού να μην πάρει πίσω ένα σχέδιο νόμου και εξευτελισθεί πολιτικά. 'Αλλος λόγος δεν υπάρχει και το ξέρετε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Τι
από τα δύο ισχύει;
ΠΡΟΚΟΠΗΣ ΠΑΥΛΟΠΟΥΛΟΣ: Αυτό θα το αποφασίσετε εσείς, κύριε Υπουργέ. Εγώ δεν θέλω να κάνω δίκη προθέσεων. Εμένα θα μου επιτρέψετε να πω ότι και το ένα και το άλλο ενέχει πολιτική απαξία. Το ένα γιατί δηλώνει πρόθεση, το άλλο, γιατί, όπως ξέρετε, πολλές φορές τα λάθη στην πολιτική είναι χειρότερα και από τα εγκλήματα.

Σε ό,τι αφορά τώρα το δεύτερο θέμα, το οποίο σχετίζεται με τη σύνθεση και τη συγκρότηση του συγκεκριμένου συλλογικού οργάνου, θα μου επιτρέψετε, κυρίες και κύριοι συνάδελφοι, γιατί πολλοί από εσάς δεν μετείχατε στην Επιτροπή Αναθεώρησης, να σας πω τα εξής:
Τι λέει το σχέδιο νόμου: 'Αλλη ήταν η συγκρότηση στην αρχή. 'Ηρθε στη συνέχεια ο κύριος Υπουργός και το προσάρμοσε σε αυτό που δέχεται ο εισηγητής της Πλειοψηφίας. Δηλαδή στο να είναι αρμόδια για τη συγκρότηση των ανεξάρτητων διοικητικών αρχών γενικώς, άρα και του Εθνικού Συμβουλίου Ραδιοτηλεόρασης, η Διάσκεψη των Προέδρων.
Για όσους δεν ήταν μέσα στην Επιτροπή, θα θυμίσω τι έγινε. 'Οταν
συζητούσαμε γενικότερα για τις ανεξάρτητες διοικητικές αρχές στο πλαίσιο του άρθρου 101 Α, τότε ακριβώς συμφωνήσαμε όλοι, ομόφωνα μέσα στην επιτροπή, ότι αρμόδια θα είναι η κατά περίπτωση Κοινοβουλευτική Επιτροπή

με την αυξημένη πλειοψηφία των 3/5 των μελών της.
Τελείωσαν οι συζητήσεις και φθάνουμε στην ώρα της ψηφοφορίας. Είχαν αρχίσει οι ψηφοφορίες πλέον επί των άρθρων και ξαφνικά, όταν φθάνουμε στην ψηφοφορία του άρθρου 101Α, ο εισηγητής της Πλειοψηφίας, υπό τις πιέσεις ποίων ή ποίου -αυτό είναι δικό σας θέμα να το κρίνετε- έρχεται και λέει "όχι αυτά που συμφωνήσαμε, αλλά η Διάσκεψη των Προέδρων". Επεκαλέσθη μάλιστα και τη συνηγορία του εκπροσώπου του Συνασπισμού μέσα στην επιτροπή.
'Εγινε ονομαστική ψηφοφορία ή ορθότερα ψηφοφορία προβλεπόμενη από τον Κανονισμό της Βουλής -γιατί δεν είναι κατ' ακρίβεια ονομαστική 
ψηφοφορία- για να γνωρίζουμε ποιοι το δέχονται και ποιοι δεν το δέχονται. Πάμπολλοι συνάδελφοι από το χώρο του ΠΑ.ΣΟ.Κ. κατεψήφισαν αυτήν την πρόταση.
ΙΩΑΝΝΗΣ ΜΑΓΚΡΙΩΤΗΣ: Κανείς.
ΠΡΟΚΟΠΗΣ ΠΑΥΛΟΠΟΥΛΟΣ: Να σας αναφέρω ονόματα; Δεν μου αρέσει να
εκθέτω συναδέλφους, γιατί είναι και θέμα ενδεχομένως εσωκομματικό σας, αλλά μη μου λέτε ότι δεν το κατεψήφισαν.
ΕΥΑΓΓΕΛΟΣ ΒΕΝΙΖΕΛΟΣ: Θα δεχθείτε μία διακοπή;
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, κύριε Βενιζέλο, δεν είναι Επιτροπή
Αναθεώρησης εδώ.
ΕΥΑΓΓΕΛΟΣ ΒΕΝΙΖΕΛΟΣ: Μα, αναφέρεσθε σε μένα.
ΠΡΟΚΟΠΗΣ ΠΑΥΛΟΠΟΥΛΟΣ: Θα απαντήσετε με τη σειρά σας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Βενιζέλο, σας παρακαλώ. Ο
ομιλητής δεν δέχεται διακοπές.
ΕΥΑΓΓΕΛΟΣ ΒΕΝΙΖΕΛΟΣ: Δεν δέχεται διακοπές, γιατί δεν θέλει να ακούσει
αυτά που θέλω να πω.
ΠΡΟΚΟΠΗΣ ΠΑΥΛΟΠΟΥΛΟΣ: Θα τα ακούσω με προσοχή, όταν θα έρθει η ώρα
σας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Βενιζέλο, τις ερμηνείες
σας όταν θα ανεβείτε στο Βήμα.
ΕΥΑΓΓΕΛΟΣ ΒΕΝΙΖΕΛΟΣ: Τα γεγονότα...
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, μπορώ να υπερασπισθώ τον εαυτό
μου.
Ο κ. Βενιζέλος πρέπει να συνηθίσει πως δεν θα συμβεί εδώ το ίδιο που συνέβαινε στην Επιτροπή Αναθεώρησης. Εκει παίρνατε το λόγο όποτε θέλατε. Eδώ θα υπάρχει κανόνας και χρόνος.
ΕΥΑΓΓΕΛΟΣ ΒΕΝΙΖΕΛΟΣ: Αυτό είναι για να δικαιολογήσετε την άρνηση
του...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Παυλόπουλε, δεν κάνετε
διάλογο με τον κ. Βενιζέλο. Απευθύνεσθε στη Βουλή.
ΠΡΟΚΟΠΗΣ ΠΑΥΛΟΠΟΥΛΟΣ: Τα λέω αυτά για να πω ότι σέβομαι την κοινοβουλευτική διαδικασία, την οποία στην επιτροπή την παραβιάσαμε. 
ΕΥΑΓΓΕΛΟΣ ΒΕΝΙΖΕΛΟΣ: Η ουσία είναι ότι δεν θέλετε να σας αντικρούσω. ΠΡΟΚΟΠΗΣ ΠΑΥΛΟΠΟΥΛΟΣ: Λέω, λοιπόν, ότι ενώ όλοι είχαμε συμφωνήσει

ποιό θα είναι το όργανο το οποίο θα επιλέγει, έκανε πίσω ο εισηγητής της Πλειοψηφίας. Και μέσα σε έναν ορυμαγδό -και το θυμίζω γιατί έγινε συζήτηση διαμαρτυριών, ελήφθη μία απόφαση, η οποία αφορούσε τη Διάσκεψη των Προέδρων.
Γιατί λέμε όχι στη Διάσκεψη των Προέδρων, κυρίες και κύριοι συνάδελφοι; Γιατί προβλέπω -και εδώ θα είμαστε- ότι όταν θα έρθει η ώρα να το σηζητήσουμε, εκεί θα καταλάβετε -όταν θα συζητάμε το άρθρο 101 Ακαι τις παρενέργειες και τα προβλήματα.
Γιατί λέμε όχι στην Διάσκεψη των Προέδρων; Γιατί θεωρούμε ότι δεν
είναι δυνατόν να είναι αυτό το όργανο το οποίο θα διαμορφώνει τις 0 ανεξάρτητες διοικητικές αρχές, αλλά θα πρέπει να είναι η αρμόδια κοινοβουλευτική επιτροπή με την πλειοψηφία των 3/5 των μελών της.

Είχε πει ο κ. Βενιζέλος: "Διάσκεψη Προέδρων με ομοφωνία και αν δεν
υπάρχει αυτή η δυνατότητα με την πλειοψηφία των 4/5". Και θα μπορούσε κανείς από εσάς να μου πει: "Μα, κύριε Παυλόπουλε, τι είναι αυτά που μας λέτε; 'Ενα όργανο, όπως η Διάσκεψη των Προέδρων με τόσο αυξημένη πλειοψηφία δεν μπορεί να κάνει τέτοια επιλογή και να εξασφαλίσει μία υπερκομματική σύνθεση;" Η απάντηση είναι απλή. 'Εχει τρία ελαττώματα αυτό το όργανο που λέγεται Διάσκεψη των Προέδρων.
Πρώτον, γνωρίζετε, κυρίες και κύριοι συνάδελφοι, ότι η Διάσκεψη των Προέδρων έχει κυμαινόμενη σύνθεση; Δεν έχει σταθερή σύνθεση. Σε αυτή μετέχουν και πρόσωπα, ανάλογα με το αν υπάρχουν ή δεν υπάρχουν, τα οποία
μπορούν να αλλοιώσουν την ίδια την πλειοψηφία ακόμα και των 4/5. Γιατί οι πρώην Πρόεδροι της Βουλής, παραδείγματος χάρη, μπορεί να ανήκουν όλοι στην ίδια πλειοψηφία και τα 4/5 να μην επαρκούν.
Εν πάση περιπτώσει, όμως, αυτή η κυμαινόμενη σύνθεση ταιριάζει για να μπορεί ένα όργανο αυτού του είδους να αποφασίζει για τόσο σημαντικές ανεξάρτητες διοικητικές αρχές;
Δεύτερο ελάττωμα, το θέμα της δημοκρατικής νομιμοποίησης. Σας ερωτώ ευθέως: Τι επιδιώκουμε με το να βάζουμε τη Βουλή να αποφασίζει -και ορθώς το βάζουμε- για ένα τέτοιο όργανο; Τη μεγαλύτερη δημοκρατική νομιμοποίηση. Φυσικά δεν μπορεί να είναι αρμόδια η Ολομέλεια -θα ήταν πάρα πολύ δύσκολο η Ολομέλεια να αποφασίζει για ένα τέτοιο ζήτημα- αλλά, εν πάση περιπτώσει, οι αρμόδιες Κοινοβουλευτικές Επιτροπές έχουν πολύ μεγαλύτερη δημοκρατική νομιμοποίηση εξαιτίας της παρουσίας περισσότερων Βουλευτών που εκφράζουν περισσότερες φωνές, από τη Διάσκεψη των Προέδρων.
Τι φοβόμαστε; Να δώσουμε στους Βουλευτές τη δυνατότητα να αποφασίζουν; Πολλώ μάλλον όταν, όπως ξέρετε, μία από τις βασικές τομές της Αναθεώρησης του Συντάγματος είναι η αναβάθμιση των Κοινοβουλευτικών Επιτροπών, στις οποίες αναθέτουμε ακόμα και νομοθετικό έργο.
Τι κάνουμε λοιπόν; Αναθέτουμε στις επιτροπές αυτές νομοθετικό έργο
και τους αρνούμεθα τη δυνατότητα, κατά περίπτωση, να συγκροτούν τις ανεξάρτητες διοικητικές αρχές. Και εμπιστευόμαστε ένα όργανο το οποίο αποτελείται από εκπροσώπους των κομμάτων με πολύ μικρότερη σύνθεση και χωρίς να υπάρχει η δυνατότητα να εκφρασθούν όσο το δυνατόν περισσότεροι συνάδελφοι από το χώρο του Κοινοβουλίου. Γιατί άραγε; Τι φοβόμαστε; 
Σκεφτόμαστε ότι οι Βουλευτές κομματικά απλώς και μόνο θα σκέφτονται;
Δεν έχουν την ωριμότητα να κρίνουν για τις προσωπικότητες εκείνες, οι οποίες θα τεθούν προς συζήτηση;
Υπάρχει και ένα τελευταίο επιχείρημα: Τι σχέση έχει η Διάσκεψη των
Προέδρων μ' ένα τέτοιο θέμα; Θα μου πείτε "ο νόμος το λέει και ο Κανονισμός θα το πει". Για σκεφθείτε το πρωθύστερο! Δεν το λέει ο Κανονισμός τώρα, το λέει ο νόμος και θα ποδηγετήσουμε και τον Κανονισμό της Βουλής. Προκαταλαμβάνουμε από τώρα, θεωρούμε βέβαιο ότι, αφού το λέει ο νομοθέτης, θα το αποφασίσει και ο Κανονισμός.
Αλλά πέραν τούτου, τι είδους αρμοδιότητες ασκεί ως σήμερα η Διάσκεψη των Προέδρων; Είναι καθαρά ένα όργανο, που αφορά την εσωτερική λειτουργία της Βουλής, την οργάνωση των συζητήσεων και των εργασιών της Βουλής. Αυτή είναι η σκοπιμότητα για την οποία υπάρχει.
Κι εμείς ερχόμαστε με έναν νόμο, πριν καν αποφασίσει ο ίδιος ο
Κανονισμός, για να δούμε αν το θέλουμε ή όχι και της αναθέτουμε αρμοδιότητες, γι' αυτό το τεράστιο ζήτημα, όλων συλλήβδην των ανεξάρτητων διοικητικών αρχών.
Θα μου πείτε "και τώρα δεν έχει κάποια αρμοδιότητα ο Πρόεδρος για το Εθνικό Συμβούλιο Ραδιοτηλεόρασης"; Αυτό αποδεικνύει την αντίφαση του κυρίου Υπουργού. Τώρα την έχει ο Πρόεδρος της Βουλής ως προσωπικότητα. Και κακώς την έχει μόνος του. Αυτό πάμε να διορθώσουμε. 'Αρα, την έχει ως προσωπικότητα.
Δεν φτάνει που δεν πηγαίνουμε στην Διαρκή Επιτροπή, βάζουμε τη Διάσκεψη των Προέδρων λες κι αυτή είναι το αρμόδιο όργανο, το οποίο θα μπορούσε να αποφασίσει για κάτι τέτοιο. Ε, όχι. Εδώ θα είστε, εδώ θα είμαστε και θα γίνουν συζητήσεις. Θα δείτε εσείς, κυρίες και κύριοι συνάδελφοι του ΠΑ.ΣΟ.Κ., πώς οι ίδιοι θα συναινέσετε να πάμε στην αρμόδια Διαρκή Επιτροπή και όχι στη Διάσκεψη των Προέδρων.
Εν πάση περιπτώσει, σας λέω ένα πράγμα. Ούτε η Αναθεώρηση του
Συντάγματος ούτε η νομοθεσία γίνεται με προσωπικά πείσματα. Αυτό να το ξεκαθαρίσουμε. Θεσμοθετούμε για το μέλλον και δεν μπορεί...
ΦΟΙΒΟΣ ΙΩΑΝΝΙΔΗΣ: Βλέπω ότι πεισμώνετε εσείς.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Ιωαννίδη, θα μου επιτρέψετε να σας πω το εξής: 'Αλλοι πεισμώνουν -ελπίζω να μας βλέπουν αυτή τη στιγμή- όταν θεωρούν ότι πρέπει να κρατήσουν κάποιες αρμοδιότητες. Από κει και πέρα, ξέρετε πολύ καλά, γιατί προεδρεύατε στην επιτροπή, πώς έγινε η αλλαγή, υπό ποιες συνθήκες και πόσο παράτυπα μέσα στην επιτροπή εσείς ο ίδιος 
αφήσατε να γίνει αυτή η αλλαγή, όταν είχαμε φθάσει στις ψηφοφορίες. Γιατί, αν είχαμε ξεκινήσει να κάνουμε το ίδιο που αφήσατε να γίνει για το

101Α, θα έπρεπε να ξανακάνουμε τη συζήτηση όλων των άρθρων για τα οποία ψηφίζαμε.
ΦΟΙΒΟΣ ΙΩΑΝΝΙΔΗΣ: Παράτυπα; Εσείς είστε αρχιερέας της παρατυπίας και το ξέρουν προπαντός οι συνάδελφοί σας της Νέας Δημοκρατίας.
ΠΡΟΚΟΠΗΣ ΠΑΥΛΟΠΟΥΛΟΣ: 'Ετσι λέτε; Από πού βγάλατε, κύριε Ιωαννίδη,
αυτό το συμπέρασμα;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Ιωαννίδη, σας παρακαλώ.
Θα πάρετε το λόγο, είστε εγγεγραμμένος και θα τα πείτε.
ΠΡΟΚΟΠΗΣ ΠΑΥΛΟΠΟΥΛΟΣ: 'Εγινε παρατύπως και το ξέρουν όλοι οι συνάδελφοι. 'Αλλωστε εκείνοι που πρώτοι διαμαρτυρήθηκαν, ήταν οι συνάδελφοι του ΠΑ.ΣΟ.Κ.
Εν πάση περιπτώσει, με όλων αυτών των ειδών τις συζητήσεις που έγιναν στην επιτροπή, αποδεικνύεται για του λόγου το ασφαλές ότι αυτό το οποίο συμβαίνει με αυτό το νομοσχέδιο, είναι συνέχεια των ημαρτημένων
της Επιτροπής Αναθεώρησης του Συντάγματος.
Σε ό,τι αφορά τέλος τις αρμοδιότητες, που είναι το τρίτο ζήτημα, σας είχα πει ότι ούτε εξ αιτίας του χρόνου που έρχεται ούτε εξ αιτίας του οργάνου το οποίο θεσμοθετεί αλλά και εξ αιτίας των αρμοδιοτήτων δεν μπορούμε να ψηφίσουμε αυτό το σχέδιο νόμου.
Γιατί; Στο πλαίσιο της διαδικασίας αναθεώρησης του Συντάγματος, γνωρίζετε καλά, κυρίες και κύριοι συνάδελφοι, ότι εκτός από τα θέματα που αφορούν τη συγκρότηση του Εθνικού Συμβουλίου Ραδιοτηλεόρασης, συζητούμε για τις πολύ σημαντικές εγγυήσεις που πρέπει να μπουν σε ό,τι αφορά και τον τρόπο λειτουργίας των ηλεκτρονικών Μέσων Μαζικής Ενημέρωσης και σε ό,τι αφορά τις εταιρείες εκείνες, οι οποίες έχουν τέτοια μέσα ενημέρωσης και σε ό,τι αφορά τον έλεγχο που θα κάνει το Εθνικό Συμβούλιο Ραδιοτηλεόρασης για τα θέματα αυτά. Και ξέρετε ότι έχουμε αφήσει σημαντικές εκκρεμότητες, σημαντικότατες εκκρεμότητες και σε ό,τι αφορά τη μετοχική σύνθεση των εταιριών αυτών.
Εμείς, παραδείγματος χάρη, θεωρούμε ότι ουδέποτε πρόκειται να υπάρξει φως σ' αυτόν το δύσκολο κόσμο της ραδιοφωνίας και της τηλεόρασης, εάν δεν υπάρχει δυνατότητα ελέγχου του μετοχικού κεφαλαίου μέχρι φυσικού προσώπου. 'Οπως επίσης θεωρούμε ότι δεν μπορεί να μιλάμε σοβαρά για τομές διαφάνειας στον τομέα αυτό, αν δεν μπουν κυρώσεις στην περίπτωση παραβίασης των κανόνων της διαφάνειας. Κυρώσεις που μπορεί να επιβάλει το Εθνικό Συμβούλιο Ραδιοτηλεόρασης. Και όχι μόνο η ακύρωση της σύμβασης του έργου ή της προμήθειας αλλά ακόμα και η ανάκληση της άδειας του ηλεκτρονικού Μέσου Μαζικής Ενημέρωσης.
Κι ενώ συζητάμε αυτά, κι ενώ συζητάμε επίσης και ένα άλλο σημαντικό θέμα, τα οικονομικά των κομμάτων στο άρθρο 29, κι εκεί εμείς προτείνουμε τη δωρεάν παραχώρηση τηλεοπτικού χρόνου στα κόμματα, για να μπορούμε ν' έχουμε αποφυγή του φαινομένου του πακτωλού των χρημάτων που σήμερα καταναλίσκονται και δημιουργούν προβλήματα και σκιές πάνω από τα κόμματα, έρχεται το υπό συζήτηση σχέδιο νόμου.
Το ερώτημα είναι, αφού μεθαύριο θα μπουν αυτές οι εγγυήσεις, που
αλλάζουν άρδην -εφόσον δεχθεί η κυβερνητική πλειοψηφία, εφόσον υποχωρήσει ακόμη περισσότερο και δεχθεί τις προτάσεις μας- γιατί δεν περιμένουμε γι' αυτές τις αρμοδιότητες να συζητήσουμε ουσιαστικά μεθαύριο;
Τελειώνω λέγοντάς σας το εξής: Φαίνεται ότι ο κύριος Υπουργός
παρανόησε την πρόταση την οποία έχουμε κάνει και εγώ πιστεύω εσκεμμένα. Γιατί δεν μπορεί να μην κατάλαβε τι του λέμε. Πολύ απλά, σε τρεις μήνες, κυρίες και κύριοι συνάδελφοι, τελειώνουμε τη διαδικασία της αναθεώρησης και σε ό,τι αφορά τη συγκρότηση των ανεξάρτητων διοικητικών αρχών και σε ό,τι αφορά τις αρμοδιότητες του Εθνικού Συμβουλίου Ραδιοτηλεόρασης. Και τότε, αφού αλλάξει και ο Κανονισμός της Βουλής, μπορούμε να τα δούμε όλα μαζί.
Τώρα μπορούμε να κάνουμε μόνο ένα πράγμα. 'Εχουμε ένα Εθνικό
Συμβούλιο Ραδιοτηλεόρασης που λειτουργεί και που ο κύριος Υπουργός λέει ότι θέλει να το αναβαθμίσει. Και εμείς θέλουμε να το αναβαθμίσουμε. Του λέμε, λοιπόν, απλά όλες τις αρμοδιότητες που έχει μέσα το σχέδιο νόμου να το μεταφέρουμε, εδώ και τώρα, από την έναρξη της ισχύος του νόμου που θα ψηφισθεί απο τη Βουλή, στο Εθνικό Συμβούλιο Ραδιοτηλεόρασης με την τωρινή του σύνθεση. Και επιφυλασσόμαστε όταν θα έρθει η ώρα, μετά την αναθεώρηση του Συντάγματος, να ανασυγκροτήσουμε το Εθνικό Συμβούλιο Ραδιοτηλεόρασης και να του προσθέσουμε και τις αρμοδιότητες που το ίδιο το Σύνταγμα θα του δίνει.
Αν το κάνετε αυτό όχι μόνο το ψηφίζουμε, αλλά και θα το χειροκροτήσουμε. Αν όμως μας λέτε να προκαταλάβουμε το συντακτικό
νομοθέτη στο αναθεωρητικό του πεδίο, να προκαταλάβουμε τον Κανονισμό της Βουλής τη στιγμή που δεν ξέρουμε τι θα γίνει μέχρι τότε, να προκαταλάβουμε τα πάντα, για να πάμε στην Ολομέλεια έχοντας δημιουργήσει ένα πρωθύστερο, εμείς το θεωρούμε και πολιτικώς απαράδεκτο και θεσμικώς αδιανόητο. Και νομίζω ότι η θέση μας είναι απολύτως σαφής. Κάτω από αυτές τις προϋποθέσεις δεν μπορούμε να ψηφίσουμε αυτό το σχέδιο νόμου -το τονίζω- και για λόγους πολιτικούς και για λόγους θεσμικούς, όπως άλλωστε θα φανεί και κατά τη συζήτηση επί των άρθρων. Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)

ΕΥΑΓΓΕΛΟΣ ΒΕΝΙΖΕΛΟΣ: Κυρία Πρόεδρε, παρακαλώ το λόγο επί προσωπικού. ΦΟΙΒΟΣ ΙΩΑΝΝΙΔΗΣ: Κυρία Πρόεδρε, παρακαλώ το λόγο επί προσωπικού. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Τι θέλετε, κύριε Βενιζέλο;
Επί προσωπικού; Δεν αντελήφθην κανένα προσωπικό θέμα.
ΕΥΑΓΓΕΛΟΣ ΒΕΝΙΖΕΛΟΣ: Πώς δεν αντιληφθήκατε; Ο κ. Παυλόπουλος
αναφερόμενος...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, έχετε ένα λεπτό για να ακούσουμε σε τι συνίσταται το προσωπικό ζήτημα.
ΕΥΑΓΓΕΛΟΣ ΒΕΝΙΖΕΛΟΣ: Το προσωπικό ζήτημα συνίσταται αφ'ενός μεν στο ότι με εμέμφθη ο κ. Παυλόπουλος για τους πολιτικούς χειρισμούς που έκανα ως εισηγητής...
ΠΡΟΚΟΠΗΣ ΠΑΥΛΟΠΟΥΛΟΣ: Πάντως διευκρινίζω ότι δεν είχα τίποτα προσωπικό εναντίον του κ. Βενιζέλου.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Με συγχωρείτε, αυτό δεν είναι προσωπικό θέμα. Είναι πολιτική κριτική, την οποία θα την αντικρούσετε όταν μιλήσετε.
ΕΥΑΓΓΕΛΟΣ ΒΕΝΙΖΕΛΟΣ: 'Οχι, είναι προσωπικότατο. Είναι προσωπική μομφή και μου απέδωσε και γνώμη την οποία δεν διατύπωσα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Αυτό δεν θα το αναπτύξετε τώρα, αλλά στο τέλος της συζητήσεως. Δείτε τον Κανονισμό, κύριε Βενιζέλο. 
ΕΥΑΓΓΕΛΟΣ ΒΕΝΙΖΕΛΟΣ: Τον Κανονισμό τον είδα, τον έχω μπροστά μου.
Είναι και μομφή και να σας εξηγήσω σε τι συνίσταται.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Πέστε μου το προσωπικό που σας προσβάλλει. Το άλλο αφήστε το.
ΕΥΑΓΓΕΛΟΣ ΒΕΝΙΖΕΛΟΣ: Με προσβάλλει ως εισηγητή της Πλειοψηφίας στη
διαδικασία Αναθεώρησης του Συντάγματος να διατυπώνει τώρα η Νέα Δημοκρατία την άποψη ότι εμείς υπαναχωρήσαμε. Διότι το ΠΑΣΟΚ.... 
ΠΡΟΚΟΠΗΣ ΠΑΥΛΟΠΟΥΛΟΣ: Τώρα τη διατυπώνουμε; Το είπα και στην
Επιτροπή.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Με συγχωρείτε, κύριε Βενιζέλο. Μιλάμε για προσωπικό και όχι για συλλογική μομφή κατά της Κοινοβουλευτικής Ομάδας.
ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε οι χειρισμοί που κάνει ο καθένας
μας πολιτικά είναι ζήτημα προσωπικό και πολιτικό.
ΒΥΡΩΝ ΠΟΛΥΔΩΡΑΣ: Δεν είναι αυτό προσωπικό. Στην απάντησή σας τα
πολιτικά. Μη χαλάτε τη διαδικασία.
ΕΥΑΓΓΕΛΟΣ ΒΕΝΙΖΕΛΟΣ: Σας παρακαλώ είναι πολύ προσωπικό.

ΠΡΟΕΔΡΕΥΟΥΣΑ (Αννα Μπενάκη-Ψαρούδα): Κύριε Βενιζέλο τελειώστε.
Θέλετε να εξηγήσετε γιατί αλλάξατε αιφνιδιαστικά θέση, όπως είπε ο κ. Παυλόπουλος; Εξηγήστε το.
ΕΥΑΓΓΕΛΟΣ ΒΕΝΙΖΕΛΟΣ: Δώστε μου τη δυνατότητα.
Το ΠΑΣΟΚ στην Επιτροπή Αναθεώρησης πρότεινε εναλλακτικά προς συζήτηση
δύο σχήματα: 'Η η κοινοβουλευτική επιτροπή με πλειοψηφία 3/5 ή η
Διάσκεψη των Προέδρων με πλειοψηφία 4/5. Συμφωνήσαμε όντως κατ' αρχάς επί

του πρώτου σχήματος, αλλά η Νέα Δημοκρατία αρχής γεννομένης από τον ίδιο το κ. Μητσοτάκη τον επίτιμο Πρόεδρό της είχε αντιρρήσεις ως προς τη διαδικασία υποβολής της πρότασης.
ΠΡΟΚΟΠΗΣ ΠΑΥΛΟΠΟΥΛΟΣ: Τις ήρε αμέσως.
ΕΥΑΓΓΕΛΟΣ ΒΕΝΙΖΕΛΟΣ: Και τα μικρότερα κόμματα της Αντιπολίτευσης είχαν την αίσθηση ότι η διαδιακασία αυτή τα αποκλείει από τη διεργασία σχηματισμού...
ΠΡΟΚΟΠΗΣ ΠΑΥΛΟΠΟΥΛΟΣ: Μόνο ο Συνασπισμός.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Βενιζέλο, με συγχωρειτε
θα σας διακόψω. Αυτά που αναπτύσσετε δεν είναι προσωπικό θέμα. ΑΝΑΣΤΑΣΙΟΣ ΝΕΡΑΝΤΖΗΣ: Είναι ουσία.
ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, τον Κανονισμό παρακαλώ. Τι
γίνεται εδώ μέσα;

ΕΥΑΓΓΕΛΟΣ ΒΕΝΙΖΕΛΟΣ: Για το λόγο αυτό και αποδεχόμενοι και τη σχετική επίμονη πρόταση του Συνασπισμού καταλήξαμε στο σχήμα η Διάσκεψη των Προέδρων με 4/5 δηλαδή, με σύμπραξη της Αντιπολίτευσης.
ΠΡΟΕΔΡΕΥΟΥΣΑ (Αννα Μπενάκη-Ψαρούδα): Κύριε Βενιζέλο, τελείωσε και ο χρόνος σας και δεν είναι προσωπικά αυτά τα θέματα. Για να ακούσουμε και εσάς, το προσωπικό σας, κύριε Ιωαννίδη. 'Ακουσα ότι σας είπε ότι παρατύπως αλλάξατε...
ΦΟΙΒΟΣ ΙΩΑΝΝΙΔΗΣ: Κατ' αρχήν δεν ανέμενα -αν και από τον κ. Παυλόπουλο πρέπει να τα αναμένει όλα κανείς- ότι θα χρησιμοποιούσε το Βήμα της σημερινής συζήτησης για να μου αποδώσει μομφή με τον τρόπο που μου απέδωσε.
Πρέπει, λοιπόν, πρώτον, να τον πληροφορήσω, καίτοι καθηγητής του Συνταγματικού Δικαίου, ότι όταν μετά το Σύνταγμα του 1975 κατηργήθη η διάταξη για την απαρτία, έκτοτε πας προεδρεύων είτε στην Ολομέλεια είτε σε οποιαδήποτε επιτροπή, οφείλει με βάση το τεκμήριο της πλειοψηφίας, όταν δεν υπάρχει ονομαστική ψηφοφορία να πει "κατά πλειοψηφία δεκτό" -το έχουμε ζήσει όλοι- το άρθρο, το οποίο συζητείται ...
ΠΡΟΚΟΠΗΣ ΠΑΥΛΟΠΟΥΛΟΣ: Δεν ήταν αυτή η παρατυπία, άλλη ήταν η
παρατυπία.
ΦΟΙΒΟΣ ΙΩΑΝΝΙΔΗΣ: Ο μόνος τρόπος που υπάρχει για να προκληθεί πραγματική ψηφοφορία, είναι η αίτηση ονομαστικής ψηφοφορίας. 'Οταν το έκανε αυτό η Νέα Δημοκρατία στην Επιτροπή Αναθεώρησης του Συντάγματος, έγινε δεκτό και έγινε δι' ανατάσεως με συγκεκριμένα αποτελέσματα ... 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Ιωαννίδη, αυτά τα θέματα
είναι γνωστά. Εάν έχετε κάτι προσωπικό που σας έθιξε, εξηγήστε το να τελειώνουμε.
ΦΟΙΒΟΣ ΙΩΑΝΝΙΔΗΣ: Μα, σας είπα, είναι προφανές. Με συγχωρείτε, κυρία Μπενάκη, ήσασταν και μέλος της επιτροπής. Πρέπει να υπενθυμίσω ... 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Λοιπόν, έληξε το θέμα. Δώσατε
τις εξηγήσεις που χρειάζονται και τελειώσαμε, κύριε Ιωαννίδη.

ΦΟΙΒΟΣ ΙΩΑΝΝΙΔΗΣ: Είναι ανάγκη ακόμα να υπενθυμίσω ότι, αν ο
κ. Παυλόπουλος είχε παράπονα για τον τρόπο με τον οποίο προήδρευα στην επιτροπή όφειλε να το πει ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Ιωαννίδη, το εξηγήσατε και τελείωσε το προσωπικό σας θέμα, εν πάση ανέσει.
ΦΟΙΒΟΣ ΙΩΑΝΝΙΔΗΣ: Μα, ένα λεπτό ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Λοιπόν, κάντε μου τη χάρη να βάλετε τελεία.
ΦΟΙΒΟΣ ΙΩΑΝΝΙΔΗΣ: Μια φράση μόνο και ολοκληρώνω.
Θέλω να υπενθυμίσω στον κ. Παυλόπουλο ότι όλα τα κόμματα διά των εκπροσώπων τους και ο πρώην Πρωθυπουργός κ. Μητσοτάκης και ο εκπρόσωπος της Κυβέρνησης, όταν έληξαν οι εργασίες της επιτροπής, όχι μόνον δεν παραπονέθηκαν, αλλά με συνεχάρησαν για τον τρόπο με τον οποίο διηύθυνα τις εργασίες της επιτροπής.
(Χειροκροτήματα από την πτέρυγα του ΠΑ.ΣΟ.Κ.) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Αυτό είναι αληθές, κύριε
Ιωαννίδη, και σας ευχαριστούμε για την προεδρία της επιτροπής.

Ο κ. Στριφτάρης, Κοινοβουλευτικός Εκπρόσωπος του Κομμουνιστικού
Κόμματος, έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κυρία Πρόεδρε.
Κατ' αρχήν μου προξένησε εντύπωση πραγματικά η επιμονή του Υπουργού
να δικαιολογήσει τα αδικαιολόγητα.
Βεβαίως δίνετε αρμοδιότητες στο Ραδιοτηλεοπτικό Συμβούλιο, κύριε Υπουργέ, αλλά είναι κατόπιν εορτής. Αφού κρατάτε για τον εαυτό σας με τις μεταβατικές διατάξεις το δικαίωμα εσείς να εγκρίνετε τις άδειες, οι οποίες έπρεπε να έχουν εγκριθεί εδώ και πολύ χρόνο, λέτε ότι δίνετε μεγάλες αρμοδιότητες στο Ραδιοτηλεοπτικό Συμβούλιο.
Είναι, λέει, ανεξάρτητη αρχή και αναρωτιέται κανένας: Τι χρειάζεται το Πειθαρχικό Συμβούλιο, το οποίο διορίζεται από την Κυβέρνηση; Και οι τρεις διορίζονται από την Κυβέρνηση. Να ελέγχει τι;
Δεύτερον, δεν είναι ανεξάρτητο, όπως το πάτε και θα πω για τις ανεξάρτητες αρχές. Και δεν είναι ανεξάρτητο, γιατί με τον τρόπο που συγκροτείται έτσι και αλλιώς κανένας άλλος δεν έχει δικαίωμα να προτείνει εκτός από τον Πρόεδρο της Βουλής. Δεν λέτε εδώ ότι από τη Διάσκεψη των Προέδρων μπορεί να συμφωνήσει ή να μη συμφωνήσει κανένας. Εμείς δεν συμφωνούμε. Αλλά λέω ότι ο Πρόεδρος θα προτείνει πέντε, επτά, δέκα,
είκοσι άτομα και κανένας άλλος δεν θα έχει δικαίωμα να προτείνει. Τι θα είναι αυτά τα άτομα που θα προτείνει ο Πρόεδρος;
Προσέξτε, κύριοι συνάδελφοι του ΠΑ.ΣΟ.Κ., τι θα ψηφίσουμε: 'Οτι είναι ασυμβίβαστο αυτά, εκείνα, τα άλλα ... και η ανάληψη αξιώματος, ή θέσης σε οποιοδήποτε πολιτικό κόμμα ή φορέα.
Και προτείνει ο Πρόεδρον έναν, οποιονδήποτε. Πώς θα το διαπιστώσουμε ότι δεν έχει αξίωμα σε ένα πολιτικό κόμμα; Θα τον βάλουμε να κάνει δήλωση; Πώς θα το διαπιστώσουμε; Πού είναι η Δημοκρατία σας, λοιπόν; Προτείνεται, παραδείγματος χάριν, ο κ. Στριφάρης. Πώς θα το διαπιστώσουμε ότι δεν είναι μέλος του κόμματος; Θα τους βάζουμε, λοιπόν, να κάνουν δήλωση προφανώς ...
ΑΡΙΣΤΟΤΕΛΗΣ ΠΑΥΛΙΔΗΣ: Δηλωσίες, αν θυμάσθε.
ΣΠΥΡΙΔΩΝ ΣΤΡΙΦΤΑΡΗΣ: ... ότι δεν ανήκουν σε κανένα κόμμα. Τι σημαίνει αυτό;
Είπατε στην ομιλία σας "δεν είναι καλό που για τρία χρόνια μετά, τα
μέλη ή το προσωπικό δεν θα μπορούν να πηγαίνουν να δουλέψουν σε ιδιωτικές 
εταιρείες"; Και τι τιμωρία θα τους βάλετε; Τι προβλέπει ο νόμος; Τίποτα. 'Ο,τι προέβλεπε και για τον επίτροπο των τηλεπικοινωνιών που έγινε μετά σύμβουλος στην ισπανική "Τελεφόνικα". Γιατί κοροϊδεύετε, λοιπόν, το Κοινοβούλιο; Δεν λέω γιατί κοροϊδεύετε το λαό, γιατί το λαό συνέχεια τον εμπαίζετε και τον κοροϊδεύετε. Γιατί κοροϊδεύετε και εμάς εδώ και μας μιλάτε για ανεξάρτητη αρχή, στην οποία προτείνει ένας και μοναδικός, όπου τη σύνθεση της Διάσκεψης των Προέδρων την κανονίζετε εσείς, δηλαδή η πλειοψηφία της Βουλής όπως θέλει, αφού ο Κανονισμός μπορεί να αλλάξει από τη μια μέρα στην άλλη; Το Σύνταγμα δεν αλλάζει βέβαια από τη μια μέρα

στην άλλη.
Δεν έχουμε κανένα πρόβλημα να πούμε ότι στην περίπτωση αυτή έχει δίκιο η Νέα Δημοκρατία. Γιατί δεν περιμένετε τρεις μήνες; Γιατί είστε σίγουροι ότι θα είναι 4/5 και δεν θα αλλάξει και θα είναι κάτι διαφορετικό;
Εδώ έχουμε δύο προτάσεις από την Πλειοψηφία. Τη μία που έλεγε για
επιτροπή με τα 3/5 και την υποστήριξε ο κ. Βενιζέλος. Δεν ξέρω γιατί διαμαρτύρεται τώρα, αλλά ήλθε στην επιτροπή και υποστήριξε ότι πρέπει να είναι έτσι. Τώρα βλέπω άλλα. Γιατί δεν θα αλλάξει, δηλαδή, μέχρι την Αναθεώρηση του Συντάγματος και να πείτε κάτι άλλο; Γιατί δεν περιμένετε πραγματικά να γίνει η Αναθεώρηση του Συντάγματος και να έχουμε ένα σταθερό σημείο αναφοράς, για να μπορούμε να πούμε ότι γίνεται μια καλή δουλειά;
Από εκεί και πέρα, πιστεύω ότι η Κυβέρνηση βιάζεται να φέρει αυτό το νομοσχέδιο για δύο βασικούς λόγους. Ο ένας είναι ότι με την Αναθεώρηση 
του Συντάγματος δεν ξέρει τι μπορεί να βγει και θέλει να το προκαταλάβει. Ο δεύτερος είναι ο εξής: Φέρνετε τώρα μία αναδιατύπωση που λέει ότι αν
δεν συμπληρώνονται τα 4/5 θα παραμένει το ίδιο. Για το πρώτο
Ραδιοτηλεοπτικό Συμβούλιο τι θα γίνει; Αν δεν συμπληρωθούν τα 4/5 θα
παραμείνει το ίδιο; Γιατί δεν το αφήνετε; Λέω για το πρώτο

Ραδιοτηλεοπτικό Συμβούλιο, μετά την ψήφιση του νόμου. Εάν δεν συμπληρώνονται τα 4/5 στη Διάσκεψη των Προέδρων, τι θα κάνετε; Πώς θα το συγκροτήσετε; Θα παραμείνει το ίδιο, σύμφωνα με αυτό που μας αναδιατυπώσατε τώρα, δηλαδή, ότι παραμένει το ίδιο μέχρι να επιτευχθεί η πλειοψηφία των 4/5;
Να, λοιπόν, προβλήματα που δείχνουν και την προχειρότητα, αλλά και τη βιασύνη της Κυβέρνησης, για να λύσει ορισμένα θέματα, τα οποία την πιέζουν. Νομίζω ότι ο τρόπος συγκρότησης δείχνει ότι η κάθε κυβέρνηση -δεν ξέρω αν έχετε κάνει συμβόλαιο ότι θα είστε πάντα κυβέρνηση- θα έχει τον πάνω λόγο.
Μου λέτε "δεν λειτούργησε το Ραδιοτηλεοπτικό Συμβούλιο, γιατί ήταν εκπρόσωποι των κομμάτων". Αν κοιτάξουμε τις αποφάσεις που έχει πάρει το Ραδιοτηλεοπτικό Συμβούλιο, αυτές που του επιτρέπατε εσείς να πάρει, δεν νομίζω να εμπόδισε σε τίποτα ότι ήταν εκπρόσωποι των κομμάτων. 'Αλλωστε πλειοψηφία είχατε και σε αυτό το Ραδιοτηλεοπτικό Συμβούλιο, πέντε στους εννιά ήταν διορισμένοι από σας. Την είχατε την πλειοψηφία, μπορούσατε όλες τις αποφάσεις να τις πάρετε. Το μόνο που δεν μπορούσατε να κάνετε είναι ακριβώς αυτό που κάνετε με το νομοσχέδιο, δηλαδή, να φιμώσετε την αντίθετη φωνή. Αυτό κάνετε.
'Οταν απαγορεύετε να κοινοποιηθούν εμπιστευτικά πράγματα και παρά μόνο στις δικαστικές αρχές ή στη Βουλή, τι άλλο κάνετε; Προσπαθείτε να
φιμώσετε και να καλύψετε, αν θέλετε, πράγματα που δεν θέλει το Ραδιοτηλεοπτικό Συμβούλιο να βγουν προς τα έξω. Και μη μας λέτε για τους προέδρους. Ακριβώς γι'αυτό παραιτήθηκαν οι πρόεδροι. Γιατί είχαν μία αξιοπρέπεια οι άνθρωποι και δεν είχαν την ανεξαρτησία που ήθελαν να έχουν για να κάνουν μια δουλειά.
'Οσον αφορά τις ανεξάρτητες αρχές, ήθελα να πω τη γνώμη μας. Κακά τα ψέματα, ανεξάρτητη αρχή δεν υπάρχει, αγαπητοί συνάδελφοι. 'Η θα υπηρετεί το σύστημα ή δεν θα δημιουργηθεί ποτέ. Αλίμονο, ένα σύστημα να δώσει εξουσίες σε αρχές, τις οποίες δεν θα μπορεί να ελέγξει. Γι'αυτό προσπαθείτε, είτε με τον τρόπο συγκρότησης είτε με τα άρθρα που βάζετε -θα τα πούμε και στην κατ'άρθρο συζήτηση- όχι μόνο να διορίζετε αυτούς που θέλετε εσείς -γιατί δεν πρόκειται περί εκλογής, περί διορισμού μιλάμε στην ουσία- αλλά και να φιμώνετε ακόμα και αυτούς που εσείς διορίζετε. 
Μέχρι τώρα τουλάχιστον υπήρχε και η αντίθετη φωνή, υπήρχε και μία
πίεση να μην καλυφθούν πράγματα τα οποία θα μπορούσαν να καλυφθούν. Βεβαίως δεν είχε τέτοιες αρμοδιότητες που του δίνετε τώρα. Εξήγησα γιατί τις δίνετε, αλλά είναι κατόπιν εορτής οι αρμοδιότητες που δίνετε στο Ραδιοτηλεοπτικό Συμβούλιο.
Πρόσληψη του προσωπικού. Με συνέντευξη. Δεν υπάρχουν άλλα κριτήρια; Η συνέντευξη είναι κριτήριο; Γιατί εκεί κρύβονται τα πάντα. Είναι και ρουσφετολογικό το νομοσχέδιο που φέρνετε. Θα εξετάσουμε, δηλαδή, σε μία συνέντευξη όλη τη συγκρότηση ενός ατόμου. Σε ποιον θα δώσει τη συνέντευξη και γιατί βάζουμε μόνο τη συνέντευξη; Δεν υπάρχουν άλλα κριτήρια για να κρίνουμε την αξιοκρατία;
Να γιατί δεν μας πείθετε ότι και να πείτε. Δεν μας πείθετε ότι έχετε καλές προθέσεις να είναι ανεξάρτητη αρχή το Ραδιοτηλεοπτικό Συμβούλιο. Το αντίθετο ακριβώς γίνεται.
Κανόνες δεοντολογίας τους οποίους θα υπογράψουν μεταξύ τους. Τι θα υπογράψουν μεταξύ τους; Θα υπογράψει παραδείγματος χάρη ο ιδιοκτήτης του MEGA να δείχνουν τις διαδηλώσεις των εργατών; Θα το υπογράψει ή θα πουν κοίταξε να δεις μη μου τρως την πελατεία, μη μου τρως τη διαφήμιση που έχω εξασφαλίσει. Να κανονίσουν, δηλαδή, τις αντιθέσεις μεταξύ τους και η Κυβέρνηση να λέει εγώ σας έδωσα το δικαίωμα να τα βρίσκετε μεταξύ σας, μη μου φορτώνεσθε και γι' αυτό.
Πραγματικά πιστεύω ότι αυτό το νομοσχέδιο όχι μόνο δεν αναβαθμίζει το ρόλο του Ραδιοτηλεοπτικού Συμβουλίου, απεναντίας ρυθμίζει θέματα που θέλει τώρα η Κυβέρνηση να έχει για να στηρίζουν την πολιτική τους οι μεγαλοκαναλάρχες, όπως τη στήριξαν και προεκλογικά. Είναι πρωτοφανές στα ελληνικά χρονικά όλα τα Μέσα Μαζικής Ενημέρωσης, τουλάχιστον τα τηλεπικοινωνιακά να στηρίζουν ένα κόμμα. Είναι τυχαίο άραγε αυτό ή βολεύει όλους αυτούς αυτή η πολιτική;
Γιατί κρύβεσθε πίσω από το δάκτυλό σας; Υπήρξε κανένα κανάλι που προεκλογικά ήταν αντίθετο στην πολιτική του και δεν προωθούσε ξανά πλειοψηφία του ΠΑΣΟΚ; Υπήρξε κανένα που να κάνει κριτική στην πολιτική του ΠΑΣΟΚ;
Γίνεται ένας αχταρμάς. Πουλάει ο ένας συχνότητα και την αγοράζει ο
άλλος. Με ποιο δικαίωμα; Αφού δεν είναι οριστική; Εσείς μπορείτε να πουλήσετε ένα σπίτι που δεν έχετε; Πώς γίνονται αυτά τα πράγματα, κύριε Υπουργέ; Μπορείτε να πουλήσετε ένα χωράφι που δεν το έχετε στην ιδιοκτησία σας; Δεν έχουν δοθεί οι οριστικές άδειες. Πουλάει ο ένας, αγοράζει ο άλλος, τι γίνεται; Αυτά ακριβώς θέλετε να ρυθμίσετε και να πάρετε την υπόσχεση ότι και στο επόμενο διάστημα θα ακολουθήσουμε την ίδια πολιτική, θα σας στηρίζουμε κακά-στραβά κάνετε, αρκεί εμείς και να είμαστε οι εργολάβοι των δημοσίων έργων και να κατασκευάσουμε τα ολυμπιακά έργα και να έχουμε το πρώτο χέρι στις προμήθειες του κράτους. Να λέμε υπάρχει νόμος, ποιος είναι προμηθευτής του τάδε υλικού για το κράτος, η τάδε επιχείρηση ιδιοκτησίας του τάδε που είναι και μέτοχος στο κανάλι τάδε.
Αυτά θέλετε να ρυθμίσετε πριν την Αναθεώρηση του Συντάγματος και γι' αυτό βιάζεσθε και φέρατε αυτό το νομοσχέδιο.
Σε καμιά περίπτωση δεν θα ψηφίσουμε, αλλά θέλω να απευθυνθώ στους συναδέλφους του ΠΑΣΟΚ και να τους πω να διαβάσουν καλά το νομοσχέδιο, ώστε με το χέρι στην καρδιά να πάνε να πουν αυτά για τα οποία νομίζω ότι πάλευαν τόσα χρόνια.
Θα ζητάμε πολιτικά φρονήματα για να μπει ένας στο Ραδιοτηλεοπτικό
Συμβούλιο, θα φιμώνεται εφ' όρου ζωής για το τι θα λέει, τι θα λέγεται
και τι θα διαμείβεται μέσα στο Ραδιοτηλεοπτικό Συμβούλιο. Κόπτεσθε για τη διαφάνεια.
Να σας κάνω μία πρόταση; Να είναι δημόσιες οι συνεδριάσεις του Ραδιοτηλεοπτικού Συμβουλίου. Τι έχουν να φοβηθούν τα μέλη; Αλλά αντί γι' αυτό για να έχουμε και μία διαφάνεια, φιμώνουμε εφ' όρου ζωής τα μέλη του Ραδιοτηλεοπτικού Συμβουλίου, μήπως και βγάλουν κανένα άπλυτο στη φόρα κάποιοι που διαφωνούν με αυτήν την πολιτική.
Επειδή, λοιπόν, το είπατε και σεις -αλλά χωρίς να το πιστεύετε- ότι η πληροφόρηση είναι δημοκρατικό δικαίωμα, είναι καταστρατήγηση της δημοκρατίας να ζητάμε δηλώσεις μετανοίας ή δηλώσεις αποκήρυξης πολιτικών κομμάτων και να φιμώνουμε εφ' όρου ζωής το προσωπικό και τους υπαλλήλους. 
Δεν θέλω να κουράσω περισσότερο το Σώμα. Νομίζω ότι καλά θα κάνετε,
κύριε Υπουργέ, όπως έχετε το θάρρος να υποστηρίζετε πράγματα τα οποία υποβιβάζουν τη νοημοσύνη όλων των Βουλευτών και πολύ περισσότερο των Βουλευτών του ΠΑΣΟΚ, να έχετε το θάρρος να πείτε ότι το παίρνω πίσω και μέσα σε τρεις μήνες το επαναφέρω. 'Η κάντε και το άλλο. Φέρτε μια τροπολογία που να λέει ότι το Ραδιοτηλεοπτικό Συμβούλιο αναλαμβάνει αυτές τις αρμοδιότητες, χωρίς μεταβατικές διατάξεις και χωρίς τίποτα. Γιατί δεν το κάνετε και κόπτεσθε λέγοντας ότι εάν δεν ψηφίσουμε το νόμο, πώς θα αναβαθμιστεί το Ραδιοτηλεοπτικό Συμβούλιο; Φέρτε, λοιπόν, αυτήν την τροπολογία να αναβαθμιστεί το υπάρχον Ραδιοτηλεοπτικό Συμβούλιο και να πάμε μ'αυτό μέχρι την Αναθεώρηση του Συντάγματος. Τότε φέρτε και νόμο για να δούμε τα υπόλοιπα πράγματα. Γιατί δεν το κάνετε; Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα: Πρώτον, η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: "Κύρωση της δι'ανταλλαγής επιστολών συναφθείσης Συμφωνίας μεταξύ της Κυβέρνησης της Ελληνικής Δημοκρατίας και του Παγκόσμιου Οργανισμού Τουρισμού (ΠΟΤ) για την πραγματοποίηση στην Ελλάδα της τριακοστής τρίτης συνόδου της Επιτροπής για την Ευρώπη του ΠΟΤ και του κοινού σεμιναρίου της επιτροπής αυτής με την Ευρωπαϊκή Επιτροπή Ταξιδίων (ETC) με θέμα "Ευρώ και Τουρισμός".
Δεύτερον, η Διαρκής Επιτροπή Οικονομικών Υποθέσεων καταθέτει την 'Εκθεσή της στην πρόταση νόμου αρμοδιότητας του Υπουργείου Οικονομικών "Για την ανάπτυξη της φιλαλληλίας και τη στήριξη, ενθάρρυνση και προώθηση κοινωνικών, πολιτιστικών και φιλανθρωπικών δραστηριοτήτων, μέσω των δωρεών και των χορηγιών σε ιδρύματα και φορείς μη κερδοσκοπικού χαρακτήρα".
Προχωρούμε στις ομιλίες των συναδέλφων.
Το λόγο έχει ο συνάδελφος κ. Πολύζος.
ΕΥΑΓΓΕΛΟΣ ΠΟΛΥΖΟΣ: Κυρία Πρόεδρε, κυρίες και κύριοι συνάδελφοι, σε
μια στιγμή που μετά από μεγάλους αγώνες της Νέας Δημοκρατίας, ο πολιτικός κόσμος της χώρας στο σύνολό του αντιλαμβάνεται πια το θανάσιμο εναγκαλισμό της διαπλοκής, η Κυβέρνηση του κ. Σημίτη δείχνει τον πραγματικό της χαρακτήρα. Αποδεικνύει ότι αυτό που την ενδιαφέρει δεν είναι η εξυγίανση της πολιτικής ζωής, αλλά αποκλειστικά και μόνο το πώς θα μπορέσει η ίδια να γίνει παίχτης στο ανίερο παιχνίδι της εξουσίας που έχουν στήσει οι μεγαλοκαρχαρίες των εντύπων και κυρίως των ηλεκτρονικών Μέσων Μαζικής Ενημέρωσης.
Αποδεικνύει η Κυβέρνηση του κ. Σημίτη ότι μπροστά στην ικανοποίηση αυτών των συμφερόντων δεν σταματάει πουθενά. Περιφρονεί τη διαδικασία Αναθεώρησης του Συντάγματος, περιφρονεί την αγωνία ολόκληρου του πολιτικού κόσμου και εμπαίζει ακόμα και τους καλόπιστους κυβερνητικούς Βουλευτές που με αγωνία περιμένουν πρωτοβουλίες για την έξοδο απ'αυτό το βούρκο.
Η κατάθεση του συγκεκριμένου νομοσχεδίου τη συγκεκριμένη χρονική
στιγμή ολοκληρώνει την εικόνα της σήψης και της συναλλαγής μεταξύ Κυβέρνησης και ΜΜΕ, της οποίας έγινε μάρτυρας ο ελληνικός λαός πριν, αλλά και μετά τις εκλογές του Απριλίου του 2000.
Τώρα γίνεται φανερό, γιατί όλα τα ΜΜΕ στήριξαν τον κ. Σημίτη στις
εκλογές. Τώρα γίνεται κατανοητό, γιατί ο κ. Κόκκαλης και οι μεγαλοϊδιοκτήτες των ΜΜΕ έσπευσαν μετά τις εκλογές να εξαγοράσουν μικρότερα κανάλια. Γνώριζαν αυτοί οι κύριοι ότι ο Πρωθυπουργός της Ελλάδος πληρώνει πάντα τα χρέη του. Γνώριζαν ότι η Κυβέρνηση με κάθε μέσο θα τους ανταποδώσει τη στήριξή τους. Γνώριζαν, δηλαδή, ότι με ένα
νομοσχέδιο σαν κι αυτό που συζητούμε σήμερα η Κυβέρνηση θα διέγραφε με μια μονοκονδυλιά τα περί ανεξαρτήτων διοικητικών αρχών και θα τους χορηγούσε τις άδειες πριν καταστεί το Ραδιοτηλεοπτικό Συμβούλιο ισχυρό και πραγματικά ανεξάρτητο με την Αναθεώρηση του Συντάγματος.
'Ετσι, λοιπόν, η Κυβέρνηση του κ. Σημίτη, για μια ακόμη φορά αφήνει
την ίδια τη δημοκρατία απροστάτευτη και την πολιτική ζωή βορά αυτών που επιθυμούν να τη χειραγωγήσουν και να τη χρησιμοποιήσουν για ίδιο όφελος. 
Κυρίες και κύριοι συνάδελφοι, είναι σε όλους γνωστή η ιστορία της μη
κρατικής τηλεόρασης σε αυτήν τη χώρα. Κάποιες άλλες εποχές που τα κρατικά ΜΜΕ ήταν απλά φορείς της ΠΑΣΟΚικής προπαγάνδας, άνθρωποι της Νέας Δημοκρατίας στην Τοπική Αυτοδιοίκηση -γιατί τότε υπηρετούσα κι
εγώ- τόλμησαν να σπάσουν το κρατικό μονοπώλιο και να ανοίξουν το δρόμο για την ελεύθερη ραδιοτηλεόραση. Οι διαδοχικές κυβερνήσεις του ΠΑΣΟΚ απέτυχαν πλήρως να δημιουργήσουν ένα ισχυρό θεσμικό πλαίσιο το οποίο να επιβάλει την τάξη και να οδηγεί σε ένα καθαρό ραδιοτηλεοπτικό τοπίο. Δυστυχώς βιώνουμε τα τελευταία χρόνια μια απόλυτη ραδιοτηλεοπτική αναρχία. Ο τρόπος που λειτουργούν τα ΜΜΕ σήμερα όχι μόνο δεν τιμά τον ελληνικό πολιτισμό αλλά αποτελεί και κίνδυνο για την ίδια τη δημοκρατία. Η πολιτική ζωή του τόπου ευτελίζεται σε καθημερινή βάση. Οι τηλεθεατές μετατρέπονται σε άγρια θηρία πρόθυμα να κατασπαράξουν την ιδιωτική ζωή των συνανθρώπων τους και μερικές φορές και τους ίδιους αν είχαν την ατυχία να βρεθούν στο στόχαστρο των καναλιών ή των καναλαρχών.
Κυρίες και κύριοι συνάδελφοι, αυτήν τη ζούγκλα θα ήταν φυσικό η κάθε Κυβέρνηση να θελήσει να την εξημερώσει, θέτοντας ένα αυστηρό θεσμικό πλαίσιο λειτουργίας που θα εφαρμόζεται με τον ίδιο τρόπο για όλους και από το οποίο δεν θα υπάρχουν παρεκκλίσεις. 'Ομως το γράμμα και το πνεύμα του νομοσχεδίου που συζητούμε σήμερα θεσμοθετούν ακριβώς το αντίθετο. Αντί για πρόοδο έχουμε οπισθοδρόμηση. Αντί για μεγαλύτερη ανεξαρτησία του ΕΡΣ έχουμε μεγαλύτερη υποτέλεια, προκειμένου να μπορέσει η Κυβέρνηση να εξυπηρετήσει τους υποστηρικτές της και να πληρώσει τα προεκλογικά γραμμάτεια. Τόσο καιρό δεν την ενοχλούσε την Κυβέρνηση η κατάσταση και σήμερα λίγους μήνες πριν την Αναθεώρηση του Συντάγματος, η οποία θα θέσει σε νέες βάσεις τη λειτουργία των ανεξάρτητων διοικητικών αρχών, σπεύδει να επιβάλλει ένα καθεστώς απολύτου ελέγχου των ΜΜΕ, που καμία σχέση δεν έχει με αυτό που χρειάζεται ο τόπος και η δημοκρατία μας. 'Εχει μάλιστα το θράσος να ομολογεί ότι το καθεστώς αυτό θα είναι προσωρινό, αφού γνωρίζει και η ίδια ότι τα δεδομένα θα αλλάξουν μετά την αναμενόμενη Αναθεώρηση του Συντάγματος και συγκεκριμένα στα άρθρα 14, 15 και 101. 
'Ετσι, λοιπόν, συνεχίζεται η αμαρτωλή ιστορία των διαδοχικών
κυβερνήσεων του ΠΑΣΟΚ με τα ΜΜΕ. Με αυτόν τον τρόπο ανατρέπεται και στα χαρτιά, αφού έχει ήδη ανατραπεί στην πράξη το νομικό πλαίσιο που οι κυβερνήσεις του ΠΑΣΟΚ και πάλι έχουν θεσμοθετήσει, ένα θεσμικό πλαίσιο το οποίο παραβιάστηκε επανειλημμένα με βάναυσες επεμβάσεις του Υπουργείου Τύπου στις όποιες προσπάθειες του ΕΡΣ για την επιβολή κάποιας τάξης και την αναβάθμιση της ποιότητας του χώρου. Και θέλω εδώ απλώς να θυμήσω ότι το Υπουργείο Τύπου αποτελεί θεσμό που ευδοκίμησε στο παρελθόν σε καθεστώτα ανελεύθερα και φασιστικά. Γι αυτό και καμία τέτοια αρχή δεν έχει πλέον κανένα ρόλο σε μία δημοκρατική οργανωμένη πολιτεία.
Κυρίες και κύριοι συνάδελφοι, με το νομοσχέδιο αυτό η Κυβέρνηση εκτίθεται μπροστά στα μάτια της κοινής γνώμης, μπροστά στα μάτια του ελληνικού λαού που διαπιστώνουν ότι οι αγωνίες και οι ανηχυσίες για το στραγγαλισμό της δημοκρατίας από τα παρασκήνια,
επιβεβαιώνονται με τον πιο

ξεκάθαρο πλέον τρόπο.
Χαμένες πάνε οι φωνές των εντίμων δημοσιογράφων που απέμειναν και οι οποίοι γνωρίζουν καλά ότι η αντικειμενική και ανεξάρτητη λειτουργία των Μέσων Μαζικής Ενημέρωσης αποτελεί προϋπόθεση για την επιβίωση των ίδιων, αλλά και της δημοκρατίας. Χαμένες πάνε οι αγωνίες που εκφράζουν και οι συνάδελφοι ακόμη της Συμπολίτευσης στις συναντήσεις τους ανά δέκα με τον κύριο Πρωθυπουργό.
Η Κυβέρνηση επιμένει να μην καταλαβαίνει ότι η ομηρία, στην οποίαν θέτει την πολιτική και οικονομική μας ζωή δεν θα αποτιναχθεί εύκολα και ότι μπορεί ανά πάσα στιγμή να γίνει μπούμερανγκ και για την ίδια, αν

κάποτε πάψει να υπηρετεί τα συμφέροντα της διαπλοκής. Δυστυχώς όμως ένα τέτοιο ενδεχόμενο δεν είναι δυνατόν να υπάρξει από την Κυβέρνηση του
κ. Σημίτη.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Καρατζαφέρης. ΓΕΩΡΓΙΟΣ ΚΑΡΑΤΖΑΦΕΡΗΣ: Κυρία Πρόεδρε, κάποια στιγμή θα πρέπει να
εναρμονίσουμε τον Κανονισμό της Βουλής με τους νόμους της πολιτείας γιατί υπάρχει μία αντίφαση. Κατά το νόμο της πολιτείας ο Λαϊκός Οθρόδοξος Συναγερμός είναι κόμμα, κατά τον Κανονισμό της Βουλής είμαι ανεξάρτητος Βουλευτής. Κάποια στιγμή θα πρέπει να δούμε τι υπερισχύει, ο νόμος του κράτους, που λέει πώς λειτουργεί ένα κόμμα νόμιμο ή ο Κανονισμός της Βουλής, ο οποίος εν πάση περιπτώσει έχει την προσφώνηση του απλού Βουλευτή. Πρέπει κάποια στιγμή το Προεδρείο να το εξετάσει κι αυτό το θέμα για να έχουμε ίση μεταχείριση μέσα σ' αυτήν την Αίθουσα.
ΙΩΑΝΝΗΣ ΜΑΓΚΡΙΩΤΗΣ: Δεν είναι αντίφαση.
ΓΕΩΡΓΙΟΣ ΚΑΡΑΤΖΑΦΕΡΗΣ: Και έρχομαι στον κύριο Υπουργό.
Κύριε Υπουργέ, εάν ζούσε σήμερα ο Γκέμπελς θα υπεκλίνετο μπροστά σ'
αυτό το δημιούργημά σας. Και αν ζούσε ο Μακιαβέλι θα σας ζητούσε αυτόγραφο γι' αυτήν τη δολοπλοκία ενός νομοσχεδίου, το οποίο έρχεται μόνο και μόνο για ένα λόγο: για να συγκρατήσει την Κυβέρνηση στην εξουσία.
Δεν είναι βεβαίως η πρώτη φορά, κύριε Υπουργέ, που κάνετε τα αδύνατα δυνατά και τα παράλογα λογικά προκειμένου να παραμείνει το ΠΑΣΟΚ στην εξουσία. Κύριε Υπουργέ, ξέρετε πάρα πολύ καλά την άσχημη κατάσταση στην οποία βρίσκεται το ΠΑΣΟΚ. Ξέρετε πάρα πολύ καλά ότι πρέπει να φέρετε αυτόν το νόμο για να μπορέσετε να συγκρατήσετε τους πυλώνες που σας κρατάνε στην εξουσία, δηλαδή, τα λεγόμενα μεγάλα κανάλια, δηλαδή, τη διαπλοκή. 'Ερχεσθε μ' αυτό το νομοσχέδιο για να τους πείτε: "Κοιτάξτε, εδώ είμαστε εμείς. Δεν έχετε μόνο εσείς στα κανάλια την εξουσία που διαρκώς μεγιστοποιείται. 'Εχουμε κι εμείς δύναμη. Κοιτάξτε πώς θα παίξετε από δω και πέρα το παιχνίδι". Αυτό είναι το μήνυμα, κύριε Υπουργέ.
Κι έρχεσθε εδώ και μας μιλάτε για ανεξάρτητη αρχή. Ποια ανεξάρτητη αρχή; Ποιος προτείνει, κύριε Υπουργέ; Το μέλος του εκτελεστικού γραφείου προτείνει, το μέλος του προϊσταμένου διοικητικού σας οργάνου. Ο προϊστάμενός σας προτείνει. Αυτός είναι. Αν βέβαια αυτός έχει και μια άλλη ιδιότητα βάσει της οποίας κάνει τη χρήση εκ του Κανονισμού, αυτή είναι άλλη υπόθεση. Γιάννης κερνάει, Γιάννης πίνει, κύριε Υπουργέ.
Επτά άτομα έρχεται και τα εγκρίνει ποιος; Τα τέσσερα πέμπτα της
Βουλής. Και εν πάση περιπτώσει τα τέσσερα πέμπτα ποιων; Του 94%. Γιατί τόσο αντιπροσωπεύεται στη Βουλή. Υπάρχει και ένα 6% που κινείται έξω από τη Βουλή. Αυτοί δεν έχουν δικαιώματα; Πριν από δύο ημέρες απ' αυτήν την καρέκλα ο κ. Σταθόπουλος έλεγε ότι η Δημοκρατία είναι ο σεβασμός και στην ελαχίστη μειονότητα. Εδώ, λοιπόν, υπάρχει ένα 6%, το οποίο δεν αναφέρεται, δεν υπάρχει, δεν είναι μέσα από τα κόμματα που είναι μέσα στη Βουλή. Οι άλλοι, δηλαδή, είναι πολίτες μικροτέρας σημασίας;
'Ερχομαι στη με διπλή ιδιότητα συνάδελφο κ. Κανέλλη. Είπατε, κυρία Κανέλλη, να υπάρξει μία συναντίληψη σ' αυτό το θέμα από πλευράς Νέας Δημοκρατίας. Δεν καταλαβαίνετε ότι είναι στημένο το παιχνίδι ανάμεσα στα δύο κόμματα; Δεν καταλαβαίνετε ότι άλλαξε το τέσσερα πέμπτα την ίδια ημέρα που στην Αναθεώρηση του Συντάγματος συμφώνησαν αυτά για το επερχόμενο εκλογικό παιχνίδι με τις μείζονες περιφέρειες; Δεν καταλάβατε ότι είναι στημένο το παιχνίδι; Η διανομή; Από σας ή από το Συνασπισμό περιμένουν εταίρο για να πάρουν αύριο το πρωί το εννέα των τεσσάρων πέμπτων; Είναι στημένο παιχνίδι στη διαχείριση της υπάρχουσας εξουσίας. 
Δεν πρέπει, λοιπόν, να πούμε τα πράγματα με το όνομά τους; Δεν
ζήσαμε αυτό το σενάριο στις 00.15' προκειμένου το "ΜΕGA" να μπει στο χρηματιστήριο; Για ποια ανεξάρτητη αρχή και για ποια άδεια μου λέτε, κύριε Υπουργέ; Ποιος έχει τη δύναμη σήμερα; 'Εχετε εσείς τη δύναμη; 'Εχει αυτή η ανεξάρτητη αρχή, όπως θα την κάνετε, τη δύναμη να μη δώσει άδεια αύριο στο "ΜΕGA"; Πώς θα το κάνετε όταν το "MEGA" είναι στο χρηματιστήριο και όταν έχουν μπλεχτεί μέσα χιλιάδες 'Ελληνες;
Πείτε μου με ποια δύναμη θα το σταματήσετε. Θα τους πείτε, δεν σας ανανεώνουμε την άδεια. Αυτοί είναι αστεϊσμοί. Κοροϊδευόμαστε μεταξύ μας γιατί δεν έχουμε το θάρρος να πούμε την όλη αλήθεια στον ελληνικό λαό, να

πούμε την αλήθεια, ότι από τις άδειες του 1993, οι οποίες ατύπως μεν
ισχύουν και μέχρι σήμερα, δεν υπάρχει τίποτε από το τότε. Ποιος σταθμός
υπάρχει με την ίδια ιδιοκτησία; Αλισβερίσι. Ακούμε για δισεκατομμύρια. Οκτώ, δέκα, δεκαπέντε. Γιατί δεν λέμε ονόματα;
'Ακουσα πριν από λίγο τον καλό συνάδελφο της Νέας Δημοκρατίας να

εστιάζει μόνο στον Κόκκαλη; Ο Κόκκαλης είναι. 'Αδεια για να ομιλούν έχουν πάρει μόνο για τον Κόκκαλη; Δεν έχουν πάρει άδεια να μιλήσουν για άλλους της διαπλοκής, παρά μόνο για τον Κόκκαλη; Δεν υπάρχει, κύριε συνάδελφε -πού είναι, εξαφανίστηκε εκ της Αιθούσης- ο κ. Βαρδινογιάννης; 'Η δηλαδή ο κ. Βαρδινογιάννης είναι ο καλός τώρα, επειδή μας στηρίζει με διάφορα μέσα και στελέχη; Δεν υπάρχει ο Βαρδινογιάννης που έχει και το "STAR" και το "MEGA"; Ναι, ή όχι; Γιατί δεν το λέμε και αυτό; Γιατί δεν λέμε όλη την αλήθεια;
Επομένως, λοιπόν, όταν ερχόμαστε σε αυτή την Αίθουσα, πρέπει να λέμε όλη την αλήθεια και όχι τη μισή που είναι χειρότερη και από το ψέμα.
Τώρα βέβαια, κύριε Υπουργέ, το πόσα πετύχατε ...
ΑΡΙΣΤΟΤΕΛΗΣ ΠΑΥΛΙΔΗΣ: 'Οταν λέτε στελέχη, τι εννοείτε;
ΓΕΩΡΓΙΟΣ ΚΑΡΑΤΖΑΦΕΡΗΣ: Στελέχη; Να πάτε στο Γιοβάνη, κύριε συνάδελφε, για να δείτε τι σημαίνει στελέχη. Να πάτε στο λεξικό Γιοβάνη.
ΑΡΙΣΤΟΤΕΛΗΣ ΠΑΥΛΙΔΗΣ: Για τον Βαρδινογιάννη.
ΓΕΩΡΓΙΟΣ ΚΑΡΑΤΖΑΦΕΡΗΣ: Στο λεξικό Γιοβάνη σημαίνει στέλεχος ο
κρετίνος. Ενδιαφέρεσθε περί αυτού;
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Οχι διάλογο, κύριε
Καρατζαφέρη και κύριε Παυλίδη.
ΑΡΙΣΤΟΤΕΛΗΣ ΠΑΥΛΙΔΗΣ: Ρωτάμε για να καταλάβουμε, κυρία Πρόεδρε.
ΓΕΩΡΓΙΟΣ ΚΑΡΑΤΖΑΦΕΡΗΣ: Ομιλούμε, κυρία Πρόεδρε...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θα καταλάβετε, κύριε Παυλίδη.
Αν προσέχετε, θα καταλάβετε.
ΓΕΩΡΓΙΟΣ ΚΑΡΑΤΖΑΦΕΡΗΣ: ... για τα νομοθετήματα. Πόσες φορές μας
φέρατε για το Ραδιοτηλεοπτικό Συμβούλιο νόμους; Τι σημαίνει δηλαδή αυτό; 'Οτι ακυρώνεται αυτό που κάνατε χθες; Και προσπαθήσατε να δικαιολογηθείτε λέγοντας ότι η παγκοσμιοποίηση και η αλλαγή των συστημάτων... Μα, είναι δυνατόν να λέγονται αυτά τα επιχειρήματα μέσα στην Αίθουσα, κύριε Υπουργέ; Νομοθετείτε γιατί έτσι εξυπηρετεί το συμφέρον σας, γιατί πρέπει να κάνετε πιο σφιχτό τον έλεγχο επάνω στα μέσα. Πρέπει να εξυπηρετήσετε εκείνους που σας δίνουν, στην αντιπαροχή που υπάρχει.
Ελέγξατε αυτήν τη στιγμή πώς άλλαξε ιδιοκτησία το "ALTER"; Ελέγξατε πώς άλλαξε ιδιοκτησία το "TV MAGIC"; Ελέγξατε πώς άλλαξε ιδιοκτησία το "ΜΑΚΕΔΟΝΙΑ"; Ελέγξατε πώς άλλαξε ιδιοκτησία το "NEW CHANNEL"; Πού να το ελέγξετε, κύριε Υπουργέ; Δεν βλέπετε, δεν ξέρετε. Αλλά πηγαίνετε στα εγκαίνια, πηγαίνετε στις δεξιώσεις, παίρνετε και το ποτηράκι και κάνετε δημόσιες σχέσεις. Και ερχόσαστε στο νομοσχέδιο και λέτε ότι δεν πρέπει να έχει καμία σχέση το μέλος του Ραδιοτηλεοπτικού Συμβουλίου, έμμεση ή άμεση, με τα μέσα ενημερώσεως. Πολύ σωστό αυτό, κύριε Υπουργέ. Αλλά έχει ο Υπουργός. Πηγαίνει και συνεντευξιάζεται ο κύριος Υπουργός, τον
δείχνουν τέσσερα και πέντε λεπτά παραπάνω από οποιονδήποτε άλλο στα δελτία ειδήσεων και αυτό δεν είναι εξάρτηση, δεν είναι πελατειακή σχέση. Τι είναι αυτά τα πράγματα, κύριε Υπουργέ; Κοροϊδευόμαστε;
Και έρχεσθε εδώ μέσα και μας λέτε να μην έχει καμία σχέση το μέλος του Ε.Σ.Ρ. με τους σταθμούς. Χαίρω πολύ, να μην έχει καμία σχέση με τους σταθμούς. 'Εχει όμως με το ΒΗΜΑ. Και εφόσον έχει με το "ΒΗΜΑ" ή έχει με την "ΕΛΕΥΘΕΡΟΤΥΠΙΑ" και εφόσον έχει με την "ΕΛΕΥΘΕΡΟΤΥΠΙΑ" ή έχει με το "ΕΘΝΟΣ" έχει και με το "MEGA". Κοροϊδευόμαστε; Κοροϊδευόμαστε! Γιατί δεν το βγάζετε και αυτό από μέσα, κύριε Υπουργέ;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Μα,
είναι.
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν είναι μέσα. Για τις εφημερίδες δεν λέει.
Δεν μπορεί να έχει καμία σχέση με τον "ΑΝΤ1" ή με το "MEGA" ή με τον "PLANET". Αυτό λέει. Μπορεί όμως να έχει σχέση με την εξουσία.
Ας μην κοροϊδευόμαστε λοιπόν. Είναι καθαρά ένα στημένο νομοσχέδιο, κύριε Υπουργέ, για να διατηρήσει το ΠΑΣΟΚ στην εξουσία. Δεν είναι δυνατόν να προχωρήσουμε με αυτήν τη λογική. Δεν είναι δυνατόν! Η συνέχιση της διαχείρισης από τα δύο μεγάλα κόμματα δεν μπορεί να είναι ατραπός για να μπορέσουμε να ξεφύγουμε από τα νύχια του εκσυγχρονισμού σήμερα. Το ξέρετε πάρα πολύ καλά αυτό.
'Ενα άλλο θέμα, που είναι ιδιαιτέρας σημασίας, είναι πώς λειτουργεί
αυτό το Ραδιοτηλεοπτικό Συμβούλιο. Λειτουργεί πάρα πολλές φορές και ως λογοκριτής, κύριε Υπουργέ, και επεμβαίνει εκεί, ιδιαιτέρως όταν καθοδηγείται από κάποια ιδιαιτέρας βαρύτητος ονόματα. Και έρχεται και κάνει προληπτική λογοκρισία, εάν θα βγει αυτό και πώς θα βγει αυτό. Αυτό δεν μας λέτε πώς θα μπορέσετε να το φέρετε μέσα στο νομοσχέδιο, πώς θα γίνει πράξη, πώς θα αποκρούσετε αυτή τη λογοκρισία η οποία επιχειρείται, γιατί βεβαίως πάρα πολλά μέλη του Ραδιοτηλεοπτικού Συμβουλίου και του υπάρχοντος, δεν αναφέρονται μόνο σε εσάς, κύριε Υπουργέ, αλλά αναφέρονται και σε άλλους κυρίους δημιουργώντας, αν θέλετε, μια ασφυκτική ζωή σε εκείνους οι οποίοι ζουν μέσα στο χώρο των καναλιών.
Τι συμβαίνει με τις άδειες, κύριε Υπουργέ; Φέρνετε ένα νομοσχέδιο 
εδώ. Δεν μας είπατε, όμως, τι θα γίνει με τις άδειες του ραδιοφώνου. Καταργείται αυτή η διαδικασία; Θα γίνει αυτή η διαδικασία; Θα ολοκληρωθεί αυτή η διαδικασία; 'Εχετε έναν πίνακα, έχετε μια αξιολόγηση των ραδιοφωνικών σταθμών. Τι περιμένετε δηλαδή; Την πίεση των λεγομένων

μεγάλων σταθμών; Τι περιμένετε, κύριε Υπουργέ; Από την άλλη πλευρά βγαίνει κανάλι προχθές σε καταχωρήσεις και λέει ότι διαθέτει τρεις συχνότητες από τον Υμηττό και εσείς δεν επεμβαίνετε ως Υπουργός Τύπου, δεν επεμβαίνει το Ραδιοτηλεοπτικό Συμβούλιο, όταν δεν υπάρχει καν η δυνατότητα να υπάρχει για κάποιον άλλο μια συχνότητα από τον Υμηττό. Τρεις συχνότητες.
Στείλατε προχθές τελεσίγραφα να πληρώσουν τα κανάλια το χρέος το
αντισταθμιστικό, όπως το λέτε, προς την εφορία. Ναι, αλλά γιατί να πληρώσουν; Επειδή υπάρχουν άλλοι τριάντα παράνομοι σταθμοί από εκείνους που έχουν τις άδειες και προβαίνουν σε αθέμιτο ανταγωνισμό με εκείνα τα κανάλια που λειτουργούν και νομίμως. Ενώ οι παράνομοι χωρίς να εκπληρώνουν καμία διαδικασία εισπράττουν τα έσοδα από τις διαφημίσεις που εννοείται ότι πρέπει να εισπράττουν τα κανάλια που έχουν άδειες;
Κύριε Υπουργέ, τα έχετε αφήσει τα πράγματα εξεπίτηδες έτσι. 
Καρπούστε από αυτό, κερδίζετε από αυτό. Είναι μεγάλη η αντιπαροχή σε στήριξη. Γιατί επαναλαμβάνω αυτό που είπα και στην αρχή της ομιλίας μου, εάν δεν υπήρχε η στήριξη των καναλιών, δεν θα υπήρχε ΠΑ.ΣΟ.Κ στην Κυβέρνηση. Δεν θα περνούσατε, κυρίες και κύριοι, το κάζο από την Πάρο. Δεν θα περνούσατε όλα αυτά που γίνονται τώρα. Είχατε τη στήριξη των μεγάλων. Και θέλετε, κύριε Υπουργέ, μια ακόμη απόδειξη; Βλέπετε τα παράθυρα τέσσερις, πέντε μέρες που έχουν τον Τσενάι κλπ. 'Οταν έγινε το μεγάλο έγκλημα στη Μεσογείων και έπεσε η γέφυρα και σκοτώθηκε ο κόσμος, εξαφανίστηκε το θέμα από τα δελτία, δεν υπήρχε ούτε ένα παράθυρο. Δεν βγήκε κανένας από σας, τους συναδέλφους, σε κανένα παράθυρο. Γιατί; Γιατί ήταν του μεγαλοεργολάβου που ελέγχει το μεγάλο κανάλι. Εξαφανίστηκε από τις ειδήσεις.
Αυτή την Ελλάδα, λοιπόν, θα βιώσουμε, κύριε Υπουργέ; Αυτά τα παραδείγματα θα δώσουμε στους νέους ανθρώπους; Αν θέλετε, τολμήστε. Υπάρχει πρόταση. Νομοθετήστε και βάλτε πενήντα φορείς, όποιους θέλετε μέσα, από τους δημοσιογράφους, από την Εκκλησία, απ' όλους, και ζητήστε δύο πρόσωπα. Και βάλτε εκατό πρόσωπα εδώ, μέσα στον κλήρο να αναδειχθούν οι επτά. Τότε θα είναι ανεξάρτητη αρχή. 'Οχι αυτή η στημένη αρχή, για να παίξετε το στημένο σας παιχνίδι εις βάρος ενός λαού, που αισθάνεται ήδη στημένος από τις μεθοδεύσεις, τις πράξεις και τις ολιγωρίες σας. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Βουλευτής κ.
Δαβάκης.
ΑΘΑΝΑΣΙΟΣ ΔΑΒΑΚΗΣ: Συζητούμε σήμερα, κυρίες και κύριοι συνάδελφοι,
μια ακόμα απόπειρα αναβάθμισης του Εθνικού Συμβουλίου Ραδιοτηλεόρασης από την Κυβέρνηση. Ενός συμβουλίου που έχει περιέλθει σε τέτοια ανυποληψία όσον αφορά τη δυνατότητα ενός ουσιαστικού και πραγματικού ελέγχου σε όλη την περιρρέουσα ατμόσφαιρα του ραδιοτηλεοπτικού τοπίου, ενός άναρχου και ναρκοθετημένου τηλεοπτικού πεδίου, όπως όλοι βιώνουμε σ' αυτή την Αίθουσα αλλά και εκτός της Αιθούσης, που κανένας δεν εγγυάται εάν αυτό καθαυτό το νομοσχέδιο θα δώσει τη λύση.
Βέβαια, οι άγραφοι νόμοι της πολιτικής δεοντολογίας θα υπαγόρευαν μια άλλη στάση, όσον αφορά το χρόνο κατάθεσης αυτού του νομοσχεδίου. Κανείς δεν θα είχε την παραμικρή αντίρρηση εάν η πρωτοβουλία της Κυβερνήσεως εμφανιζόταν για να αποκαταστήσει την τάξη στο ραδιοτηλεοπτικό τοπίο σε κάποιο ανύποπτο και όχι στο συγκεκριμένο χρόνο που υπήρξε.
Την τελευταία εβδομάδα του Γ' Θερινού Τμήματος της Βουλής προσέτρεξε ο Υπουργός Τύπου να καταθέσει αυτό το νομοσχέδιο. Δεν μετείχα σ'εκείνο το Τμήμα, κύριε Ρέππα, και πραγματικά έμεινα άναυδος όταν είδα ότι ήλθε στην αρμόδια Διαρκή Επιτροπή για συζήτηση αυτό το νομοσχέδιο. Τη στιγμή που η συνταγματική αναθεώρηση βρισκόταν σε εξέλιξη και είχε στο επίκεντρό της τέτοια θέματα, όπως η κατοχύρωση της διαφάνειας και η θεσμική θωράκιση έναντι της διαπλοκής, η σπουδή του Υπουργού Τύπου λίγο πριν τη λήξη αυτού 
του Θερινού Τμήματος, οδηγεί από την πρώτη στιγμή σε πάρα πολλές σκέψεις. 'Αλλωστε, όπως είπε και ο κ. Παυλόπουλος προηγουμένως, είναι βέβαιο για την Κυβέρνηση εάν θα επικυρωθούν όλα αυτά από την επικείμενη αναθεώρηση; 
Στην ουσία η Κυβέρνηση πιστεύω ότι υποκρίνεται μιλώντας για
ανεξαρτησία και θωράκιση του κύρους του Εθνικού Συμβουλίου Ραδιοτηλεόρασης.
Ερχόμενοι στην Αίθουσα όλοι οι συνάδελφοι, οι περισσότεροι εξ ημών, είχαμε προετοιμαστεί για μια συγκεκριμένη στάση απέναντι σ' αυτό το νομοσχέδιο. Βλέπω κάθε στιγμή που περνάει, τον κύριο Υπουργό να παίρνει πίσω το ένα άρθρο μετά το άλλο. Είχαμε ένα numerus clausus ονομάτων, στελεχών τα οποία θα απήρτιζαν το Εθνικό Συμβούλιο Ραδιοτηλεόρασης με

βάση το νομοσχέδιο, αλλά το πήρε και αυτό ο κύριος Υπουργός πίσω. Είχαμε τα 3/5 τα οποία εμείς τα είχαμε, θα έλεγα, επιτιμήσει στην Επιτροπή της Βουλής, τα πήρατε και αυτά πίσω. Και αυτό το χαιρετίζουμε βέβαια, όσον αφορά την τροπολογία που το αλλάξατε.
'Εχουμε όμως, κυρίες και κύριοι συνάδελφοι, ένα σημαντικό πρόβλημα. Και το πρόβλημα αυτό είναι το ζήτημα της εν εξελίξει αδειοδότησης των ραδιοτηλεοπτικών επιχειρήσεων. Αυτή η παράμετρος, όπως και όλες οι άλλες οι οποίες συνθέτουν αυτό το νομοσχέδιο, καταλύει τη θεσμική αξιοπιστία του Συμβουλίου και ακυρώνει την προσπάθεια εξουδετέρωσης του θανατηφόρου για τη δημοκρατία μας πλέγματος που είναι το φάσμα: οικονομία
-ενημέρωση- πολιτική. Το φάσμα με άλλα λόγια της διαπλοκής.
Παρ' ότι μερικές από τις προτάσεις σας χαιρετίζονται από τη Νέα Δημοκρατία γιατί είναι προς τη σωστή κατεύθυνση, όπως η επιβολή κυρώσεων στον έλεγχο και την έγκριση του Υπουργού Τύπου, υπάρχει το άρθρο 11 παράγραφος 2, το οποίο δεν μπορεί να περάσει από κανέναν απαρατήρητο, γιατί με αυτό και υπό το μανδύα μιας μεταβατικής διάταξης γίνεται μια σημαντική εξαίρεση. Η εξαίρεση αυτή αφορά τη αδειοδότηση των ραδιοφωνικών σταθμών της Αττικής και της Θεσσαλονίκης, το "φιλέτο" όπως ελέχθη προηγουμένως. Τι θα γίνει γι'αυτό, όταν ο Υπουργός διατηρεί κατ'ουσίαν και σε βάθος χρόνου μιας δεκαετίας τη διακριτική ευχέρεια να αδειοδοτήσει αυτές τις επιχειρήσεις;
Πιστεύω ότι η παρατεινόμενη αναρχία πρέπει να σταματήσει και την οποία -λυπάμαι που θα το πω- ο ομιλών αυτήν τη στιγμή από του Βήματος της Βουλής την έχει βιώσει προσωπικά. Πιστεύω ότι το παρελθόν του
Συμβουλίου Ραδιοτηλεόρασης, με όσους νόμους και όσα διατάγματα προέλθουν από αυτή την Αίθουσα ή από το Υπουργείο Τύπου δεν εγγυάται ένα ευοίωνο διασφαλιστικό για τη δημοκρατία μας μέλλον.
Το λέω αυτό γιατί γνωρίζω εξώδικως τον λέοντα αλλά στη συγκεκριμένη περίπτωση δεν πρόκειται περί λέοντος. Πρόκειται περί του Ραδιοτηλεοπτικού Συμβουλίου το οποίο, εν πάση περιπτώσει, και με τις αποφάσεις που εκδίδει συμβολίζει, προϋποθέτει, παράγει την ισχύ του κράτους, τη δημοκρατική ισχύ. Ποια ισχύ έχει το Ραδιοτηλεοπτικό Συμβούλιο όταν ένας λαθρόβιος μονοπωλιακός σταθμός στην περιφέρειά μου -το λέω ως προσωπικό
παράδειγμα- μπορεί να χλευάζει και να οικτήρει οποιαδήποτε απόφαση αυτού; Ο τηλεοπτικός αυτός σταθμός χωρίς να υπάρχει ανταγωνιστικό κανάλι μπορεί κάλλιστα -πιστεύω ότι εκφράζω τις απόψεις και τον πόνο ενδεχομένως όλων των συναδέλφων Βουλευτών, ειδικά μετά την πρόσφατη προεκλογική περίοδο-
να εκλέξει τους δικούς του Βουλευτές, τους δικούς του δημάρχους, τους
δικούς του προέδρους σωματείων.
Τι μπορεί να κάνει η δημοκρατία μας για να αντιπαλέψει αυτό το φαινόμενο και αυτό το καθεστώς; 'Εχω κάνει προσωπικά τρεις καταγγελίες στο Ραδιοτηλεοπτικό Συμβούλιο και δεν έχει υπάρξει καμιά ουσιαστική απάντηση. 'Εχω κάνει και σε σας μια καταγγελία και δεν μπήκατε στον κόπο να απαντήσετε σε ένα μέλος της Εθνικής Αντιπροσωπείας. Για ποια δημοκρατική ευαισθησία μας μιλάτε; Για τη δημοκρατική ευαισθησία που
επέδειξε αυτός ο σταθμός στις πρόσφατες εκλογές, που ακροθιγώς ανέλυα στην καταγγελία μου σε σας τον Ιούνιο του 2000;
Θα σας πω ένα χαρακτηριστικό γεγονός. Μην ανατριχιάσετε, είναι η πραγματικότητα. Ο χρόνος που ο ίδιος ο λαθρόβιος ιδιοκτήτης του σταθμού αυτού υπέβαλε στο ραδιοτηλεοπτικό συμβούλιο είναι ο πρώτος εκλεγείς Βουλευτής -δεν θα πω ονόματα- δώδεκα ώρες, πέντε λεπτά και έξι δευτερόλεπτα. Ο δεύτερος εκλεγείς Βουλευτής δώδεκα ώρες, πέντε λεπτά και έξι δευτερόλεπτα. Και ο υποφαινόμενος μόνο τριάντα εννιά δευτερόλεπτα. Αυτή είναι σαφής παραβίαση της εκλογικής νομοθεσίας και ο κύριος Υπουργός Τύπου ...
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κάνετε λάθος.
ΑΘΑΝΑΣΙΟΣ ΔΑΒΑΚΗΣ: Εσείς κάνετε λάθος. Παρακαλώ, αφήστε με να
ολοκληρώσω.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Επιτρέπετε μια διακοπή;
ΑΘΑΝΑΣΙΟΣ ΔΑΒΑΚΗΣ: Παρακαλώ. Περιμένω πριν τελειώσω την απάντησή σας. ΠΡΟΕΔΡΕΥΟΥΣΑ (Αννα Μπενάκη-Ψαρούδα): Ο χρόνος σας τρέχει όμως. ΑΘΑΝΑΣΙΟΣ ΔΑΒΑΚΗΣ: Δεν πειράζει, αρκεί να είναι συνοπτικός ο κύριος
Υπουργός.
ΠΡΟΕΔΡΕΥΟΥΣΑ (Αννα Μπενάκη-Ψαρούδα): Ορίστε, κύριε Υπουργέ.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Συνηθίζω να μη διακόπτω τους συναδέλφους την ώρα που ομιλούν. Επειδή όμως αναφερθήκατε σε προσωπικό σας θέμα ...
ΑΘΑΝΑΣΙΟΣ ΔΑΒΑΚΗΣ: Δεν είναι απόλυτα προσωπικό.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): ... κάνοντας μνεία δικής μου δήθεν αμέλειας, είμαι υποχρεωμένος να πω ότι το θέμα αυτό ετέθη στο ΕΣΡ, το οποίο είναι κατά νόμον το μόνο αρμόδιο όργανο να λάβει σχετική απόφαση.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Γνωρίζετε ότι συνεδρίασε και ασχολήθηκε με το θέμα αυτό. Λυπάμαι αν οι αποφάσεις του δεν σας ικανοποιούν, αλλά ο τρόπος που μιλήσατε για το ΕΣΡ στην αρχή της ομιλίας σας, λέγοντας ότι είναι ανυπόληπτο όργανο, έρχεται σε ευθεία αντίθεση με τους χειρισμούς της παράταξής σας, η οποία μας ζητάει να του αναθέσουμε όλες αυτές τις εκτεταμένες αρμοδιότητες, οι οποίες εκχωρούνται με αυτό το νομοσχέδιο.
ΑΘΑΝΑΣΙΟΣ ΔΑΒΑΚΗΣ: Κύριε Υπουργέ, τα Πρακτικά υπάρχουν. Τη λέξη "ανυποληψία" δεν τη χρησιμοποίησα. Είπα ότι είναι ένα σιδηροδέσμιο όργανο το οποίο υπό το κρατικό imperium το δικό σας, για τους δικούς σας ύποπτους και αντιδημοκρατικούς θα έλεγα λόγους δεν το αφήνετε να ενεργήσει όπως πρέπει. Εν πάση περιπτώσει, στην ομιλία σας αναφερθήκατε συνεχώς για το μέλλον. Είσαστε πέντε χρόνια Υπουργός Τύπου. Τι έχετε κάνει για να διαλευκάνετε αυτό το θολό και ομιχλώδες ραδιοτηλεοπτικό τοπίο; Απολύτως τίποτα.
Σας ρώτησα προσωπικά για μια καταγγελία που έκανα και σε σας ως καθ' ύλην αρμόδιος, που είστε και κατά νόμον, μπορούσατε να επιβάλετε αφαίρεση της αδείας του και εσείς μου απαντήσατε, τι έκανε το ραδιοτηλεοπτικό συμβούλιο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Μου
επιτρέπετε;
ΑΘΑΝΑΣΙΟΣ ΔΑΒΑΚΗΣ: Δεν σας επιτρέπω. Θέλω να ολοκληρώσω, γιατί μου
"τρώτε" το χρόνο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Το
Συμβούλιο λαμβάνει τέτοιες αποφάσεις.
ΑΘΑΝΑΣΙΟΣ ΔΑΒΑΚΗΣ: Το Συμβούλιο λαμβάνει τέτοιες αποφάσεις. Εσείς δεν λαμβάνετε. Εσείς μπορούσατε, με βάση τη δική σας αρμοδιότητα να δώσετε την άδεια στο σταθμό. 'Αλλο τώρα αν δεν το κάνετε αυτό.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν
έχω αυτή την αρμοδιότητα.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
Συνεχίστε, κύριε Δαβάκη.
ΑΘΑΝΑΣΙΟΣ ΔΑΒΑΚΗΣ: Την έχετε, με τον πρόσφατο νόμο, τον 2466, με
τροπολογία πρόσφατη.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Δεν
υπάρχει τέτοιος νόμος.
ΠΡΟΕΔΡΕΥΩΝ (Παναγιώτης Σγουρίδης): Κύριε Δαβάκη, μην αντιδικείτε. Πείτε αυτά που έχετε να πείτε. Μην απευθύνεσθε στον Υπουργό. Στην Αίθουσα να απευθύνεσθε.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, απευθύνομαι στον κύριο Υπουργό. ΠΡΟΕΔΡΕΥΩΝ (Παναγιώτης Σγουρίδης): 'Οταν απευθύνεσθε στον κύριο
Υπουργό, επειδή αυτός είναι λίγο ζωηρός θα απαντά. Γι' αυτό απευθυνθείτε στην Αίθουσα.
ΑΘΑΝΑΣΙΟΣ ΔΑΒΑΚΗΣ: Καλό θα ήταν να απαντά, αλλά αυτήν τη στιγμή εμείς δεν παίρνουμε απαντήσεις. Προκαλεί εντυπωσιασμούς ο κύριος Υπουργός με αυτά που λέει, αλλά πιστεύω ότι εκτίθεται παράλληλα, διότι δεν ομιλεί περί της "ταμπακέρας". 'Ισως έχετε ευαισθησία, επειδή το κανάλι στο οποίο αναφέρομαι εκπέμπει και στην Αρκαδία και φιλοξένησε κατ' επανάληψη προεκλογικές σας ομιλίες. Δεν θέλω όμως να πιστέψω ότι φτάνετε εσείς, με τη μεγάλη τηλεοπτική προβολή, σ' αυτό το επίπεδο.
Απαξιοί ο κύριος Υπουργός -εφόσον το έθεσε σε προσωπικό επίπεδο- να
απαντήσει και στον κοινοβουλευτικό έλεγχο.
Σας έχω καταθέσει, κύριε Ρέππα, δύο αιτήσεις καταθέσεως εγγράφων για να με προμηθεύσετε με τα νομιμοποιητικά έγγραφα του σταθμού αυτού; Στο πρώτο δεν μου απαντήσατε. Τρέχει η προθεσμία για το δεύτερο. Ελπίζω, σεβόμενος τη δημοκρατική παράδοση αυτού του χώρου, να απαντήσετε. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Ασφαλώς.
ΑΘΑΝΑΣΙΟΣ ΔΑΒΑΚΗΣ: Στις 31 Αυγούστου εξεδόθη μία απόφαση του
Ραδιοτηλεοπτικού Συμβουλίου που αφορά σύσταση για παραβίαση της εκλογικής νομοθεσίας. Τρεις μήνες μετά περιμένω ακόμα μία απάντηση.
Με αυτά τα λίγα κλείνω, απλώς θέλω να πω το εξής: 'Οταν ένας θεσμός, όπως είναι ο Βουλευτής, όχι ο συγκεκριμένος Βουλευτής που ομιλεί αυτή τη στιγμή -λυπούμαι που μετέθεσα το ακανθώδες ζήτημα του Ραδιοτηλεοπτικού Συμβουλίου σε προσωπικό θέμα- πλήττεται βάναυσα, όταν αυτή τη στιγμή πλήττεται ο θεσμός της δημοκρατίας στο πρόσωπο των συγκεκριμένων φορέων, που είναι οι Βουλευτές και το Ραδιοτηλεοπτικό Συμβούλιο και ο φορέας της πολιτικής εξουσίας, που είναι ο Υπουργός, απαξιοί να λάβει δραστικά μέτρα με εργώδεις και νευρώδεις ρυθμούς, αντιλαμβάνεσθε τι προοιωνίζεται με το συγκεκριμένο νομοσχέδιο το οποίο σήμερα συζητούμε.
Ευχαριστώ.
(Χειροκροτήματα από την πτέρυγα της Νέας Δημορκατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκης έχει το λόγο. ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, κυρίες και κύριοι συνάδελφοι,
παρ' ό,τι είμαι νέος Βουλευτής, επιτρέψτε μου, κύριε Υπουργέ, να σας προτρέψω διακριτικά και μετά ευγενείας για λόγους φραστικής ευπρέπειας, αλλά και πολιτικής δεοντολογίας το αίσθημα λύπης να το εκφράζετε σε άλλες περιπτώσεις και όχι ελέγχοντας την Αξιωματική Αντιπολίτευση και μάλιστα τη μείζονα Αξιωματική Αντιπολίτευση, η οποία δεν είναι αξιολύπητη. 
Επίσης, θέλω να σας πω για λόγους πολιτικής δεοντολογίας ότι είναι
απαράδεκτο, αποσπασματικά να επικαλείσθε θέσεις εκφρασθείσες του Προέδρου της Νέας Δημοκρατίας, οι οποίες έχουν συνολικά αποτυπωμένες όλως διαφορετικό περιεχόμενο απ' αυτό το οποίο επιδιώξατε να προσδώσετε, διότι δεν είναι τωρινό ότι η Νέα Δημοκρατία πραγματικά επικαλείται ότι πρέπει να υπάρξουν ουσιαστικές αρμοδιότητες σ' αυτό το Ραδιοτηλεοπτικό Συμβούλιο. Αυτό το επικαλείται διαχρονικά η Νέα Δημοκρατία.
Ακούσατε από τον Κοινοβουλευτικό μας Εκπρόσωπο, τον κ. Παυλόπουλο, ότι έστω κι αν φέρνετε αυτή τη στιγμή το συγκεκριμένο νομοσχέδιο, εάν αυτό εμπεριείχε εκχώρηση ουσιαστικών αρμοδιοτήτων, αλλά δεν εμπεριείχε θέματα σύνθεσης του Ραδιοτηλεοπτικού Συμβουλίου που είναι ζήτημα που εξαρτάται από τις επερχόμενες αναθεωρητικές διατάξεις του Συντάγματος, τότε βεβαίως η Νέα Δημοκρατία δεν θα είχε καμία διαφωνία σ' αυτά τα οποία είναι υπό ψήφιση.
Από εκεί και πέρα, από πλευράς ελέγχου συμπληρωματικά, υποστηρικτικά από τον ομιλούντα, αν θέλετε, έναντι των όσων ακούστηκαν απ' όλους τους αγαπητούς συναδέλφους της Νέας Δημοκρατίας και κυρίως από τον κ. Νεράτζη, θα πω ότι συμφωνώ απόλυτα. Συμφωνώ απόλυτα και από πλευράς συμβολισμού περί σισυφίου λίθου, καθώς και γυναικών κατά τη διάκριση δημοσίων και ιδιωτικών, αλλά και από πλευράς ουσίας με την έννοια ότι αναμφισβήτητα -το λέω χαρακτηριστικά- πρόκειται περί κατεστημένης ακαταστασίας που υπάρχει στο χώρο της διαχείρισης των συγκεκριμένων υπηρεσιών των
ραδιοτηλεοπτικών μέσων.
Κα αυτό προκύπτει και από την έκθεση της Επιτροπής Θεσμών και Διαφάνειας αλλά κυρίως απο το περιεχόμενο υποβληθεισών παραιτήσεων ανθρώπων με ακαδημαϊκό κύρος, που εσείς είχατε διορίσει. Επισημαίνουν συγκεκριμένα πράγματα τα οποία αν δεν είσθε νομικός, τουλάχιστον έχετε καθήκον από πλευράς νομικής υπηρεσίας του Υπουργείου να έχετε συγκεκριμένη ενημέρωση. Διότι έστω και υπό το προηγούμενο καθεστώς του ελέγχου νομιμότητας θα έπρεπε να σας είχαν συμβουλεύσει ότι μπορείτε μεν να ακυρώσετε τις συγκεκριμένες παρανόμως ληφθείσες αποφάσεις, αλλά ότι σε καμιά περίπτωση δεν μπορείτε να υποκαταστήσετε δικαιοδοτικά το συγκεκριμένο Ραδιοτηλεοπτικό Συμβούλιο.
Και βεβαίως υπάρχει υπέρβαση εξουσίας και βεβαίως σε αυτήν την
περίπτωση υποκαθιστάται από πλευράς ουσιαστικών αρμοδιοτήτων ένα όργανο, που τις αρμοδιότητες που είχε έπρεπε να τις εξωτερικεύει συγκεκριμένα. Εσείς έρχεσθε και ανακόπτετε αυτήν τη δυνατότητα.
Είναι αναμφισβήτητο ότι όταν μιλάμε περί διαχείρισης των υπηρεσιών των ραδιοτηλεοπτικών μέσων και διαχρονικά θεωρητικά τουλάχιστον όλοι υποστηρίζουμε ότι αυτή πρέπει να γίνεται από μια ανεξάρτητη διοικητική αρχή, η κοινή λογική επιτάσσει αυτή η αρχή να είναι ανεξάρτητη και να έχει ουσιαστικές αρμοδιότητες. Εσείς λέτε ότι υφίσταται και το ένα και το άλλο. Από σωρεία όμως διατάξεων προκύπτει το εντελώς αντίθετο. Η μη ανεξαρτητοποίηση της συγκεκριμένης αρχής προκύπτει και από την αλλαγή της στάσεώς σας κατά τη διάρκεια της συνεδρίασης. Δείχνει ότι ακόμα πειραματίζεσθε για το ποιος θα κάνει την επιλογή των συγκεκριμένων προσώπων που και κατά αριθμό τα αμφισβητείτε.
Σε καμιά, λοιπόν, περίπτωση δεν πρόκειται περί ανεξαρτήτου αρχής,
ιδίως όταν δεν προδιαγράφονται διαδικασίες που να λένε ότι κάποιοι συγκεκριμένοι φορείς, που έχουν σχέση με το πεδίο των ραδιοτηλεοπτικών μέσων μπορούν να υποδείξουν συγκεκριμένα πρόσωπα, από τα οποία θα γίνει η επιλογή, διότι νομίζω ότι είναι αυτονόητο αυτό το οποίο προκύπτει από τη συγκεκριμένη πρόταση από πλευράς ουσιαστικών αρμοδιοτήτων.
Χρόνια τώρα έχουμε πολυνομία στο συγκεκριμένο πεδίο. Δεν θα επικαλεστώ τις αρνητικές συνέπειες αυτής της πολυνομίας. Στατιστικά μόνο σας λέω ότι κάθε ημέρα νομοθετικού έργου σημαίνει και ψήφιση ενός νόμου στην Ελλάδα. Είναι πρωτόγνωρο αυτό και υπερβαίνει κάθε αριθμητικό όριο επιψήφισης νόμων στις προηγμένες χώρες. Και αυτό γίνεται γιατί σε κάθε συγκεκριμένη χρονική περίσταση που υπάρχουν κοινωνικές ανάγκες, που πρέπει να αντιμετωπισθούν, τις αντιμετωπίζετε αποσπασματικά και επιπόλαια.
Από την ίδια και μόνο την εισηγητική έκθεση προκύπτει ότι επανειλημμένη επιψήφιση διατάξεων έχει συμβεί χωρίς να επιφέρει μετά από μια δεκαετία ένα ανεκτό επίπεδο νομοθετικής ρύθμισης. Και είπατε σήμερα ότι η Κυβέρνηση κάνει άλμα νομοθετικό προς αυτή την κατεύθυνση. 'Οταν αντιμετωπίζεις κοινωνικές ανάγκες, υποτίθεται ότι τις αντιμετωπίζεις με ορίζοντα εικοσαετίας. Αυτό δεν προκύπτει σε καμία περίπτωση.
Από πλευράς ουσιαστικών αρμοδιοτήτων είναι σαφές ότι η αδειοδότηση εμπεριέχεται στο προηγούμενο καθεστώς. Και το σημαντικό ζήτημα που πήγατε να αντιμετωπίσετε κατ' αρχήν με το ν. 2644, σε αυτό το επίκαιρο θέμα της αδειοδότησης συνδρομητικών σταθμών, δεν αντιμετωπίζεται διά του συγκεκριμένου νομοθετήματος. Καταλήγω, λοιπόν, ότι αυτή την πολυνομία, ιδίως στα θέματα των ανεξαρτήτων διοικητικών αρχών που έχει σχέση με τα αναθεωρούμενα άρθρα 14,15 και 101, πρέπει κάποτε να αποφασίσετε να τη βάλετε σε διαφορετική βάση, διότι αν στη διαδρομή του χρόνου υπάρχει αναξιοπιστία των πολιτικών, το κυρίαρχο ζήτημα που επηρεάζει αυτή την αναξιοπιστία είναι αυτή η πολυνομία, γιατί πολλές φορές πέρα της πολυνομίας έρχεσθε να επικαλύψετε φραστικά αυτό που ρυθμίζουν οι συγκεκριμένοι νόμοι. Και όταν στη διαδρομή του χρόνου βιωματικά τουλάχιστον ο λαός αντιμετωπίζει μια άλλη κατάσταση, η οποία προφανώς διαφέρει από αυτά που άκουσε κατά καιρούς από τους πολιτικούς, τότε αντιλαμβάνεσθε ότι οι επιπτώσεις αφορούν όλους μας.
Και η Νέα Δημοκρατία δεν δέχεται αυτήν την κατάσταση, γιατί τα
τελευταία τουλάχιστον είκοσι χρόνια που επηρέασαν σημαντικά την άποψη του κόσμου, την αποθάρρυνσή του, έναντι των πολιτικών και της πολιτικής, η
Νέα Δημοκρατία ούτε στην εξουσία ήταν, αλλά και συγκεκριμένες προτάσεις νόμων σε καίριας σημασίας θέματα ήλθε και παρενέβη και πάντως συγκριτικά αξιολογούμενη από το παρελθόν έχει την αίσθηση ότι συνέβαλε πάρα πολύ στη δημοκρατική εξέλιξη αυτής της χώρας, στους εξωτερικούς προσανατολισμούς αυτής της χώρας, στη δρομολόγηση μιας αναπτυξιακής πορείας που δυστυχώς στην πράξη, όχι ανακόψατε, αλλά την οπισθοδρομήσατε κιόλας. 
Κατάληξη-συμπέρασμα, κύριε Υπουργέ. Η Νέα Δημοκρατία θα συνεχίσει τον
έντιμο, συνεπή, καθαρό αγώνα και έναντι των διαπλεκομένων συμφερόντων που δεν χρειάζεται αυτή τη στιγμή περαιτέρω να αναλύσω, γιατί είναι σαφές πως αν είχατε τη θέληση να επιδείξετε κάτι το συγκεκριμένο και θετικό, θα μπορούσατε να περιλάβετε και ρύθμιση του χρόνου του ραδιοτηλεοπτικού για τα πολιτικά κόμματα, κάτι που δεν κάνατε. Δεν θα συνδράμει σ' αυτήν την τακτική η Νέα Δημοκρατία και για άλλη μια φορά σας λέει ότι και τη σημαία κατά της διαπλοκής θα τη σηκώσει και συγκεκριμένες προτάσεις σε καίριας σημασίας ζητήματα που θα επιζητούν νομοθετική κατοχύρωση θα προβαίνει και πάντως σε καμία περίπτωση δεν θα είναι συνεργός αυτής της αναξιόπιστης και αφερέγγυας κατάστασης, απαράδεκτης στον πολιτικό στίβο και θα κάνει ό,τι πρέπει για να δρομολογήσει μια νέα πορεία. Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Η κ. Παπακώστα έχει το λόγο. ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κυρίες και κύριοι
συνάδελφοι, όσον αφορά το υπό συζήτηση νομοσχέδιο για το Εθνικό Συμβούλιο Ραδιοτηλεόρασης, υπάρχει μια ρήση που νομίζω ότι ομιλεί γλαφυρότερα από οποιαδήποτε άλλη ανάλυση "ώδινεν όρος και έτεκε μυν". Στη συγκεκριμένη περίπτωση εν πάση περιπτώσει πολύ πομπωδώς ο Υπουργός Τύπου μας προσγείωσε σε μια πραγματικότητα την οποία ουσιαστικά συνειδητοποιήσαμε, μετά την ανάλυση και την απάντηση του Υπουργού, στα όσα ειπώθηκαν από τους Κοινοβουλευτικούς Εκπροσώπους και από τους εισηγητές των κομμάτων σε σχέση με την αντίληψη που διακατέχει την Κυβέρνηση και εκφράζεται διά του καθ' ύλην αρμόδιου Υπουργού. 'Ολοι συνειδητοποιήσαμε ότι τελικά δεν πρόκειται παρά για ένα καλύτερο μοίρασμα της ραδιοτηλεοπτικής αγοράς με έναν πολύ πιο εκσυγχρονισμένο τρόπο από την πλευρά της Κυβέρνησης, προκειμένου να έχει την κατ' επίφαση νομιμοποίηση, έτσι ώστε να πείσει urbi et orbi ότι πραγματικά κινείται προς τη σωστή κατεύθυνση.
Από την άλλη πλευρά πρέπει να τονίσω ότι επειδή η Δημοκρατία, στο ναό της δημοκρατίας, το Κοινοβούλιο έχει πολλάκις κακοποιηθεί και, εν πάση περιπτώσει, ουσιαστικά αλλοιωθεί, θα πρέπει να κάνουμε ένα διαχωρισμό και μια διευκρίνιση. Αν μιλάμε για εικονική δημοκρατία, τότε και ασφαλώς έχουν βάση τα λεγόμενα του κυρίου Υπουργού. Αν όμως μιλάμε για ουσιαστική δημοκρατία, αν μιλάμε για ποιότητα του δημοκρατικού μας πολιτεύματος, αν μιλάμε για δημοκρατικό ήθος, αν μιλάμε για δημοκρατική νομιμότητα, αν μιλάμε για δημοκρατία η οποία απευθύνεται σε πολίτες τους οποίους σέβεται και τιμά, αν μιλάμε για δημοκρατία η οποία ουσιαστικά προωθεί και προάγει το ήθος των πολιτικών και ανεβάζει το κύρος του πολιτικού κόσμου, τότε νομίζω ότι εγώ και πολλοί από τους συναδέλφους μου βρισκόμαστε σε άλλο χώρο. Και το λέω έχοντας επίγνωση και των λόγων και των πράξεων του καθενός και της καθεμιάς, που δημόσια εκφράζουμε και σ' αυτόν το χώρο, αλλά και έξω από αυτόν το χώρο.
Κύριε Πρόεδρε, θέλω να πω ότι έχουμε πράγματι υπερτονίσει πτυχές δευτερεύουσας και επικουρικής σημασίας, όσον αφορά την πολιτική ζωή του τόπου και τα προβλήματα. Μας αφορούν κυρίως τα δεύτερα μέσα από τα ραδιοτηλεοπτικά δρώμενα, οι υποειδήσεις, ή κατασκευάζουμε ειδήσεις ή επιχειρούμε επικοινωνιακούς αντιπερισπασμούς, προκειμένου να καλύψουμε τα ουσιαστικά προβλήματα του τόπου. Και ερχόμαστε στη Βουλή και "πετάμε", είναι αδόκιμη η έκφραση κοινοβουλευτικά ή ουσιαστικά δημιουργούμε ένα προπέτασμα καπνού για να υποβαθμίσουμε την Αναθεώρηση του Συντάγματος, που θα έπρεπε να είναι το κυρίαρχο ζήτημα και η κυρίαρχη συζήτηση και στα ραδιοτηλεοπτικά πάνελς, πέραν των κοινοβουλευτικών συζητήσεων που γίνονται στις αρμόδιες επιτροπές.
'Εχουμε, λοιπόν, υποβαθμίσει, έχουμε ουσιαστικά ατονίσει και ατροφήσει τον κοινοβουλευτικό μας ρόλο και επιδιδόμαστε σε έναν
τηλεοπτικό αγώνα, στον οποίο μετέχουμε όλοι κατ'ανάγκη προκειμένου να εκφράσουμε θέσεις.
Γιατί ο κύριος Πρόεδρος της Βουλής μάλωσε τους Βουλευτές διότι συμμετέχουν σε τηλεοπτικά σόου. Σαν να μην είναι ο Πρόεδρος της Βουλής εκείνος ο οποίος όταν το κρίνει σκόπιμο για δικούς του λόγους ή για λόγους κυβερνητικούς επιδίδεται σε αυτό το σόου, το οποίο κατά κόρον... 
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι αδικείτε τον Πρόεδρο
της Βουλής και τον αδικείτε κατάφωρα!
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν έχει ανάγκη υπεράσπισης, κύριε Πρόεδρε, ο Πρόεδρος της Βουλής. Θα παρακαλέσω να μη με διακόψετε, γιατί νομίζω ότι είμαι μέσα στα κοινοβουλευτικά πεπραγμένα και δρώμενα και δεν παραβιάζω τον Κανονισμό της Βουλής!
ΠΡΟΕΔΡΕΥΩΝ (Παναγιώτης Σγουρίδης): Επειδή μιλάτε για θεσμούς, θα πρέπει το θεσμό του Προέδρου της Βουλής να προσέξετε να τον διαφυλάξετε ως κόρην οφθαλμού! Και θα ήθελα επίσης να σας πω ότι ο άνθρωπος δύο πήρας φέρει, τη μία έμπροσθεν και την άλλη όπισθεν. Συνήθως βλέπουμε την έμπροσθεν. Την όπισθεν δεν τη βλέπουμε! Κι αυτό ακριβώς το λέω και για την ομιλούσα!
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Ασφαλώς. Κι εγώ θα σας απαντήσω με μία παροιμία, η οποία είναι λαϊκότερη και προέρχεται εξ ανατολών, η οποία λέει ότι η καμήλα δεν βλέπει τη δική της καμπούρα, κύριε Πρόεδρε!
ΒΥΡΩΝ ΠΟΛΥΔΩΡΑΣ: Μπράβο κλασική παιδεία!
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Θέλω να πω ότι στην προκειμένη περίπτωση όποιος σέβεται τους θεσμούς, τους σέβεται συνολικά, δεν τους σέβεται ούτε κατά το δοκούν ούτε επιλεκτικά.
Αν λοιπόν τυγχάνει -και τυγχάνει ασφαλώς- σεβασμού ο θεσμός του
Προέδρου της Βουλής, ασφαλέστατα τυγχάνει και του σεβασμού όλων ο Κοινοβουλευτικός Εκπρόσωπος, το Κοινοβούλιο και θα πρέπει αυτό να το περιφρουρούμε όλοι, από τον Πρόεδρο της Βουλής μέχρι τον τελευταίο Βουλευτή!
Στην προκειμένη περίπτωση, εκείνο που θέλω να πω είναι ότι με την
πάγια κυβερνητική πρακτική, να έρχεται δηλαδή εδώ ένα υπό ψήφιση νομοσχέδιο, το οποίο επιχειρεί ουσιαστικά να πείσει σε κομματικό και μόνο επίπεδο τους Βουλευτές της κυβερνητικής Πλειοψηφίας, αναγκάζοντας την κοινοβουλευτική ομάδα του ΠΑ.ΣΟ.Κ. να συμπεριφερθεί όχι ως κοινοβουλευτική ομάδα αλλά ως μία στρατευμένη κομματικά ομάδα, η οποία είναι υποχρεωμένη κομματικά να υπερψηφίσει ένα νομοσχεδίο, ουσιαστικά υποβαθμίζει το δικό μας ρόλο.
Εν όψει λοιπόν της Αναθεώρησης του Συντάγματος και αν θέλουμε
πραγματικά να είμαστε υπεύθυνοι και συνειδητοί αντιπρόσωποι του ελληνικού λαού και της ελληνικής κοινωνίας, οφείλουμε να δούμε το συγκεκριμένο σχέδιο νόμου αντικειμενικά, πολιτικά ορθά και να το αντιμετωπίσουμε έτσι όπως ακριβώς ταιριάζει σε ένα τέτοιο ζήτημα.
Το θέμα της διαπλοκής, το οποίο κατά κόρον μας έχει ταλαιπωρήσει -και όχι της διαπλοκολογίας- όπως επιθυμεί να ισχυρίζεται η Πλειοψηφία, είναι ένα ζήτημα το οποίο σκιάζει ουσιαστικά το σύνολο του πολιτικού κόσμου. Κι επειδή πλέον στην εποχή που βρισκόμαστε θα πρέπει να υπάρχει πολιτική ευθύνη και ατομική ευθύνη, οφείλει ο καθένας μας να καταθέσει δημοσίως και υπευθύνως εκείνες τις θέσεις και τις απόψεις, οι οποίες τον διαχωρίζουν από αυτό το θολό, αδιαφανές και γκρίζο σκηνικό το οποίο επικρέμεται πάνω από τα κεφάλια όλων των πολιτικών, ανεξάρτητα αν είναι στη Συμπολίτευση ή στην Αντιπολίτευση.
Επειδή όμως ασφαλώς η ελληνική κοινωνία δεν αποτελείται ούτε από
άφρονες ούτε από ανθρώπους, που δεν έχουν συναίσθηση της πραγματικότητας, κανείς μέσος πολίτης δεν μπορεί να διανοηθεί ότι δεν είναι δυνατόν η διαπλοκή να μη συναρτάται άμεσα με τις κυβερνήσεις του ΠΑ.ΣΟ.Κ., οι οποίες τα τελευταία χρόνια κυβερνούν τον τόπο και ιδίως με το θέμα των ραδιοτηλεοπτικών μέσων. Και αυτό γιατί; Γιατί η δύναμη της εικόνας, η επικοινωνία και τα μηνύματα, τα οποία έχει τη δυνατότητα κανείς να περάσει, είτε προς τη σωστή είτε προς τη λανθασμένη κατεύθυνση, ανάλογα με τους σκοπούς που επιχειρεί ή τις προθέσεις που έχει κάθε φορά ή τις σκοπιμότητες τις οποίες θέλει πραγματικά να επιδιώξει, οδηγούν προς τη μία ή προς την άλλη κατεύθυνση, προσπαθώντας να χειραγωγήσουν και να διαμορφώσουν την κοινή γνώμη, δίνοντας στην κοινωνία τα μηνύματα
εκείνα τα οποία προβάλλουν ένα ανύπαρκτο κυβερνητικό έργο, φιμώνοντας τα κόμματα της Αντιπολίτευσης και δη την Αξιωματική Αντιπολίτευση,
επιχειρώντας πραγματικά να παρουσιάσουν θέσεις οι οποίες απέχουν πολύ από την πραγματικότητα. Αυτά λοιπόν έχουν να κάνουν με την εικονική δημοκρατία και όχι με την ουσιαστική δημοκρατία.
Αν πραγματικά θέλουμε όλοι μαζί να επιχειρήσουμε ειλικρινώς, βάζοντας το δάκτυλο επί τον τύπον των ήλων, μία ουσιαστική μεταρρύθμιση σε εκείνα για τα οποία έχουμε αρμοδιότητα και υπευθυνότητα και να βγούμε πραγματικά με άνεση στην ελληνική κοινωνία και να πούμε: να ποιο ήταν το έργο μας μέσα στο ελληνικό Κοινοβούλιο, ομοφώνως πρέπει να αποφασίσουμε ότι θα πρέπει πρώτα ο συντακτικός νομοθέτης να κάνει τη δουλειά του και στη συνέχεια να έλθουμε εμείς στην Ολομέλεια και να δούμε τα ζητήματα τα οποία σε επί μέρους σημεία παραμένουν χωρίς να έχουν ρυθμιστεί.
Το θέμα όμως -επειδή ο κύριος Υπουργός επικαλέσθηκε προηγουμένως τον Ιανό- του Ιανού είναι πραγματικά η εικόνα της Κυβέρνησης η οποία από τη μία πλευρά εμφανίζει μία όψη καλής πρόθεσης, και όπως γνωρίζουμε ο δρόμος προς την κόλαση είναι στρωμένος με καλές προθέσεις, μιας Κυβέρνησης η οποία επιθυμεί τη διαφάνεια δήθεν, επιθυμεί δήθεν πράγματι διαδικασίες, οι οποίες να προάγουν τον πλουραλισμό και την πολυφωνία και από την άλλη υπάρχει ο ασφυκτικός εναγκαλισμός, η ολοκληρωτική εκείνη νοοτροπία η οποία επιθυμεί με μια κατ' επίφαση δημοκρατική νομιμοποίηση να επιφέρει τέτοιου είδους σύγχυση, μια περαιτέρω σύγχυση στο ήδη υπάρχον θολό σκηνικό. 'Εχω την αίσθηση και την εντύπωση ότι απόψε, κύριε Πρόεδρε, δίνεται και στον καθ' ύλην αρμόδιο Υπουργό και στην Κυβέρνηση ασφαλώς, την οποία εκπροσωπεί και αντιπροσωπεύει στο ελληνικό Κοινοβούλιο, η δυνατότητα να αποδείξουν αλλά και να επιδείξει το προσωπικό πολιτικό του θάρρος, αναγνωρίζοντας ότι είναι πολιτικά άηθες να έρχεται ο κοινός νομοθέτης πριν το συντακτικό νομοθέτη να προκρίνει, να δημιουργήσει δηλαδή τα προαπαιτούμενα εκείνα, τα οποία θα υπάρχουν ως δεσμευτικά, έτσι ώστε στη συνέχεια να εξάγει και το ποθητό αποτέλεσμα.
Θεωρώ λοιπόν, ότι η Ελληνική Αντιπροσωπεία ωρίμως σκεπτόμενη, ακόμη και η κυβερνητική Πλειοψηφία, θα σκεφτεί τις συνέπειες που θα έχουμε όλοι μας απευθυνόμενοι στη συνέχεια στην ελληνική κοινωνία και θα προστατεύσει, κυρίως και πρωτίστως, το κύρος του πολιτικού κόσμου, το οποίο βάλλεται πανταχόθεν, όχι αδίκως σε όλες τις περιπτώσεις. Αλλά, καλούμεθα και εμείς να αποδείξουμε, ο καθένας και η καθεμία από μας, κατά πόσο πραγματικά συνεισφέρουμε ή δε συνεισφέρουμε στην ουσιαστική ποιότητα της δημοκρατίας!
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρία και κύριοι συνάδελφοι, έχω
υπάρξει υπεύθυνος -και με την έννοια του ευόρκως και με την έννοια του διοικητικώς αποτελεσματικού- διαχειριστής του τοπίου. 'Υστερα με διεδέχθη ο Δημήτρης ο Ρέππας.
Υπεδέχθημεν ως κυβέρνηση το 1990 τη νέα εποχή. 'Ηταν ζόρικα τα
πράγματα. Εφήρμοσα την πολιτική της αναστολής, να δούμε τι θα γίνει, κατά το δη λεγόμενο, να καταλαγιάσει ο κουρνιαχτός. Διαβατήριο για να υποδεχθούμε την αναρχία στους αιθέρες, θεσμικό, νομικό και κοινοβουλευτικό είχαμε απόφαση Οικουμενικής της Βουλής, η οποία μπορεί να ελεγχθεί χίλιες φορές και σήμερα ως λάθος απόφαση. Εγώ έβγαλα λόγο και έλεγα, τεκμήριο αξιοπιστίας και διαχειρίσεως του άρθρου 15, δηλαδή να συμμορφωθεί προς το άρθρο 15, αποτελεί ο εκδότης. Μπορεί να είναι λάθος, αλλά δεν ήταν μόνο δική μου σκέψη αλλά όλων των πτερύγων. Ακούστε τη σειρά των πραγμάτων και μιλάω σοβαρά, πολύ σοβαρά, γιατί είναι πρόβλημα δημοκρατίας σήμερα. Εκφεύγει από τη συγγραφή του κειμένου του νομοσχεδίου που συνετάγη και ελέγχθη και επαρκώς. Εγώ σας λέω με αγωνία πολιτικά ζητήματα.
Υπήρξε η άποψη, δώστε τις άδειες σε εκείνους που έχουν το τεκμήριο να διαχειριστούν σωστά, και είναι οι εκδότες, δεν έχουμε κάποιους άλλους. 
Κάτι ηκούετο στην Ιταλία για τον επιχειρηματία, τον εισβολέα, τον
ιμπεριαλιστή του τηλεοπτικού κόσμου, δηλαδή τον Μπερλουσκόνι. Ας κοιτάξουμε την εγκυρότητα της παράδοσης με το να τα δώσουμε εγκύρως στους εκδότες. Αυτό ήταν το διαβατήριο, η νομιμοποιητική πράξη.
Διαμαρτύρομαι προς εσάς, κύριε Δημήτρη Ρέππα, γιατί ευτελίσατε την τεχνική λύση του ασυρμάτου. Δεν είναι επιχείρημα και προπαντός όταν το

βλέπετε με την άνεση της χρονικής αποστάσεως. Στον ασύρματο τα δώσαμε, γιατί δεν είχαμε τεχνική λύση εκείνη τη στιγμή και θέλαμε να υπάρχει ένα έγγραφο που θα έδειχνε ότι το κράτος είναι παρόν. Δεν είναι του επιπέδου σας να μιλήσετε για τον ασύρματο. Εκεί έγιναν οι συχνότητες, ήταν η πρώτη επαφή με το τεχνολογικό μέρος. Το ίδιο εφηρμόζετο και για τους
ερασιτέχνες στα ράδια, ως λύση ανάγκης.
Και εγώ σας λέω ότι υστέρησα μέχρι να καταλαγιάσει ο κουρνιαχτός. 
Πέρασαν δέκα χρόνια. Τι κάνετε; Θα σας πω και το συμπέρασμά μου: Αυτή είναι η κατάσταση. Διαμορφώθηκε αυτή η "κατεστημένη ακαταστασία", για να χρησιμοποιήσω την ωραία έκφραση του κ. Τάσου Νεράντζη. Η "κατεστημένη ακαταστασία" δεν είναι μόνο για την καλλιέπεια του πράγματος, αλλά είναι χειροβομβίδα χωρίς περόνη για τη δημοκρατία. Ζούμε στην αγωνία αυτή όλοι μας και εσείς πρώτος και δυνατός και ο γρόνθος και η οικονομική ισχύς. Και η διαπλοκή είναι εδώ σε όλο της το μεγαλείο.
Δύο πράγματα έχουμε: 'Αδειες και πρόγραμμα. Δεν τα λύετε. Κάνετε μία
τρύπα στο νερό. Θα πάρει πενήντα επιστήμονες. Το θέμα δεν το αγγίζει. Ξανά δειλός είναι ο λαμβάνων τη νομοθετική πρωτοβουλία, ξανά υποκριτικός. Εγώ ξέρω τη λύση και θα σας την πω. Την ξέρω τη λύση και είναι η μόνη λύση.
Πριν φθάσω όμως στη λύση, θα αναφερθώ στο άρθρο 15. Το άρθρο 15 είναι σοφό και ας πούμε ότι ο συντάκτης, ο αείμνηστος Κωνσταντίνος Τσάτσος, με το χεράκι του τα είδε. Και ζητάει με τη συντηρητική του σκέψη, την αγαθή συντηρητική του σκέψη, άμεσο κρατικό έλεγχο. Βαριά λέξη.
Τι βγαίνει στην πορεία; 'Οτι δεν το μπορούμε, δεν έχουμε τη δύναμη να
εφαρμόσουμε άμεσο κρατικό έλεγχο. Και καταφεύγουμε στις ανεξάρτητες διοικητικές αρχές, πράγμα που είναι μία αυτοτελής ιστορία μάλλον εξαντληθείσα και κατά την παρούσα συζήτηση και κατά τη συζήτηση της Αναθεώρησης του Συντάγματος.
Το άρθρο 15, όμως, έχει μία σοφία. Πριν πάμε στο εφεύρημα του υποκατάστατου, του οργάνου που θα κάνει τον άμεσο κρατικό έλεγχο

-προσέξτε τις λέξεις- αναγνωρίζει ο συντάκτης της διατάξεως τη δύναμη του μέσου, τη δύναμη του ράδιου και της τηλεόρασης. Τη βλέπει και μάλιστα τη βλέπει μόνο για την κρατική τηλεόραση, τη βλέπει δηλαδή πολύ στενά, αλλά και πάλι συλλαμβάνει ότι αυτό είναι πολύ κακό, είναι επικίνδυνο, εάν δεν το ελέγξουμε.
ΙΩΑΝΝΗΣ ΜΑΓΚΡΙΩΤΗΣ: Από μικρό να το ελέγξουμε, γιατί μετά...
ΒΥΡΩΝ ΠΟΛΥΔΩΡΑΣ: Ναι.
Και ύστερα λέει έξι λέξεις. Ακούστε τις. "Για την είδηση και την πληροφορία: Αντικειμενική και με ίσους όρους". Και ύστερα αναφέρει: "Ποιότητα, πολιτισμό και κοινωνική προαγωγή".
Αυτό είναι το πρόγραμμα, η ουσία του προγράμματος; 'Η τα υποκατάστατα που μου φέρνει ο κ. Ρέππας ότι ήρθαν οι σοφοί, έφτιαξαν μια υπηρεσία μέσα εκεί και μου έβαλαν το χαρακτηρισμό στα έργα; Δεν θέλω να ζήσω την αυταπάτη σας. Τι είπε; Μέγα έργο του Εθνικού Συμβουλίου
Ραδιοτηλεόρασης και του Υπουργείου. 'Ηρθε η επιτροπή, δίκαιοι οι επιστήμονες, είδαμε τα προγράμματα και κάνουμε χαρακτηρισμό στα έργα. Και μάλιστα μας το προαναγγέλλουν δέκα φορές ότι το ένα είναι με άδεια, στο άλλο είναι αυτό κλπ. Δεν είναι σοβαρά πράγματα αυτά. Είναι μεγάλος κίνδυνος και για το εμπόριο της σαχλαμάρας και για το ποιος φτιάχνει τα προγράμματα και για τις πολιτικές υποβολές, άλλους θάπτουμε, άλλους προάγουμε, άλλους αναδεικνύουμε, όποιον θέλουμε σβήνουμε. Και για τη λαϊκή κυριαρχία, εν τελευταία αναλύσει, κύριοι συνάδελφοι; Και εγώ θα μείνω στη λαϊκή κυριαρχία. Η μόνη βάση μονιμοποιήσεως, ο λαός, όχι οι εξωκοινοβουλευτικοί κηδεμόνες, λεφτά και σύστημα προβολής ή σύστημα θαψίματος. Αυτό είναι το πολιτικό πρόβλημα του Υπουργείου Τύπου και του Εθνικού Συμβουλίου Ραδιοτηλεόρασης. Και φυσικά ο κ. Νεράντζης τα είπε, όχι μόνο με καλλιέπεια αλλά και με νυστέρι, με ευθυβολία. Τι να προσθέσω εγώ αναλυτικά; 'Η θα γκρινιάξω εγώ για τα μέλη; Βεβαίως είναι πολύ σαθρό το πλαίσιο που στήνει τα μέλη και το νέο Ραδιοτηλεοπτικό και οι χρόνοι και οι ενστάσεις. Εγώ, επειδή σας σέβομαι ως πολιτικό, δεν κατάλαβα γιατί το φέρατε. Αναγνωρίζοντας με βεβαιότητα ότι δεν επιλύει τίποτα, δεν ξέρω γιατί το φέρατε. Πρόκειται περί λάθους. Δεν θα το έφερνα.

Βγήκε μια σελίδα, ένα άρθρο για τον έλεγχο του προγράμματος. Βουλιάξαμε: για τον έλεγχο του προγράμματος. Δεν φέρνω παραδείγματα,
είναι γνωστά. 'Ομως, υποφέρει η ελληνική κοινωνία. 'Εγιναν νευρωσικοί οι

άνθρωποι.
ΑΡΙΣΤΟΤΕΛΗΣ ΠΑΥΛΙΔΗΣ: Η επαρχία προπάντων.
ΒΥΡΩΝ ΠΟΛΥΔΩΡΑΣ: Η επαρχία. Νευρωσικοί έγιναν οι συμπολίτες μας. Δεν θέλω να κάνω τον τιμητή, αλλά κάποιος να τους ελέγξει. Είναι αυτό άμεσος κρατικός έλεγχος; Κύριοι συνάδελφοι, φτιάξτε ό,τι θέλετε. Φτιάξτε τους επτά από τη Διάσκεψη των Προέδρων, αλλά σας λέω ότι δεν θα τολμήσουν να κάνουν πρόγραμμα, όπως θέλει το Σύνταγμα, με ποιότητα, με ίση απόσταση και ίσους όρους, αντικειμενικότητα, πολιτισμό και κοινωνία. Διαβάστε το άρθρο 15 του Συντάγματος.
Καταλήγω. Εγώ σας λέω ότι δεν θα δώσετε άδειες -ούτε εγώ θα δώσω- και το πρόγραμμα δεν θα το ελέγξετε με κανένα Ε.Σ.Ρ. και με κανέναν Υπουργό Ρέππα ή Πολύδωρα. Είναι η ώρα για τη μεγάλη κοινοβουλευτική διακομματική συνεννόηση.
(Χειροκροτήματα από την πτέρυγα της Νέας Δημοκρατίας)
Μην κοροϊδευόμαστε. Θα είσαι μια αποτυχία και στο πρόγραμμα και στις άδειες. Δεν θα δώσεις. Ούτε εγώ. Είναι ώρα για μεγάλη διακομματική διακοινοβουλευτική συνεννόηση. 'Η λαϊκή κυριαρχία ή αυτοί. Και εγώ είμαι υπέρ της λαϊκής κυριαρχίας. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, θα ήθελα να κάνω ένα μικρό σχόλιο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ξέρετε, ο λόγος πάντοτε ακούγεται ευχάριστα, είναι ευρύχωρος. Διότι ο ευχάριστος λόγος δεν έχει καμία υποχρέωση να πληρώσει σε κάποιο ταμείο. Εδώ η Κυβέρνηση παίρνει αποφάσεις και τις υπογράφει και η πολιτική που εφαρμόζει κρίνεται καθημερινά στο πραγματικό πεδίο, όχι στο πεδίο της θεωρίας.
Τότε, που η Νέα Δημοκρατία για λόγους ανάγκης θεώρησε πως έπρεπε να λάβει αυτήν την απόφαση και με ένα νομοθετικό διάταγμα του 1972 να δώσει τη δυνατότητα σε σταθμούς εθνικής εμβέλειας να αρχίσουν να λειτουργούν, μπορούσε στην ίδια απόφαση να συμπεριλάβει και συγκεκριμένες οικονομικές και άλλες υποχρεώσεις και δεσμεύσεις για τα Μέσα Ενημέρωσης.
ΒΥΡΩΝ ΠΟΛΥΔΩΡΑΣ: 'Οχι, γιατί ήταν κεκτημένο υπέρ αυτών.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πολύδωρα. ΒΥΡΩΝ ΠΟΛΥΔΩΡΑΣ: Κάνετε ότι δεν καταλαβαίνετε. Αν δεν πλήρωναν, θα
ήταν κεκτημένο υπέρ αυτών. Μη νομίζετε ότι δεν ξέρουμε γιατί μιλάμε. ΑΡΙΣΤΟΤΕΛΗΣ ΠΑΥΛΙΔΗΣ: Τα ζήσαμε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Βεβαίως γνωρίζουμε ότι το νομοθετικό αυτό διάταγμα χρησιμοποιήθηκε πριν την ψήφιση του ν. 1866, γιατί υπήρχε νομικό κενό. Ψηφίστηκε ο ν. 1899/89 που προέβλεπε για την εφαρμογή του την υπογραφή συμβάσεων παραχώρησης. Συμβάσεις παραχώρησης δεν υπογράφτηκαν ποτέ. Οι σταθμοί λειτούργησαν παρανόμως απ' αρχής μέχρι τέλους όλη εκείνη την περίοδο, χωρίς να καταβάλλεται μια δραχμή ...
ΑΡΙΣΤΟΤΕΛΗΣ ΠΑΥΛΙΔΗΣ: Ειπώθηκαν με μια λέξη.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): ... δόθηκαν άδειες κατά τρόπο αδιαφανή και σκανδαλώδη. Η φαυλότητα στο απόγειό της.
ΑΡΙΣΤΟΤΕΛΗΣ ΠΑΥΛΙΔΗΣ: Τσιμουδιά εσείς όμως.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κάνετε τεράστιο λάθος.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη. Γιατί διακόπτετε; Παρακαλώ, να μη γράφεται καμιά διακοπή στα Πρακτικά. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Επειδή κάνετε συχνά παρεμβάσεις στη σημερινή συνεδρίαση, θα προτιμούσα να είχατε διαβάσει το νομοσχέδιο, να μιλήσετε, να ακούσουμε με προσοχή τις απόψεις σας...
ΑΡΙΣΤΟΤΕΛΗΣ ΠΑΥΛΙΔΗΣ: ...
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Εμποδίζετε εμάς να πούμε τη δική μας άποψη.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πολύδωρα, πείτε στο συνάδελφό σας ότι εν ονόματι της λαϊκής κυριαρχίας, ένα κομμάτι της οποίας -ένα πολλοστημόριο, εκφράζω και εγώ εδώ- έχω το δικαίωμα να μιλάω, χωρίς να παίρνω την άδεια του αγαπητού κ. Παυλίδη, ο

οποίος είναι από περιφέρεια με θερμό κλίμα αλλά όχι απαραιτήτως θερμό πολιτικό κλίμα.
Εμείς -και θα μιλήσω για το έργο μας, γιατί υπάρχει σημαντικό έργο- μεταξύ των άλλων, αγαπητοί συνάδελφοι -κλείνω εδώ τη μικρή 
παρέμβασή μου- ξεκινήσαμε τη διαδικασία για να χορηγήσουμε άδειες στους ραδιοφωνικούς και τηλεοπτικούς σταθμούς ορθόδοξα. Κατ' αρχήν καταρτίσαμε ένα χάρτη συχνοτήτων για όλη την επικράτεια.
ΒΥΡΩΝ ΠΟΛΥΔΩΡΑΣ: ...
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):
Κάνετε τεράστιο λάθος.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πολύδωρα. ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Εδώ,
κύριοι συνάδελφοι -και θα καταθέσω το σχετικό έγγραφο στα Πρακτικά- το σύνολο της ελληνικής επικράτειας μετά από μελέτη έχει προσεγγιστεί έτσι, ώστε να γνωρίζουμε πού πρέπει να δημιουργηθούν κέντρα εκπομπής, πόσες συχνότητες φιλοξενούνται σε κάθε κέντρο εκπομπής και με ποια ένταση ισχύος εκπέμπεται το σήμα από κάθε συχνότητα στο αντίστοιχο κέντρο εκπομπής.
Αυτό είναι τεράστιο έργο. 'Ετσι θα γνωρίζει αυτός που θα πάρει την άδεια από ποιο κέντρο εκπομπής και για ποια συγκεκριμένη περιφέρεια θα εκπέμπει, με τι ένταση θα εκπέμπει το σήμα του και σε ποια συχνότητα.

Οι άδειες θα χορηγηθούν. Οι φάκελοι θα προωθηθούν μέχρι το τέλος
αυτού του μηνός. Το Υπουργείο μας ολοκληρώνει τη μελέτη ενός ογκωδέστατου υλικού, εκατόν πενήντα χιλιάδων σελίδων και πλέον, με προσεκτική και υπεύθυνη μελέτη των λίγων επιστημόνων που υπάρχουν, για να φέρουν σε πέρας ένα τέτοιο έργο. Θα αποστείλουμε το σχετικό υλικό στο Συμβούλιο Ραδιοτηλεόρασης, το οποίο μετά την ψήφιση του νομοσχεδίου θα έχει την αποκλειστική αρμοδιότητα να ελέγξει επί της ουσίας το περιεχόμενο των φακέλων και να εκδώσει την απόφασή του.
Αν δεν ψηφιστεί αυτό το νομοσχέδιο, στη διαδικασία χορήγησης των
αδειών θα παρέμβει και ο Υπουργός ασκώντας έλεγχο νομιμότητας τουλάχιστον. Εμείς, με την πρωτοβουλία που αναλαμβάνουμε, αποσύρουμε την Κυβέρνηση και τον Υπουργό από αυτή τη διαδικασία και εκχωρούμε αυτή την αρμοδιότητα κατ' αποκλειστικότητα και στο σύνολό της στο Συμβούλιο Ραδιοτηλεόρασης. Και μας κατακρίνετε κιόλας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Τελειώνω, κύριε Πρόεδρε.
Κατά τα άλλα, κυρίες και κύριοι συνάδελφοι, νομίζω ότι χρειάζεται,
επειδή μιλήσατε για συνεννόηση και για κοινοβουλευτική ευθύνη, περισσότερη καλοπιστία. Να αναγνωρίσετε ότι αυτή η προσπάθεια σε ένα πραγματικά νευραλγικό και δύσκολο τοπίο είναι προσπάθεια η οποία έχει αποδώσει, αν όχι στο σύνολο, σε σημαντικό ποσοστό και η ολοκλήρωσή της θα οδηγήσει στην αποσαφήνιση του ραδιοτηλεοπτικού τοπίου. Είναι δέσμευση που έχουμε αναλάβει και θα φέρουμε σε πέρας.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, να μην κάνουμε τέτοιες παρεμβάσεις. Αυτές είναι δευτερολογίες. 'Εχω να σας πω ότι δεν δικαιούσθε πεντάλεπτες παρεμβάσεις. Θα έπρεπε να τελειώσουν οι πρωτολογίες και να κάνετε πεντάλεπτες παρεμβάσεις.
Ο κ. Βαθειάς έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, το λόγο επί προσωπικού. ΠΡΟΕΔΡΕΥΩΝ (Παναγιώτης Σγουρίδης): Το Προεδρείο κρίνει ότι δεν
υπάρχει προσωπικό θέμα. Διαβάστε τον Κανονισμό.
ΑΡΙΣΤΟΤΕΛΗΣ ΠΑΥΛΙΔΗΣ: Μίλησε ο κ. Βενιζέλος. Δεν θα μιλήσω εγώ; ΠΡΟΕΔΡΕΥΩΝ (Παναγιώτης Σγουρίδης): Δεν σας δίνω το λόγο. Σας
παρακαλώ, κύριε Παυλίδη. 'Εδωσα το λόγο στον κ. Βαθειά.
ΑΡΙΣΤΟΤΕΛΗΣ ΠΑΥΛΙΔΗΣ: Δεν μας αντιμετωπίζετε με τον ίδιο τρόπο. ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, ξέρω πολύ καλά τον
Κανονισμό και σας λέω ότι δεν υπάρχει προσωπικό θέμα. Παρακολούθησα όλη τη συζήτηση που διημείφθη μεταξύ του Υπουργού και...
ΒΥΡΩΝ ΠΟΛΥΔΩΡΑΣ: Στην ίδια συνεδρίαση έγινε. Δώστε το λόγο για ένα
λεπτό.
ΠΡΟΕΔΡΕΥΩΝ (Παναγιώτης Σγουρίδης): Δεν σας δίνω το λόγο, κύριε
Παυλίδη.
ΒΥΡΩΝ ΠΟΛΥΔΩΡΑΣ: Για την ισότητα των όπλων, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βαθειάς έχει το λόγο.
ΙΩΑΝΝΗΣ ΒΑΘΕΙΑΣ: Η σύγχυση που φαίνεται διακρίνει τις τοποθετήσεις
της Αντιπολίτευσης γενικότερα φαίνεται ότι συνεχίζεται και με διαξιφισμούς πάνω σε φραστικά επίπεδα και όχι στην ουσία του νομοσχεδίου. 
Πρώτα απ' όλα πρέπει να συμφωνήσουμε σε κάποια πράγματα, για να
μπορέσουμε σε αυτή την Αίθουσα να προσεγγίσουμε ένα από τα σημαντικότερα ζητήματα που έχουν να κάνουν με την ενημέρωση του πολίτη, τη λειτουργία των Μέσων Μαζικής Επικοινωνίας και ουσιαστικά με ποιoν τρόπο η σημερινή Κυβέρνηση, η Κυβέρνηση της χώρας, η Κυβέρνηση του ΠΑΣΟΚ, διαχειρίζεται αυτό το σημαντικό αγαθό που είναι η δημόσια πληροφόρηση. Και πιστεύω ότι η διαχείριση αυτή γίνεται κάτω από δύσκολες συνθήκες, αλλά με τον καλύτερο τρόπο.
Πρώτα απ' όλα η Κυβέρνηση, η οποία έχει τη δυνατότητα να ασκήσει
ουσιαστικά και να διορίσει, όπως κάνουν όλες οι ευρωπαϊκές χώρες αλλά και άλλες χώρες παγκόσμια, την ανεξάρτητη αρχή, όχι μόνο δεν το πράττει αλλά ουσιαστικά διαμορφώνει τους όρους ενός κοινοβουλευτικού διαλόγου και αναβαθμίζει με ουσιαστική παρουσία των Προέδρων -και αυτό το στοιχείο είναι το σημαντικότερο, το οποίο καταγράφεται- με αυξημένη πλειοψηφία των 4/5. Φαίνεται στο σημαντικότερο αυτό στοιχείο να μην υπάρχει διαφωνία. Δεν υπάρχει, λοιπόν, διαφωνία στο σημαντικότερο στοιχείο, αλλά όλοι προσπαθούμε να προσδιορίσουμε με διαφορετικό τρόπο προσέγγισης το τι ακριβώς γίνεται στα ραδιοτηλεοπτικά μέσα. 'Αρα λοιπόν να συμφωνήσουμε σε αυτό, για να μπορέσουμε να πούμε και να καταγράψουμε πού υπάρχουν οι διαφωνίες.
Αυτό το οποίο κατεγράφη ως διαφωνία και ως φοβία και ως ανασφάλεια, είναι ότι με το παρόν νομοσχέδιο που γίνεται νόμος, η Κυβέρνηση του ΠΑΣΟΚ θα είναι και η επόμενη Κυβέρνηση της χώρας. Μα, τέτοια αντιφατικά πράγματα δεν μπορούν να λέγονται σ' αυτή την Αίθουσα του Κοινοβουλίου, ότι αυτός ο ασφυκτικός έλεγχος θα είναι αυτός, ο οποίος έδωσε τη Κυβέρνηση στο ΠΑΣΟΚ στις 9 Απριλίου του 2000 και θα την ξαναδώσει το 2004.
Πιστεύω, κύριοι συνάδελφοι της Αντιπολίτευσης, ότι οι ίδιοι αδικείτε και τους εαυτούς σας και τις επιχειρηματολογίες σας και τη σοβαρότητά σας.
ΒΥΡΩΝ ΠΟΛΥΔΩΡΑΣ: Εκτιμούμε τη συνηγορία σας.
ΙΩΑΝΝΗΣ ΒΑΘΕΙΑΣ: Διότι ουσιαστικά δείχνετε να μιλάτε με συνολική
αδυναμία απέναντι σ' αυτή τη συγκεκριμένη στιγμή.
ΑΝΑΣΤΑΣΙΟΣ ΝΕΡΑΝΤΖΗΣ: Αποκτήσαμε κηδεμόνα της σοβαρότητάς μας.
Ευτυχώς που ήλθατε εσείς.
ΠΡΟΕΔΡΕΥΩΝ (Παναγιώτης Σγουρίδης): Δεν είχατε την ίδια διαμαρτυρία,
κύριε Νεράντζη, όταν τα ίδια καταλόγιζε από τη δική σας πλευρά προηγουμένη συνάδελφος.
ΑΝΑΣΤΑΣΙΟΣ ΝΕΡΑΝΤΖΗΣ: Συμψηφισμός πταισμάτων δεν χωρεί.
ΙΩΑΝΝΗΣ ΒΑΘΕΙΑΣ: Επιπρόσθετα, πρέπει να αντέχετε και στο δημοκρατικό διάλογο.
ΠΡΟΕΔΡΕΥΩΝ (Παναγιώτης Σγουρίδης): Αφήστε τον Πρόεδρο, που δεν είναι δικαστής, να κάνει συμψηφισμούς.
ΙΩΑΝΝΗΣ ΒΑΘΕΙΑΣ: Φαίνεται ότι δεν μπορείτε να αντέξετε ούτε και σε
δημοκρατικό διάλογο. Δεν το αντέχετε προφανώς.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Παραδοχές αντικειμενικές.
ΙΩΑΝΝΗΣ ΒΑΘΕΙΑΣ: 'Αρα, από τη στιγμή που δεν μπορείτε να αντέξετε
τέτοια πράγματα, φοβόσαστε ακόμα και την εκπροσώπησή σας, την οποιαδήποτε υποδείξετε στην ανεξάρτητη διοικητική αρχή και αυτό είναι το στοιχείο το οποίο ιδιαίτερα σας φοβίζει. 'Αρα, τα στοιχεία αυτά είναι συγκεκριμένα. 'Ολοι συμφωνούμε και εσείς έχετε συμφωνήσει ότι υπάρχει πρόβλημα, αν παραμείνει η λειτουργία ως έχει.
Και αντ' αυτού τι λέτε; Υπάρχει πρόβλημα μεν, αλλά αυτό το πρόβλημα

να το αντιμετωπίσουμε μετά την Αναθεώρηση του Συντάγματος, σε έξι μήνες. 'Αρα, από τη μια αναγνωρίζετε το πρόβλημα, από την άλλη θέλετε να το μεταθέσετε. Και αν -υποθετικά- σε μια υπόθεση εργασίας άλλαζαν τα
δεδομένα και πηγαίναμε μετά από έξι μήνες, πάλι τα ίδια δεν θα λέγατε σε επιχειρηματολογία, όπως λέτε και στις αναθεωρητέες διατάξεις του Συντάγματος στα ζητήματα διαφάνειας ή σε οτιδήποτε άλλο;

Αυτή είναι η πραγματικότητα. Την ίδια επιχειρηματολογία θα είχατε.
Δεν θα την αλλάζατε, γιατί δεν μπορείτε να την αλλάξετε.
Και το σημαντικότερο: Αυτό που σας ενδιαφέρει είναι να δημιουργήσετε τους όρους της διαπλοκολογίας σε όλα τα επίπεδα, θεωρώντας ότι αυτό είναι
το στοιχείο που σας εξυπηρετεί.
'Αρα, σήμερα, τώρα και την Παρασκευή, έχετε τη δυνατότητα να μιλήσετε και επί της αρχής και επί των άρθρων και να κάνετε συγκεκριμένες τοποθετήσεις, οι οποίες πραγματικά θα βγάλουν ένα νόμο μέσα από το Εθνικό Κοινοβούλιο, που θα προσδιορίζει και θα ξεκαθαρίζει το τοπίο που υπάρχει στα ραδιοτηλεοπτικά μέσα και η ανεξάρτητη αυτή διοικητική αρχή θα έχει τη δυνατότητα πλέον να ασκήσει τα καθήκοντά της, αφού και ο Υπουργός έκανε έμμεση κριτική σε σχέση και με την ανεξάρτητη διοικητική αρχή που υπήρχε μέχρι σήμερα. Και φυσικά απ' όλους μας και όλοι μας έχουμε άποψη πώς λειτούργησαν οι θεσμοί, εάν μπορούμε να τους βελτιώσουμε, ποια είναι τα στοιχεία εκείνα τα οποία μπορούν να προσδιορίσουν τις νέες θέσεις και αρχές και πιστεύω ότι αυτό έρχεται να κάνει το νομοσχέδιο.
Και όχι μόνο έρχεται να κάνει αυτό το νομοσχέδιο, αλλά πιστεύω ότι
και η Κυβέρνηση και η ηγεσία του Υπουργείου σήμερα, είναι στην κατεύθυνση να κατοχυρώσει με πλήρη διαφάνεια τη λειτουργία των ραδιοτηλεοπτικών σταθμών της χώρας και στο κεντρικό επίπεδο και στην περιφέρεια.
Και τα στοιχεία, τα οποία καλόπιστα από ομιλητές μπήκαν στη σημερινή συζήτηση, πιστεύω ότι θα αξιοποιηθούν στην πορεία, όπως η συγκεκριμένη τροπολογία επί των άρθρων είναι η τροπολογία η οποία τέθηκε κάτω από διάλογο. 'Οχι κάτω από εκβιασμούς, όπως είπε ο Κοινοβουλευτικός Εκπρόσωπος της Νέας Δημοκρατίας, διότι φαίνεται ότι και στην περίπτωση που υπάρχει δυνατότητα μέσα από διάλογο να βγουν προτάσεις, κάποιος θα τις θεωρήσει ή υπαναχώρηση ή ότι πέρασαν άλλοι εκβιασμοί ή οτιδήποτε άλλο. Δηλαδή, χάνουμε ουσιαστικά και τον έλεγχο ενός πολιτικού διαλόγου και μιας αξιοποίησης της πολιτικής διαδικασίας που γίνεται και στις κοινοβουλευτικές επιτροπές και στο ίδιο το Κοινοβούλιο.
Είναι προς τιμήν λοιπόν, του Υπουργείου και του Υπουργού, ο οποίος μέσα απ' αυτό τον δημοκρατικό διάλογο αξιοποίησε συγκεκριμένα στοιχεία και διεύρυνε τα στοιχεία της δημοκρατίας σε σχέση με την ανεξάρτητη διοικητική αρχή. Και αυτή η δυνατότητα δίνεται σε όλα τα κόμματα της Αντιπολίτευσης. Διότι, αν δεν γινόταν αυτό, θα μπορούσε κάποιος επιχειρηματολογικά να πει ότι, ξέρετε, αφήσατε τα κόμματα τα μικρότερα σε μέγεθος -όχι σε ποιότητα, κύριε συνάδελφε- και τα οποία δεν μπορούν να εκφραστούν.
Και οι συγκεκριμένες τροπολογίες όμως δίνουν την πολιτική κατεύθυνση της Κυβέρνησης, η οποία δεν είναι υποτελής -και δεν υπήρξε ποτέ, ούτε θα υπάρξει- ούτε σε οικονομικά συμφέροντα ούτε σ' αυτούς που κινούνται γύρω από τα Μέσα Μαζικής Επικοινωνίας.
Το πώς συμπεριφέρθηκαν τα Μέσα Μαζικής Επικοινωνίας στις εκλογές της 9ης Απριλίου το γνωρίζουν όλοι. 'Οταν ένας συνάδελφος της Νέας Δημοκρατίας προκλήθηκε σε τηλεοπτική εκπομπή, να πει αν η Νέα Δημοκρατία έχει πρόβλημα από τους χρόνους, όπως είχαν κατανεμηθεί, αναγκάστηκε να πει "όχι" .
ΒΥΡΩΝ ΠΟΛΥΔΩΡΑΣ: Αντιθέτως είπα ότι η σφαγή γίνεται με τον πλάγιο
τρόπο, με το ύφος και το σχόλιο.
ΙΩΑΝΝΗΣ ΒΑΘΕΙΑΣ: 'Αρα, λοιπόν, από τη στιγμή που εκεί δεν τολμάτε να πείτε διαφορετικά πράγματα, εδώ γιατί ερχόσαστε και τολμάτε να λέτε διαφορετικά; 'Οταν έχετε προκληθεί από συγκεκριμένους δημοσιογράφους, αναγκάζεστε να πείτε όχι.
Εμείς δεν λέμε τέτοιο πράγμα. 'Εγιναν σωστές κατανομές και τα κανάλια μας αντιμετώπισαν με ισότιμο τρόπο.
'Αρα λοιπόν, κύριοι συνάδελφοι, την ίδια γλώσσα να χρησιμοποιείτε και όταν είσαστε στις τηλεοράσεις και όταν είσαστε στο Εθνικό Κοινοβούλιο. Θα αποδείξετε αν θέλετε τη διαφάνεια ψηφίζοντας το συγκεκριμένο νομοσχέδιο που έρχεται από την Κυβέρνηση και από το συγκεκριμένο Υπουργείο. 
ΑΝΑΣΤΑΣΙΟΣ ΝΕΡΑΝΤΖΗΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε συνάδελφε. ΑΝΑΣΤΑΣΙΟΣ ΝΕΡΑΝΤΖΗΣ: Το Σώμα συνεδριάζει από τις 18.00'. Τι ώρα θα
τελειώσουμε;
ΠΡΟΕΔΡΕΥΩΝ (Παναγιώτης Σγουρίδης): Τελευταίος ομιλητής είναι ο κ.
Μαγκριώτης.
Ορίστε, κύριε συνάδελφε, έχετε το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κύριοι συνάδελφοι, ο κ. Πολύδωρας στην αγόρευσή του προσπάθησε να πει μερικές αλήθειες για το ραδιοτηλεοπτικό τοπίο. Η προσπάθειά του ήταν αξιέπαινη. Στην κρίσιμη όμως στιγμή δεν ολοκλήρωσε την αλήθεια. Και όταν την αλήθεια την αφήσεις στη
μέση, δεν μπορείς να την επικαλείσαι στη συνέχεια. Το λέω αυτό, γιατί δεν θέλω να πω την άλλη φράση, ότι δηλαδή η μισή αλήθεια είναι ψέμα.
Είπε χαρακτηριστικά "δώσαμε τις άδειες, χωρίς νομοθετικό πλαίσιο" γιατί αυτή είναι η πραγματικότητα "μέχρι να κάτσει ο κουρνιαχτός". Αυτός ο κουρνιαχτός όμως κράτησε μια τριετία και ήταν η κραυγή αγωνίας του 'Ελληνα πολίτη στους γίγαντες που δημιουργούσαν οι προσωρινές αδειοδοτήσεις.
ΒΥΡΩΝ ΠΟΛΥΔΩΡΑΣ: Μια δεκαετία μέχρι τώρα κράτησε.
ΙΩΑΝΝΗΣ ΜΑΓΚΡΙΩΤΗΣ: Και εγκαλεί τις κυβερνήσεις του ΠΑ.ΣΟ.Κ. μετά το 1993, γιατί άργησαν να νομοθετήσουν το ραδιοτηλεοπτικό χώρο ή γιατί το νομοθέτημα του 1995 και οι μετέπειτα προσαρμογές του δεν έδωσαν ολοκληρωμένες λύσεις στα ραδιοτηλεοπτικά μέσα.
'Οταν δημιουργείς γίγαντες, χωρίς ένα σαφές και σύγχρονο, αυστηρό και συγκεκριμένο νομοθετικό πλαίσιο, τότε είναι δύσκολο αυτούς τους γίγαντες να τους υποτάξεις στη συνέχεια. Αν αυτή την αυτοκριτική έκανε ο κ. Πολύδωρας, τότε πράγματι θα προσυπέγραφα όλη την αγόρευσή του, γιατί συμφωνώ απολύτως με την κραυγή αγωνίας που εκπέμπει ως ένα πρόσωπο του πολιτικού κόσμου. Και είμαι βέβαιος ότι αυτή η κραυγή αγωνίας μας εκφράζει όλους.
Γιατί, αγαπητέ Βύρωνα, με τη λαϊκή κυριαρχία είμαστε όλοι. Εξάλλου
αυτήν εκπροσωπούμε στο Εθνικό Κοινοβούλιο.
ΒΥΡΩΝ ΠΟΛΥΔΩΡΑΣ: Δεν θέλω να τη μονοπωλήσω.
ΙΩΑΝΝΗΣ ΜΑΓΚΡΙΩΤΗΣ: Ακριβώς. 'Ομως είναι άλλο η λαϊκή κυριαρχία και
άλλο η αδειοδότηση έναντι ασύρματης επικοινωνίας των μεγάλων τηλεοπτικών καναλιών. Αυτή η αδειοδότηση χρησιμοποιήθηκε ενάντια στη λαϊκή κυριαρχία, όπως συνεχώς έκτοτε επικαλείσθε.
Θα συμφωνήσω και με μία άλλη διαπίστωση, που και από τον κ. Πολύδωρα διατυπώθηκε, αλλά και από άλλους αγορητές και όχι μόνο στη σημερινή συζήτηση. Πώς οι ανεξάρτητες αρχές ουσιαστικά αποκαλύπτουν το έλλειμμα αξιοπιστίας του πολιτικού συστήματος, την αδυναμία του να αναλάβει αυτές τις μεγάλες ευθύνες έναντι του λαού και του κοινωνικού συνόλου.
Είναι, αν θέλετε, κάτι αντίστοιχο του ν. 2190, του γνωστού νόμου
Πεπονή, όπου η πολιτική πυραμίδα στο σύνολό της, επειδή δεν μπορεί να αυτοπειθαρχηθεί και να αυτοδεσμευθεί, ότι δεν θα κάνει παράτυπες, αναξιοκρατικές και με αδιαφανείς διαδικασίες προσλήψεις, όπως στις προηγούμενες δεκαετίες, δένει τα χέρια της με το ν. 2190, για να μπορέσει στοιχειωδώς να εξυγιάνει το πολιτικό σύστημα και να στηρίξει τη διαφάνεια και την αξιοκρατία στη Δημόσια Διοίκηση. Να προσδώσει ένα έρεισμα αξιοπιστίας στο πολιτικό σύστημα. Αυτή ουσιαστικά η αδυναμία του συνόλου του πολιτικού κόσμου αποκαλύπτεται με τη συζήτηση για τις ανεξάρτητες διοικητικές αρχές.
'Ομως σ' αυτό έχουμε μερίδιο ευθύνης όλοι μας και η Συμπολίτευση και τα κόμματα της Αντιπολίτευσης. Πολύ περισσότερο έχουν ευθύνη τα κόμματα εκείνα και οι πολιτικοί που καθημερινώς καλλιεργούν ένα κλίμα σκανδαλολογίας, το οποίο απαξιώνει το πολιτικό σύστημα και τους πολιτικούς εκπροσώπους και μετά από αυτή την απαξίωση δέσμιοι ουσιαστικά των ραδιοτηλεοπτικών μέσων οδηγούμαστε σε αυτό το αυτομαστίγωμα και στη συγκρότηση των ανεξάρτητων αρχών, τις οποίες τις ονομάζουμε και εθνικές, κύριε Υπουργέ, λες και η Εθνική Αντιπροσωπεία, λες και ο πολιτικός κόσμος δεν έχει εθνική ευθύνη, δεν έχει αυτό το εθνικό ανάστημα και αυτό το εκχωρεί με αυτόν το βαρύγδουπο τίτλο σε μια ανεξάρτητη αρχή.
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά κρατάει τον έλεγχο μέσα από την Επιτροπή Θεσμών και Διαφάνειας, που ελέγχει όλες τις ανεξάρτητες αρχές το Κοινοβούλιο.
ΙΩΑΝΝΗΣ ΜΑΓΚΡΙΩΤΗΣ: Aυτός είναι ένας έλεγχος, αγαπητέ Πρόεδρε, που πολύ σωστά τον επισημαίνετε, που δεν έχει να κάνει με την ουσία των αποφάσεων. Δεν είναι κατασταλτικός ο έλεγχος της Επιτροπής Θεσμών και Διαφάνειας της Βουλής. Οι αποφάσεις τους είναι οριστικές, τελεσίδικες και αμετάκλητες. Μόνο στα δικαστήρια μπορούν να εκπέσουν, όπως και κάθε απόφαση της όποιας διοικητικής αρχής. Δεν έχει αυτή τη δυνατότητα η Βουλή με την Επιτροπή Θεσμών και Διαφάνειας, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά είναι έλεγχος.
ΙΩΑΝΝΗΣ ΜΑΓΚΡΙΩΤΗΣ: Αυτή την αλήθεια πρέπει να την ομολογήσουμε όλοι μας και πρέπει κάποια στιγμή, βήμα-βήμα, Κυβέρνηση και Αντιπολίτευση να αρχίσουμε να σηκώνουμε αυτόν το μαρτυρικό σταυρό, να αρχίσουμε αυτόν τον κουρνιαχτό που έχει καθίσει πάνω απ' όλους μας -τις σκανδαλολογίες- να

τον αποδιαρθρώνουμε, να τον αποδιώχνουμε, γιατί θα μας παρασύρει όλους. Και αν σήμερα ακούγεται εύηχα στα αυτιά των αξιωματούχων των κομμάτων της Αντιπολίτευσης, αύριο θα είναι εξίσου οδυνηρός και γι' αυτούς, γιατί πολύ σωστά είπε μία ομιλήτρια του κόμματος της Αξιωματικής Αντιπολίτευσης ότι
το σύνολο του πολιτικού συστήματος αυτοϋπονομεύεται με αυτή την ακραία σκανδαλολογία. Αυτά όλα όμως αφορούν τη μέχρι τώρα πορεία μας και διαδρομή.
Σήμερα άκουσα τον Κοινοβουλευτικό Εκπρόσωπο της Νέας Δημοκρατίας
αλλά και του Κομμουνιστικού Κόμματος να λένε: αφού θέλετε να αναβαθμίσετε το Ραδιοτηλεοπτικό Συμβούλιο με μία τροπολογία, δώστε του τις αυξημένες αυτές αρμοδιότητες που το καθιστούν απόλυτη αρχή και κρατήστε τη σημερινή του σύνθεση.
Θα μπορούσα βέβαια κι εγώ να πω ότι με μια ανάλογη τροπολογία και σε λίγα δευτερόλεπτα θα μπορούσε η Κυβέρνηση της Νέας Δημοκρατίας, μόλις ανέλαβε το 1990, να θεσμοθετήσει το ραδιοτηλεοπτικό περιβάλλον. Δεν το έκανε. Επέλεξε άλλο δρόμο. Δεν θέλω να της επιρρίψω σκοπιμότητες. 'Αλλωστε τοποθετήθηκα αναλυτικώς στο θέμα αυτό προηγουμένως.
'Ομως πρέπει να γνωρίζουμε, αγαπητοί συνάδελφοι, ότι κάθε όργανο που συγκροτείται έχει ένα χρονικό όριο λειτουργίας πάνω σε συγκεκριμένες αρμοδιότητες και για συγκεκριμένη αποστολή. Δεν μπορούμε για άλλες αρμοδιότητες ριζικά διάφορες, όπως ομολογούν όλοι, να διατηρούμε την ίδια σύνθεση, διότι οι αρμοδιότητες κινούνται παράλληλα, είναι συμβατές με τον τρόπο επιλογής, τον διευρυμένο τρόπο που προβλέπει το συζητούμενο νομοσχέδιο και ταυτοχρόνως έχουν να κάνουν με το χρόνο ολοκλήρωσης της θητείας του, έχουν να κάνουν με τη σύνθεσή του, γιατί το πιο εύκολο για σας θα ήταν να μας κατηγορήσετε ότι δίνουμε αυξημένες αρμοδιότητες σε ένα όργανο το οποίο ουσιαστικά ορίζει ο Πρόεδρος της Βουλής, τον οποίο χαρακτηρίσατε και κομματικό στέλεχος στην κοινοβουλευτική του λειτουργία και ο Υπουργός Τύπου.
Πώς, λοιπόν, σ' αυτό που ουσιαστικά είναι κομματικό υποκατάστατο και προέκταση, όπως σεις χαρακτηρίσατε, σήμερα διακυνδινεύετε να δώσετε αυτές τις επαυξημένες αρμοδιότητες; Μήπως το κάνετε αυτό, γιατί γνωρίζετε ότι η Κυβέρνηση δεν θα παρακολουθήσει αυτόν τον τυχοδιωκτικό, μικροκομματικό δρόμο που της υποδεικνύετε; Αυτό βεβαίως για μας είναι έπαινος. Αλλά θα ήθελα να γνωρίζω, αν κι εσείς έτσι το εννοείτε ή απλώς το είπατε για την ανάγκη της συζήτησης.
Αγαπητοί συνάδελφοι της Αξιωματικής Αντιπολίτευσης και των άλλων
Κομμάτων της Αντιπολίτευσης, με το νομοσχέδιο αυτό οφείλετε να ομολογήσετε πως η Κυβέρνηση παραιτείται από εκείνο για το οποίο επί επτά χρόνια την κατηγορούσατε και την εγκαλούσατε, δηλαδή τον έλεγχο των ΜΜΕ, μέσα από ένα άτυπο, άνευρο Ραδιοτηλεοπτικό Συμβούλιο και την προέκταση της διαπλοκής. Με την κατάθεση, συζήτηση και ψήφιση αυτού του νομοσχεδίου η Κυβέρνηση δεν σας επιτρέπει πλέον να την ενοχοποιείτε γι' αυτό το μείζον πολιτικό θέμα.
Και σήμερα για μένα αναδεικνύεται ένα πολύ σημαντικό ερώτημα. Γιατί
δεν επιτρέπετε την ψήφιση αυτού του νομοσχεδίου; Γιατί δεν το υπερψηφίζετε; Υπάρχουν δύο απαντήσεις για μένα. Αν υπάρχει κι άλλη, θα ήθελα να την ακούσω.
Η μία είναι ότι θέλετε να συνεχίσει να υπάρχει το σημερινό καθεστώς, το οποίο έχετε καταγγείλει ως κομματικό υποκατάστατο, ως μηχανισμό χειραγώγησης και ελέγχου των ΜΜΕ, ως μηχανισμό της διαπλοκής, για να συνεχίσετε να την ενοχοποιείτε.
Εμείς με το νομοσχέδιο αυτό βάζουμε μία τελεία. Δεν σας επιτρέπουμε
τη φιλολογία της σκανδαλολογίας και τη συνεχή ενοχοποίηση.
Η άλλη ερμηνεία βεβαίως είναι ότι θέλετε να υιοθετήσετε, όπως συνήθως κάνετε, κάθε αποτυχόντα, που εδώ μπορεί να είναι κάποιος που για τεχνικούς λόγους ή για κάποιον ελλειμματικό φάκελο δεν θα μπορέσει -και το γνωρίζουμε όλοι- να αδειοδοτηθεί. Αυτό κάνετε σε όλα τα άλλα θέματα, όπως τα μεγάλα δημόσια έργα. Συνήθως φέρνετε εδώ τα επιχειρήματα αυτών που έχασαν τους διαγωνισμούς. Αυτό το έχω πει και άλλη φορά. 'Ισως να είναι το σύνδρομο της παράταξής σας, να είστε μονίμως με τους χαμένους. 
ΑΝΑΣΤΑΣΙΟΣ ΝΕΡΑΝΤΖΗΣ: Κι εσείς με τους διαπλεκόμενους.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρήλθε ο διατεθείς χρόνος για την πρώτη ημέρα της συζήτησης επί της αρχής του νομοσχεδίου του Υπουργείου Τύπου και Μεσων Μαζικής Ενημέρωσης: "Εθνικό
Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών".
'Εχουν διανεμηθεί τα Πρακτικά της Πέμπτης 19 Οκτωβρίου 2000, της
Παρασκευής 20 Οκτωβρίου 2000 και της Δευτέρας 23 Οκτωβρίου 2000 και ερωτάται το Σώμα αν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Τα Πρακτικά της Πέμπτης 19 Οκτωβρίου 2000, της Παρασκευής 20 Οκτωβρίου 2000 και της Δευτέρας 23 Οκτωβρίου 2000 επικυρώθηκαν.
Στο σημείο αυτό δέχεσθε, κύριοι συνάδελφοι, να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.51', λύεται η συνεδρίαση για αύριο Πέμπτη 2 Νοεμβρίου 2000 και ώρα 10.00' με αντικείμενο εργασιών του Σώματος: συζήτηση και λήψη απόφασης, σύμφωνα με τις διατάξεις του άρθρου 144 του Κανονισμού της Βουλής, επί της προτάσεως του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και των Βουλευτών του κόμματός του, για σύσταση Εξεταστικής Επιτροπής, σχετικώς με την ασφάλεια της ακτοπλοϊας και διάφορα άλλα συναφή θέματα", σύμφωνα με την ειδική ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

