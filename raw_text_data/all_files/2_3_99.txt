Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΠΗ'

Τρίτη 2 Μαρτίου 1999

 

 

Αθήνα, σήμερα στις 2 Μαρτίου 1999, ημέρα Τρίτη και ώρα 18.07' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Δημήτριο Πιπεργιά, Βουλευτή Ευβοίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Δήμος Ελαφίνας Πιερίας διαμαρτύρεται για τον τρόπο κατανομής των μηχανημάτων στους "Καποδιστριακούς" Δήμους του Νομού Πιερίας. 

2) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Συνταξιούχων ΤΣΑ του Νομού Κοζάνης "Ο 'Αγιος Χαράλαμπος" διαμαρτύρεται για την υποχρέωση καταβολής στην εφορία υπέρογκων ποσών για μεταβιβάσεις αυτοκινήτων Δ.χρήσης της τελευταίας δεκαετίας. 

3) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Ομοσπονδία Προσωπικού 'Υδρευσης και Αποχέτευσης Ελλάδος αντιτίθεται στη μετοχοποίηση της ΕΥΔΑΠ. 

4) Οι Βουλευτές κύριοι ΙΩΣΗΦ ΒΑΛΥΡΑΚΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Χανίων ζητεί χρηματοδότηση για την κατασκευή κλειστού γυμναστηρίου στα Χανιά. 

5) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία το Πνευματικό Κέντρο Ενορίας Αγίου Γεωργίου Ηρακλείου ζητεί χρηματοδότηση για την εκτέλεση οικοδομικών εργασιών στο Πνευματικό Κέντρο. 

6) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς διαμαρτύρεται για παράνομες χορηγήσεις νέων αδειών. 

7) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής - Πειραιώς διαμαρτύρεται για παράνομες χορηγήσεις νέων αδειών. 

8) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι επίτακτοι υπάλληλοι Π.Ν. ζητούν τη μονιμοποίησή τους. 

9) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Καβάλας ζητεί την ικανοποίηση των οικονομικών αιτημάτων των συνταξιούχων ΙΚΑ - ΤΕΒΕ - ΤΣΑ. 

10) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Γιαννιτσών Αρκαδίας ζητεί χρηματοδότηση για την οικοδόμηση του Δημαρχιακού του Μεγάρου. 

11) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύλλογος Εμπόρων και Επαγγελματιών Μουδανιών ζητεί να δοθούν λύσεις στα οικονομικά προβλήματα του κλάδου. 

12) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Φερρών Μαγνησίας ζητεί ο αγωγός υγρών καυσίμων να παρακάμπτει την πόλη του Βελεστίνου Μαγνησίας. 

13) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Σύλλογος Εργαζομένων Γ.Ν.Ν.Α.Ν. 'Αγιος Νικόλαος Μαγνησίας αντιτίθεται στον τρόπο τοποθέτησης - ανάκλησης καθηκόντων των προϊσταμένων της οικονομικής υπηρεσίας του νοσοκομείου. 

14) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία το Εργατοϋπαλληλικό Κέντρο Ρόδου ζητεί να δημιουργηθεί στη Ρόδο Διεύθυνση του Σώματος Επιθεωρήσεων Εργασίας. 

15) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αστυπάλαιας Δωδεκανήσου ζητεί την επίλυση των στεγαστικών προβλημάτων του Γυμνασίου - Λυκείου Αστυπάλαιας. 

16) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την κρατική αναγνώριση του διπλώματος γλωσσομάθειας PALSO. 

17) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία οι επιχειρήσεις της Ναυπηγοεπισκευαστικής ζώνης ζητούν την εφαρμογή σε αυτές της πολιτικής για την εξυγίανση των Μεγάλων Κρατικών Ναυπηγείων.

18) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Νίκαιας Πειραιά ζητεί την άμεση λήψη μέτρων για την επίλυση των περιβαλλοντικών οικονομικών και κοινωνικών προβλημάτων της περιοχής του. 

19) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής Πειραιώς διαμαρτύρεται για την παράνομη χορήγηση νέων αδειών πρακτορείων. 

20) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η 'Ενωση Πρακτόρων ΠΡΟ-ΠΟ Αττικής Πειραιώς διαμαρτύρεται για την παράνομη χορήγηση νέων αδειών πρακτορείων. 

21) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Ωρεών Εύβοιας διαμαρτύρεται για την άνιση κατανομή του μηχανικού εξοπλισμού στους Καποδιστριακούς Δήμους. 

22) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες Ε.Σ.Α.Ε.Α. ζητεί νέα τιμολογιακή πολιτική του ΟΤΕ για τους τυφλούς, παραπληγικούς και τετραπληγικούς της χώρας. 

23) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Ιδιοκτητών Ναυπηγείων Περάματος Πειραιώς διαμαρτύρεται για την υποχρέωση καταβολής αποζημιώσεων των σκαφών που μεθορμίζονται και παραμένουν έμπροσθεν των Ναυπηγείων στο Πέραμα. 

24) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Αυτοκινητιστών Δ.Χ.Φ. Πύργου και Περιχώρων "Ο 'Αγιος Χριστόφορος" ζητεί να σταματήσει η έκδοση αδειών ταχυμεταφορών. 

25) Ο Βουλευτής Θεσ/νίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία οι πτυχιούχοι εργολήπτες Δημοσίων 'Εργων Θεσ/νίκης καταγγέλλουν την καθυστέρηση στην καταβολή των αποδοχών τους. 

26) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία ο Πανελλήνιος Σύνδεσμος Ιεροδιδασκάλων "Κων/νος ο εξ Οικονομών" διαμαρτύρεται για την αυθαίρετη μείωση κατά 70% του εφημεριακού μισθού των συνταξιούχων (δασκάλων) - εφημερίων. 

27) Οι Βουλευτές κύριοι ΣΑΒΒΑΣ ΤΣΙΤΟΥΡΙΔΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορές με τις οποίες η 'Ενωση Αστυνομικών Υπαλλήλων Κιλκίς ζητεί τη δημιουργία Αστυνομίας Συνόρων καθώς και την κάλυψη κενών οργανικών θέσεων σε υπηρεσίες της Διεύθυνσής της. 

28) Οι Βουλευτές κύριοι ΕΥΑΓΓΕΛΟΣ ΒΛΑΣΣΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Λευκάδας ζητεί χρηματοδότηση για την ανάπλαση του Ιστορικού Κέντρου της περιοχής του. 

29) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί να ιδρυθεί στην περιοχή του τμήμα ΤΕΙ. 

30) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία το Σωματείο ΑΜΕΑ του Νομού Λευκάδας "Η ΕΛΠΙΔΑ" ζητεί χρηματοδότηση για τις δραστηριότητές του. 

31) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Εξωραϊστικός Σύλλογος Κόκκινου Νερού η "Αναγέννηση" ζητεί οικονομική ενίσχυση για την υδροδότηση, την ανάπλαση χώρων, το φωτισμό και την καθαριότητα του οικισμού του Κόκκινου Νερού. 

32) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Σύλλογος Φυσικής Υγιεινής Λάρισας ζητεί να σταματήσουν να γίνονται πειράματα γενετικής με καλλιέργειες καλαμποκιού τεύτλων και βαμβακιού. 

33) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δήμος Τυρνάβου Λάρισας ζητεί να μην κλείσουν τα Δημοτικά Σφαγεία του. 

34) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Λαογραφικό Ιστορικό Μουσείο Λάρισας ζητεί την άμεση χρηματοδότησή του για να καλυφθούν οι λειτουργικές του δαπάνες. 

35) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Γλυκών Νερών Ανατολικής Αττικής εκφράζει την έντονη ανησυχία του για τη μεθόδευση εγκατάστασης στην περιοχή Ακούγιου της Τουρκίας πυρηνικών αντιδραστήρων τύπου CANDU αμερικανικής ή γερμανικής προέλευσης. 

36) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία το Ψυχιατρικό Νοσοκομείο Αττικής, Μονάδα Απεξάρτησης 18 ΑΝΩ ζητεί την άμεση στελέχωση της Μονάδας. 

37) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Σύλλογος Προσωπικού ΠΙΚΠΑ Αναρρωτηρίου Πεντέλης ζητεί την καταβολή δεδουλευμένων στα μέλη του. 

38) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Ιατρικός Σύλλογος Επαρχίας Καλύμνου ζητεί την άμεση πρόσληψη Ορθοπεδικού Μικροβιολόγου και Παθολόγου στο υποκατάστημα του Ιδρύματος Κοινωνικής Ασφάλισης Καλύμνου. 

39) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία η 'Ενωση Εξωνοσοκομειακών Ιατρών Κεφαλληνίας - Ιθάκης ζητεί τη νομοθετική ρύθμιση για την συνταγογραφία φαρμάκων κυρίων χρονίων παθήσεων. 

40) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Εργατοϋπαλληλικό Κέντρο 'Εδεσσας και Αλμωπίας ζητεί να ιδρυθούν τμήματα ΤΕΙ και ΑΕΙ στην 'Εδεσσα. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 519/23-7-98 ερώτηση δόθηκε με το υπ' αριθμ. 1152/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 519/23-7-98 που κατέθεσαν οι Βουλευτές κύριοι Βαγγέλης Μπούτας και Αχιλλέας Κανταρτζής, σας γνωρίζουμε τα ακόλουθα: 

Το Υπουργείο Παιδείας προωθεί στο πλαίσιο του 3ου Υποπρογράμματος του ΕΠΕΑΕΚ μία νέα ενέργεια με τίτλο "Διεύρυνση της Τριτοβάθμιας Εκπαίδευσης". Η Ενέργεια αυτή αποσκοπεί στην έναρξη λειτουργίας περίπου 70 νέων Τμημάτων Α.Ε.Ι. και Τ.Ε.Ι. μέχρι το ακαδημαϊκό έτος 2000-2001. Η έναρξη λειτουργίας αυτών των Τμημάτων θα πραγματοποιηθεί σταδιακά σε τρεις φάσεις. Η πρώτη φάση περιλαμβάνει την έναρξη λειτουργίας 12 νέων Τμημάτων από το προσεχές ακαδημαϊκό έτος 1998-1999 μεταξύ των οποίων περιλαμβάνονται κα τα τμήματα Ιστορίας - Λαογραφίας - Αρχαιολογίας και Παιδαγωγικό Ειδικής Αγωγής του Πανεπιστημίου Θεσσαλίας. 

Η δεύτερη φάση περιλαμβάνει 35 περίπου και τέλος η Τρίτη φάση περιλαμβάνει την έναρξη λειτουργίας άλλων 25 περίπου Τμημάτων από το ακαδημαϊκό έτος 2000-2001. Στα 60 περίπου νέα Τμήματα μπορούν να συμπεριλαμβάνονται και ήδη ιδρυμένα αλλά μη λειτουργούντα Τμήματα, τα οποία θα πρέπει να πληρούν τις αναγκαίες προϋποθέσεις ετοιμότητας ώστε να είναι δυνατή η έναρξη λειτουργίας τους από το ακαδημαϊκό έτος 1999-2000. 

Γίνεται φανερό ότι η έναρξη της εκπαιδευτικής λειτουργίας ενός πανεπιστημιακού τμήματος προϋποθέτει την εξασφάλιση ορισμένων προϋποθέσεων στις οποίες απαραιτήτως περιλαμβάνεται η αναγκαία υλικοτεχνική υποδομή (κτιριακές εγκαταστάσεις εξοπλισμός) και η στελέχωση με το απολύτως αναγκαίο προσωπικό για τη λειτουργία του. 

Κατά πάγια τακτική η λειτουργία των τμημάτων είναι σταδιακή και η απόφαση για την έναρξη λειτουργίας των τμημάτων ανήκει κατ' αρχήν στη διοίκηση του Πανεπιστημίου Θεσσαλίας, η οποία γνωρίζει όλα τα προβλήματα που υπάρχουν και τον τρόπο αντιμετώπισής τους. 

Για τα τμήματα Οδοντιατρικής και Μαθηματικών - Πληροφορικής που έχουν έδρα την πόλη της Λάρισας, δεν υπήρχε σχετική πρόταση από το Πανεπιστήμιο Θεσσαλίας, διότι προφανώς δεν πληρούσαν τις αναγκαίες προϋποθέσεις (εργαστηριακή εκαπίδευση - κλινικοεργαστηριακή υποδομή κ.τ.λ.) ώστε να είναι δυνατή η έναρξη λειτουργίας τους από το ακαδημαϊκό έτος 1998-1999, γι' αυτό κρίθηκε σκόπιμο για αυτό το ακαδημαϊκό έτος, να τεθούν σε λειτουργία τα τμήματα Ιστορίας - Λαογραφίας - Αρχαιολογίας και Παιδαγωγικό Ειδικής Αγωγής, τα οποία πληρούσαν τις αναγκαίες προϋποθέσεις λειτουργίας και ως αμιγώς θεωρητικά τμήματα μπορούσαν να υποστηριχθούν και από τα λοιπά τμήματα της Σχολής Επιστημών του Ανθρώπου. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

2. Στην με αριθμό 287/16-7-98 ερώτηση δόθηκε με το υπ' αριθμ. 1133/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 287/16-7-98 που κατέθεσε η Βουλευτής κ. Ανδριανή Λουλέ, σας πληροφορούμε τα ακόλουθα: 

Δεν είναι δυνατό να γίνει σύγκριση δύο νόμων που έχουν διαφορετικό αντικείμενο. 

Ο ν. 2621/98 αφορά τα ΤΕΙ και η συγκεκριμένη διάταξη (αρ. 1 παρ. 11) την ένταξη των μελών ΕΕΠ σε θέσεις καθηγητών εφαρμογών, ενώ ο ν. 251/97 αφορά την εκλογή διδακτικού προσωπικού των Ανωτάτων Εκπαιδευτικών Ιδρυμάτων, η δε συγκεκριμένη διάταξη (αρ. 3) προβλέπει την ένταξη στη βαθμίδα του Λέκτορα. 

'Οπως είναι γνωστό όμως, οι θέσεις Λεκτόρων ΑΕΙ έχουν διαφορετικά καθήκοντα και διαφορετικές αρμοδιότητες από τις θέσεις Καθηγητών Εφαρμογών ΤΕΙ. Κυρίως όμως, για την εκλογή σε θέση Λέκτορα απαιτούνται πολύ αυστηρότερες προϋποθέσεις από τις απαιτούμενες για εκλογή σε θέση Καθηγητή Εφαρμογών. Κατά συνέπεια, είναι εύλογο να απαιτούνται αυστηρότερες προϋποθέσεις και για την ένταξη των μελών ΕΕΠ σε θέσεις Λεκτόρων σε σύγκριση με τις απαιτούμενες για την ένταξή τους σε θέσεις Καθηγητών Εφαρμογών. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

3. Στην με αριθμό 28/15-7-98 ερώτηση δόθηκε με το υπ' αριθμ. 1103/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 28/15.7.98, που κατέθεσαν οι Βουλευτές κύριοι Βαγ. Μπούτας, Αχιλ. Κανταρτζής και Νικ. Γκατζής, σχετικά με την οικονομική ενίσχυση της Λαϊκής βιβλιοθήκης "Η ΑΘΗΝΑ" του νομού Καρδίτσας, σας γνωρίζουμε ότι με βάση τις διατάξεις του π.δ. 941/77, άρθρο 18, παράγραφο β), εδάφια δδ) και εε), το Τμήμα Βιβλιοθηκών του ΥΠΕΠΘ ενισχύει οικονομικά τις 500, δημοτικές και κοινοτικές βιβλιοθήκες, στο πλαίσιο του εμπλουτισμού των συλλόγων τους. 

Στο πλαίσιο αυτό, η Λαϊκή Βιβλιοθήκη "Η ΑΘΗΝΑ" του Νομού Καρδίτσας έχει επιχορηγηθεί οικονομικά για εμπλουτισμό της συλλογής της από το 1992 και εντεύθεν και για τα έτη 1995 έως και 1997 έχει επιχορηγηθεί συνολικά με το ποσόν του 1.000.000 δρχ. Για το 1998, προβλέπεται επίσης η επιχορήγησή της. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

4. Στην με αριθμό 732/4-8-98 ερώτηση δόθηκε με το υπ' αριθμ. 1217/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 732/4-8-98 που κατέθεσε ο Βουλευτής κ. Δ. Σαρρής σχετικά με τη δημιουργία έδρας Νίκου Καζαντζάκη στη Φιλοσοφική Σχολή του Πανεπιστημίου Κρήτης, σας γνωρίζουμε ότι με το ν. 1268/82, ο θεσμός των πανεπιστημιακών εδρών έχει καταργηθεί. Το οικείο ΑΕΙ έχει τη δυνατότητα στα πλαίσια της κατοχυρωμένης από το Σύνταγμα αυτοδιοίκησής του, να προβεί στην προκήρυξη κενής θέσης Διδακτικού Ερευνητικού Προσωπικού με ανάλογο αντικείμενο. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

5. Στην με αριθμό 3259/29-10-98 ερώτηση δόθηκε με το υπ' αριθμ. 358/12-11-98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Απαντώντας στην ερώτηση 3259/29-10-98 της Βουλευτού κ. Στέλλας Αλφιέρη, που αφορά αιτήματα δρομολόγησης Ε/Γ πλοίων σε τοπικές γραμμές της Ν.Δ. ΚΡΗΤΗΣ, σας πληροφορούμε τ' ακόλουθα: 

1. 'Οσον αφορά το αίτημα για τροποποίηση 'Αδειας Σκοπιμότητος του Ε/Γ "ΕΛΑΦΟΝΗΣΟΣ" στις γραμμές ΠΑΛΑΙΟΧΩΡΑ - ΣΟΥΓΙΑ - ΑΓ. ΡΟΥΜΕΛΗ - ΛΟΥΤΡΑ - ΧΩΡΑ ΣΦΑΚΙΩΝ και ΠΑΛΑΙΟΧΩΡΑ - ΣΟΥΓΙΑ - υπεβλήθη την 7-8-98, εξετάσθηκε ήδη στην αρμόδια Γνωμοδοτική Επιτροπή Ακτοπλοϊκών Συγκοινωνιών (Γ.Ε.Α.Σ.) στη συνεδρίαση της 23-10-98, η οποία γνωμοδότησε θετικά και εκκρεμεί η έκδοση της απόφασης. Για δε το Ε/Γ "ΚΑΠΕΤΑΝ ΜΑΝΟΥΣΟΣ" η Υπηρεσία γνώρισε στους ενδιαφερόμενους ότι σύμφωνα με τις ισχύουσες διατάξεις (π.δ. 814/74, 684/76), επειδή το πλοίο είναι ξύλινο, θα πρέπει να αποτανθούν στη Λιμενική Αρχή ΧΑΝΙΩΝ, λόγω αρμοδιότητας. 

2. 'Οσον αφορά τη δρομολόγηση του Ε/Γ "ΣΟΦΙΑ Π." στη γραμμή ΠΑΛΑΙΟΧΩΡΑΣ - ΕΛΑΦΟΝΗΣΙΟΥ, επειδή οι λιμενικές εγκαταστάσεις στο ΕΛΑΦΟΝΗΣΙ δεν επιτρέπουν προς το παρόν την ασφαλή προσέγγιση του Ε/Γ "ΣΕΛΙΝΟ" που είχε 'Αδεια Σκοπιμότητος, το Υ.Ε.Ν. με την από 30-7-98 απόφασή του, για καλύτερη εξυπηρέτηση των συγκοινωνιακών αναγκών της τοπικής γραμμής και λαμβάνοντας υπόψη τη σύμφωνη του Κ.Λ.ΧΑΝΙΩΝ, ενέκρινε προσωρινά τη δρομολόγηση του πλοίου στην πιο πάνω γραμμή, δεδομένου ότι οι εταιρείες του Ε/Γ "ΣΟΦΙΑ Π." και Ε/Γ "ΣΕΛΙΝΟ" έχουν συστήσει Κοινοπραξία. 

3. Σχετικά με τις επικαλούμενες έντονες διαμαρτυρίες των τοπικών αρχών και τα υπομνήματα, γνωρίζουμε ότι δεν έχουν περιέλθει στο Υ.Ε.Ν. 

4. Τέλος, όπως προκύπτει από τα ανωτέρω, το Υ.Ε.Ν. στα πλαίσια της ίσης μεταχείρισης των ανταγωνιστριών εταιρειών προέβη στην ικανοποίηση των εκατέρωθεν αιτημάτων για την καλύτερη εξυπηρέτηση των συγκοινωνιακών αναγκών. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

6. Στην με αριθμό 3128/22-10-98 ερώτηση δόθηκε με το υπ' αριθμ. 13/11-11-98 έγγραφο από την Υπουργό Ανάπτυξης η ακόλουθη απάντηση: 

"Απαντώντας στην ερώτηση 3128/22-10-98 του Βουλευτή κ. Γ. Σαλαγκούδη, σχετικά με τη νομιμότητα της Ανακοίνωσης Κ2-9757/14-10-98 για την καταχώρηση στο Μητρώο Ανωνύμων Εταιρειών του πρακτικού συγκρότησης σε σώμα του Διοικητικού Συμβουλίου της Ανώνυμης Εταιρείας με την επωνυμία "ΕΛΛΗΝΙΚΑ ΠΕΤΡΕΛΑΙΑ ΑΕ", σας γνωρίζουμε τα ακόλουθα: 

Α. Με το άρθρο "πρώτο" του ν. 2593/98 (ΦΕΚ Α' 59/20-3-98) η Δημόσια Επιχείρηση Πετρελαίου Α.Ε. (ΔΕΠ ΑΕ) μετονομάσθηκε σε "ΕΛΛΗΝΙΚΑ ΠΕΤΡΕΛΑΙΑ ΑΝΩΝΥΜΗ ΕΤΑΙΡΕΙΑ" και με το ίδιο άρθρο καταρτίσθηκε και το καταστατικό της. 

Σύμφωνα με τις διατάξεις του εν λόγω καταστατικού το Διοικητικό Συμβούλιο της εταιρείας αποτελείται από ένδεκα (11) μέλη, με πενταετή θητεία (άρθρο 21 παρ. 1 καταστατικού), εκ των οποίων: 

(α) Επτά (7) εκλέγονται από τη Γενική Συνέλευση των μετόχων (άρθρο 21 παρ. 2α καταστατικού). 

(β) Δύο (2) είναι εκπρόσωποι των εργαζομένων (άρθρο 21 παρ. 2β καταστατικού) 

(γ) 'Ενα (1) ή δύο (2) εκλέγονται από την Ειδική Γενική Συνέλευση των εκτός του Δημοσίου μετόχων της μειοψηφίας ανάλογα αν εκπροσωπούν μέχρι ή άνω του 15% του Μ.Κ, της εταιρείας. Σε περίπτωση που εκλεγούν από τους μετόχους της μειοψηφίας δύο (2) μέλη η Γενική Συνέλευση εκλέγει έξι (6) μέλη (άρθρο 21 παρ. 2γ καταστατικού) και 

(δ) Ο Διευθύνων Σύμβουλος που είναι μέλος του Δ.Σ. προσλαμβάνεται για χρονικό διάστημα πέντε (5) ετών από Δημόσια προκήρυξη της θέσης, η οποία γίνεται με κοινή απόφαση των Υπουργών Εθνικής Οικονομίας και Ανάπτυξης, οι οποίοι και προτείνουν στη Γενική Συνέλευση την εκλογή του επιλεγέντος υποψηφίου ως μέλους του Δ.Σ. και στο Διοικητικό Συμβούλιο την εκλογή του ως Διευθύνοντος Συμβούλου (άρθρο 26 καταστατικού). 

Επίσης σύμφωνα με το άρθρο "έβδομο" του ν. 2593/98 το υφιστάμενο Δ.Σ. της εταιρείας θα έπρεπε, μετά τη δημοσίευση του ως άνω νόμου να συγκαλέσει 'Εκτακτη Γενική Συνέλευση για να εκλέξει τα επτά (7) μέλη του Δ.Σ. και στη συνέχεια το νέο Δ.Σ. να ενημερώσει την αντιπροσωπευτικότερη πρωτοβάθμια συνδικαλιστική οργάνωση προκειμένου να εκλεγούν οι αντιπρόσωποι των εργαζομένων στο Δ.Σ. 

Το ίδιο άρθρο προβλέπει ότι στην απόφαση της Γενικής Συνέλευσης ορίζεται και το μέλος του Διοικητικού Συμβουλίου, του οποίου η θητεία λήγει αυτοδικαίως μετά την επιλογή του Διευθύνοντος Συμβούλου και ότι μέσα σε δύο (2) μήνες από την εισαγωγή της εταιρείας στο Χ.Α.Α. θα συνέλθει η Ειδική Γενική Συνέλευση των μετόχων της μειοψηφίας για την εκλογή των εκπροσώπων της στο Δ.Σ. 

Β. Κατ' εφαρμογή των προαναφερθέντων έγιναν οι ακόλουθες ενέργειες: 

1) Η 'Εκτακτη Γενική Συνέλευση των μετόχων της ανώνυμης εταιρείας με την επωνυμία πλέον "ΕΛΛΗΝΙΚΑ ΠΕΤΡΕΛΑΙΑ ΑΕ" που συνεκλήθη στις 14-4-1998 προέβη σύμφωνα με το άρθρο "έβδομο" του ν. 2593/98 σε συνδυασμό με το άρθρο 21 παρ.2α του καταστατικού της εταιρείας στην εκλογή επτά (7) μελών του νέου Διοικητικού Συμβουλίου της εταιρείας με πενταετή θητεία ήτοι μέχρι 14-4-2003. 

Τα μέλη αυτά είναι τα κάτωθι: 

α) ΕΛΕΥΘΕΡΙΟΣ ΒΑΙΟΥ ΤΖΕΛΛΑΣ 

β) ΑΡΙΣΤΕΙΔΗΣ ΝΙΚΟΛΑΟΥ ΒΑΚΙΡΛΗΣ 

γ) ΜΙΧΑΗΛ ΑΝΑΣΤΑΣΙΟΥ ΓΕΩΡΓΑΝΤΟΠΟΥΛΟΣ 

δ) ΛΑΖΑΡΟΣ ΕΥΑΓΓΕΛΟΥ ΛΑΖΑΡΙΔΗΣ 

ε) ΗΛΙΑΣ ΙΩΑΝΝΟΥ ΜΠΕΤΣΗΣ 

στ) ΕΛΕΝΗ συζ. ΝΙΚΟΛΑΟΥ ΣΑΡΓΙΑΝΟΥ 

ζ) ΑΘΑΝΑΣΙΟΣ ΣΑΒΒΑ ΤΖΕΒΕΛΕΚΗΣ 

Επίσης η εν λόγω γενική συνέλευση αποφάσισε τα πιο κάτω: 

α) 'Ορισε ότι η θητεία του μέλους του Δ.Σ. Ηλία Μπέτση λήγει αυτοδικαίως μετά την πρόσληψη του Διευθύνοντος Συμβούλου κατά τα οριζόμενα στο άρθρο 26 του καταστατικού της εταιρείας και 

β) πρότεινε όπως κατά τη συγκρότηση του Διοικητικού Συμβουλίου σε σώμα εκλεγεί ως Πρόεδρος του Δ.Σ. ο εκ των ανωτέρω μελών του Διοικητικού Συμβουλίου Ελευθέριος Τζέλλας (μετά και τη διατύπωση θετικής γνώμης της αρμόδιας Επιτροπής της Βουλής κατά το άρθρο 49Α του Κώδικα Κανονισμού Εργασιών της Βουλής) και ότι ο Πρόεδρος του Δ.Σ. θα ασκεί και τα καθήκοντα του Διευθύνοντος Συμβούλου, σύμφωνα με το άρθρο 21 παρ.5β του καταστατικού και μέχρι την πρόσληψη Διευθύνοντος Συμβούλου, σύμφωνα με τα οριζόμενα στο άρθρο 26 του καταστατικού. 

2) Το ως άνω εκλεγέν Διοικητικό Συμβούλιο συγκροτήθηκε σε Σώμα κατά τη συνεδρίασή του της 21-4-1998 (Πρακτικό Νο 879, θέμα 1ο) ορίζοντας ως Πρόεδρο και Διευθύνοντα Σύμβουλο τον κ. Ελευθέριο Τζέλλα. 

3) Από τη συνεδρίαση του Διοικητικού Συμβουλίου της 21-6-1998 (πρακτικό Νο 907, θέμα 2ο) προκύπτει η συμπλήρωσή του με τους κ.κ. Βασίλειο Νικήτα και Θεόδωρο Ακριτίδη, εκπροσώπων των εργαζομένων για τους οποίους και η θητεία ορίστηκε για τον υπόλοιπο χρόνο της θητείας και των άλλων μελών του Δ.Σ., ήτοι μέχρι 14-4-2003. 

4) Μετά την εισαγωγή των μετοχών της εταιρείας στο Χρηματιστήριο Αξιών Αθηνών η Ειδική Γενική Συνέλευση των μετόχων της μειοψηφίας που συνεκλήθη στις 15-9-98 προέβη στην εκλογή δύο (2) εκπροσώπων της μειοψηφίας στο Διοικητικό Συμβούλιο της εταιρείας, των κ.κ. Νικολάου Καραμούζη και Ιάσονα Στράτου. 

Κατόπιν αυτού το Διοικητικό Συμβούλιο της εταιρείας κατά τη συνεδρίαση της 25-9-1998 (πρακτικό Νο 916) συγκροτήθηκε σε Σώμα ως κατωτέρω: 

α) ΕΛΕΥΘΕΡΙΟΣ ΒΑΙΟΥ ΤΖΕΛΛΑΣ, Πρόεδρος και Διευθύνων Σύμβουλος 

β) ΑΡΙΣΤΕΙΔΗΣ ΝΙΚΟΛΑΟΥ ΒΑΚΙΡΛΗΣ, Μέλος 

γ) ΜΙΧΑΗΛ ΑΝΑΣΤΑΣΙΟΥ ΓΕΩΡΓΑΝΤΟΠΟΥΛΟΣ, Μέλος 

δ) ΛΑΖΑΡΟΣ ΕΥΑΓΓΕΛΟΥ ΛΑΖΑΡΙΔΗΣ, Μέλος 

ε) ΗΛΙΑΣ ΙΩΑΝΝΟΥ ΜΠΕΤΣΗΣ, Μέλος 

στ) ΕΛΕΝΗ συζ. ΝΙΚΟΛΑΟΥ ΣΑΡΓΙΑΝΟΥ, Μέλος 

ζ) ΑΘΑΝΑΣΙΟΣ ΣΑΒΒΑ ΤΖΕΒΕΛΕΚΗΣ, Μέλος 

η) ΒΑΣΙΛΕΙΟΣ ΧΡΗΣΤΟΥ ΝΙΚΗΤΑΣ, Μέλος 

θ) ΘΕΟΔΩΡΟΣ ΝΙΚΟΛΑΟΥ ΑΚΡΙΤΙΔΗΣ, Μέλος 

ι) ΝΙΚΟΛΑΟΣ ΒΑΣΙΛΕΙΟΥ ΚΑΡΑΜΟΥΖΗΣ, Μέλος 

ια) ΙΑΣΩΝ ΣΤΑΜΟΥΛΗ ΣΤΡΑΤΟΣ, Μέλος 

5) Τα ανωτέρω πρακτικά της Γ.Σ. της 15-9-1998 και του Δ.Σ. της 25-9-1998 καταχωρήθηκαν στο Μητρώο Α.Ε. της Υπηρεσίας μας (Δ/νση Α.Ε. & Πίστεως) στις 14-10-1998, σχετική δε ανακοίνωση με αριθμό Κ2-9757/14-10-1998 εστάλη στο Εθνικό Τυπογραφείο για δημοσίευση στο ΦΕΚ/ΤΑΕ-ΕΠΕ. 

Γ. Από τα ανωτέρω προκύπτει ότι η Γ.Σ. της 14-4-1998 εξέλεξε τον κ. Ελευθέριο Τζέλλα με 5ετή θητεία ως μέλος του Διοικητικού Συμβουλίου και όχι ως Διευθύνοντα Σύμβουλο της εταιρείας. 

Η ίδια ως άνω Γ.Σ. της 14-4-1998, όπως προαναφέρθηκε, πρότεινε στο νέο Δ.Σ. να εκλεγεί ο κ. Ελευθέριος Τζέλλας ως Πρόεδρος, που θα ασκεί και τα καθήκοντα του Διευθύνοντος Συμβούλου, μέχρι την πρόσληψη Διευθύνοντος Συμβούλου, κατά τα οριζόμενα στο καταστατικό της εταιρείας. 

'Αλλωστε στη σχετική ανακοίνωση με αριθ.Κ2-9757/14-10-98, που επισυνάπτεται, δεν αναφέρεται ότι η Θητεία του Διευθύνοντος Συμβούλου είναι πενταετής, αλλά ότι η θητεία των εκπροσώπων της μειοψηφίας Θα είναι ίση με τον υπόλοιπο χρόνο Θητείας των υπολοίπων μελών του Δ.Σ., ήτοι μέχρι 14-4-2003. 

Δ. 'Οσον αφορά τέλος το θέμα της προκήρυξης της θέσης του Διευθύνοντος Συμβούλου, κατά το άρθρο 26 του καταστατικού της εταιρείας, σας πληροφορούμε ότι έχει ήδη εκδοθεί η με αριθ. Δ13/Β/Φ9.6.38/16925/29-9-98 Κοινή Υπουργική Απόφαση (ΦΕΚ 52/Παράρτημα/29-9-98), σύμφωνα με την οποία προκηρύχθηκε η θέση και θα ακολουθηθούν οι προβλεπόμενες από το Νόμο και το Καταστατικό της εταιρείας διαδικασίες, για την εκλογή του επιλεγέντος υποψηφίου ως μέλους του Δ.Σ. και Διευθύνοντος Συμβούλου της. 

Η Υπουργός 

ΒΑΣΩ ΠΑΠΑΝΔΡΕΟΥ" 

Σημ: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 


7. Στην με αριθμό 247/15-7-98 ερώτηση δόθηκε με το υπ' αριθμ. 1123/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 247/15.7.98 που κατέθεσε ο Βουλευτής κ. Ευάγ. Μπασιάκος, και στο θέμα της αρμοδιότητάς μας, σας γνωρίζουμε ότι προς το παρόν δεν αντιμετωπίζεται η ίδρυση και λειτουργία Τριτοβάθμιου Εκπαιδευτικού Ιδρύματος στη Βοιωτία. 

Το θέμα αυτό όπως και παρόμοια θα εξετασθούν σε μελλοντικό σχεδιασμό του Υπουργείου, οπότε και θα ληφθούν σχετικές αποφάσεις. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

8. Στην με αριθμό 328/17.7.98 ερώτηση δόθηκε με το υπ'αριθμ. 1139/12.11.98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 328/17.7.98 της εταιρείας για την Προώθηση Ελληνικών και Κυπριακών Μελετών στο Παν/μιο του Manngeim, που κατέθεσε ο Βουλευτής κ. Γρ. Νιώτης, σας γνωρίζουμε τα ακόλουθα: 

Η ενίσχυση της διδασκαλίας της Ελληνικής γλώσσας και πολιτισμού στα Γερμανικά Πανεπιστήμια, λόγω του ενδιαφέροντος του θέματος, πρέπει να είναι προϊόν συντονισμένης και συστηματικής προσπάθειας όλων των αρμοδίων φορέων της Ελληνικής Πολιτείας, δηλ. των Υπουργείων Εξωτερικών, Πολιτισμού και Εθνικής Παιδείας και Θρησευμάτων και των υπαγομένων στα εν λόγω Υπουργεία σχετικών φορέων, όπως Γενική Γραμματεία Απόδημου Ελληνισμού, 'Ιδρυμα Ελληνικού Πολιτισμού, Κέντρο Ελληνικής Γλώσσας κλπ. 

Η οικονομική ενίσχυση του Τμήματος Αρχαιολογίας του Πανεπιστημίου του Μanngeim μπορεί βέβαια να γίνει, όσον αφορά από πλευράς Υπουργείου Παιδείας, με την προβλεπόμενη από τον Νόμο 2413/96 έκδοση της κοινής Υπουργικής απόφασης των Υπουργών Οικονομικών και Παιδείας για εγγραφή σχετικών δαπανών στον προϋπολογισμό του ΥΠΕΠΘ. Το όλο όμως θέμα θα πρέπει να αντιμετωπισθεί σφαιρικά και όσον αφορά την Γερμανία ν ασυνεξετασθεί και με το θέμα της ενίσχυσης των τριάντα δύο (32) Πανεπιστημίων της εν λόγω χώρας στα οποία λειτουργεί κλάδος Ελληνικής Φιλολογίας (συμπεριλαμβανομένου του Mannheim, που είναι τα σημαντικότερα Πανεπιστήμια του κρατιδίου Βάδης-Βυρτεμβέργης), των (7) Πανεπιστημίων που λειτουργεί κλάδος της Νεοελληνικής Φιλολογίας και των εννέα (9) που λειτουργεί κλάδος Βυζαντινολογίας. 

Για το συγκεκριμένο Πανεπιστήμιο Mannheim εκτός από την φιλότιμη προσπάθεια των φιλελλήνων Γερμανών επιστημόνων, κ.κ. R. Stupperich (καθηγητή αρχαιολογίας), W. Schlerign και Heith Richter (καθηγητή νεοελληνικής και Κυπριακής Ιστορίας) και το Γενικό Προξενείο της Ελλάδος στην Στουτγάρδη έχει δραστηριοποιηθεί για τη δημιουργία έδρας Νεοεληνικής και Κυπριακής Ιστορίας. 

Στους τομείς Αρχαιολογίας και Ιστορίας έχει καλλιεργηθεί και αναπτυχθεί η συνεργασία μεταξύ των Πανεπιστημίων Mannheim και Ιωαννίνων, η οποία έχει υλοποιηθεί με ανταλλαγές καθηγητών και φοιτητών, κοινά εκπαιδευτικά εξάμηνα, συνεργασία σε εκδόσεις κλπ. 

Τέλςο σημειώνουμε ότι το Υπουργείο Παιδείας έχει προωθήσει θέματα συνεργασιών με τα Πανεπιστήμια της Γερμανίας και ιδιαίτερα με αυτά της Βάδης-Βυρτεμβέργης (όπου ανήκει και του Mannheim) με σχετική εγκύκλιο του παροτρύνοντας την προώθηση των συνεργασιών. Μάλιστα η Γερμανική πλερυά έχει εκφράσει την ικανοποίησή της, καταγράφοντάς την και σε Πρωτόκολλο της Μικτής Ελληνο-Γερμανικής Μορφωτικής Επιτροπής. 

Ο Υπουργός 

ΓΕΡΑΣΙΜΟΣ ΑΡΣΕΝΗΣ" 

9. Στην με αριθμό 286/16.7.98 ερώτηση δόθηκε με το υπ'αριθμ. 1132/12.11.98 έγγραφο από τον Υπουργό Εθνιής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 286/16.7.98 που κατέθεσε η Βουλευτής κ. Ανδριανή Λουλέ, σας γνωρίζουμε τα ακόλουθα: 

1. Σύμφωνα με τη ρύθμιση του άρθρου 3 του ν.2517/97 μόνιμοι βοηθοί, επιστημονικοί συνεργάτες, επιμελητές και τα μέλη του Ε.Ε.Π. οι οποίοι έχουν ή θα αποκτήσουν διδακτορικό δίπλωμα και οι οποίοι πληρούν τις προϋποθέσεις του ανωτέρω άρθρου, έχουν δικαίωμα εντός αποκλειστικής προθεσμία δώδεκα (12) μηνών από τη δημοσίευση του νόμου αυτού να ζητήσουν μία φορά την ένταξή τοςυ μετά από κρίση στη βαθμίδα του λέκτορα. 

Μέσα στις τασσόμενες από το άρθρο 3 του ν.2517/97 προϋποθέσεις είναι και η επταετής υπηρεσία στο Α.Ε.Ι., η οποία πρέεπι να έχει διανυθεί με την ίδια ιδιότητα στο ίδιο Α.Ε.Ι. 

2. Για τις ως άνω αναφερόμενες κατηγορίες προσωπικού, καθώς και για τα μέλη του Ε.Δ.Τ.Π. και τους υπηρετούντες καθηγητές δευτεροβάθμιας εκπαίδευσης με απόσπαση στα ΤΕΦΑΑ που ασκούν διδακτικό έργο, παρέχεται το δικαίωμα, με τη διάταξη της παραγράφου 3 του άρθρου 3 του ν.2517/97, της προκήρυξςη της θέσης του λέκτορα με ανοικτή διαδικασία, εφόσον δεν έκαναν χρήση του δικαιώματος ένταξής τους με τη παρ.1 του ίδιου άρθρου. Τούτο σημαίνει ότι οποτεδήποτε αποκτήσουν διδακτορικό δίπλωμα μετά τη δημοσίευση του νόμου 2517/97 έχουν το δικαίωμα να ζητήσουν την προκήρυξη της θέσης της βαθμίδας του λέκτορα με ανοικτή διαδικασία. 

3. Το Υπουργείο Παιδείας δεν προτίθεται να προβεί σε νομοθετική ρύθμιση με την οποία να παρατείνεται η προβλεπόμενη από τη διάταξη της παρ.1 του άρθρου 3 του ν. 2517/97 προθεσμία των δώδεκα (12) μηνών για ένταξη στη βαθμίδα του λέκτορα με κλειστή διαδικασία (δηλ. με αίτησή του μετά από κρίση). 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ" 

10. Στην με αριθμό 915/7.8.98 ερώτηση δόθηκε με το υπ'αριθμ. 1307/12.11.98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 915/7.8.98, που κατέθεσε ο Βουλευτής κ. Ν. Κατσαρός, σχετικά με την οικονομική επιχορήγηση και τον εμπλουτισμό της Δημοτικής Βιβλιοθήκης Αμπελώνα του νομού Λαρίσης, σας γνωρίζουμε ότι βάσει των διατάξεων του π.δ. 941/77 άρθρο 18, παράγραφος β, εδάφια δδ και εε, το ΥΠ.Ε.Π.Θ. ενισχύει οικονομικά τις 500 δημοτικές και κοινοτικές βιβλιοθήκες, στο πλαίσιο του εμπλουτισμού των συλλογών τους. 

Στο πλαίσιο αυτό, η Δημοτική Βιβλιοθήκη Αμπελώνα Λάρισας έχει επιχορηγηθεί οικονομικά για εμπλουτισμό της συλλογής της τα τελευταία χρόνια με το ποσό των 2.500.000 δρχ. για δε το α' εξάμηνο του 1998 έχει επιχορηγηθεί με το ποσό των 300.000 δρχ. 

Ο Υπουργός 

ΓΕΡΑΣΜΟΣ ΑΡΣΕΝΗΣ" 

11. Στην με αριθμό 2432/18.9.98 ερώτηση δόθηκε με το υπ'αριθμ. 214/13.11.98 έγγραφο από τον Υφυπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση 2432/18.9.98 που κατέθεσαν οι Βουλευτές κύριοι Μήτσος Κωστόπουλος και Στρατής Κόρακας και μας διαβιβάστηκε με το υπ' αριθμ. 4452/16.10.98 έγγραφο το Υπουργείου Εργασίας και Κοινωνικών Ασφαλίσεων, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της ΕΥΔΑΠ τα εξής: 

1. 'Οσον αφορά τα μέτρα που έχουν ληφθεί να θεσμοθετηθεί μέχρι σήμερα για την υγιεινή και ασφάλεια των εργαζόμενων, η ΕΥΔΑΠ διαθέτει ετησίως κονδύλια ώστε να προωθηθεί η εφαρμογή της νομοθεσίας και να περιοριστεί ο αριθμός των ατυχημάτων. 
Ενδεικτικά τα μέτρα αυτά περιλαμβάνουν: 

-Ετήσιο έλεγχο (τσεκ-απ) των εργαζομένων στην αποχέτευση. 

-Μαζικό εμβολιασμό των εργαζομένων στην αποχέτευση. 

-Σεμινάρια α' βαθμού καρδιοαναπνευστικής αναζωογόνησης. 

-Κυκλοφορίας εγχειριδίου πρώτων βοηθειών. 

-Ειδικές αφίσες για επείγοντα ιατρικά θέματα (ηλεκτροπληξία, καρδιακή ανακοπή κλπ). 

-Χορηγία ειδικών μασκών για τεχνητές αναπνοές. 

-Ειδικές συλλογές καρδιοαναπνευστικής αναζωογόνησης (φιάλες οξυγόνου, μάσκες, συσκευές ΑΜΒU κλπ). 

-Υλικοτεχνική υποδομή ασφάλειας (γάντια, στολές, σήματα, μονωτικά εργαλεία κλπ). 

2. Αναφορικά με την αντιμετώπιση των κατηγοριών που έχουν απευθυνθεί στους τρεις εργαζόμενους για το θάνατο του ηλεκτρολόγου της εταιρείας, η ΕΥΔΑΠ προτίθεται με όλα τα ένδικα μέσα να προβεί στην υπεράσπιση των συμφερόντων της και των συμφερόντων των στελεχών της. Από τη γενόμενη εξέταση των μαρτύρων στον άτυχο γεγονός προκύπτει πλημμελής άσκηση καθηκόντων του αποθανόντος, ο οποίος δεν φαίνεται να εφάρμοσε δεοντολογικά τα προκύπτοντα από τον Κανονισμό Ασφαλείας των Ηλεκτρολόγων. 

3. Από το ενημερωτικό σημείωμα της ΕΥΔΑΠ προκύπτει ότι δεν είχε στη διάθεσή της, ως όφειλε, γραπτή εκτίμηση των υφισταμένων κατά την εργασία κινδύνων για την ασφάλεια και την υγεία των εργαζόμενων και ότι ο τομέας Υγιεινής και Ασφάλειας της ΕΥΔΑΠ έχει φροντίσει για τη σύνταξη Γραπτής Εκτίμησης Κινδύνου στα διυλιστήρια ύδατος και στα αντλιοστάσια αποχέτευσης. 

Τέλος η ΕΥΔΑΠ προχωράει στη σύνταξη Διακήρυξης Δημοπρασίας για την Ανάθεση σε Σύμβουλο της Γραπτής Εκτίμησης Κινδύνου. Η διαδικασία αυτή θα έχει ολοκληρωθεί, μέσα σε δύο μήνες. 

Ο Υφυπουργός 

ΧΡ. ΒΕΡΕΛΗΣ" 

12. Στην με αριθμό 3098/20.10.98 ερώτηση δόθηκε με το υπ'αριθμ. 5340Β/4.11.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 3098 που κατατέθηκε στις 20.10.98 από τους Βουλευτές κυρίους Παναγιώτη Κουρουμπλή και Θεόδωρο Γεωργιάδη σχετικά με κέντρο ψυχαγωγίας στην παραλία Αγ. Αποστόλων στον Κάλαμο σας πληροφορούμε τα εξής: 

'Οπως ήδη γνωρίζετε με το ν. 2218/94 οι πολεοδομικές υπηρεσίες, που είναι αρμόδιες για την έκδοση και τον έλεγχο των οικοδομικών αδειών και εργασιών καθώς και για την τήρηση και εφαρμογή όλων των σχετικών με τις αυθαίρετες κατασκευές διατάξεων υπάγονται διοικητικά και οργανικά στις οικείες Νομαρχιακές Αυτοδιοικήσεις. 

Για πληρέστερη ενημέρωσή σας στέλνουμε το υπ' αριθ. 7223/2735/98/30.10.98 έγγραφο (και τα επισυναπτόμενα σ' αυτό) της αρμόδιας πολεοδομικής υπηρεσίας της Νομαρχιακής Αυτοδιοίκησης Ανατολικής Αττικής και σας γνωρίζουμε ότι έχει επιληφθεί του θέματος και η Δ/νσης Επιθεώρησης του ΥΠΕΧΩΔΕ. 

Ο Υπουργός 

Κ. ΛΑΛΙΩΤΗΣ" 

Σημ. Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

13. Στην με αριθμό 3111/21.10.98 ερώτηση δόθηκε με το υπ'αριθμ. 5345Β/11.11.98 έγγραφο από τον Υπουργό Περιβάλοντος, Χωροταξίας και Δημοσίων 'Εργων η ακόλουθη απάντηση: 

"Απαντώντας στην ερώτηση με αριθμό 3111 που κατατέθηκε στις 21.10.98 από το Βουλευτή κ. Αθανάσιο Δαβάκη σχετικά με την ύδρευση της Μάνης, σας γνωρίζουμε ότι σχετικά με το θέμα έχουμε ενημερώσει προφορικά τη Βουλή στις 30.10.97 κατά τη συζήτηση της υπ'αριθ. 149/21.10.97 επίκαιρης ερώτησης του ιδίου κ. Βουλευτή. 

'Οσον αφορά τη δημοπράτηση του έργου που έγινε από τη Νομαρχία Λακωνίας (που είναι και ο φορέας υλοποίησης), τις συμβατικές υποχρεώσεις, τον προβλεπόμενο χρόνο περάτωσης, το φυσικό αντικείμενο του έργου, επισυνάπτουμε για πληρέστερη ενημέρωσή σας: 

-Αντίγραφο (3 σελίδες) της ενότητας που αφορά στην ύδρευση της Μάνης από την Προγραμματική Σύμβαση που έχει υπογραφεί μεταξύ ΥΠΕΧΩΔΕ και Νομαρχιακής Αυτοδιοίκησης Λακωνίας για τη Μάνη. 

-Αντίγραφο του υπ'αριθ. 5153/10.11.98 εγγράφου του Νομάρχη Λακωνίας. 

Σας γνωρίζουμε ακόμη ότι έχει εκδοθεί η υπ' αριθ. οικ.110710/23.7.1998 απόφαση ΥΠΕΧΩΔΕ (επισυνάπτεται αντίγραφο) για τη διάθεση πίστωσης ύψους 140 εκατ. δρχ. από τα προβλεπόμενα στη σύμβαση. 

Τέλος όσον αφορά πιθανή πρόσθετη χρηματοδότηση του έργου σας πληροφορούμε ότι εφ'όσον προκύψει παρόμοιο πρόβλημα, τα δεδομένα του θα εξετασθούν και θα αξιολογηθούν στα πλαίσια της χρηματοδοτικής δυνατότητας του ΥΠΕΧΩΔΕ και σε συνδυασμό με τα εν εξελίξει προγράμματα. 

Ο Υπουργός 

Κ. ΛΑΛΙΩΤΗΣ" 

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

14. Στην με αριθμό 3169/23.10.98 ερώτηση δόθηκε με το υπ'αριθμ. 39476/13.11.98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 3169/23.10.98 που κατέθεσε ο Βουλευτής κ. Δ. Κωστόπουλος, σας γνωρίζουμε τα ακόλουθα: 

Οι σημερινοί ρυθμοί απορρόφησης των πιστώσεων του Επιχειρησιακού Προγράμματος Βιομηχανίας δεν επέτρεψαν την έκδοση πρόσκλησης εκδήλωσης ενδιαφέροντος που προβλέπεται από το άρθρο 8 παρ.1 εδ.δ του ν.2601/98. Το αυτό ισχύει επί του παρόντος και σ'ό,τι αφορά τη δεύτερη παράγραφο του ως άνω εδαφίου. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

15. Στην με αριθμό 3191/23.10.98 ερώτηση δόθηκε με το υπ'αριθμ. 8534/11.11.98 έγγραφο από τον Υφυπουργό Οικονομικών η ακόλουθη απάντηση: 

"Σε απάντηση της 3191/23.10.98 ερώτησης του Βουλευτή κ. Λευτέρη Παπαγεωργόπουλο σχετικά με την πρόθεση κατάργησης των Τοπικών Τελωνειακών Γραφείων Κύμης και Καρύστου, σας γνωρίζουμε τα ακόλουθα: 

Η Τελωνειακή Υπηρεσία προκειμένου να ανταποκριθεί στις νέες απαιτήσεις που διαμορφώθηκαν από 1.1.1993, με την ολοκλήρωση της εσωτερικής αγοράς και να επιτύχει την ορθολογικότερη και αποτελεσματικότερη κατανομή του προσωικού της, προέβη στην ανδαιάταξη των Τελωνειακών Αρχών της Χώρας με ενοποιήσεις, συγχωνεύσεις και καταργήσεις Τελωνείων, καθώς επίσης και σε ορισμένες περιπτώσεις σε αναστολές λειτουργίας αυτών. 

Στα πλαίσια αυτά εντάσσεται και η έκδοση τεσσάρων (4) Υπουργικών Αποφάσεων με την οποία έχει ανασταλεί η λειτουργία τριάντα εννέα (39) συνολικά Τοπικών Τελωνειακών Γραφείων (Τ.Τ.Γ) σε όλη την Επικράτεια. 

Στις ανωτέρω Υπουργικές Αποφάσεις δεν περιλαμβάνονται τα Τ.Τ.Γ. Κύμης και Καρύστου της Νομαρχίας Ευβοίας, τα οποία εξακολουθούν να λειτουργούν κατά τα οριζόμενα στις διατάξεις του άρθρου 117 του π.δ. 5511/88 "Περί Οργανισμού Νομαρχιών του Υπ.Οικ.". 

Ο Υφυπουργός 

ΓΕΩΡΓΙΟΣ ΔΡΥΣ"
16. Στην με αριθμό 3130/22.10.98 ερώτηση δόθηκε με το υπ'αριθμ. 326/13.11.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 3130/22.10.98 που κατέθεσε στη Βουλή ο Βουλευτής κ. Ν. Κατσαρός, σχετικά με την απάλειψη, από τη νομοθεσία του ΟΓΑ, της προϋπόθεσης της διαμονής τα δέκα (10) τελευταία χρόνια στον τόπο της αγροτικής απασχόλησης, για τη συνταξιοδότηση λόγω γήρατος, σας πληροφορούμε τ' ακόλουθα: 

Ο ΟΓΑ σύμφωνα με τη νομοθεσία του (ν.4169/61) χορηγεί σύνταξη γήρατος στους ασφαλισμένους του που έχουν απασχοληθεί κατά κύριο και βιοποριστικό επάγγελμα με αγροτικές εργασίες τουλάχιστον 25 συνολικά χρόνια μετά τη συμπλήρωση του 21ου έτους της ηλικίας τους. 

Η προϋπόθεση της μόνιμης εγκατάστασης στον τόπο της αγροτικής απασχόλησης τα δέκα (10) τελευταία έτη, δεν αναφέρεται στην νομοθεσία του Οργανισμού αυτού και ως εκ τούτου το ως άνω αίτημα είναι άνευ αντικειμένου. 

'Οσον αφορά την πρόωρη σύνταξη αρμόδιο να σας απαντήσει είναι το Υπουργείο Γεωργίας στο οποίο απευθύνεται η ερώτηση. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

17. Στην με αριθμό 2433/18.9.98 ερώτηση δόθηκε με το υπ'αριθμ. 2243/10.11.98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 2433/18.9.98 πυο κατέθεσε στη Βουλή ο Βουλευτής κ. Β. Κοντογιαννόπουλος, και σχετικά με το ως άνω αναφερόμενο θέμα, σας γνωρίζουμε τα ακόλουθα: 

1. Η ασφάλιση των ρητινοσυλλεκτών είναι απόλυτα συνδεδεμένη με την ποσότητα ρητίνης που παραδίδουν κάθε χρόνο στους εμπόρους και σε ιδιωτικες ή συνεταιριστικες βιομηχανίες ρητίνης. 

Σύμφωνα, λοιπόν, με τις διατάξεις της παρ.3 του άρθρου 15 του ν.1469/84 αναγνωρίζονται στην ασφάλιση του ΙΚΑ 35 ημέρες εργασίας για κάθε 1000 κιλά ρητίνης. 

2. Διαφορετική αντιμετώπιση των ρητινοσυλλεκτών του ν. Ηλείας, δηλαδή ασφάλιση χωρίς παροχή εργασίας, δεν μπορεί να αντιμετωπιστεί. 

Κατανοούμε, βέβαια, τα αυξημένα λόγω της πυρκαγιάς του καλοκαιριού του 1998 οικονομικά προβλήματα που αντιμετωπίζουν οι ρητινοσυλλέκτες της περιοχής Ηλείας, πλην όμως τα προβλήματα αυτά δεν μπορούν να αντιμετωπισθούν στα πλαίσια του ασφαλιστικού συστήματος. 

Ο Υφυπουργός 

Φ. ΙΩΑΝΝΙΔΗΣ" 

18. Στην με αριθμό 3524/98 ερώτηση δόθηκε με το υπ' αριθμ. 444/13-11-98 έγγραφο από τον Υπουργό Εξωτερικών η ακόλουθη απάντηση: 

"Σε απάντηση της υπ' αριθμ. 3524 ερώτησης του Βουλευτή κ. Β. Μαγγίνα το πρώτο ερώτημα διατυπώνεται με ρητορική σκοπιμότητα, αφού ο αξιότιμος κ. Βουλευτής προλαμβάνει και την όποια απάντηση στη δεύτερη ερώτησή του. Πλην όμως τίθεται υπόψη του κ. Βουλευτού ότι από τη Δευτέρα, 9-11-1998, λειτουργούν ήδη οι νέες εγκαταστάσεις της Μεταφραστικής Υπηρεσίας επί της οδού Ζαλοκώστα, με αποτέλεσμα οι συνθήκες εξυπηρέτησης του κοινού να έχουν προδήλως βελτιωθεί καθως και η ποιότητα των παρεχομένων υπηρεσιών. 

Οι αναφερόμενοι στην ως άνω ερώτηση υπάλληλοι δεν εκδιώχθηκαν. Οι προηγούμενες συμβάσεις των υπαλλήλων αυτών έχουν κριθεί ως μη νόμιμες με την υπ' αριθμόν 278/1995 Γνωμοδότηση του Νομικού Συμβουλίου του Κράτους. Ισχύει, επομένως το προηγούμενο συμβατικό καθεστώς τους, το οποίο αφορά είτε συμβάσεις έργου είτε συμβάσεις εργασίας ιδιωτικού δικαίου ορισμένου χρόνου. 

Ο νέος Οργανισμός του Υπουργείου Εξωτερικών (ν. 2594/98), στο άρθρο 19 παρ. 9 δεν τους παρέχει καμία κάλυψη, διότι όταν ο εν λόγω νόμος ετέθη σε ισχύ, οι ως άνω υπάλληλοι δεν εθεωρούντο, κατά τα ανωτέρω, συμβασιούχοι αορίστου χρόνου και ως εκ τούτου δεν ενέπιπταν στο ρυθμιστικό αντικείμενο της προαναφερομένης διάταξης. Υπενθυμίζουμε ότι με τη διάταξη του άρθρου 19 παρ. 9 οι συμβασιούχοι αορίστου χρόνου μονιμοποιήθηκαν και εντάχθηκαν είτε σε οργανικές θέσεις του Κλάδου Διοικητικής Λογιστικής και Γραμματειακής Υποστήριξης, είτε σε προσωποπαγείς θέσεις του Κλάδου Διοικητικών Γραμματέων. 

Το Υπουργείο Εξωτερικών αντί της άμεσης απόλυσης των υπαλλήλων και εφαρμόζοντας απαρέγκλιτα τις αρχές της προστατευμένης εμπιστοσύνης και της επιείκειας προέβη στην υιοθέτηση συμβάσεων ορισμένου χρόνου, ώστε οι εν λόγω υπάλληλοι να έχουν τη δυνατότητα να ρυθμίσουν ευχερώς το εργασιακό τους μέλλον. Οι συμβάσεις αυτές έχουν υπογραφεί από τους μισούς ενδιαφερομένους υπαλλήλους (8), ενώ οι υπόλοιποι αρνήθηκαν να τις υπογράψουν. 

Τέλος, επισημαίνουμε ότι η πρόσφατη παρελκυστική συμπεριφορά των εν λόγω υπαλλήλων, οι οποίοι ουσιαστικώς κατέλαβαν τους χώρους της Μεταφραστικής Υπηρεσίας, δυσχέρανε σε σημαντικό βαθμό την ήδη υπό συνθήκες μεγάλου φόρτου εργασίας, λειτουργούσα Υπηρεσία. 

Ο Υπουργός 

ΘΕΟΔΩΡΟΣ ΠΑΓΚΑΛΟΣ" 

19. Στις με αριθμούς 3084/19-10-98 και 3350/2-11-98 ερωτήσεις δόθηκε με το υπ' αριθμ. 30/12-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στις ερωτήσεις 3084/19-10-98 και 3350/2-11-98 που κατέθεσαν οι Βουλευτές κύριοι Στ. Κ. Δήμας και Σ. Τσιτουρίδης σας πληροφορούμε τα εξής: 

Το Υπουργείο Γεωργίας για την παραγωγή και διακίνηση των Προϊόντων Ονομασίας Προελεύσεως (Π.Ο.Π.), μεταξύ των οποίων συνμπεριλαμβάνεται και το τυρί "ΦΕΤΑ" εφαρμόζει διαδικασία ελέγχου βάσει του Κανονισμού (ΕΟΚ) 2081/92 και του π.δ. αριθμ. 81/93 και συνεργάζεται και με τα συναρμόδια Υπουργεία Οικονομικών και Ανάπτυξης για τον αποτελεσματικότερο έλεγχο. 

Σχετικά με τη χρησιμοποίηση του όρου "Φέτα" από άλλα Κράτη μέλη της Ευρωπαϊκής 'Ενωσης, ο Κανονισμός (ΕΟΚ) αριθμ. 53/97 παρέχει τη δυνατότητα, σε όσα Κράτη Μέλη παρήγαγαν τυρί με το όνομα "Φέτα" για μια πενταετία πριν της δημοσίευσής του, να χρησιμοποιούν την ονομασία αυτή για μια ακόμη πενταετία, ήτοι μέχρι και το 2001. 

Για την αντιμετώπιση του θέματος της κατάχρησης των ελληνικών συμβόλων από ξένους παραγωγούς και εμπόρους το Υπουργείο Γεωργίας έχει ενημερώσει σχετικές ελληνικές πρεσβείες στο εξωτερικό και έχει προβεί σε σχετικές διαμαρτυρίες στα αρμόδια Κοινοτικά όργανα και σε Πρεσβείες χωρών, που σημειώθηκαν τέτοιες παρατυπίες. 

Στα πλαίσια του Β' ΚΠΣ 1994-99 εφαρμόζονταν προγράμματα, όπως εκσυγχρονισμός τυροκομείων (Κ. 866/90) με προτεραιότητα στα τυροκομεία που παράγουν "Φέτα", εγκατάσταση παγολεκανών -προμήθεια βυτίων μεταφοράς γάλακτος, κυρίως αιγοπρόβειου (Intereg II) και προώθησης- σήμανσης παραδοσιακών προϊόντων ποιότητας στα οποία περιλαμβάνεται η φέτα. 

Επιπλέον για την προβολή - διαφήμιση της φέτας, στο εξωτερικό, έχει εγκριθεί, μετά από το ελληνικό αίτημα, πρόγραμμα ύψους 290 εκ. δραχμών, από την Επιτροπή Ευρωπαϊκής 'Ενωσης, του οποίου η υλοποίηση πρόκειται να αρχίσει σύντομα. 

Η κατοχύρωση του προϊόντος ΦΕΤΑ, ως προϊόντος ονομασίας προελεύσεως, υπέρ συγκεκριμένων περιοχών παραγωγής της Ελλάδας έγινε με βάση τις διατάξεις του άρθρου 17 του Κανονισμού 2082/92. Ο Κανονισμός αυτός εξεδόθη από την Ευρωπαϊκής Επιτροπή. 

Εν συνεχεία τον Ιούνιο 1996, δημοσιεύθηκε με απόφαση της Ευρωπαϊκής Επιτροπής ο κατάλογος των προϊόντων ονομασίας προέλευσης, που μεταξύ των άλλων προϊόντων περιελαμβάνετο και η κατοχύρωση της ΦΕΤΑΣ. 

Κατά αυτής της δημοσιευθείσας απόφασης προσέφυγαν στο Δικαστήριο των Ευρωπαϊκών Κοινοτήτων (Δ.Ε.Κ.) επιχειρήσεις της Δανίας, που είχαν την υποστήριξη των Κυβερνήσεων της Δανίας, της Γερμανίας και της Γαλλίας. 

Η υπόθεση συζητήθηκε ενώπιον του Δ.Ε.Κ. την 16η Ιουνίου 1998. 

Κατά τη συζήτηση ασκήθηκε παρέμβαση υπέρ της Ευρωπαϊκής Επιτροπής από την Ελληνική Κυβέρνηση. 

Εν συνεχεία, ο Γενικός Εισαγγελέας, κ. Antonio La Pergola, κατέθεσε τις προτάσεις του. 

Στις εν λόγω προτάσεις ισχυρίζεται, ότι: 

α) Η ΦΕΤΑ δεν είναι προϊόν ονομασίας προελεύσεως, αλλά κοινής ονομασίας, δηλαδή προϊόν ονομασίας που "ανήκει" σε όλες τις χώρες της Ε.Ε. 

Είναι γνωστό ότι σε δημοσκόπηση της Ευρωπαϊκής Επιτροπής, την οποία η Επιτροπή επικαλέστηκε στο Δ.Ε.Κ., προκύπτει, ότι στις χώρες της Ε.Ε. από 0-2% του πληθυσμού γνωρίζει τη ΦΕΤΑ. 

β) Η ΦΕΤΑ μπορεί να παραχθεί όχι μόνο από αιγοπρόβειο, αλλά και από αγελαδινό. 

γ) Η ΦΕΤΑ μπορεί να παραχθεί και με μηχανική διήθηση και όχι με φυσική στράγγιση. 

δ) Τέλος, η φυσική χλωρίδα της Ελλάδας δεν προσδίδει ιδιαίτερα χαρακτηριστικά στην ποιότητα της ΦΕΤΑΣ. 

Τα ίδια επιχειρήματα που επικαλέστηκε στις προτάσεις του ο Γενικός Εισαγγελέας, είχαν χρησιμοποιηθεί από τις ενδιαφερόμενες χώρες και κατά τη συζήτηση στα όργανα της Ε.Ε. 

Αυτά τα επιχειρήματα δεν θεωρήθηκαν βάσιμα από την Ευρωπαϊκή Επιτροπή και απερρίφθησαν, ενώ έγιναν δεκτά τα ελληνικά επιχειρήματα και εξεδόθησαν ο Κανονισμός και κατάλογος, εναντίον του οποίου εστράφησαν οι ενδιαφερόμενοι. 

Μετά τις προτάσεις του Γενικού Εισαγγελέα, που έχουν το χαρακτήρα γνώμης, ο εισηγητής δικαστής θα καταθέσει την εισήγησή του στο δικαστήριο και θα ακολουθήσουν διασκέψεις, προκειμένου να εκδοθεί απόφαση του Δ.Ε.Κ. 

Σημειώνεται, ότι στη σύνθεση του Δ.Ε.Κ. συμμετέχουν 15 δικαστές, δηλαδή ένας δικαστής από κάθε κράτος - μέλος". 

Ο Υφυπουργός 

ΠΑΡΑΣΚΕΥΑΣ ΦΟΥΝΤΑΣ" 

20. Στην με αριθμό 3644/10-11-98 ερώτηση δόθηκε με το υπ' αριθμ. 3044/13-11-98 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 3644/10-11-98 που κατέθεσε ο Βουλευτής κ. Λ. Παπανικολάου, σας γνωρίζονται τα ακόλουθα: 

Αποτελεί πάγια πολιτική της ΠΑ η διερεύνηση κάθε αεροπορικού ατυχήματος, σε βάθος και σε όλα τα επίπεδα διοίκησης, ώστε γα προσδιορίζονται τα ακριβή αίτια, με σκοπό τη λήψη κατάλληλων προληπτικών μέτρων, για την αποφυγή επανάληψης παρόμοιων ατυχημάτων. 

Αποτέλεσμα της εκτεταμένης διερεύνησης των συμβάντων είναι η σχεδόν σύμπτωση του δείκτη ατυχημάτων για το 1998, όχι μόνο με αυτόν της δεκαετίας αλλά και με τον αντίστοιχο των χωρών μελών του ΝΑΤΟ, και γενικότερα των άλλων Ευρωπαϊκών χωρών, παρά το γεγογός ότι αυτές δεν αντιμετωπίζουν "καθημερινή απειλή". 

Είναι πέραν κάθε αμφισβητήσεως, η ύπαρξη φόρτου εργασίας για το προσωπικό της ΠΑ, και είναι αναγκαίο κακό για μια Πολεμική Αεροπορία που βρίσκεται σχεδόν καθημερινά αντιμέτωπη με ένα αντίπαλο, αφού οι δικοί μας πιλότοι και κατ' επέκταση και οι τεχνικοί, ζουν σήμερα σε καταστάσεις "οιονεί πολέμου". Πολλές φορές υπερβαίνουν ορισμένα όρια στην επιδίωξη τους να εκμεταλλευθούν πλήρως τις δυνατότητες του αεροσκάφους τους αλλά και τις δυνατότητες τις δικές τους, στη συνεχή και επίμονη προσπάθεια τους να είναι τέλειοι. 

'Οσον αφορά στο ζήτημα της εκπαίδευσης του τεχνικού όσο και του ιπτάμενου προσωπικού, πρέπει να γίνει κατανοητό από όλους, ότι προκειμένου η μαχητική ικανότητα της ΠΑ γα αυξάνεται, απαιτείται συνεχής και ρεαλιστική εκπαίδευση, έτσι ώστε να διαμορφώνονται κατάλληλες συνθήκες για την ασφαλή εκτέλεση πτήσεων. Η ΠΑ έχογτας ως στόχο τη διατήρηση του μεγίστου της μαχητικής ικανότητας των χειριστών, συμπεριλαμβάνει στο πρόγραμμα τις ασκήσεις μεγάλου βαθμού δυσκολίας, έτσι ώστε να είναι δυνατή η διατήρηση της ποιοτικής υπεροχής έναντι του εξ' Ανατολών γείτονα μας και όχι μόνο. 

Η εκπαίδευση δεν μένει ποτέ στατική, αναπροσαρμόζεται συνεχώς παρακολουθώντας εκ του σύνεγγυς τις εξελίξεις σε όλα τα επίπεδα. Υπάρχει συνεχής αναθεώρηση των εκπαιδευτικών προγραμμάτων και υιοθετείται κάθε αλλαγή που κρίνεται ότι έχει θετικό αποτέλεσμα στην ΠΑ. 

Στο σημείο αυτό πρέπει γα επισημανθεί ότι η τεχνογνωσία σε συνδυασμό με την εκπαίδευση δεν μένουν απλά στο θεωρητικό επίπεδο, αλλά βρίσκουν άμεση εφαρμογή στον υψίστης σημασίας τομέα της συντήρησης. 

Επιπρόσθετα, κατά τη συντήρηση των αφών της ΠΑ, ακολουθούνται με θρησκευτική ευλάβεια τα ποιοτικά πρότυπα και σε καμία περίπτωση δεν διανοούμεθα να απογειωθεί ένα αφος αν δεν έχει προηγηθεί εξονυχιστικός έλεγχος σε κάθε ξεχωριστό κομμάτι του. 

Από όλα τα παραπάνω γίνεται σαφές, ότι όλες οι προσπάθειες της Ηγεσίας του ΥΠΕΘΑ, κατατείνουν στον περιορισμό των αεροπορικών ατυχημάτων. Δεν πρέπει όμως να παραβλέπονται από κανένα οι εξής παράμετροι: 

-Είναι αναμφισβήτητο γεγονός, ότι μεγαλύτερη δοκιμασία των ορίων του ανθρώπου, των οριακών δυνατοτήτων κάθε οργανισμού, δεν μπορεί να υπάρξει πέραν αυτής των πιλότων των μαχητικών αφών. 

-Τα μαχητικά αφη τρίτης γενιάς είναι μία πολύπλοκη μηχανή με πολλά και ευαίσθητα συστήματα υψηλής τεχνολογίας, με ότι αυτό συνεπάγεται. 

-Τέλος, οι εκτεταμένες επιχειρησιακές ανάγκες για την συνεχή κάλυψη του εθνικού εναέριου χώρου υπαγορεύουν τις συνεχείς πτήσεις των αφών, κάτι που έχει σαν άμεση συνέπεια την αύξηση των πιθανοτήτων κάποιου ατυχήματος. 

Ο Υφυπουργός 

ΔΗΜΗΤΡΙΟΣ ΑΠΟΣΤΟΛΑΚΗΣ" 

21. Στην με αριθμό 3326/2-11-98 ερώτηση δόθηκε με το υπ' αριθμ. 1773/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 3326/2-11-1998 του Βουλευτή κ. Ελευθερίου Παπανικολάου, σας γνωρίζουμε τα ακόλουθα: 

Με την απόφαση C (94) 1423/29-7-1994 εγκρίθηκε από την Ευρωπαϊκή Επιτροπή το Επιχειρησιακό Πρόγραμμα Εκπαίδευσης και Αρχικής Επαγγελματικής Κατάρτισης 1994 - 1999. 

Οι κύριες κατευθύνσεις σύμφωνα με το εγκεκριμένο πρόγραμμα, είναι οι εξής : 

-να αποκτήσουν όλοι οι νέοι ηλικίας από 15 έως 20 ετών πρόσβαση στην εκπαίδευση και την επαγγελματική κατάρτιση. 

-να ενισχυθεί, να αναμορφωθεί, να αναβαθμιστεί και να αναπτυχθεί η εκπαίδευση και η αρχική επαγγελματική κατάρτιση, ώστε να αποκτήσουν μεγαλύτερη ευελιξία, να προσελκύουν τους σπουδαστές και να λαμβάνουν υπόψη τις πρόσφατες εξελίξεις και τις ανάγκες της αγοράς. 

-να βελτιωθούν οι υποδομές, συμπεριλαμβανομένων των βιβλιοθηκών και του εκπαιδευτικού εξοπλισμού, που είναι απαραίτητες για την υλοποίηση των παραπάνω στόχων. 

Στα πλαίσια αυτά θα δοθεί προτεραιότητα : 

-στην εξασφάλιση, σύμφωνα με το πρόγραμμα "YOUTHSTART" που προβλέπει η Λευκή Βίβλος για την ανάπτυξη, την Ανταγωνιστικότητα και την Απασχόληση, σε όλους τους νέους ηλικίας κάτω των 20 ετών της πρόσβασης σε μία αναγνωρισμένη μορφή εκπαίδευσης ή επαγγελματικής κατάρτισης, περιλαμβανομένης της μαθητείας και άλλων προγραμμάτων που συνδυάζουν απασχόληση και επαγγελματική κατάρτιση. 

Η δημιουργία των ιδρυμάτων επαγγελματικής κατάρτισης (ΙΕΚ) στο πλαίσιο του πρώτου ΚΠΣ αποτελεί στέρεη βάση πάνω στην οποία πρέπει να αναπτυχθούν προτάσεις προς αυτήν την κατεύθυνση. Υπό αυτό το πρίσμα είναι σημαντικό να ενισχυθεί και να εμπλουτιστεί το εθνικό σύστημα μαθητείας, ιδίως σε ότι αφορά την οργάνωση και την παροχή πρακτικής εξάσκησης και εργασιακής εμπειρίας. 

-την ενίσχυση της μεταυποχρεωτικής δευτεροβάθμιας εκπαίδευσης με στόχο να καταστεί περισσότερο ευέλικτη και προσανατολισμένη στις ανάγκες της αγοράς, στον εκσυγχρονισμό, τον εμπλουτισμό και την προσαρμογή των εκπαιδευτικών προγραμμάτων και των προγραμμάτων σπουδών (π.χ. εισαγωγή και / η επέκταση νέων τεχνολογιών, ξένες γλώσσες, επαγγελματικός προσανατολισμός, ενισχυτική διδασκαλία και ειδικά μαθήματα και δράσεις για την καταπολέμηση της σχολικής αποτυχίας, την ενίσχυση των αδύνατων μαθητών και των μειονοτήτων, περιβαλλοντική εκπαίδευση κλπ.), τα προληπτικά μέτρα με στόχο τη μείωση της πρόωρης εγκατάλειψης του σχολείου και των χαμηλών επιδόσεων.'Οσον αφορά τις υποδομές και αφού ληφθούνγ υπόψη οι δημογραφικές εξελίξεις, θα υιοθετηθεί μία επιλεκτική προσέγγιση, θα δοθεί προτεραιότητα σε θέματα εκπαιδευτικού εξοπλισμού, στην κατάργηση της διπλής βάρδιας στη μέση εκπαίδευση, τη βελτίωση των σχολικών υποδομών και την ανάπτυξη βιβλιοθηκών. 

-στην επιμόρφωση των καθηγητών, των εκπαιδευτικών, των διευθυντών σχολείων, των εκπαιδευτικών συμβούλων και του λοιπού προσωπικού, η οποία είναι ζωτικής σημασίας για να εξασφαλιστεί η αποτελεσματική εφαρμογή των παραπάνω μεταρρυθμίσεων και η αναβάθμιση της εκπαίδευσης και της αρχικής επαγγελματικής κατάρτισης. 

-στην ανάπτυξη και αναβάθμιση - της τριτοβάθμιας εκπαίδευσης, δεδομένου του εξέχοντος ρόλου της για την ανταγωνιστικότητα. Στη βελτίωση της διαχείρισης των πανεπιστημιακών ιδρυμάτων, στην αναμόρφωση των πανεπιστημιακών προγραμμάτων σπουδών, ώστε να λαμβάνονται περισσότερο υπόψη οι τρέχουσες ανάγκες της αγοράς στην προώθηση σύντομων μεταπτυχιακών τμημάτων προσανατολισμένων προς την αγορά, στην ανάπτυξη μεταπτυχιακών σπουδών και της με αυτές συνδεδεμένης πανεπιστημιακής έρευνας, καθώς και στην ανάπτυξη βιβλιοθηκών και στη βελτίωση των εκπαιδευτικών υποδομών και εξοπλισμού. 

-στην καλύτερη σύνδεση όλων των βαθμίδων του εκπαιδευτικού συστήματος με την πραγματική οικονομική δραστηριότητα και στη βελτίωση της δυνατότητας ανταπόκρισης του συστήματος εκπαίδευσης και αρχικής επαγγελματικής κατάρτισης στις οικονομικές και τεχνολογικές εξελίξεις, προκειμένου να διευκολυνθεί η πρόσβαση των νέων στην αγορά εργασίας και η προσαρμογή των σπουδών στις ανάγκες της αγοράς. Πρέπει να αρθούν τα εμπόδια που χωρίζουν το εκπαιδευτικό σύστημα από την οικονομική δραστηριότητα και να βελτιωθεί όσο το δυνατό περισσότερο η επικοινωνία. Αυτό θα επιδιωχθεί μέσω της ανάπτυξης δικτύων, της δημιουργίας γραφείων σταδιοδρομίας, των ανταλλαγών μεταξύ εκπαιδευτικών ιδρυμάτων και επιχειρήσεων, της περαιτέρω ανάπτυξης και βελτίωσης του θεσμού απόκτησης πρακτικής εμπειρίας των σπουδαστών σε επιχειρήσεις κ.τ.λ. 

-στο διοικητικό εκσυχρονισμό των κεντρικών και περιφερειακών υπηρεσιών του Υπουργείου Παιδείας, προκειμένου να διευρυνθούν και να στηριχθούν οι εκπαιδευτικές μεταρρυθμίσεις και να αναβαθμιστεί το εκπαιδευτικό σύστημα. 

Ζωτική είναι η σημασία της ανάπτυξης και της αναβάθμισης του εκπαιδευτικού σχεδιασμού σε όλες τις βαθμίδες, η αξιολόγηση και η αναθεώρηση των εκπαιδευτικών μέτρων με βάση τη συστηματική έρευνα, καθώς και η ανάπτυξη μηχανισμών και διαδικασιών για την εφαρμογή του προγράμματος. 

Βασική αρχή των κανονισμών των Διαρθρωτικών Ταμείων για τα Προγράμματα που συγχρηματοδοτούνται, από την Ευρωπαϊκή 'Ενωση είναι η Δημοσιότητα και Προβολή τους, με σκοπό την γνωστοποίηση στο ευρύτερο κοινό, της αναπτυξιακής παρέμβασης που συντελείται στη χώρα μας με την οικονομική τους συνδρομή. 

Στο πλαίσιο αυτό και σύμφωνα με την απόφαση της 5ης συνεδρίασης της Επιτροπής Παρακολούθησης, εγκρίθηκε το έργο της Δημοσιότητας και Προβολής του ΕΠΕΑΕΚ συνολικού προϋπολογισμού 500.000.000 δρχ. που θα υλοποιηθεί το χρονικό διάστημα 1998 - 2000. 

Ο Υπουργός 

ΓΕΡΑΣΙΜΟΣ ΑΡΣΕΝΗΣ" 

22. Στην με αριθμό 2573/25-9-98 ερώτηση δόθηκε με το υπ' αριθμ. 1613/12-11-98 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση: 

"Σε απάντηση της υπ' αριθμ. 2573/25-9-98, ερώτησης του Βουλευτή κ. Μανώλη Κεφαλογιάννη αναφορικά με την οδηγία 97/38/ΕΚ, σας γνωρίζουμε, τα ακόλουθα: 

Η οδηγία 97/38/ΕΚ της Επιτροπής, για την οποία η Ευρωπαϊκή Επιτροπή αποφάσισε να αποστείλει στην Ελλάδα αιτιολογημένη γνώμη και όχι να ασκήσει προσφυγή, όπως αναφέρεται στην εν θέματι ερώτηση, τροποποιεί το Παράρτημα Γ' της οδηγίας 92/51/ΕΟΚ του Συμβουλίου. Ως εκ τούτου, δεν ήταν εφικτό να ενσωματωθεί στο εσωτερικό δίκαιο πριν την ολοκλήρωση της διαδικασίας ενσωμάτωσης της οδηγίας 92/51/ΕΟΚ. 

Το Προεδρικό Διάταγμα για την ενσωμάτωση στην ελληνική νομοθεσία της οδηγίας 92/51/ΕΟΚ του Συμβουλίου "Δεύτερο γενικό σύστημα αναγνώρισης της επαγγελματικής εκπαίδευσης, το οποίο συμπληρώνει την οδηγία 89/48/ΕΟΚ", καθώς και των τροποποιητικών αυτής οδηγιών 94/38/ΕΚ και 95/43/ΕΚ της Επιτροπής, οι οποίες είχαν εξ' αρχής συμπεριληφθεί στο Σχέδιο π.δ., δημοσιεύθηκε, στην Εφημερίδα της Κυβερνήσεως υπό αριθμό 231 και αριθμό φύλλου 178 τ.Α'/29 Ιουλίου 1998. 

Ο Ο.Ε.Ε.Κ καταβάλλει, ήδη, τη μέγιστη δυνατή προσπάθεια για την ενσωμάτωση και της οδηγίας 97/38/ΕΚ στην ελληνική νομοθεσία. 

Ο Υπουργός 

ΓΕΡΑΣΙΜΟΣ Δ. ΑΡΣΕΝΗΣ") 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τετάρτης 3 Μαρτίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρα 129 παρ.2&3 και 130 παρ. 2&3 Καν. Βουλής) 

1. Η με αριθμό 710/62/1.3.1999 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τον κύριο Πρωθυπουργό, σχετικά με τις προθέσεις, ως προς την αγροτική πολιτική της Κυβέρνησης εν όψει της Συνόδου Κορυφής στο Βερολίνο. 

2. Η με αριθμό 693/24.2.1999 επίκαιρη ερώτηση του Βουλευτή της Νέας Δημοκρατίας κ. Ελευθέριου Παπανικολάου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με τα συμπεράσματα έρευνας του Πανεπιστημίου του Γκέτιγκεν για κρούσματα διαφθοράς στη Δημόσια Διοίκηση. 

3. Η με αριθμό 707/1.3.1999 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Ανάπτυξης, Περιβάλλοντος, Χωροταξίας και Δημοσίων 'Εργων, σχετικά με την πρόσφατη πυρκαγιά στο διϋλιστήριο της ΕΚΟ στη Θεσσαλονίκη κλπ. 

4. Η με αριθμό 702/60/1.3.1999 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον κύριο Πρωθυπουργό, σχετικά με την υλοποίηση της απόφασης της Κυβέρνησης, για ρύθμιση, από την Αγροτική Τράπεζα, των αγροτικών χρεών. 

5. Η με αριθμό 699/1.3.1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τον Υπουργό Υγείας και Πρόνοιας, σχετικά με την πρόσληψη του απαραίτητου προσωπικού για τη λειτουργία του Κέντρου Υγείας Στρυμονικού Σερρών. 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 2&3 Καν. Βουλής) 

1. Η με αριθμό 687/24.2.1999 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καλαμακίδη προς τον Υπουργό Εμπορικής Ναυτιλίας, σχετικά με τις προθέσεις του Υπουργείου, για την ίδρυση σταθμού υπολιμεναρχείου στο λιμάνι Αγίου Γεωργίου Λιχάδας Ευβοίας. 

2. Η με αριθμό 696/25.2.1999 επίκαιρη ερώτηση του Βουλευτή της Νέας Δημοκρατίας κ. Γεωργίου Καρασμάνη προς τον Υπουργό Γεωργίας, σχετικά με την καθυστέρηση καταβολής των αποζημιώσεων, από τον Οργανισμό των Ελληνικών Γεωργικών Ασφαλίσεων (ΕΛΓΑ), στους πληγέντες από τον πάγο δενδροκαλλιεργητές της Κεντρικής Μακεδονίας. 

3. Η με αριθμό 694/24.2.1999 επίκαιρη ερώτηση του Ανεξάρτητου Βουλευτή κ. Βασιλείου Κοντογιαννόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Εθνικής Οικονομίας, Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων αντιμετώπισης των ζημιών σε έργα υποδομής του Νομού Ηλείας, από την κακοκαιρία των τελευταίων ημερών. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στη συζήτηση των 

ΑΝΑΦΟΡΩΝ ΚΑΙ ΕΡΩΤΗΣΕΩΝ

Αναφορές-Ερωτήσεις: πρώτου κύκλου: 

Πρώτη είναι η με αριθμό 3089/20.10.1998 ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Εργασίας και Κοινωνικών Ασφαλίσεων, σχετικά με τις ενέργειες για την επίσπευση χορήγησης σύνταξης σε δικαιούχο του Ταμείου Μετάλλου. 

Η ερώτηση του κ. Πιπεργιά έχει ως εξής: 

"Ο κ. Βαβουλιώτης Δημήτριος του Ιωάννη συνταξιούχος του ΙΚΑ υπέβαλε αίτηση συνοδευόμενη από τα απαραίτητα δικαιολογητικά (ΑΠ 1993/110/24.11.1997) προκειμένου να συνταξιοδοτηθεί από το Ταμείο Μετάλλου. 

Επειδή έχει παρέλθει μεγάλο χρονικό διάστημα ενός έτους περίπου, ερωτάται ο αρμόδιος Υπουργός: 

Σε ποιες ενέργειες προτίθεται να προβεί, ώστε ο δικαιούχος συντάξεων από το Ταμείο Μετάλλου κ. Βαβουλιώτης Δημήτριος, να συνταξιοδοτηθεί άμεσα αφού το εύλογο χρονικό διάστημα έχει ήδη παρέλθει;" 

Δεν έχετε υπόψη σας το καθεστώς του Ταμείου Μετάλλου, ε; Θα το ακούσετε. 

Ορίστε, κύριε Υφυπουργέ, έχετε το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, ούτε το καθεστώς του Ταμείου Μετάλλου προφανώς γνωρίζει ο συνάδελφος, αλλά ούτε το καθεστώς του συγκεκριμένου συνταξιούχου. 

ΔΗΜΗΤΡΙΟΣ ΠΙΠΕΡΓΙΑΣ: Τα γνωρίζω πολύ καλά και παρ'όλο που πήρα εκπρόθεσμη απάντηση θέλω να το συζητήσουμε. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Ασφαλώς, όμως, θα γνωρίζει από πρόσφατη νομοθετική ρύθμιση, ότι το Ταμείο Μετάλλου έπαψε να υπάρχει. Παραμένει μόνο ο κλάδος πρόνοιας, διότι ήταν ένα εντελώς προβληματικό ταμείο, το οποίο με τίποτα δεν μπορούσε να επιβιώσει, παρά τις επί μακρά σειρά ετών προσπάθειές μας. 

Δυστυχώς, ούτε οι ήδη ασφαλισμένοι και συνταξιούχοι ήθελαν να κατανοήσουν το αδύνατον της επιβίωσης του ταμείου, παρά το γεγονός ότι επί σειρά ετών δεν αυξήθηκαν οι συντάξεις. 

Αρκεί να σας πω, ότι σύμφωνα με λογιστική μελέτη που έγινε το ταμείο παρουσίαζε ένα έλλειμμα της τάξεως του τριακοσίων εξήντα δισεκατομμυρίων (360.000.000.000) δραχμών και ή έπρεπε να μειωθούν οι συντάξεις κατά 31% και να αυξηθούν οι εισφορές κατά 42% ή 47% ή βεβαίως να γίνει αυτό που εν τέλει έγινε με προϋποθέσεις, θα έλεγα, λίαν ευνοϊκές για τους ίδιους, όχι όμως, άνευ κόστους σοβαρού για το ΙΚΑ-ΤΕΑΜ. 'Ηδη το Ταμείο Μετάλλου έχει συγχωνευθεί. 

Σε ό,τι αφορά τώρα το καθεστώς του συγκεκριμένου συνταξιούχου, πρέπει να σας πω ότι αυτός ήδη ήταν συνταξιούχος άλλου επικουρικού ταμείου. Και όταν κανείς έχει σύνταξη από άλλο επικουρικό ταμείο, έχει αυξημένες προϋποθέσεις για να συνταξιοδοτηθεί από το Tαμείο Μετάλλου. 'Ετσι αυτός ο συγκεκριμένος που υπέβαλε τη σχετική αίτηση, ενημερώθηκε από το ταμείο, ότι θα έπρεπε να έχει όχι τέσσερις χιλιάδες ημερομίσθια που αρκούσαν για ένα κλασικού τύπου συνταξιούχο που δεν έχει άλλη επικουρική σύνταξη, αλλά πέντε χιλιάδες εκατό ημερομίσθια και επιπλέον να έχει το 65ο έτος της ηλικίας. Δεν συνέτρεχαν όμως αυτές οι προϋποθέσεις, ενημερώθηκε ο συγκεκριμένος αιτών τη σύνταξή του και εν πάση περιπτώσει ήδη μετά τη συγχώνευση του ΕΤΕΜ στο ΙΚΑ-ΤΕΑΜ και την ανάληψη όλων των σχετικών διαδικασιών από το ΙΚΑ, που θα έχει και ειδικό υποκατάστημα στον Πειραιά, προκειμένου να διεκπεραιώσει με τη μεγαλύτερη δυνατή ταχύτητα τις πολλές χιλιάδες εκκρεμείς αιτήσεις, φαντάζομαι ότι εν τω μεταξύ θα έχει κάνει αίτηση για να συνεχίσει η προαιρετική του ασφάλιση στο Ταμείο Μετάλλου, ώστε να μπορέσει να πάρει και τη σύνταξη αυτή, όταν όμως θα έχει τις προϋποθέσεις. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, έφερα την ερώτηση για συζήτηση, παρ' ότι έχω πάρει εκπρόθεσμη απάντηση, διότι πίστευα ότι ο κύριος Υπουργός θα μπορούσε να δώσει μια πιο συγκεκριμένη απάντηση στα αγωνιώδη ερωτήματα των χιλιάδων ασφαλισμένων στο Ταμείο Μετάλλου σχετικά με τη γρηγορότερη εκκαθάριση των εκκρεμών υποθέσεών τους. 

Είναι γνωστό, ότι ψηφίσαμε τελευταία μία διάταξη για να αντιμετωπισθεί αυτή η απαράδεκτη κατάσταση και να επιταχυνθούν οι σχετικές διαδικασίες. 

Θεώρησα, λοιπόν, σκόπιμο παρά το γεγονός ότι η γραπτή απάντηση που στείλατε με καλύπτει, να επανέλθω για μας πείτε κάτι συγκεκριμένο γιατί εγώ μόνο στο φάκελό μου έχω πέντε-έξι παρόμοιες περιπτώσεις οι οποίες εκκρεμούν και πηγαίνουν από μήνα σε μήνα και από χρόνο σε χρόνο. Υπάρχουν αιτήσεις συνταξιοδότησης οι οποίες εκρεμούν επτά και οχτώ χρόνια και δεν χορηγούνται όχι μόνο οι συντάξεις, αλλά δυστυχώς δεν δίνονται ούτε πληροφορίες στους ασφαλισμένους που θα τους καθοδηγούν για το τι πρέπει να κάνουν. 

Θα ήθελα, λοιπόν, εάν έχετε κάτι το συγκεκριμένο να μας πείτε γύρω από τι πρόσθετες ενέργειες θα πάρει το Υπουργείο, προκειμένου να επιταχυνθεί η διαδικασία χορήγησης αυτών των συντάξεων, να συντομευθεί ο χρόνος και να σταματήσει επιτέλους αυτή η ταλαιπωρία που υφίστανται οι εργάτες μετάλλου. Διότι όπως γνωρίζετε έχουμε ένα προβληματικό ταμείο, και αυτό αποδεικνύεται από την αναλογιστική μελέτη, και είναι πολύ προβληματικότερη η εξυπηρέτηση των ασφαλισμένων. Αν έχετε, λοιπόν, κάτι συγκεκριμένο να μας το πείτε για να ενημερώσουμε και τους χιλιάδες υποψήφιους συνταξιούχους. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Αυτό που έχω να προσθέσω, κύριε συνάδελφε, είναι ότι ήδη προχθές υπέγραψα την κατάσταση των υπαλλήλων μετάλλου, που εντάσσονται στο ΙΚΑ. Παραμένουν μόνο γύρω στους είκοσι για τον κλάδο πρόνοιας στο ΕΤΕΜ. 

Κατ' αρχήν, όπως θα ξέρετε, το ΙΚΑ έχει πολύ μεγαλύτερη εμπειρία και πολύ καλό στελεχιακό προσωπικό. 

'Ετσι με το να δημιουργηθεί ένα υποκατάστημα ειδικά στον Πειραιά που θα ασχολείται με το Ταμείο Μετάλλου και μόνο, πιστεύουμε ότι θα μπορέσουμε να εξυπηρετήσουμε με τους ταχύτερους δυνατούς ρυθμούς. 

Πρέπει να σας πω ότι το υποκατάστημα αυτό θα ασχολείται μόνο με τις συντάξεις.'Αλλωστε ο κλάδος πρόνοιας που είχε το ταμείο παραμένει και επίκειται μάλιστα και ο διορισμός της νέας διοίκησής του. 

Δεν νομίζω ότι χρειάζεται να προσθέσω τίποτα περισσότερο και δεν είναι του παρόντος να πω και τα αίτια, στα οποία οφείλεται όλη αυτή πραγματικά η εξοργιστική περίπτωση, να περιμένει κανείς τόσα χρόνια να πάρει σύνταξη. Πάντως, προσωρινές συντάξεις έπαιρναν. 

ΔΗΜΗΤΡΙΟΣ ΠΙΠΕΡΓΙΑΣ: 'Επαιρναν την αποζημίωση, ένα ποσό που και γι αυτό γινόταν ο καυγάς. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν νομίζω ότι μπορούσαμε να βρούμε καλύτερη λύση και πάντως πιο συμφέρουσα για τους ίδιους τους ασφαλισμένους στο επικουρικό αυτό ταμείο από τη συγχώνευσή τους στο ΙΚΑ-ΤΕΑΜ. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 4679/4.12.98 ερώτηση του Βουλευτή της Νέας Δημοκρατίας κ. Αθανασίου Βαρίνου προς τον Υπουργό Εθνικής 'Αμυνας, σχετικά με τη λήψη μέτρων για τη χορήγηση φαρμάκων από το Ναυτικό Νοσοκομείο Αθηνών, στο εν ενεργεία και εν αποστρατεία προσωπικό του Λιμενικού Σώματος. 

Η ερώτηση έχει ως εξής: 

"Με την υπ'αριθμ. 2803 από 18.11.97 ερώτησή μου σχετικά με την εξαίρεση του εν ενεργεία και εν αποστρατεία προσωπικού του Λιμενικού Σώματος από του δικαιώματος προμήθειας φαρμάκων από το φαρμακείο του Ναυτικού Νοσοκομείου Αθηνών, είχα αναλύσει τα επιχειρήματα τα οποία συνηγορούν υπέρ της ικανοποίησης του δίκαιου αιτήματος και της εξάλειψης αυτής της διάκρισης σε βάρος του προσωπικού του Λ.Σ. Ανάλογη ήταν και η υπ'αριθμ. 8218/19.6.96 ερώτησή μου για το ίδιο θέμα. 

Οι απαντήσεις που είχα λάβει ήταν ότι "ο ΥΕΘΑ μελετά το ενδεχόμενο τροποποίησης της σχετικής απόφασης, ώστε να καταστεί δυνατή η παροχή και εξωνοσοκομειακής φαρμακευτικής περίθαλψης και στο προσωπικό του Λιμενικού Σώματος". 

'Ομως παρότι έχουν περάσει περισσότερο από δύο χρόνια, από τότε που... μελετάται αυτό το θέμα, δεν έχει ικανοποιηθεί το αίτημα αυτό. Απεναντίας, συνεχίζονται οι διακρίσεις σε βάρος του προσωπικού του Λ.Σ. 

Γι'αυτό ερωτάσθε, κύριε Υπουργέ της Εθνικής 'Αμυνας: 

Σκοπεύετε να ικανοποιήσετε το δίκαιο αίτημα του εν ενεργεία και εν αποστρατεία προσωπικού του Λιμενικού Σώματος για προμήθεια φαρμάκων από το Φαρμακείο του Ναυτικού Νοσοκομείου Αθηνών; Θα σταματήσει επιτέλους αυτή η απαράδεκτη διάκριση ώστε να εξαλειφθεί η δικαιολογημένη πικρία;". 

Ο Υφυπουργός Εθνικής 'Αμυνας έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, θα μπορούσα να απαντήσω μονολεκτικά ναι και το θέμα θα είχε κλείσει, κύριε συνάδελφε.'Ομως, θέλω να αναφερθώ στο ιστορικό, για να καταλάβετε ποια ήταν η δυσκολία, την οποία αντιμετωπίσαμε και γιατί καθυστέρησε. 

Πρέπει να σας πω ότι το θέμα είναι συνδεδεμένο άμεσα με την παροχή εξωνοσοκομειακής περίθαλψης στο στρατιωτικό προσωπικό και το προσωπικό των Ενόπλων Δυνάμεων γενικότερα. 

Επίσης, εξ αρχής να καταστήσω σαφές ότι το Υπουργείο Εθνικής 'Αμυνας έχει τη βούληση να δώσει μία θετική λύση και οριστική στο πρόβλημα, το οποίο πράγματι πριν δύο χρόνια έχει δημιουργηθεί. 

'Ελαβαν χώρα όμως μία σειρά από γεγονότα, τα οποία μας εμπόδισαν να λύσουμε το πρόβλημα μέχρι αυτήν την ώρα. Θα γίνω συγκεκριμένος. Η διάθεση των φαρμακευτικών και συναφών προϊόντων για εξωνοσοκομειακή περίθαλψη από τα στρατιωτικά φαρμακεία στους στρατιωτικούς και στις οικογένειές τους ρυθμίζονται ακόμη και σήμερα με το άρθρο 6 του ν. 107/69. Με βάση αυτήν τη διάταξη λειτούργησαν τα στρατιωτικά φαρμακεία και τα υποκαταστήματά τους.'Ομως την ίδρυση των υποκαταστημάτων αυτών του Ναυτικού στην Αθήνα, Σαλαμίνα και Σούδα, προσέβαλε στις αρχές του 1996 ο Πανελλήνιος Φαρμακευτικός Σύλλογος και οι τοπικοί φαρμακευτικοί σύλλογοι, ενώπιον του Συμβουλίου της Επικρατείας. 

Το δικαστήριο με την απόφασή του 4223/97 ακύρωσε την απόφαση ίδρυσης των φαρμακείων του Πολεμικού Ναυτικού, διότι εστερείτο, κατά το Συμβούλιο της Επικρατείας, νομοθετικής εξουσιοδότησης για την έκδοση της συγκεκριμένης υπουργικής απόφασης. Συνέπεια αυτής της ακυρωτικής απόφασης του Συμβουλίου της Επικρατείας, ήταν η διακοπή της λειτουργίας των ναυτικών φαρμακείων. 

Το Υπουργείο Εθνικής 'Αμυνας ευαισθητοποιημένο στα θέματα προστασίας και παροχής βοήθειας στο προσωπικό δεν έμεινε με σταυρωμένα χέρια. Ζήτησε από το Νομικό Συμβούλιο του Κράτους την έκδοση γνωμοδότησης για το αν είναι δυνατή η λειτουργία υποκαταστημάτων των φαρμακείων στην Αθήνα, Σαλαμίνα και Σούδα, κατόπιν της απόφασης του Συμβουλίου της Επικρατείας. 

Πράγματι, το Νομικό Συμβούλιο του Κράτους με την υπ' αριθμ. 43/1998 γνωμοδότησή του, απεφάνθη ότι το ΥΕΘΑ είναι το αρμόδιο όργανο για τη σύσταση στρατιωτικών μονάδων και υπομονάδων και επειδή και το στρατιωτικό φαρμακείο είναι μία μονάδα των Ενόπλων Δυνάμεων, ο ΥΕΘΑ έχει την αρμοδιότητα της ίδρυσης των υπομονάδων και υποκαταστημάτων αυτού. 

Ακολούθως, το Μάιο του 1998 έγινε δεκτή η απόφαση από τον Υπουργό και εν συνεχεία εγκρίθηκε και πάλι η λειτουργία των φαρμακείων στην Αθήνα, τη Σαλαμίνα και τη Σούδα. 'Ομως οι αντιδράσεις του Πανελλήνιου Φαρμακευτικού Συλλόγου συνεχίζονται μέχρι και σήμερα. Ο Σύλλογος, εκτός από το θέμα της έλλειψης νομίμου εξουσιοδοτήσεως την οποία επικαλείται, θέτει και διάφορα άλλα θέματα, όπως παραβάσεις της ισχύουσας φαρμακευτικής νομοθεσίας, παραβάσεις κοινοτικών διατάξεων, "περί κανόνων ανταγωνισμού" κλπ. 

Η πολιτική ηγεσία του Υπουργείου Εθνικής 'Αμυνας, επειδή έχει τη βούληση αφ' ενός μεν να δώσει μια οριστική λύση στο θέμα, αφ' ετέρου δε να ικανοποιήσει και το αίτημα του προσωπικού του Λιμενικού Σώματος, έδωσε έντολη και έχει ετοιμαστεί τροπολογία, η οποία έχει υπογραφεί από τον Υπουργό Εθνικής 'Αμυνας, έχει κατατεθεί στη Βουλή και πολύ γρήγορα θα ψηφισθεί. Λύεται επομένως οριστικά το θέμα. 

Τέλος, όσον αφορά το θέμα της έκδοσης μαγνητικών καρτών για τους δικαιούχους περίθαλψης στο Ναυτικό Νοσοκομείο Αθηνών, ήδη έχει δοθεί εντολή και οι κάρτες αυτές μοιράζονται στο προσωπικό του Λιμενικού Σώματος. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βαρίνος έχει το λόγο. 

ΑΘΑΝΑΣΙΟΣ ΒΑΡΙΝΟΣ: 'Ηθελα να πω, κύριε Πρόεδρε, ότι αισθάνομαι ικανοποιημένος... 

ΠΡΟΕΔΡΕΥΩΝ (Παναγιώτης Ν. Κρητικός): Σας είπε περισσότερα απ' όσα ζητήσατε. 

ΑΘΑΝΑΣΙΟΣ ΒΑΡΙΝΟΣ: Αυτά ζήτησα, κύριε Πρόεδρε. Θα ήθελα να πω κι εγώ ότι επιτέλους, ύστερα από τρία χρόνια και μετά από τέσσερις ερωτήσεις που κατέθεσα στη Βουλή και όπου πήρα απάντηση μόνο για τις δύο και έπειτα ακόμη και από μία επιστολή που έστειλα στον κύριο Υπουργό, διευθετείται αυτό το θέμα κατά τον καλύτερο τρόπο, όπως είπατε και σεις, κύριε Υφυπουργέ. Αναμένουμε φυσικά αυτήν την τροπολογία. Δεν σας κρύβω ότι ο Υπουργός Εμπορικής Ναυτιλίας ήδη ανακοίνωσε στο προσωπικό του Λιμενικού Σώματος, αλλά και στους συνταξιούχους ότι τελείωσε το θέμα. Βέβαια και αυτός το είπε για προεκλογικούς λόγους. 'Εχουμε όπως ξέρετε εκλογές... 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Πότε; 

ΑΘΑΝΑΣΙΟΣ ΒΑΡΙΝΟΣ: Εννοώ ευρωεκλογές, κύριε συνάδελφε. Είναι και αυτές εκλογές. 

Περιμέναμε, λοιπόν, και από σας μια θέση, μια τοποθέτηση... 

ΠΡΟΕΔΡΕΥΩΝ (Παναγιώτης Ν. Κρητικός): Να ευρύνετε τη σκέψη σας. 

ΑΘΑΝΑΣΙΟΣ ΒΑΡΙΝΟΣ: ...πάνω σ' αυτό το θέμα, διότι οι απαντήσεις του Υπουργού Εμπορικής Ναυτιλίας -από σας δεν πήραμε απάντηση- γι' αυτό και φέραμε το θέμα ξανά. Ο Υπουργός Ναυτιλίας λέγει ότι δεν είναι της δικής του αρμοδιότητος το θέμα, αλλά της δικής σας, αν κι εκείνος συμφωνεί. 

Εν πάση περιπτώσει, δηλώνω για μια ακόμη φορά ότι είμαι ικανοποιημένος με την εξέλιξη του θέματος αυτού. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής 'Αμυνας, κ. Αποστολάκης, έχει το λόγο. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κι εγώ είμαι ευχαριστημένος, διότι είναι ικανοποιημένος ο κύριος συνάδελφος. Θέλω όμως να πω το εξής. Τα δύο χρόνια πέρασαν διότι, αν προσέξατε, είπα ότι οι φαρμακευτικοί σύλλογοι, τόσο ο Πανελλήνιος όσο και οι τοπικοί, χρησιμοποίησαν όλα τα νομικά μέσα τα οποία είχαν στη διάθεσή τους, για να εμποδίσουν τη λειτουργία των φαρμακείων και οι λόγοι είναι προφανείς. 

Στην επιστολή σας και στην ερώτηση δεν απάντησε θετικά ο Υπουργός, για τον απλούστατο λόγο ότι προτιμούσε να κάνει πρώτα την ενέργεια και στη συνέχεια να σας απαντήσει, όχι δηλαδή με μία απλή υπόσχεση, αλλά με μια τελειωμένη υπόθεση. Η τροπολογία θα έλθει σύντομα και παρακαλώ να την ψηφίσετε όλοι. 

'Οσον αφορά για τις εκλογές, είναι πολύ μακρυά και θέλω να σας πω ότι το ΥΕΘΑ δεν ρυθμίζει τη λειτουργία του με το μυαλό στις εκλογές, αλλά με τη σκέψη στην εξυπηρέτηση του προσωπικού, για το οποίο πράγματι έχουμε ιδιαίτερη μέριμνα. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 4965/10.12.98 ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για την αναβάθμιση του Ακτινολογικού Τμήματος του Νοσοκομείου Σερρών. 

Η ερώτηση του κυρίου συναδέλφου σε περίληψη έχει ως εξής: 

"Σοβαρά προβλήματα λειτουργίας λόγω ελλείψεων στην υλικοτεχνική υποδομή και στο προσωπικό αντιμετωπίζει το Ακτινολογικό Τμήμα του Νοσοκομείου Σερρών. 

Λειτουργεί μόνο με ένα ακτινοσκοπικό μηχάνημα και όσες φορές υποχρεώνεται να λειτουργήσει το δεύτερο, αυτό γίνεται παράτυπα επειδή είναι παλιάς τεχνολογίας και εκπέμπει περισσότερη ραδιενέργεια απ' ό,τι επιτρέπεται. Να σημειωθεί ότι δεν λειτουργεί από τον Ιούνη του 1998 και το Ακτινολογικό Τμήμα στο παράρτημα του νοσοκομείου. Επίσης επείγει και η προμήθεια διουρηθρικού υπερήχου (κεφαλής). 

'Οσον αφορά το προσωπικό και εδώ οι ελλείψεις είναι μεγάλες και σε ιατρικό και σε βοηθητικό (χειριστές), επειδή αποσπάστηκε από το ακτινολογικό το μισό σχεδόν προσωπικό στον αξονικό τομογράφο. Στο σύνολο, σήμερα, στο ακτινολογικό τμήμα εργάζονται έξι μόνο γιατροί, όταν οι ανάγκες για σωστή λειτουργία απαιτούν δώδεκα γιατρούς. Το βοηθητικό προσωπικό (χειριστές) είναι δώδεκα άτομα, όμως στο τμήμα εργάζονται μόνον έξι-επτά άτομα, παρότι οι ανάγκες για σωστή λειτουργία με βάρδιες απαιτούν δεκατρία-δεκατέσσερα άτομα ως βοηθητικό προσωπικό. 

Ερωτάται ο κύριος Υπουργός: 

Προτίθεται να πάρει τα αναγκαία μέτρα, ώστε να καλυφθεί με σύγχρονα μηχανήματα το Ακτινολογικό Τμήμα Σερρών; 

Θα υπάρχει επάρκεια ιατρικού και βοηθητικού (χειριστές) προσωπικού για την αποτελεσματική λειτουργία του ακτινολογικού τμήματος;". 

Ο Υφυπουργός Υγείας και Πρόνοιας κ. Νικόλαος Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, είναι αλήθεια ότι υπάρχουν προβλήματα στη λειτουργία του Ακτινολογικού Τμήματος του Νοσοκομείου των Σερρών. Προβλήματα, που δημιουργεί το γεγονός ότι ετέθησαν εκτός λειτουργίας δύο από τα ακτινολογικά του μηχανήματα και μια σχετική έλλειψη προσωπικού. Και λέω σχετική, γιατί οφείλεται, αφ'ενός μεν στην ανάπτυξη νέων τμημάτων, στην απασχόληση δηλαδή και στον αξονικό τομογράφο -όπως αναφέρει ο κύριος συνάδελφος- και στο μαστογράφο και αφ'ετέρου, στο γεγονός ότι κάποιοι από αυτό το προσωπικό ευρίσκονται σε μακρές αναρρωτικές άδειες. Τα προβλήματα αυτά είναι γνωστά στο Υπουργείο. Και επειδή ακριβώς είναι γνωστά, καταβάλλεται προσπάθεια ώστε να μπορέσουν να επιλυθούν. 

'Ηδη, μέσα στο 1998, έχουν προκηρυχθεί οι θέσεις -και ευρίσκεται σε εξέλιξη η διαδικασία κρίσης- τριών ακτινολόγων γιατρών, ενός επιμελητή Α' και δύο επιμελητών Β' και τεσσάρων στελεχών (χειριστών), στους οποίους επίσης αναφέρεται ο κύριος συνάδελφος, των οποίων η διαδικασία επιλογής ολοκληρώθηκε και επίκειται ο διορισμός τους. 

Με την κατανομή των θέσεων προσωπικού για το 1999, θα προσπαθήσουμε να δώσουμε και έναν ακόμη αριθμό θέσεων, τέτοιον που να εξυπηρετήσει τις ανάγκες του νοσοκομείου. 

Επίσης, θα ήθελα να πληροφορήσω τον κύριο συνάδελφο -θα το γνωρίζει ίσως και εκείνος- ότι ευρίσκεται σε εξέλιξη και η διαδικασία προμήθειας ενός ακτινολογικού μηχανήματος, που θα αντικαταστήσει το ένα εκ των δύο τεθέντων εκτός λειτουργίας μηχανημάτων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σταύρος Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, το Νοσοκομείο Σερρών, βάσει στατιστικών στοιχείων, περιθάλπει ίσο αριθμό ασθενών με όσους το ΑΧΕΠΑ, λειτουργεί σε συνεχή εφημερία, σε αντίθεση με πολλά νοσοκομεία του κέντρου, που μόνον έξι-επτά ημέρες το μήνα λειτουργούν σε αυτήν τη βάση. Καθημερινά εισάγονται ασθενείς. Αντιμετωπίζει επείγοντα περιστατικά από όλο το νομό, καθώς και από τις παραθαλάσσιες περιοχές. 

Τα μηχανήματα -να μην το επαναλάβουμε- δεν επαρκούν. Εκείνο που έχουμε να πούμε, σε αυτά που απαντήσατε, είναι ότι επιδιώκεται η επισκευή του ενός μηχανήματος. 'Ετσι τουλάχιστον εγώ πληροφορήθηκα λίγο πριν έλθω εδώ, κύριε Υφυπουργέ. 

'Οσον αφορά το προσωπικό και την απάντησή σας ότι ένα μέρος του προσωπικού μετατέθηκε σε άλλους τομείς του νοσοκομείου, νομίζω ότι τα καινούρια τμήματα αντιμετωπίζονται με πρόσληψη καινούριου προσωπικού και όχι εκ των ενόντων. Το σωστό θα είναι να μην υπάρχουν ελλείψεις, με βάση τις ανάγκες που υπάρχουν για κάθε τμήμα τόσο σε ιατρικό, όσο και σε βοηθητικό προσωπικό. 

Θα ήθελα επίσης να πω ότι οι εποχιακοί χειριστές δεν προσλήφθηκαν. Αντί για δεκατέσσερις, εργάζονται μόνον επτά και από αυτούς οι δύο είναι σε άδεια, δηλαδή εργάζονται μόνον πέντε. Η ίδια κατάσταση ισχύει και για το ιατρικό προσωπικό. Αντί για δώδεκα, υπάρχουν έξι. Και μάλιστα ένας φεύγει τώρα και θα μείνουν μόνον πέντε. Και τελικά το ακτινολογικό τμήμα του Νοσοκομείου Σερρών λειτουργεί χάρη στις μεγάλες και φιλότιμες προσπάθειες του ιατρικού και βοηθητικού προσωπικού. Εάν βρισκόσασταν στο νοσοκομείο, θα διαπιστώνατε ότι αποτελεί ντροπή! Υπερήλικες ασθενείς, με καθετήρα να περιμένουν στην ουρά ώρες ολόκληρες και να ταλαιπωρούνται αφάνταστα και τελικά να οδηγούνται σε ιδιωτικά κέντρα, προκειμένου να αντιμετωπίσουν τα προβλήματά τους. 

Επίσης, θα πρέπει να γνωρίζετε ότι το ιατρικό προσωπικό είναι απλήρωτο, πληρώνεται έναντι. Κάτω απ' αυτές τις συνθήκες για ποια ιατροφαρμακευτική περίθαλψη μπορεί να γίνεται λόγος; Χρειάζεται να πάρετε πιο αυστηρά μέτρα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, δέχθηκα ότι υπάρχουν προβλήματα στη λειτουργία του ακτινολογικού τμήματος του νοσοκομείου των Σερρών και αναφέρθηκα στα μέτρα που παίρνουμε ώστε αυτά τα προβλήματα να μην υπάρχουν στο μέλλον. 

Επιχειρήσατε μια εξομοίωση τoυ νοσοκομείου των Σερρών με το ΑΧΕΠΑ σύμφωνα με τον αριθμό των ασθενών που εξυπηρετεί το ένα και το άλλο. Το ΑΧΕΠΑ είναι ένα από τα μεγαλύτερα νοσοκομεία της χώρας, είναι τριτοβάθμιο νοσοκομείο, έχει πληθώρα τμημάτων και μονάδων τέτοιων και τόσων που βέβαια δεν έχει το νομαρχιακό νοσοκομείο των Σερρών. Δεν υπάρχει καμία αμφιβολία γι' αυτό. 

Επίσης, δεν μπορώ να δεχθώ αυτό στο οποίο αναφερθήκατε, ότι πάντοτε τα οργανικά κενά είναι τα κενά που αναφέρονται στις πραγματικές ανάγκες ενός νοσοκομείου. 'Εχω την εντύπωση, ότι οι οργανισμοί με τον τρόπο και στο χρόνο που έγιναν, περιλαμβάνουν προσωπικό, που αυτήν την ώρα δεν χρειάζεται και μάλιστα με αυτήν την πληθώρα μηχανημάτων που υπάρχουν. Αυτά τα μηχανήματα παράγουν, ας το πούμε έτσι, εξετάσεις τόσες και σε ελάχιστο χρόνο, που παλιότερα χρειαζόταν πολύ προσωπικό για να γίνουν. 'Ενας αυτόματος για παράδειγμα αναλυτής σε ένα μικροβιολογικό ή βιοχημικό εργαστήριο ενός νοσοκομείου αντικαθιστά πολλούς υπαλλήλους, που χρειαζόμαστε παλιότερα όταν φτιάχναμε τους οργανισμούς. 

Οι θέσεις που χρειάζονται θα καλυφθούν. Ακτινολογικό μηχάνημα θα προμηθευτεί το νοσοκομείο και βρίσκεται αυτή η διαδικασία σε εξέλιξη. Δεν ξέρω εάν υπάρχει θέμα επισκευής του άλλου μηχανήματος. Εάν όμως είναι δυνατόν να επισκευασθεί δεν είναι κακό αυτό. Δεν είναι σωστό να αχρηστεύουμε μηχανήματα και να παίρνουμε καινούρια, αν έχουν ακόμα χρόνο ζωής, γιατί είναι ακριβά πράγματα. 

Βέβαια, δεν χρειαζόντουσαν αυτά που είπατε προς το τέλος της ομιλίας σας περί ντροπής κλπ. Είναι μια λέξη που έχει "φορεθεί" πολύ τις τελευταίες μέρες. Ας την ξεχάσουμε καλύτερα. Δεν ξέρω ποιος πρέπει να ντρέπεται πολύ και ποιος λίγο. Δεν χρειάζεται πάντως να χρησιμοποιούμε τη λέξη αυτή για όλα. 

Δεν υπάρχει, κύριε συνάδελφε, γιατρός στον οποίο να οφείλονται τακτικές ή πρόσθετες αποδοχές του 1998 σε κανένα νοσοκομείο της χώρας. Εκτός αν αναφέρεται σε χρήματα διεκδικούμενα αλλά αμφισβητούμενα από το Υπουργείο δήθεν δεδουλευμένα. Δεν υπάρχει νοσοκομείο που να μην έχει κάνει εκκαθάριση και των τακτικών και των προσθέτων αποδοχών. 

ΣΤΑΥΡΟΣ ΠΑΝΑΓΙΩΤΟΥ: Υπάρχουν απλήρωτες εφημερίες. 'Ετσι λένε οι γιατροί. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): 'Οχι τι λένε οι γιατροί. Σας διαβεβαιώνω ότι η εκκαθάριση έχει ολοκληρωθεί για όλα τα νοσοκομεία της χώρας. 

ΠΡΟΕΔΡΕΥΩΝ (Παναγιώτης Ν. Κρητικός): Τέταρτη είναι η με αριθμό 5149/16.12.98 ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τον τρόπο λειτουργίας των νέων Πανεπιστημιακών τμημάτων, τη διατήρηση του Δημόσιου Χαρακτήρα στις μεταπτυχιακές σπουδές κλπ. 

Η ερώτηση του κ. Κουναλάκη έχει ως εξής: 

"Ο Υπουργός γνωστοποίησε την πρόθεση του Υπουργείου να δημιουργήσει νέα Πανεπιστημιακά τμήματα. Αναμένεται τις προσεχείς ημέρες η απόφαση ίδρυσης εξήντα (60) νέων τμημάτων. Επιπλέον, τον τελευταίο καιρό ο κύριος Υπουργός υπέγραψε σειρά υπουργικών αποφάσεων που αφορούν σε εγκρίσεις προγραμμάτων μεταπτυχιακών σπουδών, στα οποία τα μοναδικά σχεδόν έσοδα είναι τα δίδακτρα. Αναφέρεται ως παράδειγμα η έγκριση προγράμματος μεταπτυχιακών σπουδών (ΦΕΚ 988/18.9.98) "Διαπανεπιστημιακό Διδακτορικό Πρόγραμμα Σπουδών" των τμημάτων Οικονομικής Επιστήμης του Οικονομικού Πανεπιστημίου Αθηνών και του Εθνικού Καποδιστριακού Πανεπιστημίου Αθηνών. 

'Εσοδα: 

α) Χορηγίες συνεργαζομένων Πανεπιστημίων
 30.000.000 
 
β) Χορηγίες από άλλους φορείς
 15.000.000 
 
γ) Δίδακτρα
 125.000.000 
 

Ερωτάται ο κύριος Υπουργός: 

1. Τα υπό ίδρυση τμήματα θα λειτουργούν με βάση το θεσμικό πλαίσιο που διέπει τα υπάρχοντα (συμβατικά) Πανεπιστημιακά τμήματα των ΑΕΙ; Το κόστος της στελέχωσής τους σε διδακτικό και διοικητικό προσωπικό έχει προβλεφθεί στον προϋπολογισμό; Με πόσα μέλη ΔΕΠ σκέπτεται να λειτουργήσει αυτά τα νέα τμήματα την επόμενη ακαδημαϊκή χρονιά; 

2. Πώς ερμηνεύει ο κύριος Υπουργός το Σύνταγμα σύμφωνα με το οποίο ισχύει η δωρεάν δημόσια εκπαίδευση; Δεν παραβιάζεται το Σύνταγμα όταν οι μεταπτυχιακές σπουδές στηρίζουν, σχεδόν, αποκλειστικά τα έσοδά τους σε δίδακτρα;". 

Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, το Υπουργείο Παιδείας έχει αποφασίσει τα νεοϊδρυόμενα πανεπιστημιακά τμήματα να στελεχωθούν κατά το πρώτο έτος της λειτουργίας με πέντε μέλη ΔΕΠ, (Διδακτικού Επιστημονικού Προσωπικού) και να καλυφθούν όποιες θέσεις χρειαστούν, σύμφωνα με το γράμμα και το πνεύμα του προεδρικού διατάγματος 407/1980, με πρόσληψη εκπαιδευτικού προσωπικού, με συμβάσεις εργασίας ιδιωτικού δικαίου. 

'Ετσι, λοιπόν, δεν θα υπάρξει κανένα πρόβλημα λειτουργίας αυτών των τμημάτων από έλλειψη διδακτικού, επιστημονικού προσωπικού που θα καλυφθεί με τους τακτικούς και με τους εκτάκτους εκπαιδευτικούς. 

Από τον κρατικό προϋπολογισμό έχει προβλεφθεί η συγχρηματοδότηση όλων των τμημάτων, διότι εν μέρει καλύπτονται και από το Β' Κοινοτικό Πλαίσιο Στήριξης και στο μέλλον Θα τροφοδοτείται η λειτουγία τους μόνο από τον κρατικό προϋπολογισμό, πράγμα το οποίο δηλώθηκε επανειλημμένα στη Βουλή ύστερα από σχετικές ερωτήσεις συναδέλφων. 

'Οσον αφορά τώρα στην επιβολή διδάκτρων για τα μεταπτυχιακά τμήματα, είναι γνωστό τοις πάσι ότι αυτά συναποφασίζονται από τη Γενική Συνέλευση με ειδική σύνθεση, τη Σύγκλητο και τους φοιτητές, εφόσον κριθεί σκόπιμο να καθιερωθούν για κάλυψη λειτουργικών δαπανών και το ύψος αυτών καθορίζεται πάλι στα πλαίσια των δημοκρατικών λειτουργιών που διέπουν τα Ανώτατα Εκπαιδευτικά Ιδρύματα της χώρας. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριε Υπουργέ, θα είμαι σύντομος. Ξέρετε ότι αυτή δεν ήταν μία επίκαιρη ερώτηση. Είχε κατατεθεί το Δεκέμβριο σαν απλή ερώτηση, δεν υπήρξε απάντηση από την πλευρά του Υπουργείου, γι' αυτό ένα τμήμα της πρώτης ερώτησης μπορεί να θεωρηθεί ξεπερασμένο, γιατί εν τω μεταξύ υπήρξε η λειτουργία των νέων τμημάτων. 

Τώρα εγώ θέλω να πω δύο πράγματα: Πρώτον, σ' ό,τι αφορά τα γνωστικά αντικείμενα των νέων τμημάτων έχουμε ορισμένες αντιρρήσεις. Κάποια πράγματι, καλύπτουν τις ανάγκες της σύγχρονης κοινωνίας, αλλά τα περισσότερα είναι υπέρ εξειδικευμένα και δεν θεραπεύουν την επιστήμη. Παραδείγματος χάρη, στο Πανεπιστήμιο Θράκης ιδρύεται προπτυχιακό Τμήμα Μοριακής Βιολογίας και Γενετικής. Κατά τη γνώμη μου αυτό θα έπρεπε να είναι μεταπτυχιακό τμήμα και όχι προπτυχιακό. Το ίδιο βέβαια, ισχύει για τα μεταπτυχιακά τμήματα. Παραδείγματος χάρη, στο Τμήμα Κοινωνιολογίας του Παντείου Πανεπιστημίου λειτουργεί μεταπτυχιακό: τμήμα Κοινωνική Ανισότητα και Κοινωνικές Διακρίσεις, τη στιγμή που δεν υπάρχει μεταπτυχιακό που να θεραπεύει την επιστήμη της Κοινωνιολογίας. 

Σε ό,τι αφορά την επιβολή διδάκτρων στους μεταπτυχιακούς φοιτητές λέτε τώρα εσείς ότι τα πανεπιστήμια αποφασίζουν αυτό το πράγμα. Δηλαδή, τα πανεπιστήμια έρχονται σε αντίθεση με το Σύνταγμα; Διότι αυτό το παράδειγμα που σας ανέφερα αποδεικνύει ότι η ιστορία των μεταπτυχιακών σπουδών τείνει να γίνει μία ιδιωτική υπόθεση και καταλαβαίνετε ότι δημιουργούνται τεράστιες κοινωνικές ανισότητες. Διότι πώς μπορεί ένα φτωχό παιδί να κάνει μεταπτυχιακές σπουδές, όταν είναι υποχρεωμένο να πληρώνει τόσο υψηλά δίδακτρα; 

Κύριε Υπουργέ, τελειώνοντας θέλω να σας πω ότι καλό είναι να καταργηθεί αυτή η διάταξη του νόμου 2083/1992 από την εποχή του κ. Σουφλιά και να ισχύσει και στη χώρα μας ό,τι ισχύει σε πολλές χώρες της Ευρωπαϊκής 'Ενωσης, να πληρώνουν, δηλαδή, όσοι επιθυμούν να κάνουν μεταπτυχιακές σπουδές μόνο τέλη εγγραφής και όχι δίδακτρα, διότι αλλιώς πάμε σε ένα πανεπιστήμιο τεραστίων κοινωνικών ανισοτήτων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα είμαι εξίσου σύντομος όπως και στην πρωτολογία μου, κύριε Πρόεδρε. 

Θα ήθελα να υπενθυμίσω στον αγαπητό συνάδελφο ότι προ ημερών έδωσα συγκεκριμένη απάντηση σε σχετική ερώτηση της συναδέλφου της κ. Λουλέ, σχετικά με το κρίσιμο, σκόπιμο εκπαιδευτικά και κοινωνικά ωφέλιμο, των νέων γνωστικών αντικειμένων, τα οποία εισάγονται στα νέα πανεπιστημιακά τμήματα. 

Είναι γεγονός ότι με σαφή κριτήρια λειτούργησαν οι ατομικές και συλλογικές αξιολογήσεις, έτσι ώστε να γίνει μία επιλογή μεταξύ των εκατόν εξήντα περίπου προτάσεων που υποβλήθηκαν από τα πανεπιστήμια και τα ΤΕΙ της χώρας, ώστε αυτά τα γνωστικά αντικείμενα να ανταποκρίνονται και στα νέα επιστημονικά παγκόσμια δεδομένα, αλλά και στις απαιτήσεις της παραγωγής και της σύγχρονης αγοράς εργασίας. 

Επίσης, τα νέα γνωστικά αντικείμενα πρέπει να οδηγούν, όχι μόνο να διευκολύνουν στην ολοκλήρωση της φυσιογνωμίας των πανεπιστημιακών ιδρυμάτων, με ιδιαίτερη βέβαια βαρύτητα, την οποία προσέδιδε αλλά και τώρα προσδίδει περισσότερο το Υπουργείο Παιδείας, στην ανάπτυξη των περιφερειακών πανεπιστημιακών ιδρυμάτων και ΤΕΙ της χώρας. 

Πιστεύουμε ότι από τις αξιολογήσεις που έγιναν, τα γνωστικά αντικείμενα που επελέγησαν τελικώς, είναι τα καλύτερα και από άποψη ποιότητας και από άποψη σκοπιμότητας. Αυτό τουλάχιστον έχει φανεί από τις μαρτυρίες που έχουμε συλλέξει μέχρι σήμερα από τον πανεπιστημιακό και πνευματικό κόσμο της χώρας. 

'Οσον αφορά στον φόβο των διδάκτρων, η έννοια της δημόσιας και δωρεάν παιδείας νομίζω ότι υπηρετείται περισσότερο από κάθε άλλη φορά και στο πνεύμα της αλλά και στην ουσία, από το Υπουργείο Παιδείας, το οποίο επιμένει σ'αυτόν τον χαρακτήρα, που είναι συνταγματικά κατοχυρωμένος, χωρίς να υφίσταται κανένας κίνδυνος αλλοίωσης, στην πράξη, αυτής της έννοιας. 

Αυτό όμως που πρέπει να δούμε με τα σύγχρονα δεδομένα, είναι ότι η εκπαίδευση πια δεν έχει ορισμένα χρονικά όρια. Επεκτείνεται και μπορεί να καταλαμβάνει όλο το μήκος του χρόνου ζωής ενός ανθρώπου. Η δια βίου εκπαίδευση, η εξ αποστάσεως εκπαίδευση απαιτούν πρόσθετα κονδύλια. 

Τελειώνω, λέγοντας ότι δεν έχουν εισαχθεί δίδακτρα για τους 'Ελληνες φοιτητές. 'Εχουν απλώς εισαχθεί εισφορές κάλυψης λειτουργικών δαπανών. Εδώ, δεν τίθεται θέμα διδάκτρων και γι'αυτό ακριβώς αφέθηκε στην πρωτοβουλία και την απόλυτη εξουσία των πανεπιστημιακών ιδρυμάτων, να επιβάλουν εφόσον το κρίνουν σκόπιμο, εισφορές για την κάλυψη λειτουργικών δαπανών. 

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των αναφορών και ερωτήσεων δευτέρου κύκλου. 

Πρώτη είναι η με αριθμό 4830/8.12.98 ερώτηση του Βουλευτή του Πανελληνίου Σοσιαλιστικού Κινήματος κ. Αλεξάνδρου Χρυσανθακόπουλου προς τον Υπουργό Εργασίας και Κοινωνικών Ασφαλίσεων, σχετικά με την επίλυση των προβλημάτων κτιριακής υποδομής και επαρκούς επάνδρωσης με προσωπικό στο υποκατάστημα ΙΚΑ Αιγίου. 

Η ερώτηση έχει ως εξής: 

"Το υποκατάστημα του ΙΚΑ Αιγίου καλύπτει, ως γνωστόν, μία ευρεία ασφαλιστική περιοχη, με αποτέλεσμα να υπάρχει μεγάλος όγκος εργασιών στις υπηρεσίες του. 

Ειδικά στις υγειονομικές υπηρεσίες συνωστίζεται καθημερινά ένας μεγάλος αριθμός ασφαλισμένων, λόγω έλλειψης επαρκών και ανέτων χώρων. 

'Ηδη έχει αναζητηθεί να μισθωθεί νέος χώρος, που θα εξυπηρετεί τους ασφαλισμένους και θα δημιουργήσει ανθρώπινες συνθήκες εργασίας στους εργαζομένους του υποκαταστήματος, πλην όμως έχει καθυστερήσει σημαντικά η ανεύρεση και μίσθωση του κτιρίου. 

Το πρόβλημα επιτείνεται από την έλλειψη, μεγάλη μεν σε νοσηλευτικό προσωπικό, μικρότερη δε σε διοικητικό. 

Ερωτάται ο κύριος Υπουργός: 

1. Πότε προβλέπει να λυθεί το κτιριακό πρόβλημα του υποκαταστήματος ΙΚΑ Αιγίου. 

2. Τι προτίθεται να κάνει για την ενίσχυση του υποκαταστήματος με νοσηλευτικό και διοικητικό προσωπικό;". 

Ο Υφυπουργός Εργασίας και Κοινωνικών Ασφαλίσεων έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Θα έλεγα ότι συγκριτικά με τα συμβαίνοντα στις άλλες περιοχές της χώρας, η Αχαϊα δεν υστερεί και το Αίγιο επίσης. Πρέπει να σας πω κατ'αρχήν ότι οι προβλεπόμενες διοικητικές θέσεις για το υποκατάστημα του Αιγίου είναι τριάντα έξι και υπηρετούν είκοσι επτά υπάλληλοι. Είναι γνωστό ότι το ΙΚΑ όπως και τα άλλα ασφαλιστικά ταμεία, έχουν πολύ μεγάλες ελλείψεις προσωπικού. Και γι'αυτές τις ελλείψεις προσπαθεί η πολιτική ηγεσία του Υπουργείου όχι μόνο σήμερα αλλά και επί πολλά χρόνια, να πάρει σχετικές εγκρίσεις για να καλύψει τις ανάγκες. 

Η σχέση 27:36 δεν είναι καθόλου, τουλάχιστον συγκριτικά, κακή σχέση. 

Στην τοπική μονάδα υγείας του ΙΚΑ υπάρχουν δεκαεννέα οργανικές θέσεις υγειονομικών υπαλλήλων και υπηρετούν δεκαπέντε, που καλύπτουν το 80% των αναγκών της. 

Προσθέτω ότι εκκρεμεί προς το Υπουργικό Συμβούλιο η σχετική αίτηση του Υπουργείου μας για να καλυφθούν τα κενά οργανικών θέσεων που υπάρχουν ανά την Ελλάδα στο ΙΚΑ και στα άλλα ασφαλιστικά ταμεία. 

'Οσον αφορά το Αίγιο προβλέπεται η κατασκευή κτιρίου υποκαταστήματος ΙΚΑ εμβαδού 1600 τετραγωνικών μέτρων στο υπόγειο, 1600 τετραγωνικά μέτρα στο ισόγειο και άλλα τόσα στον πρώτο όροφο. Η δημοπρασία για την ανάδειξη αναδόχου με το σύστημα μελέτης κατασκευής θα γίνει στις 30 τρέχοντος μηνός. Ο προϋπολογισμός του έργου είναι ένα δισεκατομμύριο διακόσια εκατομμύρια (1.200.000.000). Προβλέπεται ότι το κτίριο θα αποπερατωθεί το Δεκέμβριο του 2001. 

'Οσον αφορά την τοπική μονάδα υγείας έχει γίνει η σχετική διαδικασία για τη μίσθωση ενός ορόφου μίας οικοδομής ωφέλιμης επιφάνειας, τριακόσιων πενήντα τετραγωνικών μέτρων. Ο σχετικός μειοδοτικός διαγωνισμός για τη μίσθωση βρίσκεται σε εξέλιξη και περιμένουμε τα σχετικά αποτελέσματα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Χρυσανθακόπουλος έχει το λόγο. 

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κατ'αρχήν θα ήθελα να εκφράσω την ικανοποίησή μου για το θέμα της ανέγερσης του κτιρίου. Σκεφθείτε ότι αυτήν τη στιγμή είναι στιβαγμένοι δέκα γιατροί σε ένα δωμάτιο 2Χ3. Δεν μπορούν να κάνουν τις εξετάσεις. Η υπάρχουσα υποδομή είναι ξεπερασμένη. Και δεν είναι εύνοια για την Αχαϊα η κατασκευή αυτού του κτιρίου. Θα εξυπηρετήσει σαράντα χιλιάδες ανθρώπους. 

'Οσον αφορά το διοικητικό προσωπικό υπάρχει έλλειψη που αφορά τις υγειονομικές υπηρεσίες. Δύο ή τρία άτομα σηκώνουν όλο το βάρος των υπηρεσιών που παρέχονται στον υγειονομικό τομέα. Επισκέφθηκα προσωπικά το ΙΚΑ του Αιγίου. Διαπίστωσα το πρόβλημα που υπάρχει. Αυτά τα δύο ή τρία άτομα έρχονται σε επικοινωνία με χιλιάδες ανθρώπους κάνοντας τα πάντα. Είναι κλητήρες, είναι τηλεφωνητές και ό,τι άλλο μπορεί να διανοηθεί κανείς. Αυτός ο τομέας χρειάζεται ενίσχυση. 

Ο άλλος τομέας των διοικητικών υπηρεσιών που θα καλύπτει τα συνταξιοδοτικά κλπ. μπορεί να καλυφθεί. Σας τα επισημαίνω αυτά, κύριε Υπουργέ, για να λάβετε τα μέτρα σας διότι οι υγειονομικές υπηρεσίες δεν έχουν διοικητικό προσωπικό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Οι ελλείψεις σε υγειονομικό προσωπικό είναι οι μεγαλύτερες που έχει το ΙΚΑ. Γίνεται προσπάθεια και υπάρχει το σχετικό αίτημα προς το Υπουργικό Συμβούλιο για να εγκρίνει στα πλαίσια του ν.2190 την πρόσληψη υγειονομικού προσωπικού οπότε θα εκτιμηθούν και οι ανάγκες της τοπικής μονάδας του Αιγίου. Θέλω να ελπίζω ότι και με την ολοκλήρωση της μίσθωσης κτιρίου από τη μία μεριά αλλά και με την έναρξη των εργασιών για την κατασκευή νέου κτιρίου του ΙΚΑ εκεί θα βελτιωθεί κατά πολύ η σημερινή κατάσταση. 

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 4587/2.12.98 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με την καταγραφή περιστατικών καρκίνου από το ελληνικό αρχείο νεοπλασιών κλπ. 

Η ερώτηση του κ. Σούρλα έχει ως εξής: 

"Η κοινοβουλευτική τάξη και η επιστημονική υπευθυνότητα επιβάλλουν να δίδονται στη Βουλή σαφείς απαντήσεις στα ερωτήματα που τίθενται όπως αυτό της καταγραφής περιστατικών καρκίνου από το ελληνικό αρχείο νεοπλασιών. 

Δυστυχώς στην αίτηση κατάθεσης εγγράφων με αριθμό 171/29.10.98 δεν υπάρχουν σαφείς απαντήσεις. Γι'αυτό και επανερχόμαστε και παρακαλείται ο κύριος Υπουργός να απαντήσει ευθέως εάν μετά το 1994 το αρχείο νεοπλασιών έχει καταγράψει δελτία νεοπλασιών. 

Αν ναι, να καταθέσει: 

1) Τους σχετικούς συγκεντρωτικούς στατιστικούς πίνακες από το 1991 μέχρι σήμερα. 

2) Τα κρούσματα παιδικού καρκίνου και 

3) 'Ο,τι άλλο στοιχείο προκύπτει από τη μελέτη των δελτίων". 

Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, στις 27/11/98 απαντήσαμε σε αίτηση κατάθεσης εγγράφων του συναδέλφου κ. Σούρλα και θέσαμε υπόψη του όσα στοιχεία είχαμε στη διάθεσή μας. Αυτά τα στοιχεία, δηλαδή, που ετέθησαν υπόψη μας από την εκτελεστική επιτροπή του Κεντρικού Συμβουλίου Υγείας. Δεν έχουμε άλλα στοιχεία. Μπορεί να είναι ικανοποιημένος ή να μην είναι ο κ. Σούρλας απ'αυτά. Η απάντηση ήταν σαφής, ότι αυτά τα στοιχεία ετέθησαν υπόψη της πολιτικής ηγεσίας του Υπουργείου και αυτά ετέθησαν και υπόψη του κ.Σούρλα. Μετά το 1994 υπάρχει μια σημαντική κάμψη πληροφόρησης του αρχείου από εκείνους που έχουν αυτήν την υποχρέωση και συνεπώς νεότερα στοιχεία δεν υπάρχουν. Γι'αυτόν το λόγο, με νέο δελτίο και με νέες διαδικασίες από το 1999 θα επιχειρήσουμε να αναβαθμίσουμε τον τρόπο πληροφόρησης, ώστε να αποκτήσει η χώρα ένα αξιόπιστο αρχείο για την εικόνα του καρκίνου στην Ελλάδα. 

Δεν έχουμε άλλα στοιχεία να δώσουμε στον κ. Σούρλα, ανεξάρτητα αν μένει ικανοποιημένος ή όχι. Αυτή είναι η απάντηση σήμερα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Σούρλας έχει το λόγο. 

ΓΕΩΡΓΙΟΣ ΣΟΥΡΛΑΣ: Το θέμα δεν είναι αν είμαι εγώ ικανοποιημένος και αν έχω επαρκή ενημέρωση, αλλά το πώς λειτουργούν οι υπηρεσίες, αν καταγράφουν αυτά τα περιστατικά, αν τα αξιολογούν και αν αξιοποιούνται, κύριε Υφυπουργέ. Βεβαίως, είναι ευθύνη του ΚΕΣΥ και της αρμόδιας υπηρεσίας η οποία στελεχώνει το ελληνικό κέντρο νεοπλασιών, αλλά είναι όμως και ευθύνη της εκάστοτε πολιτικής ηγεσίας. Και δεν είναι η πρώτη φορά που φέρνω αυτό το θέμα εδώ, είναι η δεύτερη φορά. 

Πριν από ένα χρόνο, με προκάτοχό σας τον κ. Σκουλάκη, το είχα φέρει το θέμα πάλι για να προβληματίσω την Κυβέρνηση και για να προκαλέσω ερεθισμούς, γιατί πρόκειται για ένα πολύ μεγάλο θέμα. 'Οταν από τα λίγα στοιχεία που έχουμε από τις στατιστικές υπηρεσίες αλλά και από επιδημιολογικές έρευνες προκύπτει ότι έχουμε τριάντα πέντε χιλιάδες νέες περιπτώσεις καρκινοπαθών το χρόνο στη χώρα μας -που καταλήγουν προφανώς κάποια στιγμή, αφού είναι καρκινοπαθείς- όταν κάθε χρόνο αυξάνονται οι καρκινοπαθείς, σε σχέση με την προηγούμενη χρονιά κατά χίλιους με δύο χιλιάδες, όταν οι επιστημονικές έρευνες αποκαλύπτουν ότι έχει διπλασιαστεί η λευχαιμία στα παιδιά, όταν οι περιοχές που επλήγησαν από το Τσέρνομπιλ, ιδιαίτερα η Θεσσαλία και η Δυτική Μακεδονία όπου παρουσιάζεται εκεί αυξημένη συγκέντρωση του καισίου 137, έχουμε καρκινοπαθείς σε αυξημένα περιστατικά, τουλάχιστον εμείς ας έχουμε επάρκεια σε στατιστικά στοιχεία. Τουλάχιστον αυτό! Εγώ γι'αυτό επανέφερα και επιμένω σ'αυτήν την πρόταση. 

Θα σας παρακαλέσω πολύ να ασχοληθείτε προσωπικά διότι είναι ένα πάρα πολύ σοβαρό ζήτημα, δεν είναι ζήτημα πολιτικού εντυπωσιασμού ούτε πολιτικής αντιπαράθεσης. Στο περιβάλλον στο οποίο ζω και πολιτεύομαι -και περίπου γειτονικά είστε και σεις, κύριε Φαρμάκη- εγώ έχω μια εικόνα εντόνως ανησυχητική. Σε πολλούς ανθρώπους στη Θεσσαλία εκδηλώνεται καρκίνος και μάλιστα μ'ένα καταπληκτικό φαινόμενο να είναι ραγδαία η εξέλιξη, να μην προλαβαίνεις να ενημερωθείς για το πότε εκδηλώθηκε ο καρκίνος και σε λίγες μέρες να καταλήγει ο άρρωστος. 

Θα παρακαλέσω, λοιπόν, να ασχοληθείτε με τα ζητήματα αυτά που έχω θέσει και γεωγραφικά και γενικότερα, ιδιαίτερα για τους καρκίνους στα παιδιά, για τις λευχαιμίες. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, τα στοιχεία που έχετε επικαλεσθεί είναι αληθινά. 

Εγώ ως γιατρός και ως κάτοικος της Θεσσαλίας ανησυχώ πράγματι για μια αύξηση καρκίνων που παρατηρείται στην περιοχή μας. Δεν σας κρύβω ότι έχω συζητήσει το θέμα και με διαπρεπείς καθηγητές που συμβαίνει να χειρουργούν πολλούς καρκίνους από την περιοχή. Είμαι βέβαιος ότι τα ίδια στοιχεία έχετε και σεις υπόψη σας και αυτά επικαλείσθε ασφαλώς. Δεν είναι το θέμα για πολιτική αντιπαράθεση. Σας απάντησα με ειλικρίνεια. Δεν είχε, όμως, το παλαιό έντυπο της απογραφής πάρα πολλά στοιχεία. 

'Εχω ένα νέο έντυπο να θέσω υπόψη σας, στο οποίο έχουμε καταλήξει, για να σας αποδείξω ότι υπάρχει κινητικότητα στο θέμα, με πάρα πολλά στοιχεία που θα καταγράψει και μια χωροταξική -αν υπάρχει τέτοια-κατανομή, στον ελληνικό χώρο τύπων καρκίνου, μορφών καρκίνου, ώστε να ξέρουμε τι μας γίνεται και να μπορούμε να εξηγήσουμε ή όχι, αν μπορεί να προέρχονται από άλλες αιτίες ή το Τσέρνομπιλ που ήταν η τελευταία, ας το πούμε έτσι, ατομική περιπέτεια που αφορούσε και τη χώρα μας ή επιλεγμένες περιοχές στη χώρα μας. 

Το ΚΕΣΥ, στο οποίο αναφερθήκατε, δεν είναι μια υπηρεσία με τη στενή έννοια του όρου. 'Οταν κάτι δεν πάει καλά στο Συμβούλιο για να το πληροφορηθεί η ηγεσία του Υπουργείου πρέπει κάποιος να το κάνει. Να γίνει μια εισήγηση με την οποία να ζητηθεί η αλλαγή της διαδικασίας σαν και αυτή που αφορούσε... 

ΓΕΩΡΓΙΟΣ ΣΟΥΡΛΑΣ: 'Εχω κάνει... 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Αυτό δεν το γνωρίζω, κύριε συνάδελφε, και με συγχωρείτε. Αυτό που μπορώ να σας διαβεβαιώσω είναι, ότι υπάρχει κινητικότητα στο θέμα, υπάρχει νέο έντυπο που έχει καταρτισθεί και πιστεύω ότι μέσα στο 1999 θα αρχίσει η καταγραφή πολλών στοιχείων που αφορούν τον καρκίνο, γιατί πράγματι πρέπει να έχουμε μια καλύτερη εικόνα του τι συμβαίνει στον ελληνικό χώρο σε σχέση με τον κάρκινο. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, εξαντλήθηκε το δελτίο των αναφορών και ερωτήσεων. 

Ο συνάδελφος κ. Ιωάννης Χαραλαμπόπουλος ζητά άδεια απουσίας στο εξωτερικό. 

Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε τη ζητηθείσα άδεια.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 

Υπουργείου Οικονομικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Αναπροσαρμογή συντάξεων συνταξιούχων μελών ΔΕΠ των Α.Ε.Ι., ΕΠ των Τ.Ε.Ι., γιατρών Ε.Σ.Υ. και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

Το νομοσχέδιο θα συζητηθεί κατά τη σημερινή συνεδρίαση. 

Υπουργείου Ανάπτυξης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Διάφορες ρυθμίσεις θεμάτων αρμοδιότητας Υπουργείου Ανάπτυξης". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό. 

Του αυτού Υπουργείου. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Διακανονισμού του Λοκάρνο για τη διεθνή ταξινόμηση των βιομηχανικών σχεδίων και υποδειγμάτων". 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Ανάπτυξης: "Κύρωση του Διακανονισμού του Λοκάρνο για τη διεθνή ταξινόμηση των βιομηχανικών σχεδίων και υποδειγμάτων" έγινε δεκτό ομοφώνως σε μόνη συζήτηση επί της αρχής των άρθρων και του συνόλου και έχει ως εξής: 

(Λόγω του μεγάλου όγκου της Συμβάσεως το κείμενό της δεν καταχωρίζεται στο παρόν πρακτικό. Ο σχετικός νόμος υπ` αριθμόν 2697 δημοσιεύθηκε στο υπ` αριθμόν 62Α` ΦΕΚ της 1/4/1999). 

ΠΡΟΕΔΡΕΥΩΝ (Παναγιώτης Ν. Kρητικός): Κύριοι συνάδελφοι, παρακαλώ να εξουσιοδοτήσετε το Προεδρείο για την υπ'ευθύνη του επικύρωση των Πρακτικών, όσον αφορά την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση. 

Υπουργείου Δικαιοσύνης. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Σύμβασης για την έκδοση μεταξύ των Κρατών-Μελών της Ευρωπαϊκής 'Ενωσης". 

Ερωτάται το Σώμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΕΥΩΝ (Παναγιώτης Ν. Κρητικός): Το νομοσχέδιο κρατήθηκε και θα συζητηθεί κατά τον Κανονισμό. 

Υπουργείου Εξωτερικών. 

Μόνη συζήτηση επί της αρχής, των άρθρων και του συνόλου του σχεδίου νόμου: "Σύσταση Διπλωματικών και Προξενικών Αρχών και σύνθεση του προσωπικού τους". 

Ερωτάται το Σώμα: Γίνεται δεκτό το νομοσχέδιο; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Εξωτερικών: "Σύσταση Διπλωματικών και Προξενικών Αρχών και σύνθεση του προσωπικού τους" έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής: 

" Σύσταση Διπλωματικών και Προξενικών Αρχών και σύνθεση του προσωπικού τους 

'Aρθρο 1

Σύσταση και σύνθεση Πρεσβειών

1. Συνιστώνται οι ακόλουθες Πρεσβείες της Ελλάδας: 

α) στη Δημοκρατία της Κολομβίας με έδρα τη Μπογκοτά, 

β) στη Δημοκρατία του Παναμά με έδρα τον Παναμά, 

γ) στη Σοσιαλιστική Δημοκρατία του Βιετνάμ με έδρα το Ανόι, 

δ) στη Δημοκρατία της Μολδαβίας με έδρα το Κισινάου, 

ε) στη Δημοκρατία του Ουζμπεκιστάν με έδρα την Τασκένδη. 

2. Στο άρθρο 2 του π.δ. 194/1998 "Περί συνθέσεως προσωπικού διπλωματικών και προξενικών αρχών" (ΦΕΚ 144 Α') στο τέλος του πίνακα Α' μετά την 88η διπλωματική αρχή "Γραφείο Συνδέσμου Σκοπίων" προστίθενται οι ακόλουθες διπλωματικές αρχές: 

89. Πρεσβεία Μπογκοτά: 

- Πρέσβης ή Πληρεξούσιος Υπουργός Α' ή Β' 

- Γραμματέας Πρεσβείας Α' ή Β' ή Γ' 

- Δύο (2) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Δύο (2) κλητήρες 

- Οδηγός 

- Φύλακας-Θυρωρός 

- Οικιακός Βοηθός 

- Μάγειρος 

90. Πρεσβεία Παναμά: 

- Πρέσβης ή Πληρεξούσιος Υπουργός Α' ή Β' 

- Γραμματέας Πρεσβείας Α' ή Β' ή Γ' 

- Δύο (2) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Δύο (2) κλητήρες 

- Οδηγός 

- Φύλακας-Θυρωρός 

- Οικιακός Βοηθός 

- Μάγειρος 

91. Πρεσβεία Ανόι 

- Πρέσβης ή Πληρεξούσιος Υπουργός Α' ή Β' 

- Γραμματέας Πρεσβείας Α' ή Β' ή Γ' 

- Δύο (2) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Δύο (2) κλητήρες 

- Οδηγός 

- Φύλακας-Θυρωρός 

- Οικιακός Βοηθός 

- Μάγειρος 

92. Πρεσβεία Κισινάου: 

- Πρέσβης ή Πληρεξούσιος Υπουργός Α' ή Β' 

- Γραμματέας Πρεσβείας Α' ή Β' ή Γ' 

- Δύο (2) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Δύο (2) κλητήρες 

- Οδηγός 

- Φύλακας-Θυρωρός 

- Οικιακός Βοηθός 

- Μάγειρος 

93. Πρεσβεία Τασκένδης: 

- Πρέσβης ή Πληρεξούσιος Υπουργός Α' ή Β' 

- Γραμματέας Πρεσβείας Α' ή Β' ή Γ' 

- Δύο (2) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Δύο (2) κλητήρες 

- Οδηγός 

- Φύλακας-Θυρωρός 

- Οικιακός Βοηθός 

- Μάγειρος 

'Aρθρο 2

Σύσταση και σύνθεση 'Εμμισθων Γενικών Προξενείων

1. Συνιστώνται τα ακόλουθα 'Eμμισθα Γενικά Προξενεία της Ελλάδας: 

α) στο Βιντχούκ της Δημοκρατίας της Ναμίμπια, 

β) στη Σαγκάη της Λαϊκής Δημοκρατίας της Κίνας, 

γ) στο Βελιγράδι της Ομοσπονδιακής Δημοκρατίας 

της Γιουγκοσλαβίας, 

δ) στη Μόσχα της Ρωσικής Ομοσπονδίας, 

ε) στην Τραπεζούντα της Τουρκικής Δημοκρατίας, 

στ) στη Μπάνια Λούκα της Σερβικής Δημοκρατίας 

(Republika Srpska-Βοσνία-Ερζεγοβίνη) 

2. Στο άρθρο 2 του π.δ. 194/1998, στο τέλος του Κεφαλαίου Α' του Πίνακα Β' προστίθενται οι ακόλουθες προξενικές αρχές: 

50. Γενικό Προξενείο Βιντχούκ: 

- Γενικός Πρόξενος-Πληρεξούσιος Υπουργός Β' ή 

Σύμβουλος Πρεσβείας Α' ή Β' 

- Γραμματέας Πρεσβείας Α' ή Β' ή Γ' 

- Δύο (2) υπάλληλοι του κλάδου Διοικητικής, Λογι- 

στικής και Γραμματειακής Υποστήριξης 

- Ιδιαίτερος Γραμματέας 

- Μεταφραστής 

- Κλητήρας 

- Φύλακας-Θυρωρός 

- Οικιακός Βοηθός 

Η περιφέρεια δικαιοδοσίας του Γενικού Προξενείου της Ελλάδας στο Βιντχούκ εκτείνεται σε όλο το κράτος της Δημοκρατίας της Ναμίμπια. 

51. Γενικό Προξενείο Σαγκάης: 

- Γενικός Πρόξενος-Πληρεξούσιος Υπουργός Β' ή 

Σύμβουλος Πρεσβείας Α' ή Β' 

- Γραμματέας Πρεσβείας Α' ή Β' ή Γ' 

- Δύο (2) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Ιδιαίτερος Γραμματέας 

- Μεταφραστής 

- Κλητήρας 

- Φύλακας-Θυρωρός 

- Οικιακός Βοηθός 

Η περιφέρεια δικαιοδοσίας του Γενικού Προξενείου της Ελλάδας στη Σαγκάη εκτείνεται στις επαρχίες Ανατολικής και Νοτιοανατολικής Κίνας και συγκεκριμένα: Σαντόγκ (Shandong), Τσιανσού (Jiangsu), Σαγκάη Σι (Shanghai Shi - Μείζων περιφέρεια Δήμου Σαγκάης), Σενγιάνγκ (Zhejiang), Φουτζιάν (Fujian), Ανχουί (Anhui) και Τσιανσί (Jiangxi). 

52. Γενικό Προξενείο Βελιγραδίου: 

- Γενικός Πρόξενος-Πληρεξούσιος Υπουργός Β' ή 

Σύμβουλος Πρεσβείας Α' ή Β' 

- Γραμματέας Πρεσβείας Α' ή Β' ή Γ' 

- Πέντε (5) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Δύο (2) Κλητήρες 

- Οδηγός 

- Δύο (2) Φύλακες-Θυρωροί 

- Οικιακός Βοηθός 

Η περιφέρεια δικαιοδοσίας του Γενικού Προξενείου Βελιγραδίου θα περιλαμβάνει το έδαφος της Δημοκρατίας της Σερβίας. 

53. Γενικό Προξενείο Μόσχας: 

- Γενικός Πρόξενος-Πληρεξούσιος Υπουργός Β' ή 

Σύμβουλος Πρεσβείας Α' ή Β' 

- Γραμματέας Πρεσβείας Α' ή Β' ή Γ' 

- 'Eξι (6) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Δύο (2) Κλητήρες 

- Οδηγός 

- Δύο (2) Φύλακες-Θυρωροί 

- Οικιακός Βοηθός 

Η περιφέρεια δικαιοδοσίας του Γενικού Προξενείου Μόσχας θα περιλαμβάνει όλο το έδαφος της Ρωσικής Ομοσπονδίας που δεν περιλαμβάνεται στις Προξενικές περιφέρειες των Γενικών Προξενείων της Αγίας Πετρούπολης και του Νοβοροσσίσκ. 

54. Γενικό Προξενείο Τραπεζούντας: 

- Γενικός Πρόξενος-Πληρεξούσιος Υπουργός Β' ή 

Σύμβουλος Πρεσβείας Α' ή Β' 

- Γραμματέας Πρεσβείας Α' ή Β' ή Γ' 

- Τρεις (3) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Κλητήρας 

- Οδηγός 

- Δύο (2) Φύλακες-Θυρωροί 

- Οικιακός Βοηθός 

Η περιφέρεια δικαιοδοσίας του Γενικού Προξενείου Τραπεζούντας θα περιλαμβάνει τους ακόλουθους νομούς: Τραπεζούς (Trabzon), Ριζαίον (Rize), Αρτβίν (Artvin), Κερασούς (Giresun), Ορντού (Ordu), Σαμσούς (Samsun), Σινώπη (Sinop), Αμάσεια (Amasya), Τοκάτ (Tokat), Αργυρούπολις (Gumushane), Βαϋβούρτ (Bayburt), Ερζουρούμ (Erzurum), Αρδαχάν (Ardahan), Κάρς (Kars), Αραράτ (Agri), Ιγδίρ (Igdir). 

55. Γενικό Προξενείο Μπάνια-Λούκα: 

- Γενικός Πρόξενος-Πληρεξούσιος Υπουργός Β' ή 

Σύμβουλος Πρεσβείας Α' ή Β' 

- Γραμματέας Πρεσβείας Α' ή Β' ή Γ' 

- Τρεις (3) υπάλληλοι του κλάδου Διοικητικής, Λογιστικής και Γραμματειακής Υποστήριξης 

- Υπάλληλος του κλάδου Επικοινωνιών και Πληροφορικής 

- Ιδιαίτερος Γραμματέας 

- Μεταφραστής 

- Κλητήρας 

- Οδηγός 

- Δύο (2) Φύλακες-Θυρωροί 


Σελίδα 4867 μέχρι και 4877
είναι σε PDF 

ΣΥΜΦΩΝΙΑ ΜΕΤΑΞΥ

ΤΗΣ ΕΛΛΗΝΙΚΗΣ ΔΗΜΟΚΡΑΤΙΑΣ

ΚΑΙ

ΤΗΣ ΔΗΜΟΚΡΑΤΙΑΣ ΤΗΣ ΣΛΟΒΕΝΙΑΣ

ΓΙΑ ΤΗ ΔΙΕΘΝΗ ΟΔΙΚΗ ΜΕΤΑΦΟΡΑ

ΕΠΙΒΑΤΩΝ ΚΑΙ ΕΜΠΟΡΕΥΜΑΤΩΝ

Η Ελληνική Δημοκρατία και η Δημοκρατία της Σλοβενίας, στο εξής καλούμενες "Συμβαλλόμενα Μέρη", 

ΕΠΙΘΥΜΩΝΤΑΣ να προωθήσουν τη διεθνή συνεργασία στον τομέα οδικών μεταφορών μεταξύ των ως άνω δύο κρατών και τη διαμετακόμιση διαμέσου των εδαφών τους, 

ΕΜΠΝΕΟΜΕΝΕΣ από την αρχή φιλελευθερισμού σχετικά με τις οδικές μεταφορές και 

ΛΑΜΒΑΝΟΝΤΑΣ υπόψη τις διατάξεις της Σύμβασης Μεταφορών που υπεγράφη μεταξύ της Δημοκρατίας της Σλοβενίας και της Ευρωπαϊκής Οικονομικής Κοινότητας στις 5 Απριλίου 1993, 

ΣΥΜΦΩΝΗΣΑΝ ΩΣ ΕΞΗΣ: 

'Αρθρο 1

1) Οι διατάξεις της Συμφωνίας εφαρμόζονται: 

1. Στην οδική μεταφορά εμπορευμάτων και επιβατών μεταξύ των δύο Συμβαλλόμενων Μερών και στη διαμετακόμιση διαμέσου των αντίστοιχων εδαφών τους. 

2. Στα ταξίδια κενών οχημάτων σχετικά με τις ως άνω αναφερόμενες μεταφορές. 

2) Το Συμβαλλόμενο Μέρος που είναι μέλος της Ευρωπαϊκής Κοινότητας θα εφαρμόσει αυτή τη Σύμβαση σύμφωνα με τις υποχρεώσεις του εκ των ιδρυτικών της Ευρωπαϊκής 'Ενωσης συμβάσεων, όπως έχουν τροποποιηθεί ή συμπληρωθεί. 

'Αρθρο 2

Για το σκοπό αυτής της Συμφωνίας: 

1. Ο όρος "μεταφορέας" σημαίνει ένα φυσικό ή νομικό πρόσωπο με έδρα σε οποιοδήποτε από τα Συμβαλλόμενα Μέρη, ο οποίος έχει το δικαίωμα να διεξάγει μεταφορές επιβατών ή εμπορευμάτων οδικώς, συμμορφούμενος με τους νόμους και κανονισμούς που ισχύουν στη χώρα του. 

2. Ο όρος "όχημα" σημαίνει ένα μηχανοκίνητο όχημα ή συνδυασμό οχημάτων, εκ των οποίων τουλάχιστον το μηχανοκίνητο όχημα είναι καταχωρημένο σε κάποιο από τα Συμβαλλόμενα Μέρη και χρησιμοποιείται και έχει εξοπλιστεί αποκλειστικά για τη μεταφορά εμπορευμάτων ή επιβατών. 

3. Ο όρος "διαμετακόμιση" σημαίνει τη μεταφορά εμπορευμάτων ή επιβατών από οποιοδήποτε από τα Συμβαλλόμενα Μέρη μέσω του εδάφους του άλλου Συμβαλλόμενου Μέρους, η οποία μεταφορά πραγματοποιείται από έναν μεταφορέα που λειτουργεί σε ένα από τα Συμβαλλόμενα Μέρη. 

Ι. ΜΕΤΑΦΟΡΑ ΕΠΙΒΑΤΩΝ

Α. Εύρος και Ορισμοί

'Αρθρο 3

Για το σκοπό μεταφοράς επιβατών, η Συμφωνία αυτή θα εφαρμόζεται: 

1. Σε όλες τις υπηρεσίες μεταφοράς επιβατών επί μισθώσει ή επ' αμοιβή με μηχανοκίνητα επιβατικά οχήματα (πούλμαν και λεωφορεία), μεταξύ των δύο Συμβαλλόμενων Μερών και τη διαμετακόμιση διαμέσου των εδαφών τους. 

2. Σε ταξίδια εκφόρτωσης των οχημάτων που σχετίζονται με αυτές τις υπηρεσίες. 

'Αρθρο 4

Για το σκοπό μεταφοράς επιβατών: 

1. "Επιβατικό μηχανοκίνητο όχημα" σημαίνει κάθε οδηγούμενο με μηχανική ενέργεια όχημα, το οποίο έχει καταχωρηθεί στο έδαφος ενός από τα Συμβαλλόμενα Μέρη και, λόγω της κατασκευής του και του εξοπλισμού του, είναι κατάλληλο για τη μεταφορά περισσότερων από εννέα προσώπων, συμπεριλαμβανομένου του οδηγού. 

2. "Τακτικές Υπηρεσίες" σημαίνει τις υπηρεσίες που παρέχουν μεταφορά επιβατών σύμφωνα με συγκεκριμένη συχνότητα και ακολουθώντας συγκεκριμένες διαδρομές, όπου οι επιβάτες μπορούν να επιβιβαστούν ή αποβιβαστούν σε προκαθορισμένα σημεία στάσης. Οι τακτικές υπηρεσίες μπορεί να υπόκεινται στην υποχρέωση σεβασμού πρωτύτερα καθιερωμένων ωραρίων και τιμών. 

3. "Παλινδρομικές Υπηρεσίες" σημαίνει υπηρεσίες όπου, μέσω επαναλαμβανόμενων ταξιδίων προς το εξωτερικό μετ' επιστροφής, ομάδες επιβατών που έχουν πρωτύτερα σχηματισθεί μεταφέρονται από μία μόνο αφετηρία σε έναν μόνο προορισμό, τα οποία βρίσκονται στο έδαφος των δύο Συμβαλλόμενων Μερών αντίστοιχα. Κάθε ομάδα, αποτελούμενη από τους επιβάτες που εκτελούν το ταξίδι προς το εξωτερικό, θα μεταφέρεται πίσω στην αφετηρία σε μεταγενέστερο ταξίδι: 

α) Στην πορεία των υπηρεσιών παλινδρόμησης κανένας επιβάτης δεν θα μπορεί να επιβιβαστεί ή να αποβιβαστεί κατά τη διάρκεια του ταξιδίου. 

β) Το πρώτο ταξίδι επιστροφής και το τελευταίο ταξίδι προς το εξωτερικό σε μια σειρά παλινδρομήσεων θα είναι ταξίδια εκφόρτωσης. 

γ) Οι τακτικές και οι παλινδρομικές υπηρεσίες και οι προϋποθέσεις σχετικά με τη λειτουργία τους πρόκειται να καθορισθούν επί τη βάσει μιας αμοιβαίας συμφωνίας των υπεύθυνων αρχών των Συμβαλλόμενων Μερών είτε άμεσα είτε επί τη βάσει συμπερασμάτων αποδεκτών από την Κοινή Επιτροπή, που ιδρύεται από το 'Αρθρο 13 αυτής της Συμφωνίας. 

4. "Διαμετακόμιση" σημαίνει τη μεταφορά επιβατών που ξεκινά από το έδαφος του Συμβαλλόμενου Μέρους, όπου το όχημα έχει καταχωρηθεί και διασχίζει το έδαφος της άλλης χώρας, αρκεί κανένας επιβάτης να μην επιβιβαστεί ούτε αποβιβαστεί. 

5. "Περιστασιακές Υπηρεσίες" είναι: 

α) Περιηγήσεις "κλειστών θυρών", δηλαδή υπηρεσίες όπου το ίδιο όχημα χρησιμοποιείται για να μεταφέρει την ίδια ομάδα επιβατών σε όλο το ταξίδι και να την επιστρέψει στον τόπο αναχώρησης, ο οποίος είναι στη χώρα όπου το όχημα έχει καταχωρηθεί. 

β) Υπηρεσίες που καθιστούν το ταξίδι προς το εξωτερικό ταξίδι φόρτωσης και το ταξίδι επιστροφής, ταξίδι εκφόρτωσης. 

γ) Υηρεσίες που καθιστούν το ταξίδι προς το εξωτερικό ταξίδι εκφόρτωσης και το ταξίδι επιστροφής, ταξίδι φόρτωσης. 

δ) 'Ολες οι άλλες υπηρεσίες που δεν ανταποκρίνονται στα ως άνω κριτήρια. 

Β. Πρόσβαση στην Αγορά 

'Αρθρο 5

1) Οι περιστασιακές υπηρεσίες που αναφέρονται στο 'Αρθρο 4 παρ.5α και 5β, θα εξαιρούνται από την ανάγκη άδειας μεταφοράς επί του εδάφους του Συμβαλλόμενου Μέρους, όπου το όχημα δεν έχει καταχωρηθεί. 

2) Οι περιστασιακές υπηρεσίες θα διεξάγονται υπό την κάλυψη ενός εγγράφου ελέγχου. 

3) Το έγγραφο ελέγχου θα συνίσταται από ένα έντυπο ταξιδίου. 

4) Το έγγραφο ελέγχου θα περιέχει τουλάχιστον τα παρακάτω στοιχεία: 

α) τον τύπο υπηρεσίας 

β) την κύρια διαδρομή 

γ) τους εμπλεκόμενους μεταφορείς 

δ) πλήρη κατάλογο επιβατών. 

5) Τα βιβλία των εντύπων ταξιδίων θα παρέχονται από τις αρμόδιες υπηρεσίες των Συμβαλλόμενων Μερών, όπου το όχημα έχει καταχωρηθεί ή από οργανισμούς που θα ορίζονται από τις υπηρεσίες αυτές. 

6) Οι περιστασιακές υπηρεσίες που αναφέρονται στο 'Αρθρο 4 παρ. 5γ και 5δ μπορούν να λειτουργήσουν μόνο επί τη βάσει επαρκών αδειών. Ο αριθμός των αδειών πρόκειται να καθορίζεται από τις υπεύθυνες αρχές στις χώρες που υπέγραψαν τη Συμφωνία με την ευκαιρία της συνέλευσης της Κοινής Επιτροπής που αναφέρεται στο 'Αρθρο 13. 

'Αρθρο 6

1. Οι τακτικές και οι παλινδρομικές υπηρεσίες υπόκεινται σε παροχή άδειας. 

2. Οι άδειες θα εκδίδονται στο όνομα του εργολάβου μεταφορών και δεν θα μπορούν να μεταβιβασθούν από τον τελευταίο σε τρίτους. Ωστόσο, ο μεταφορέας που έλαβε την άδεια μπορεί να εκτελέσει την υπηρεσία μέσω υπεργολάβου. 

3. Η περίοδος ισχύος μιας άδειας δεν θα υπερβαίνει τα τρία έτη για τις τακτικές υπηρεσίες και το ένα έτος για υπηρεσίες παλινδρόμησης. 

4. Οι άδειες θα ορίζουν τα εξής: 

α) τον τύπο υπηρεσιών, 

β) την πορεία της υπηρεσίας, δίνοντας συγκεκριμένα το σημείο αναχώρησης, το σημείο προορισμού και τα σημεία από όπου θα περάσει στα σύνορα, 

γ) την περίοδο ισχύος της άδειας, 

δ) για τακτικές υπηρεσίες, τις στάσεις και τις ώρες δρομολογίων, 

ε) οι άδειες, υπογεγραμμένες από τις εκδούσες αρμόδιες αρχές των Συμβαλλόμενων Μερών, πρέπει να συνοδεύονται από έγγραφα σχετικά με τη διαδρομή, τις ώρες δρομολογίων και τις τιμές εισιτηρίων. 

5. Οι αιτήσεις για άδειες θα υποβάλονται στην αρμόδια αρχή του Συμβαλλόμενου Μέρους, όπου έχει καταχωρηθεί το όχημα, η οποία μπορεί να τις αποδεχθεί ή όχι. Σε περίπτωση που η αίτηση δεν εγείρει καμία ένσταση, η ως άνω αρχή θα την στείλει και στην αρμόδια αρχή του άλλου Συμβαλλόμενου Μέρους. Εάν το τελευταίο συμφωνεί, τότε κάθε αρμόδια αρχή θα εκδώσει την άδεια για το τμήμα εκείνο της διαδρομής που εκτελείται στο έδαφός του. 

6. Η αίτηση σε δύο αντίγραφα θα περιλαμβάνει τα στοιχεία που απαιτούνται από τους εσωτερικούς κανονισμούς κάθε κράτους, καθώς και ένα σχέδιο της γραμμής, περιλαμβάνοντας έντονα σημειωμένες τις στάσεις και τα χιλιόμετρα. Οι υπεύθυνες αρχές επιτρέπεται να ζητήσουν από τους μεταφορείς να δώσουν όλα τα σχετικά στοιχεία που μπορεί να θεωρηθούν απαραίτητα. 

7. Κατά τη διάρκεια του ταξιδίου, ένα επικυρωμένο αντίγραφο της άδειας ή το πρωτότυπο αυτής θα πρέπει να βρίσκεται στο όχημα. 

8. Το έντυπο και το περιεχόμενο των αδειών θα ορίζεται από τις αρμόδιες αρχές των δύο Συμβαλλόμενων Μερών ή από την Κοινή Επιτροπή του 'Αρθρου 13. 

'Aρθρο 7

Η διαμετακόμιση περιστασιακών υπηρεσιών μέσω του εδάφους ενός Συμβαλλόμενου Μέρους, που εκτελείται από ένα όχημα που έχει καταχωρηθεί στο άλλο Συμβαλλόμενο Μέρος, εξαιρείται από κάθε άδεια. 

'Αρθρο 8

Μια τακτική υπηρεσία εγκρίνεται και μπορεί να αρχίσει να λειτουργεί μόλις οι υπεύθυνες αρχές και των δύο Συμβαλλόμενων Μερών θα έχουν ανταλλάξει τη συγκεκριμένη άδεια με όλα τα απαραίτητα εσωκλειόμενα. 

ΙΙ. ΜΕΤΑΦΟΡΑ ΕΜΠΟΡΕΥΜΑΤΩΝ

'Αρθρο 9

1) Οι μεταφορείς που έχουν έδρα στο έδαφος ενός από τα Συμβαλλόμενα Μέρη επιτρέπεται να διεξάγουν διεθνείς οδικές μεταφορές εμπορευμάτων επί μισθώσει ή επ' αμοιβή μεταξύ των δύο Συμβαλλομένων Μερών (διμερής μεταφορά), καθώς και μέσω των εδαφών τους προς άλλες χώρες (μεταφορά διαμετακόμισης), χρησιμοποιώντας μια άδεια που εκδίδεται από τις αρμόδιες αρχές του άλλου Συμβαλλόμενου Μέρους. 

2) Δεν θα υπάρχουν περιορισμοί σχετικά με τον αριθμό των αδειών που προβλέπονται στο 'Αρθρο 9 παρ. 1. 

3) Σχετικά με τις οδικές μεταφορές εμπορευμάτων που διεξάγονται από μεταφορείς του ενός Συμβαλλόμενου Μέρους, αναχωρώντας από το έδαφος του άλλου Συμβαλλόμενου Μέρους και έχοντας κατεύθυνση προς μια τρίτη χώρα (τριμερής μεταφορά), μία ειδική άδεια θα εκδοθεί από το Συμβαλλόμενο Μέρος από ή προς το οποίο διεξάγεται η μεταφορά. 

Αυτές οι ειδικές άδειες μπορούν να χρησιμοποιηθούν μόνο από τους μεταφορείς στο όνομα των οποίων αυτές εκδίδονται και δεν είναι εκχωρήσιμες. Η δυνατότητα έκδοσης αυτού του είδους των αδειών, καθώς και ο αριθμός τους θα καθορίζεται από την Κοινή Επιτροπή που αναφέρεται στο 'Αρθρο 13 της παρούσας Συμφωνίας. 

'Αρθρο 10

Ο τύπος των αδειών που αναφέρονται στο 'Αρθρο 9 πρόκειται να καθορισθεί από τις αρμόδιες αρχές των Συμβαλλόμενων Μερών άμεσα ή επί τη βάσει των συμπερασμάτων που θα υιοθετηθούν από την Κοινή Επιτροπή του 'Αρθρου 13 αυτής της Συμφωνίας. 

'Αρθρο 11

1) Επί τη βάσει του 'Αρθρου 9 παρ.1 αυτής της Συμφωνίας, οι αρμόδιες αρχές των δύο Συμβαλλόμενων Μερών θα ανταλλάσσουν κάθε χρόνο τις αιτούμενες άδειες μέσω της διαδικασίας που θα αποφασίζεται από την Κοινή Επιτροπή που προβλέπεται στο 'Αρθρο 13. 

2) Κατά τη διάρκεια της πρώτης περιόδου εφαρμογής της παρούσας Συμφωνίας, δηλαδή πριν την πρώτη συνέλευση της Κοινής Επιτροπής του 'Αρθρου 13, τα δύο Συμβαλλόμενα Μέρη συμφωνούν να ικανοποιήσουν τις ανάγκες σχετικά με τη διμερή και μέσω διαμετακόμισης οδική μεταφορά εμπορευμάτων, όπως αυτή θα ανακοινωθεί στις αντίστοιχες αρμόδιες αρχές του, μέσω διπλωματικών οδών. 

'Αρθρο 12

1) 'Ασχετα από τις διατάξεις του 'Αρθρου 9 παρ. 1 αυτής της Συμφωνίας, μια άδεια δεν είναι υποχρεωτική στις παρακάτω περιπτώσεις: 

1. Μεταφορά αντικειμένων από ένα δημόσιο αεροδρόμιο ή προς ένα δημόσιο αεροδρόμιο σε περίπτωση θανατηφόρου ή άλλου ατυχήματος στο αεροπλάνο ή εάν το αεροπλάνο πρέπει να προσγειωθεί λόγω αλλαγής πορείας ή επείγοντος περιστατικού και σε περίπτωση που οι πτήσεις ακυρώνονται. 

2. Μεταφορά κατεστραμμένου μηχανοκίνητου οχήματος και του ρυμουλκούμενου οχήματός του (trailer). 

3. Μεταφορά κηδείας. 

4. Μεταφορά προσωπικών αντικειμένων στα πλαίσια μετακόμισης οικοσκευής σε ειδικά οχήματα. 

5. Μεταφορά ταχυδρομείου. 

6. Μεταφορά εμπορευμάτων για πανηγύρια και εκθέσεις. 

7. Μεταφορά εξαρτημάτων και άλλων αγαθών για θεατρικά, μουσικά και άλλα πολιτιστικά γεγονότα, τσίρκο και προβολές ταινιών και ραδιοφωνικές ή τηλεοπτικές εκπομπές. 

8. Μεταφορά νεκρών ζώων, εκτός εάν η περίπτωση αφορά βιομηχανική επεξεργασία πρώτης ύλης. 

9. Μεταφορά γόνων μελισσών ή ιχθύων. 

10. Μεταφορά ανθέων και άλλων διακοσμητικών φυτών. 

11. Μεταφορά φαρμακευτικών ή οποιωνδήποτε άλλων υλικών, ως βοήθεια σε περίπτωση καταστροφών που προκλήθηκαν από φυσικά φαινόμενα. 

12. Μεταφορά κενών οχημάτων που πρόκειται να ανταλλαχθούν με κατεστραμμένα οχήματα και πρόκειται να αναλάβουν τη μεταφορά εμπορευμάτων που τα κατεστραμμένα δεν μπορούν να εκτελέσουν. 

13. Μεταφορά με ρυμουλκούμενο όχημα (trailer) σε μια ομάδα οχημάτων που αποτελείται από ένα μηχανοκίνητο όχημα που ανήκει στον εγχώριο μεταφορέα και ένα ξένο ρυμουλκούμενο (trailer). 

14. Οχήματα που εκτελούν τεχνική βοήθεια ή επισκευές κατεστραμμένων οχημάτων (οχήματα συντήρησης και επισκευών). 

15. Μεταφορά οχήματος που πρόκειται να αντικαταστήσει άλλο κατεστραμμένο όχημα που βρίσκεται στο άλλο Συμβαλλόμενο Μέρος. 

16. Μεταφορά φορτίου εμπορευμάτων που θα χρησιμοποιηθούν για εκπαίδευση και διαφήμιση. 

17. Μεταφορά εμπορευμάτων σε μηχανοκίνητα οχήματα, των οποίων το επιτρεπόμενο βάρος φόρτωσης, συμπεριλαμβάνοντας εκείνο των ρυμουλκουμένων (trailers), δεν υπερβαίνει τους 6 τόννους ή των οποίων το επιτρεπόμενο ωφέλιμο φορτίο, συμπεριλαμβάνοντας εκείνο των ρυμουλκουμένων, δεν υπερβαίνει τους 3,5 τόννους. 

2) Σχετικά με τη μεταφορά από την πρώτη παράγραφο αυτού του άρθρου, ο οδηγός πρέπει να έχει όλα τα έγγραφα, τα οποία σαφώς αποδεικνύουν ότι η περίπτωσή του ανήκει σε ένα από τα ως άνω είδη μεταφοράς. 

ΙΙΙ. ΓΕΝΙΚΕΣ ΔΙΑΤΑΞΕΙΣ

'Αρθρο 13

1) Προκειμένου να ρυθμιστούν όλα τα ζητήματα σχετικά με την πραγματοποίηση και εφαρμογή αυτής της Συμφωνίας, θα συσταθεί μια Κοινή Επιτροπή. 

2) Η εν λόγω Επιτροπή θα αποτελείται από τους εκπροσώπους και των δύο Συμβαλλόμενων Μερών, οι οποίοι θα μπορούν να προσκαλούν εκπροσώπους της βιομηχανίας οδικών μεταφορών στις συνελεύσεις. 

3) Η Κοινή Επιτροπή θα συναντάται μια φορά ετησίως ή κατόπιν αιτήματος οποιουδήποτε από τα Συμβαλλόμενα Μέρη, εναλλακτικά σε κάποιο από τα Συμβαλλόμενα Μέρη. Η ημερήσια διάταξη της συνέλευσης θα παρουσιάζεται από το Συμβαλλόμενο Μέρος που φιλοξενεί ή αιτείται, ανάλογα με την περίπτωση, την εν λόγω συνέλευση, τουλάχιστον δύο εβδομάδες νωρίτερα. Κάθε συνέλευση θα κλείνει με την υιοθέτηση ενός πρωτοκόλλου υπογεγραμμένου από τους επικεφαλής των αντιπροσωπειών των δύο Συμβαλλόμενων Μερών. 

4) Η Κοινή Επιτροπή θα αποφασίζει επίσης για τη χρονική προθεσμία, καθώς και τον τρόπο ανταλλαγής στοιχείων και άλλων σχετικών πληροφοριών. 

'Αρθρο 14

Τα Συμβαλλόμενα Μέρη θα ενημερωθούν μεταξύ τους περί του ποιες είναι οι αρμόδιες αρχές για να ρυθμίσουν τα ζητήματα που σχετίζονται με τη διεκπεραίωση των διατάξεων της παρούσας Συμφωνίας. 

'Αρθρο 15

1. Τα Συμβαλλόμενα Μέρη συμφωνούν ότι τα οχήματα που είναι καταχωρημένα σε οποιοδήποτε από τα Συμβαλλόμενα Μέρη αμοιβαία εξαιρούνται από όλους τους φόρους και άλλους δασμούς για τη χρήση των αντίστοιχων οδικών δικτύων τους, καθώς και οποιεσδήποτε άλλες πιθανές επιβαρύνσεις. 

2. Τα Συμβαλλόμενα Μέρη θα συμφωνήσουν ότι οι διατάξεις του 'Αρθρου 15 παρ. 1 αυτής της Συμφωνίας, σχετικά με την πληρωμή φόρων και δασμών θα προσαρμοστούν σε μελλοντικές διατάξεις ενιαίες με την Ευρωπαϊκή 'Ενωση. 

'Αρθρο 16

Οι μεταφορείς ενός από τα Συμβαλλόμενα Μέρη και τα πληρώματα των οχημάτων τους, όταν θα βρίσκονται στο έδαφος του άλλου Συμβαλλόμενου Μέρους, θα συμμορφώνονται με τους νόμους και κανονισμούς που ισχύουν σε αυτή τη χώρα. 

'Αρθρο 17

Για την προστασία του περιβάλλοντος και εντός του πλαισίου του 'Αρθρου 16 της Συμφωνίας Μεταφορών μεταξύ της Δημοκρατίας της Σλοβενίας και της Ευρωπαϊκής Οικονομικής Κοινότητας στον τομέα των μεταφορών, η οποία υπεγράφη στο Λουξεμβούργο στις 5 Απριλίου 1993, τα Συμβαλλόμενα Μέρη θα συμμορφωθούν με τις προδιαγραφές που έχουν τεθεί από διεθνείς συνθήκες σχετικά με το περιβάλλον και θα εργαστούν μαζί και θα κάνουν κάθε προσπάθεια για την επίτευξη αυτών των στόχων. 

'Αρθρο 18

Η παρούσα Συμφωνία θα τεθεί σε ισχύ κατά την ημερομηνία ανταλλαγής επιστολών που να βεβαιώνουν την πλήρωση των αντίστοιχων συνταγματικών προϋποθέσεων των Συμβαλλόμενων Μερών. Θα παραμείνει σε ισχύ για ένα έτος. Κατόπιν αυτού θα παρατείνεται σιωπηρά για περαιτέρω περιόδους του ενός έτους, εκτός εάν ένα από τα Συμβαλλόμενα Μέρη ειδοποιήσει το άλλο έξι μήνες πριν την ημερομηνία λήξης, για την πρόθεσή του να καταγγείλει την παρούσα Συμφωνία. 

Συνετάγη στη Λιουμπλιάνα στις 27 Μαΐου 1998 σε δύο αντίγραφα στην αγγλική γλώσσα. 

ΣΕ ΜΑΡΤΥΡΙΑ ΑΥΤΩΝ οι κάτωθι υπογεγραμμένοι, δέοντως εξουσιοδοτημένοι προς αυτό, υπέγραψαν την παρούσα Συμφωνία. 


Για την Ελληνική

Δημοκρατία

(υπογραφή)
 Για τη Δημοκρατία

της Σλοβενίας

(υπογραφή)
 


'Αρθρο δεύτερο

Τα Πρωτόκολλα - Πρακτικά που καταρτίζονται από την Κοινή Επιτροπή του άρθρου 13 παρ. 1 της Συμφωνίας εγκρίνονται με κοινή πράξη των αρμόδιων κατά περίπτωση Υπουργών. 

'Αρθρο τρίτο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και της Συμφωνίας που κυρώνεται από την πλήρωση των προϋποθέσεων του άρθρου 18 αυτής. 

ΠΡΟΕΔΡΥΕΩΝ (Παναγιώτης Ν. Κρητικός): Κύριοι συνάδελφοι, παρακαλώ να εξουσιοδοτήσετε το Προεδρείο για την υπ' ευθύνη του επικύρωση των Πρακτικών, όσον αφορά την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Παρεσχέθη η ζητηθείσα εξουσιοδότηση. 

Επανερχόμεθα στο νομοσχέδιο του Υπουργείου Οικονομικών. 

Μόνη συζήτηση επί της αρχής των άρθρων και του συνόλου του σχεδίου νόμου: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

Η Διάσκεψη των Προέδρων έχει αποφασίσει για τη συζήτηση αυτού του νομοσχεδίου, να διατεθούν τέσσερις συνεδριάσεις μια επί της αρχής και τρεις επί των άρθρων. 

Πριν δώσω τον λόγο στον εισηγητή της Πλειοψηφίας κ. Αδαμόπουλο θα μου επιτρέψετε να ανακοινώσω στο Σώμα ότι: Η Νέα Δημοκρατία δια του Γενικού Γραμματέα της Κοινοβουλευτικής Ομάδας κ. Σταύρου Δήμα ορίζει ως Κοινοβουλευτικό Εκπρόσωπο για τη συζήτηση του σημερινού νομοσχεδίου το Βουλευτή Πειραιά κ. Βασίλειο Μιχαλολιάκο. 

Το Κομμουνιστικό Κόμμα Ελλάδος δια του Κοινοβουλευτικού Εκπροσώπου κ. Ορέστη Κολοζώφ ορίζει ως ειδικό αγορητή το Βουλευτή κ. Αχιλλέα Κανταρτζή. 

Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος ορίζει ως ειδικό αγορητή το Βουλευτή κ. Ευάγγελο Αποστόλου. 

Και τέλος, ο Πρόεδρος του ΔΗ.Κ.ΚΙ. κ. Δημήτριος Τσοβόλας ορίζει ως ειδικό αγορητή το Βουλευτή κ. Αναστάσιο Ιντζέ. 

Επίσης έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα πέντε μαθητές και πέντε συνοδοί-καθηγητές του 5ου Γυμνασίου Πειραιά. 

Η Βουλή τους καλωσορίζει. 

(Χειροκροτήματα απ' όλες τις πτέρυγες) 

Κύριοι συνάδελφοι, υπάρχει επίσης και η ειδική ημερήσια διάταξη για τη συζήτηση άρσης ασυλίας συναδέλφου, η οποία θα παρεμβληθεί αργότερα. 

ΕΥΑΓΓΕΛΟΣ ΣΤΑΪΚΟΣ: Πότε, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε υπομονή. Προηγείται το νομοσχέδιο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, θα γίνει η ψηφοφορία μετά ή εν ευθέτω χρόνω; 

ΠΡΟΕΔΡΕΥΩΝ (Παναγιώτης Ν. Κρητικός): Δε νομίζω. Θα ολοκληρωθεί η συζήτηση και η ψηφοφορία θα αναβληθεί για άλλη συνεδρίαση. 

Ο κ. Αδαμόπουλος έχει το λόγο. 

ΓΕΩΡΓΙΟΣ ΑΔΑΜΟΠΟΥΛΟΣ: Κυρίες και κύριοι συνάδελφοι, συζητούμε σήμερα ένα νομοσχέδιο πάρα πολύ μεγάλο, που ρυθμίζει πολλές κατηγορίες συνταξιούχων. 

Σχεδόν όλο το νομοσχέδιο είναι τεχνικού χαρακτήρα. Δηλαδή, τα συνταξιοδοτικά θέματα των καθηγητών πανεπιστημίων, των καθηγητών των ΤΕΙ, των διπλωματών, των γιατρών του ΕΣΥ και για ορισμένους άλλους δεν είναι παρά η τεχνική αντανάκλαση της εφαρμογής του κανόνα που διέπει όλες τις συντάξεις και εφαρμόζεται στα μισθολόγια που ήδη έχουν ψηφιστεί. 

Κύριε Πρόεδρε, κύριοι συνάδελφοι, θα αναφερθώ σύντομα στις γενικές αρχές που προωθεί το μισθολόγιο και κατόπιν θα αναφερθώ σε ορισμένα από τα ειδικά θέματα που ρυθμίζει. Για τα υπόλοιπα θα μιλήσουμε στην κατ' άρθρον συζήτηση. 

Το παρόν νομοσχέδιο είναι το τέταρτο κατά σειρά που προωθεί η Κυβέρνηση και με αυτό κλείνει η μεταρρύθμιση που ξεκίνησε πριν από δύο χρόνια με την αλλαγή δομής του μισθολογίου των συντάξεων που διέπουν τους δημοσίους υπαλλήλους και λειτουργούς. 

Αυτή η μεταρρύθμιση αποτελεί μία σημαντική τομή με την οποία προσδώσαμε ουσιαστικές αυξήσεις στους μισθούς και τις συντάξεις και ταυτόχρονα επιφέραμε μία σημαντική αλλαγή επί το διαφανέστερο, αποτελεσματικότερο και απλούστερο. Καταργήσαμε την πολυπλοκότητα και το δυσνόητο που επικρατούσε επί δεκαετίες ολόκληρες σχετικά με τον καθορισμό των μισθών και των συντάξεων που είχαν οδηγήσει σε έναν κυκεώνα ρυθμίσεων, ακατανόητων πολλές φορές και ανεφάρμοστων τις περισσότερες. 

Το νομοσχέδιο αυτό προβαίνει κατ'αρχήν σε ρυθμίσεις συντάξεων που αφορούν προγενέστερο και ήδη εφαρμοζόμενο μισθολόγιο για τους καθηγητές των πανεπιστημίων, των ΤΕΙ, των ερευνητικών ιδρυμάτων, τους διπλωμάτες και τους γιατρούς του ΕΣΥ. Ταυτόχρονα ρυθμίζει και κάποιες άλλες κατηγορίες στις οποίες θα αναφερθώ λίγο αργότερα. 

Τώρα θα αναφερθώ σε ορισμένα χαρακτηριστικά που έχουν αυτές οι ρυθμίσεις. Το μισθολόγιο αυτό αντανακλά σε ισχύουσες μισθολογικές διατάξεις και το 80% των συντάξιμων αποδοχών καθορίζουν τη σύνταξη. 

Βεβαίως υπάρχει το πρόβλημα που είναι η ιδιοτυπία της μεγάλης διαφοράς αποδοχών που χωρίζονται σε συντάξιμες και μη συντάξιμες αποδοχές. Αυτό το καθεστώς εφαρμόζεται επί δεκαετίες στη χώρα μας και είναι πολύ δύσκολη η προσαρμογή του σε ένα απλούστερο σύστημα. 

'Εχει δηλώσει κατ' επανάληψη η Κυβέρνηση ότι όταν ολοκληρωθούν τα συνταξιολόγια και μισθολόγια η Κυβέρνηση θα κάνει μία εξειδικευμένη μελέτη με την οποία θα μπορεί να υπάρξει μία προσαρμογή ποσοστών με ταυτόχρονη διεύρυνση των συντάξιμων αποδοχών. 

Η Κυβέρνηση του ΠΑ.ΣΟ.Κ., κύριοι συνάδελφοι, έχει επιφέρει μία μεγάλη απλούστευση σε αυτό το σύστημα. Αναγνωρίζω βέβαια ότι στο μέλλον θα πρέπει να απλουστευθεί ακόμα περισσότερο. Αυτό θα γίνει με τη μείωση του συντελεστή που ισχύει σήμερα μόνο για τις συντάξιμες αποδοχές, το 80% δηλαδή, έτσι ώστε ο μικρότερος συντελεστής να μπορεί να απευθυνθεί στο μεγαλύτερο τμήμα των αποδοχών. Αυτό είναι κάτι που θα το μελετήσουμε και θα προβούμε εν καιρώ στις κατάλληλες ρυθμίσεις, όπως δήλωσε στην επιτροπή ο αρμόδιος Υφυπουργός. Αυτός είναι και ένας κανόνας που δεν πρέπει να παραβούμε και θα πρέπει να τον εφαρμόζουμε ακριβώς με τον ίδιο τρόπο που τον είχαμε εφαρμόσει στα προηγούμενα μισθολόγια. Αυτά όλα συντελούν και αποτελούν την πρώτη αρχή. 

Η δεύτερη αρχή είναι ότι εξακολουθούμε και εφαρμόζουμε και σε αυτό το νομοσχέδιο κάτι που ακολουθούνταν πιστά και στα προηγούμενα νομοσχέδια και αφορά τα εξής δύο πράγματα: Πρώτον ότι οι αυξήσεις θα είναι μεγαλύτερες όσα περισσότερα είναι τα χρόνια υπηρεσίας των συνταξιούχων. 

Θα σας αναφέρω μερικά παραδείγματα: 'Ενας καθηγητής πανεπιστημίου με τριάντα πέντε χρόνια υπηρεσίας θα πάρει 35% αύξηση, ενώ ένας καθηγητής με είκοσι πέντε χρόνια υπηρεσίας θα πάρει 15% αύξηση. Αντίστοιχα ένας καθηγητής ΤΕΙ με τριάντα πέντε χρόνια υπηρεσίας θα πάρει αύξηση 30% και με είκοσι πέντε χρόνια θα πάρει αύξηση 25%. Το ίδιο ισχύει και για τις άλλες κατηγορίες. 'Ενας ερευνητής με τριάντα πέντε χρόνια θα πάρει 25% αύξηση, ενώ με είκοσι πέντε χρόνια θα πάρει 10% αύξηση. Για τους διπλωματικούς υπαλλήλους οι αυξήσεις κυμαίνονται μεταξύ 8% και 10% γι' αυτούς που έχουν λίγα χρόνια υπηρεσίας και φτάνουν στο 30% γι' αυτούς που έχουν πολλά χρόνια υπηρεσίας. 

Πιστεύω ότι αυτή είναι μία συνταξιοδοτική αρχή, γιατί βρίσκεται πλησιέστερα σε μία αίσθηση ανταποδοτικότητας από την οποία πιστεύω ότι θα πρέπει να διαπνέονται τουλάχιστον κατ' αναλογία οι συντάξεις του δημοσίου. 

Και βεβαίως έχω για τα Πρακτικά έναν πίνακα που αναφέρεται σε όλες τις συντάξεις. Και για να ξέρουμε για τι μιλάμε, ένας καθηγητής παραδείγματος χάριν των ΑΕΙ με την παλιά σύνταξη έπαιρνε τριακόσιες πενήντα τέσσερις χιλιάδες εκατόν σαράντα τέσσερις (354.144) δραχμές με τριάντα πέντε έτη υπηρεσίας, τώρα παίρνει τετρακόσιες ογδόντα χιλιάδες (480.000) δραχμές μία διαφορά, δηλαδή, μηνιαία εκατόν είκοσι πέντε χιλιάδες οκτακόσιες πενήντα έξι (125.856) δραχμές. 

Και προχωρώ σε άλλη κατηγορία, στις συντάξεις μελών ΤΕΙ. 'Ενας καθηγητής με τριάντα πέντε χρόνια με την παλιά σύνταξη έπαιρνε τριακόσιες δεκατέσσερις χιλιάδες επτακόσιες ογδόντα τρεις (314.783) δραχμές, τώρα παίρνει τριακόσιες ογδόντα δύο χιλιάδες επτακόσιες (382.700) δραχμές, δηλαδή μία διαφορά εξήντα επτά χιλιάδες εννιακόσιες δεκαεπτά (67.917) δραχμές. 

Θα προχωρήσω πάλι σε άλλη κατηγορία, στις συντάξεις μελών Παιδαγωγικού Ινστιτούτου. Δεν υπήρχε όμοια βαθμίδα και η νέα σύνταξη με τριάντα πέντε χρόνια είναι τετρακόσιες εβδομήντα οκτώ χιλιάδες επτακόσιες (478.700) δραχμές. 

'Οπως επίσης στο ΚΕΠΕ, ερευνητές κλπ., με τριάντα πέντε χρόνια, η παλιά σύνταξη ήταν τριακόσιες χιλιάδες τριακόσιες ενενήντα δύο (300.392) δραχμές, η νέα σύνταξη είναι τριακόσιες ογδόντα τέσσερις χιλιάδες (384.000) δραχμές, άρα μια διαφορά ογδόντα έξι χιλιάδες τριακόσιες οκτώ (86.308) δραχμές. 

Οι συντάξεις γιατρών του ΕΣΥ με τριάντα πέντε χρόνια είναι: Η νέα σύνταξη τετρακόσιες σαράντα οκτώ χιλιάδες (448.000) δραχμές, ενώ η παλιά τριακόσιες ενενήντα τρεις χιλιάδες εξακόσιες είκοσι τέσσερις (393.624) δραχμές, δηλαδή μία διαφορά πενήντα τέσσερις χιλιάδες τριακόσιες εβδομήντα έξι (54.376) δραχμές. Ανάλογα υπάρχουν αυξήσεις στον επιμελητή Α' και επιμελητή Β'. 

Και πάμε στους διπλωματικούς υπαλλήλους. Ο πρέσβης με τριάντα πέντε χρόνια προϋπηρεσίας παίρνει τετρακόσιες εξήντα χιλιάδες οκτακόσιες (460.800) δραχμές, ενώ η παλιά σύνταξη ήταν τριακόσιες σαράντα έξι χιλιάδες τετρακόσιες είκοσι τρεις (346.423) δραχμές, μία διαφορά δηλαδή εκατόν δεκατέσσερις χιλιάδες τριακόσιες εβδομήντα επτά (114.377) δραχμές. 

Και προχωρούμε με τις συντάξεις αναπήρων πολέμου οπλιτών. Η νέα σύνταξη είναι εβδομήντα δύο χιλιάδες εξήντα (72.060) δραχμές, από την παλιά που ήταν εξήντα επτά χιλιάδες πεντακόσιες (67.500) δραχμές, μία διαφορά, δηλαδή, της τάξεως των τεσσάρων χιλιάδων πεντακοσίων εξήντα (4.560) δραχμών, η οποία ανάλογα με το ποσοστό ανικανότητας αυξάνεται αναλογικά άλλη στο 30%, άλλη στο 45%, άλλη στο 70%, άλλη στο 80%, άλλη στο 100%. Στο 100% η διαφορά είναι δεκαπέντε χιλιάδες διακόσιες (15.200) δραχμές. 


Σελίδα 4882 μέχρι και 4888
είναι σε PDF 

ΓΕΩΡΓΙΟΣ ΑΔΑΜΟΠΟΥΛΟΣ: Κυρίες και κύριοι συνάδελφοι, υπάρχουν διαφορές ορισμένων δεκαδικών μονάδων από κατηγορία σε κατηγορία, διότι αντανακλούν δύο πράγματα, μία διαφορετική σχέση επιδομάτων και μισθών, η οποία αντιστοιχεί στις ιδιαιτερότητες του κάθε λειτουργήματος και αφ'ετέρου στις διαφορετικές συνταξιοδοτικές ευχέρειες τις οποίες έχει κάθε κατηγορία. 

Αυτά, κυρίες και κύριοι, αποτελούν τον κορμό του νομοσχεδίου. Παράλληλα με αυτά, το νομοσχέδιο ρυθμίζει και μια σειρά από άλλα θέματα αρκετά από τα οποία είναι πολύ σημαντικά. 

Κατ' αρχήν ρυθμίζει το θέμα των αγωνιστών της Εθνικής Αντίστασης με έναν τρόπο ο οποίος αντισταθμίζει μια μονομερή και απότομη ρύθμιση, η οποία έγινε πριν μερικά χρόνια και η οποία είχε αδικήσει πάρα πολλούς, οι οποίοι για λόγους χρονικούς και μόνο δεν είχαν καταφέρει να ασκήσουν ένα δικαίωμα το οποίο τους επέτρεπε η νομοθεσία και το είχαν ασκήσει άτομα τα οποία ευρίσκοντο στην ίδια κατηγορία με αυτούς. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή τώρα θα αναγνωρίσετε αντιστασιακούς μετά μισό αιώνα; Δεν ντρέπεται η Κυβέρνησή σας; 

ΓΕΩΡΓΙΟΣ ΑΔΑΜΟΠΟΥΛΟΣ: 'Οχι, κύριε Πρόεδρε. Αυτούς που είχαν υποβάλει τότε και εσείς ακριβώς χωρίσατε τη μία κατηγορία από την άλλη. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εξευτελίζετε και την Αντίσταση! 

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, νομίζω ότι αυτό που λέτε δεν αρμόζει, διότι αποτελεί σήμερα απονομή δικαιοσύνης. Είχαν υποβάλει τα δικαιολογητικά και είχαν περάσει τις επιτροπές. Είναι πράξη δικαιοσύνης, ισονομίας και ισοπολιτείας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ντροπή! Ντροπή! 

ΓΕΩΡΓΙΟΣ ΑΔΑΜΟΠΟΥΛΟΣ: 'Οχι, κύριε Πρόεδρε. Ντροπή είναι που δεν δώσατε συντάξεις και στους άλλους που είχαν το ίδιο δικαίωμα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σκορπάτε τα λεφτά του ελληνικού λαού και δεν έχετε να δώσετε αλλού! 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Πρόεδρε! Θα πάρετε το λόγο. 'Εχετε δικαίωμα να πάρετε το λόγο και να μιλήσετε. 

ΓΕΩΡΓΙΟΣ ΑΔΑΜΟΠΟΥΛΟΣ: Εσείς ήσασταν επικεφαλής της Κυβερνήσεως τότε, κύριε Μητσοτάκη, και ακριβώς χωρίσατε τους αντιστασιακούς που είχαν το ίδιο δικαίωμα και άλλοι πήραν και άλλοι δεν πήραν. 

Επίσης, θεσπίζει -και αυτό έχει συμβολικό χαρακτήρα- την 9η Μαίου ως επίσημη μέρα της Εθνικής Αντίστασης, όπως είναι και σε όλες τις άλλες χώρες του κόσμου. 

Το νομοσχέδιο κάνει και άλλες ρυθμίσεις. Μία συναφής ρύθμιση είναι, ότι προσαρμόζει -και μάλιστα προσθέτει και μια δυναμική- στις συντάξεις αναπήρων πολέμου. Οι συντάξεις αυτές ρυθμίζονται με ορισμένα ποσοστά αναπηρίας και τα ποσοστά αυτά προσδένονται με ένα σταθερό ποσοστό στο βασικό μισθό του στρατιωτικού και εφεξής θα απολαμβάνουν όλες τις ρυθμίσεις και εξελίξεις, οι οποίες προβλέπονται στα στρατιωτικά μισθολόγια. 

Το νομοσχέδιο ρυθμίζει επίσης και το μισθολόγιο των μουσικών της Εθνικής Λυρικής Σκηνής. 

Αυτή είναι μία κατηγορία, κύριοι συνάδελφοι, που είχε εξαιρεθεί απ' όλες τις μισθολογικές ρυθμίσεις διότι δεν έχουν συλλογικές συμβάσεις όπως οι άλλοι καλλιτέχνες. Πρέπει ακόμα να σας πω ότι οι μουσικοί αυτοί έχουν ένα πάρα πολύ υψηλό κόστος συντήρησης των μουσικών τους οργάνων. Πιστεύω ότι με το βήμα αυτό που κάνει η πολιτεία τους αναβαθμίζει και είναι πολύ ευχαριστημένοι γι'αυτό το πράγμα οι άνθρωποι αυτοί που μετά από τόσα χρόνια αυτό που ζητούσαν γίνεται αποδεκτό από την Κυβέρνηση του ΠΑ.ΣΟ.Κ. 

Ρυθμίζονται επίσης θέματα που αφορούν την υγειονομική περίθαλψη του προσωπικού βρεφονηπιακών και άλλων σταθμών που υπάγονται τώρα στην Τοπική Αυτοδιοίκηση. 

Ρυθμίζει ακόμα συνταξιοδοτικά θέματα νομικών προσώπων τα οποία είτε συγχωνεύονται είτε αποκρατικοποιούνται, το ΕΛΚΕΠΑ και άλλα. 

Επίσης, ρυθμίζονται θέματα άλλων κατηγοριών όπως οι φαρμακοποιοί, οι νοσοκομειακοί κλπ. 

Ακόμα, με το νομοσχέδιο αυτό, κύριοι συνάδελφοι, ρυθμίζεται το θέμα των ασφαλισμένων στο Ι.Κ.Α., των εργαζομένων στην Olympic Catering οι οποίοι είχαν προσληφθεί μέχρι 31.12.1992 και αποχωρούν υποχρεωτικά από την υπηρεσία τους και δικαιούνται πλήρη σύνταξη γήρατος ανεξάρτητα από ηλικία αν πραγματοποιήσουν δέκα χιλιάδες πεντακόσιες μέρες ασφάλισης, από τις οποίες τέσσερις χιλιάδες πεντακόσιες τουλάχιστον στην Olympic Cater ing ή εννιά χιλιάδες ημέρες ασφάλισης από τις οποίες τεσσερισήμισι χιλιάδες τουλάχιστον στην παραπάνω εταιρεία και συμπληρώνουν το πεντηκοστό έβδομο έτος της ηλικίας τους. Το άρθρο 19 αναφέρει μία σειρά ρυθμίσεις για τους εργαζόμενους της κατηγορίας αυτής. 

Επίσης, στο άρθρο 20 στην παράγραφο 2 γίνεται μία προσθήκη που λέει: "Σε περίπτωση που σε νοσοκομείο δεν λειτουργεί Επιστημονική Επιτροπή ορίζεται ως μέλος του ΣΚΕΙΟΠΝΙ ο Πρόεδρος της Επιστημονικής Επιτροπής Περιφερειακού Νοσοκομείου της έδρας της ίδιας Περιφέρειας και αν δεν υπάρχει Περιφερειακό, του Νομαρχιακού της έδρας της Περιφέρειας". 

Στην παράγραφο 3 του ιδίου άρθρου καθιερώνεται για τους γιατρούς και οδοντιάτρους του νοσοκομείου του Ε.Σ.Υ. όπως αναφέρεται στην παράγραφο 1 του άρθρου 7 του ν.2606/98 μεικτή εφημερία. Κάποια προβληματάκια που υπάρχουν εδώ θα τα δούμε στην κατ'άρθρον συζήτηση. 

Επίσης, ρυθμίζει το θέμα των εφημεριών των γιατρών του Ε.Σ.Υ. ένα μεγάλο πρόβλημα που είχαμε αντιμετωπίσει στα νοσοκομεία. 

Ακόμα, με κοινή απόφαση των Υπουργών Υγείας και Πρόνοιας και Εργασίας και Κοινωνικών Ασφαλίσεων, ορίζεται το σύστημα διαχείρισης, παρακολούθησης, αξιολόγησης των κονδυλίων της Ευρωπαϊκής 'Ενωσης για τα προνοιακά ιδρύματα του Υπουργείου Υγείας και Πρόνοιας. 

Το νομοσχέδιο αυτό έρχεται να συμπληρώσει και άλλες διατάξεις ιδιαίτερα στο χώρο της υγείας για τα νοσοκομεία που έχουν πάνω από πεντακόσιες κλίνες. Οι προκηρύξεις που έγιναν για την κάλυψη των γενικών διευθυντών δεν προσήλθαν οι απαραίτητοι διότι και τα κριτήρια που είχαν τεθεί, δεν ήταν εξειδικευμένα. Τώρα, με κοινή απόφαση των Υπουργών μοριοποιούνται και εξειδικεύονται επί το επιστημονικότερο. Η θητεία του προέδρου είναι πενταετής και οι αποδοχές του προέδρου καθορίζονται με κοινές αποφάσεις των Υπουργών Οικονομικών και Υγείας και Πρόνοιας. 

Στο νομοσχέδιο αυτό ήρθε και μία διάταξη με την οποία γίνεται μία ρύθμιση για τον υπολογισμό της εισφοράς του ν.128/1975. Το ποσοστό της εισφοράς 1,2% του ν.128/1975 ετησίως όπως ισχύει, επί των πάσης φύσεως χορηγήσεων σε δραχμές ή συνάλλαγμα από πιστωτικά ιδρύματα που λειτουργούν στην Ελλάδα, καθώς και από πιστωτικά ιδρύματα του εξωτερικού μειώνεται από 1.4.2000 σε 0,6%. Ο συντελεστής αυτός είναι μικρότερος για συνεταιρισμούς και ακόμα για πρόσωπα φυσικά ή νομικά που ασχολούνται κατά κύριο επάγγελμα με τη γεωργία, την κτηνοτροφία και την αλιεία. Επίσης, οι χρηματοδοτήσεις γίνονται για επενδύσεις υψηλής τεχνολογίας. Δεν υπάγονται στην εισφορά του ν.128/1975 όπως ισχύει, τα δάνεια ή οι πιστώσεις που συνάπτονται από επιχειρήσεις για χρηματοδότηση επιχειρήσεων οι οποίες έχουν χαρακτηρισθεί ως ιδιαζούσης σημασίας για την οικονομία της χώρας και έχουν με σύμβαση υπαχθεί στις διατάξεις του ν.2687/1953 και ν.4171/1961. Γι'αυτήν τη διάταξη στην επιτροπή είχα προτείνει να έχουν την ίδια εφαρμογή και οι επενδύσεις που γίνονται στο χώρο της υγείας, είτε αυτό είναι στη Θεσσαλονίκη του Παπαγεωργίου ή οποιουδήποτε άλλου νοσηλευτικού ιδρύματος. 

'Αρα λοιπόν, το νομοσχέδιο, κύριοι συνάδελφοι, έχει πάρα πολλά αντικείμενα, αν το δει κανείς σαν ένα νομοσχέδιο που λύνει πολλά προβλήματα. 

Αλλά θα ήθελα να αναφερθώ και σε κάποια άλλα πράγματα, τα οποία ακούστηκαν και στην επιτροπή όσον αφορά τον ετεροχρονισμό των συντάξεων. Υπάρχει το θέμα του ετεροχρονισμού της εφαρμογής του μισθολογίου στους συνταξιούχους. Οι συνταξιούχοι του Παιδαγωγικού Ινστιτούτου το έχουν θέσει και με υπόμνημα. Μάλιστα το έχουμε θέσει και στην επιτροπή. Επίσης υπάρχει το θέμα του χρόνου εφαρμογής του μισθολογίου, καθώς και το θέμα των κληρικών και των συντάξεων, που έχουν επιδικασθεί με δικαστικές αποφάσεις. 

Θα αναφερθώ σύντομα στα θέματα αυτά. 

Κατ' αρχήν θα αναφερθώ στο θέμα της ετεροχρονισμένης εφαρμογής των ευεργετικών διατάξεων του παρόντος νόμου γι' αυτούς που είναι ήδη συνταξιούχοι και γι' αυτούς που έγιναν συνταξιούχοι μετά την εφαρμογή του αντίστοιχου μισθολογίου. Τι σημαίνει αυτό πρακτικά; 

Υπάρχουν δύο κατηγορίες, οι οποίες επηρεάζονται από τα συνταξιοδοτικά νομοσχέδια. 'Οταν βγαίνει ένα μισθολόγιο, υπάρχουν αυτοί οι οποίοι είναι ήδη συνταξιούχοι και αυτοί οι οποίοι είναι ήδη εν ενεργεία και λίγο μετά βγαίνουν στη σύνταξη.Εδώ πρέπει να εφαρμόσουμε μία διάταξη και μία αρχή, όπως ακριβώς έχουμε κάνει και στις υπόλοιπες κατηγορίες, δηλαδή στους στρατιωτικούς, στους δικαστικούς και στους δημοσίους υπαλλήλους. 

Σε όλες αυτές τις κατηγορίες, είπαμε ότι όσοι βγαίνουν αμέσως μετά απο την εφαρμογή του μισθολογίου, όντες εν ενεργεία κατά την ψήφισή του, είναι φυσικό να ακολουθούν τις προβλέψεις του μισθολογίου. Για τους άλλους, τους ήδη συνταξιούχους, υπάρχει ένας ετεροχρονισμός σχετικά βραχύς που ποικίλει από ένα έτος έως ενάμισι έτος περίπου. Αυτός ο ετεροχρονισμός ετηρήθη και για όλες τις προηγούμενες κατηγορίες σε όλα τα προηγούμενα μισθολόγια και συνταξιολόγια. 

Κατ' αρχήν αυτό σχετίζεται και με δημοσιονομικούς λόγους, αλλά κυρίως με μια αίσθηση ανταποδοτικότητας η οποία κατά μία αναλογία θα πρέπει να ισχύσει, έχει μία σχέση. Αυτό που σήμερα δεν μπορεί να γίνει είναι να υπάρξει ειδικά για κάποια κατηγορία εξαίρεση, από αυτήν την αρχή, που εφαρμόστηκε για όλες ανεξαιρέτως τις προγενέστερες κατηγορίες δημοσίων υπαλλήλων και συνταξιούχων. Αλλά όπως είδατε, οι αυξήσεις που παίρνουν αυτές οι κατηγορίες είναι πολύ σημαντικές και πιστεύω ότι αυτό το γνωρίζουμε όλοι. 

Σχετικά με το θέμα της εφαρμογής, θα ήθελα να σας θυμίσω ότι τα συνταξιοδοτικά νομοσχέδια της προηγούμενης δεκαετίας είχαν πολύχρονη απόσταση από το αντίστοιχο μισθολόγιο. Πιστεύω ότι η απόσταση εφαρμογής αυτού του συνταξιοδοτικού νομοσχεδίου είναι εύλογη. Απέχει περίπου ένα χρόνο από την έναρξη ισχύος των μισθολογίων, διότι δεν θα πρέπει να ξεχνάμε ότι τα περισσότερα μισθολόγια ολοκληρώθηκαν μέσα στο 1998, δηλαδή αρχίζοντας να εφαρμόζεται το συνταξιοδοτικό νομοσχέδιο από 1.1.1999, ουσιαστικά απέχει λιγότερο του έτους κατά μέσο όρο από το αντίστοιχο μισθολόγιο. 

Πιστεύω ότι αυτό αποτελεί ρεκόρ συντομίας εφαρμογής του ενός νόμου από έναν άλλον. Και φυσικά υπάρχει μια δημοσιονομική αρχή, η οποία λέει ότι η αναδρομικότητα δεν μπορεί να ανατρέχει πλέον του έτους προς τα πίσω, διότι ανατρέπεται κάθε έννοια δημοσιονομικού προγραμματισμού. 'Αλλο να υπάρχει μια κατηγορία πέντε ατόμων και να γίνει μία αναδρομική εφαρμογή. Κάποτε όλες αυτές οι αναδρομικές εφαρμογές πρέπει να σταματήσουν. Δεν είναι νοητή -κατά την άποψή μου- η εφαρμογή μισθολογικών και συνταξιοδοτικών νόμων, οι οποίοι ανατρέχουν σε προγενέστερες δημοσιονομικές περιόδους. 

'Εχουμε φροντίσει να λύσουμε το πρόβλημα σαν Κυβέρνηση δια της άλλης οδού, συντομεύοντας την κατάταξη νομοσχεδίων, τα οποία εφαρμόζουν τις προβλέψεις των μισθολογίων. Δεν θεωρώ σωστό σε μια χώρα να υπάρχει τόσο μακρά, μακρότατη μερικές φορές, αναδρομή της ισχύος συνταξιοδοτικών νομοσχεδίων και μισθολογικών νόμων. Εάν το νομοσχέδιο ψηφιζόταν νωρίτερα, θα είχε εφαρμοσθεί νωρίτερα. Πιστεύω ότι, αφού ψηφίζεται στη δημοσιονομική χρήση του 1999, το απώτατο που μπορούμε να φτάσουμε προς τα πίσω είναι η 1η Ιανουαρίου του παρόντος έτους. 

Σχετικά με το θέμα των κληρικών, η Κυβέρνηση έχει πει ότι θα εφαρμοσθεί η απόφαση του Συμβουλίου της Επικρατείας, με όποιες βελτιώσεις χρειασθούν. 

Σχετικά με τους πανεπιστημιακούς που έχουν το προνόμιο να εκλέγονται και Βουλευτές, υπήρξε ένας νόμος που υιοθέτησε η Βουλή και με βάση τον οποίο αναστέλλεται η χορήγηση μισθού και η άσκηση καθηκόντων από το πανεπιστήμιο, όταν αυτοί είναι είτε Βουλευτές είτε Υπουργοί είτε Υφυπουργοί. Υπάρχει αναστολή και γι' αυτό εφαρμόζεται από 1.9.97, αν δεν κάνω λάθος. 

Ορισμένοι από αυτούς μπορεί να μην προλάβουν να συμπληρώσουν τα χρόνια της βουλευτικής τους σύνταξης και έχει τεθεί από τους Βουλευτές όλων των κομμάτων. Η πρόταση είναι να καλυφθούν ασφαλιστικά τουλάχιστον κατ' αναλογία με την πλήρη απασχόληση που θα είχαν διαφορετικά από το κράτος. 

Αυτό είναι ένα θέμα που θα εξετάσουμε. Θα δούμε από ποιον προϋπολογισμό πρέπει να καλυφθεί. Κατά τη γνώμη μου πρέπει να καλυφθεί από τον προϋπολογισμό της Βουλής. Θα δούμε κάποιες τεχνικές λεπτομέρειες και θα επανέλθουμε στο ζήτημα αυτό στην κατ' άρθρον συζήτηση. 

Κλείνοντας, θα ήθελα να δηλώσω κάτι για ένα πολύ μεγάλο θέμα, κύριοι συνάδελφοι. 

Υπάρχει ένα θέμα που θα ήθελα να θέσω υπόψη σας, σχετικά με τις ρυθμίσεις του άρθρου 5, το οποίο θέλει για άλλη μια φορά να επαναφέρει την πρωτοκαθεδρία στις ρυθμίσεις που αφορούν απονομές συντάξεων κατόπιν δικαστικών αποφάσεων. 

'Εχουμε τονίσει, νομίζω, πολλές φορές, αλλά και η Κυβέρνηση ιδιαίτερα -και ομολογώ και εγώ ότι τα ίδια επιχειρήματα τονίστηκαν, όχι μόνο από την πλευρά της Συμπολίτευσης, αλλά και από διακεκριμένους ομιλητές της Αξιωματικής Αντιπολίτευσης- ότι θα πρέπει επιτέλους να σταματήσει η άσκηση οικονομικής και συνταξιοδοτικής πολιτικής μέσα από τα δικαστήρια, πολλώ δε μάλλον, όταν αυτές οι αποφάσεις ρυθμίζουν μισθολογικά και συνταξιοδοτικά θέματα ομοτέχνων τους. Βεβαίως αυτό είναι ένα θέμα που έρχεται και ξανάρχεται, αλλά έχω την αίσθηση ότι έχω, αν όχι την ανοιχτή, τουλάχιστον τη σιωπηρή συναίνεση των μείζονων πλευρών του Κοινοβουλίου ότι θα πρέπει το λόγο της συνταξιοδοτικής και οικονομικής πολιτικής να τον έχει η εκάστοτε κυβέρνηση και το Κοινοβούλιο, όταν ρυθμίζει νομοθετικά τα θέματα αυτά. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό είναι σωστό, αλλά πώς θα επιβληθεί; 

ΓΕΩΡΓΙΟΣ ΑΔΑΜΟΠΟΥΛΟΣ: Γι'αυτό το λόγο, για να δώσουμε έμφαση σ'αυτήν την αρχή ξαναφέρνουμε μια διάταξη, κύριε Πρόεδρε, η οποία κηρύσσει εκ νέου ως μη απαιτητές οποιεσδήποτε απαιτήσεις υπάρχουν δι'αυτής της οδού, την οποία περιέγραψα προηγουμένως. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η οποία θα θεωρηθεί αντισυνταγματική και θα πάει λέγοντας. 

ΓΕΩΡΓΙΟΣ ΑΔΑΜΟΠΟΥΛΟΣ: Νομίζω ότι είναι μια τομή, αν θέλετε, ένα θέμα που πρέπει ομόφωνα το Κοινοβούλιο να αποδεχθεί την πρότασή μας. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οταν συνεζητείτο το Σύνταγμα έπρεπε να το σκεφθείτε. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Πρόεδρε, παρακαλώ μη διακόπτετε. 

ΓΕΩΡΓΙΟΣ ΑΔΑΜΟΠΟΥΛΟΣ: Τέλειωσα, κύριε Πρόεδρε. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Αδάμ Ρεγκούζας έχει το λόγο. 

ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η Κυβέρνηση και ο Πρωθυπουργός, αντί να λογοδοτούν για τις άφρονες πολιτικές, αλλά και για την ανικανότητα και την έλλειψη ορθολογικής οικονομικής πολιτικής, αντί να ζητούν συγγνώμη από τον ελληνικό λαό για την απώλεια της πρώτης φάσης της ΟΝΕ και επόμενα για το γεγονός ότι κατέστησαν τη χώρα μας ουραγό των ευρωπαϊκών εξελίξεων, τείνουν να μετατρέψουν τον εθνικό στόχο της ΟΝΕ σε ένα προεκλογικό σύνθημα, χωρίς ουσιαστικό περιεχόμενο. 

Η έλλειψη αποτελεσματικής στρατηγικής στην οικονομία αναδεικνύεται κάθε φορά που η Κυβέρνηση επιχειρεί νομοθετικές παρεμβάσεις στη Βουλή ή αρνείται δογματικά το δημοκρατικό διάλογο με ομάδες πολιτών στην κοινωνία. 

Πολλές φορές επιβεβαιώνεται από τις κυβερνητικές πρακτικές η παροιμία του λαού μας "φθηνοί στη ζάχαρη και ακριβοί στ'αλεύρι". Η μικρολογιστική αντίληψη κυριαρχεί, η κοινωνική αναλγησία μαστίζει κυρίως τους ασθενέστερους οικονομικά πολίτες, που όμως είναι πολλοί, η αλαζονική και στυγνή τεχνοκρατική αντίληψη αλλοιώνει την πραγματική έννοια του διαλόγου στη Βουλή και οι αλχημείες των αριθμών, με στόχο την ονομαστική βελτίωση των δεικτών της οικονομίας, έχει καταστεί πλέον για την Κυβέρνηση αυτοσκοπός. 

Η μεγάλη προσπάθεια για την πραγματική σύγκλιση της οικονομίας, μέσω αναπτυξιακών πρωτοβουλιών, έχει αντικατασταθεί από την πολιτική -επώδυνη για τους πολίτες- φορολογιών ή τις άστοχες περικοπές παροχών μισθωτών και συνταξιούχων. 

Οι προτεραιότητες της πολιτικής στην οικονομία της Κυβέρνησης Σημίτη αρχίζουν από τους πολύτεκνους, τα άτομα με ειδικές ανάγκες, τους μικρομεσαίους, τους αγρότες ή τους μισθωτούς και τους συνταξιούχους. 

Οι κυβερνήσεις του ΠΑΣΟΚ της δεκαετίας 1980-1990 καθιέρωσαν κίνητρα εξόδου υπαλλήλων από το δημόσιο, με στόχο την κομματικοποίηση και τον έλεγχο της Δημόσιας Διοίκησης. Μ'αυτόν τον τρόπο δημιούργησαν ολόκληρες στρατιές νέων σε ηλικία συνταξιούχων, που έσπευσαν στη συνέχεια να γίνουν διπλοθεσίτες, καταλαμβάνοντας θέσεις εργασίας στην παραγωγή ή τις υπηρεσίες, επιδεινώνοντας έτσι το κοινωνικό φαινόμενο της ανεργίας. 

Παράλληλα ανετράπη η αναλογία εργαζομένων-συνταξιούχων στη χώρα μας εις βάρος των πρώτων, τροφοδοτώντας όμως την κρίση στο ασφαλιστικό σύστημα και καταργώντας ουσιαστικά την ανταποδοτική λειτουργία των ασφαλιστικών φορέων. 

Αντί, λοιπόν, η Κυβέρνηση σήμερα να πάρει μέτρα που θα ανοίξουν την οικονομία και θα περιορίσουν την ανεργία, αντί να περικόψει δαπάνες που εξυπηρετούν τις κομματικές της σκοπιμότητες, αλλά και συντηρούν τον κομματικό της στρατό, αντί να αποδεχθεί και να υιοθετήσει τον αναγκαίο όσο ποτέ έλεγχο και τη διαφάνεια στο δημόσιο βίο, αντί να εντείνει τους ρυθμούς στην απορρόφηση των κοινοτικών πόρων, αντί να αποκηρύξει τη μετριοκρατία και την ανικανότητα που τροφοδοτούν την κοινωνική απορρύθμιση, έρχεται δια του κυρίου Υπουργού Οικονομικών, με μικροψυχία και εκδικητικότητα ουσιαστικά, να μειώσει ή να καθηλώσει για μερικά χρόνια τις συντάξεις ή να παρακρατήσει αναδρομικά συνταξιούχων, αδιαφορώντας για την αδικία ή τη θεσμική παραβίαση. 

Λειτουργεί επιλεκτικά, καλύπτοντας με προκλητικό τρόπο ημετέρους, όπως στην περίπτωση συνταξιούχων γενικών διευθυντών των Υπουργείων ή των Οργανισμών, όπου καλύπτει την περίπτωση των γενικών διευθυντών του ΙΚΑ, επειδή συμπεριλαμβάνεται -και λυπάμαι που το λέω- η μητέρα του Υπουργού Εθνικής Οικονομίας του κ. Παπαντωνίου, η κ. Ευαγγελία Παπαντωνίου που υπηρετούσε, ως γενική διευθύντρια στα κεντρικά του ΙΚΑ στην Αθήνα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Τι είναι αυτά τα πράγματα που λέτε; 

ΑΔΑΜ ΡΕΓΚΟΥΖΑΣ: Και εξαιρούνται οι γενικοί διευθυντές του Οργανισμού Εργατικής Κατοικίας, αρμοδιότητος του Υπουργείου Εργασίας και Κοινωνικών Ασφαλίσεων, αν και καλύπτει κατά τα άλλα τον ΟΑΕΔ, που και αυτός ανήκει στο ίδιο Υπουργείο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχετε επιχειρήματα και κάνετε προσωπικές επιθέσεις; 

ΑΔΑΜ ΡΕΓΚΟΥΖΑΣ: Δεν κάνω προσωπικές. Σας προειδοποίησα και στην επιτροπή, κύριε Υπουργέ, να γενικεύσετε το μέτρο για όλους και όχι με επιλεκτικό τρόπο στο ΙΚΑ. 

ΠΡΟΕΔΡΕΥΩΝ (Παναγιώτης Ν. Κρητικός): Δεν χρειαζόντουσαν αυτά, κατεβάζοντας σε αυτό το επίπεδο τη συζήτηση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μάλλον θα πρέπει να ξέρετε ότι είναι ευθεία αντανάκλαση ... 

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, παρακαλώ. 

ΑΔΑΜ ΡΕΓΚΟΥΖΑΣ: Δεν σας διέκοψα, κύριε Υπουργέ, να έχετε υπομονή. Να περιμένετε να με ακούσετε και να απαντήσετε. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ να κρατήσουμε τη συζήτηση στα πλαίσια που επιβάλλει το νομοσχέδιο αυτό. 

ΑΔΑΜ ΡΕΓΚΟΥΖΑΣ: Θεωρεί τους συνταξιούχους προνομιούχους και τους θέτει σε πρώτη προτεραιότητα, για να υπηρετήσουν τους λίγους που καταδυναστεύουν τον τόπο. 

Σε πολλές περιπτώσεις περιφρονεί το Σύνταγμα, σε ό,τι αφορά την ίση αντιμετώπιση των πολιτών από το κράτος ή την αναδρομική έναρξη ισχύος, σχετικά με την αναδρομική έναρξη ισχύος των νόμων. 

Στα πλαίσια, όμως, των προεκλογικών αναγκών, προβαίνει σε μικροτακτοποιήσεις με άτακτο τρόπο και αυτές υπολογίζοντας πως έτσι θα ξεγελάσει τους πολίτες και θα υφαρπάξει ψήφους. 'Ομως, πλανάται πλάνην οικτράν η Κυβέρνηση. Οι πολίτες είναι πλέον νοήμονες, απηλλαγμένοι από τους φανατισμούς ή τις πολιτικές ποδοσφαιροποιήσεις του παρελθόντος. Δεν ενδίδουν στις τεχνικές εντάσεις και προπαντός δεν συγχωρούν. 

Πέραν, όμως, αυτών η προχειρότητα της Κυβέρνησης αποτελεί γι' αυτήν χρόνια επιδημική ασθένεια. Πριν ο λέκτωρ λαλήσει τρεις, επανέρχεται σε νόμους που ψηφίστηκαν, τρεις έως τέσσερις μήνες πριν και τους τροποποιεί, ή τους καταργεί, προς δόξαν της πολυνομίας και της μη εφαρμογής των νόμων. 

Ισχυρίζεται ο κύριος Υπουργός, ότι οι παρεμβάσεις έχουν, ως στόχο, την εκλογίκευση και την απλοποίηση του συνταξιοδοτικού συστήματος. Επαίρεται ότι σε καμία περίπτωση δεν θα μειωθούν οι αποδοχές. Ωστόσο καθηλώνει για χρόνια συνταξιούχους, με τα τεχνάσματα της προσωπικής προσωρινής διαφοράς. 

Προσπαθεί να δημιουργήσει άλλοθι για την παρακράτηση των αναδρομικών συνταξιούχων, λέγων ότι έτσι γινόταν και στο παρελθόν. 

'Ομως, από τη μελέτη των προηγουμένων νομοθετικών παρεμβάσεων στους μισθούς και στις συντάξεις των δημοσίων υπαλλήλων, άλλο προκύπτει. Αδικεί τους πρώην γενικούς διευθυντές, όπως αυτούς στην εκπαίδευσή ή τους οργανισμούς του δημοσίου. Περικόπτει τις εκατό χιλιάδες περίπου (100.000) δραχμές από τις συντάξεις των αναπληρωτών γενικών διευθυντών, παρά τις επισημάνσεις του Ελεγκτικού Συνεδρίου ή τα διαλαμβανόμενα στην παράγραφο 4 του άρθρου 103 του Συντάγματος. 

Υποβαθμίζει μισθολογικά συνταξιούχους, όπως αυτούς στον Οργανισμό Λιμένος Θεσσαλονίκης και αλλού, με την παγιοποίηση των, για πολλά χρόνια, αποδοχών τους. 

Χαρακτηρίζει δημόσια υπηρεσία αυτή στην Τράπεζα της Ελλάδος και μόνο για να εξυπηρετήσει ημετέρους, που παρά τις πιέσεις μας στην επιτροπή οικονομικών, δεν μας έδωσαν απάντηση ποιοι είναι. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί το κάνει αυτό; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μίλησα αναλυτικότατα. 

ΑΔΑΜ ΡΕΓΚΟΥΖΑΣ: Αναγνωρίζει, ως εντάξιμη και συντάξιμη υπηρεσία, την θαλάσσια προϋπηρεσία, μέχρι οκτώ χρόνια, γιά αυτούς που προνομιακά προσελήφθησαν στις ΔΟΥ και ειδικότερα στη Δίωξη Λαθρεμπορίου, χωρίς να αιτιολογεί γιατί το κάνει ή ποιους εξυπηρετεί. 

Προβαίνει σε κοντόφθαλμες αλλαγές στο συνταξιοδοτικό των ΔΕΠ των ΑΕΙ και των ΤΕΙ, με κατάργηση της αναγνώρισης προϋπηρεσίας στο εξωτερικό, αν και αυτές έχουν καλυφθεί ασφαλιστικά, μέσω της διαδοχικής ασφάλισης. 

Βάζει νέες προϋποθέσεις για τη συνταξιοδότηση καθηγητών ΑΕΙ και ΤΕΙ, καταργώντας ουσιαστικά κίνητρα προσέλκυσης επιστημόνων από το εξωτερικό που έγιναν στο παρελθόν και που είχαν δοθεί, αναδεικνύοντας για μία ακόμα φορά την αφερεγγυότητα της πολιτείας προς τους πολίτες. 

Θεσμοθετεί το συνταξιοδικό καθεστώς των γενικών γραμματέων Υπουργείων προϊσταμένων γραμματειών, περιφερειαρχών, ειδικών γραμματέων Υπουργείων, γενικού γραμματέα της Βουλής, με χρόνο θεμελίωσης συνταξιοδότησης εννοώ, οκτώ χρόνια και αγνοεί παραδείγματος χάρη τους γενικούς γραμματείς των δήμων, παρά τις επισημάνσεις μας στην επιτροπή, που προτείναμε με ταυτόχρονη οριοθέτηση κατωτάτου πλαφόν κατοίκων των δήμων, όπως παραδείγματος χάρη τις εκατό χιλιάδες κατοίκους. 

Συμψηφίζει προϋπηρεσίες στην παραπάνω κατηγορία, ενώ αγνοεί περιπτώσεις, παραδείγματος χάρη, Βουλευτών που δεν μπορούν να συμψηφίσουν προϋπηρεσία βουλευτίας με αυτήν του γενικού γραμματέα Υπουργείου. 

Για μια ακόμα φορά, κύριοι συνάδελφοι, οι Βουλευτές καθίστανται θύματα του λαϊκισμού και της υποκρισίας που κυριαρχεί στη δημόσια ζωή. Με αλχημείες περιορίζει, μειώνει δηλαδή κατά 30% συντάξεις κοινοταρχών και δημάρχων. Στην εφεύρεση θα ταίριαζε δίπλωμα ευρεσιτεχνίας. Τι κάνει ακριβώς ο κύριος Υπουργός. Για τον υπολογισμό της μηνιαίας χορηγίας των δημάρχων και προέδρων κοινοτήτων από 1.1.98 και μετά, λαμβάνονται υπόψη τα έξοδα παράστασης που τους καταβάλλονται κατά το χρόνο της εξόδου τους από την υπηρεσία. 'Ετσι λέει το παρόν νομοσχέδιο. Ο τρόπος αυτός υπολογισμού αδικεί δημάρχους και προέδρους, κυρίως μικρών δήμων και κοινοτήτων, που αποτελούν και την πλειοψηφία των ΟΤΑ. Αυτή είναι η ανταμοιβή της Κυβέρνησης στην υλοποίηση του σχεδίου "ΚΑΠΟΔΙΣΤΡΙΑΣ". 

Και εξηγούμαι με ποιο τρόπο το κάνει. Πρώτον, τα έξοδα παράστασης του έτους 1998 που θα αποτελέσουν τη βάση χορηγίας των διατελεσάντων δημάρχων και κοινοταρχών από δω και στο εξής, γιατί μέχρι τώρα αναπροσαρμοζόντουσαν κάθε χρόνο, είναι πλασματικά, γιατί καθορίστηκαν με βάση τα τακτικά έσοδα των δήμων και κοινοτήτων του έτους 1997, κατά το οποίο μάλιστα, όπως όλοι γνωρίζουμε, η Κυβέρνηση κατακράτησε με διάφορες δικαιολογίες, σημαντικά χρηματικά ποσά που εδικαιούντο οι ΟΤΑ. 

Δεύτερον, με την αντικατάσταση της παραγράφου 2 του άρθρου 1 του ν. 1518/85 οι χορηγίες δημάρχων και κοινοταρχών θα αυξάνονται σύμφωνα με την ακολουθούμενη επί των πολιτικών συντάξεων του δημοσίου, μισθολογική πολιτική και όχι με την αύξηση των τακτικών εσόδων των ΟΤΑ και των εξόδων παράστασης δημάρχων και κοινοταρχών. Στην περίπτωση αυτή αδικούνται οι πρόεδροι που υπηρέτησαν σε μικρές κυρίως και φτωχές κοινότητες, διότι η χορηγία τους θα παραμείνει σε μικρά επίπεδα, που θα μηδενιστούν με την πάροδο του χρόνου. 

Εμείς προτείνουμε όσες χορηγίες δικαιούχων δημάρχων και κοινοταρχών είναι κατώτερες του ορίου των πολιτικών συντάξεων του δημοσίου να εξισωθούν με αυτές και να ακολουθούν στη συνέχεια ομοιόμορφα την αύξηση των πολιτικών συντάξεων. 

Σε ό,τι αφορά τη συνταξιοδότηση των αιρετών νομαρχών, εκτιμούμε ότι αυτό γίνεται με καθυστέρηση, η καθυστέρηση αυτή δημιουργεί προβλήματα ανταποδοτικών εισφορών και συσσώρευση υποχρεώσεων για εισφορές προηγουμένων ετών. Η ρύθμιση όμως αυτή, θα έλεγε κανένας, είναι μισή. 

Στο σημείο αυτό θα ήθελα να κάνω συγκεκριμένες επισημάνσεις. Δεν έχουν αναλογική μορφή τα ισχύοντα για τους δημάρχους και για τους νομάρχες. Για παράδειγμα, δεν προσμετράται ο χρόνος θητείας του νομαρχιακού συμβούλου, όπως γίνεται με τους δημοτικούς συμβούλους, φυσικά στην αναλογία του ένα προς τέσσερα, δηλαδή τέσσερα χρόνια νομαρχιακός σύμβουλος ή δημοτικός σύμβουλος και ένα χρόνο νομάρχης ή δήμαρχος. Ο χρόνος θεμελίωσης του συνταξιοδοτικού δικαιώματος των δημάρχων, όπως γνωρίζουμε όλοι μας είναι έξι χρόνια, πλέον δυο χρόνια δημοτικού συμβούλου με την αναλογία που είπα προηγουμένως. Στους νομάρχες ακραία στα οκτώ και καμιά άλλη ρύθμιση και ανεξάρτητα αν οι νομάρχες εκλέγονται μόνο δυο φορές μπορούν να έχουν το δικαίωμα της εκλογής. Η δυνατότητα, λοιπόν, εκλογής νομάρχη είναι από το νόμο όπως λέμε περιορισμένη, δηλαδή στην καλύτερη περίπτωση, ένας νομάρχης μπορεί να έχει οκτώ χρόνια. Θεωρούμε πως το κλάσμα 20/25 δεν έχει λογική. Θα λέγαμε ένα κλάσμα με παρανομαστή 16 θα ήταν η σωστή αντιμετώπιση. Δεν προσμετράται για υπολογισμό σύνταξης. Ο χρόνος σε άλλες αιρετές θέσεις, όπως δημάρχου, Βουλευτή πάντα με τον όρο ότι δεν χρησιμοποιήθηκαν για τη χορήγηση άλλης σύνταξης. 

Δεν λαμβάνεται καμία μέριμνα για όλες τις αιρετές θέσεις Βουλευτή, νομάρχη, δημάρχου σχετικά με το συμψηφισμό του χρόνου υπηρεσίας σε θέσεις μετακλητού νομάρχη ή γενικού γραμματέα Υπουργείου -ενώ όπως είπα προηγουμένως μεταφέρονται- ή γενικού γραμματέα περιφέρειας με την προϋπόθεση πάντα οτι δεν υπολογίστηκαν για τη χρήση άλλης χορηγίας ή σύνταξης. 

Τέλος η διαφορά του ορίου ηλικίας, εννοώ το εξηκοστό πέμπτο έτος, σε σχέση με τις υπόλοιπες αιρετές θέσεις που είναι το εξηκοστό έτος, δεν έχει καμία απολύτως λογική. 

Εκείνο που δεν πρέπει να περάσει απαρατήρητο, κύριοι συνάδελφοι, είναι οι μειώσεις της κύριας αλλά και επικουρικής σύνταξης του μη ιατρικού προσωπικού του Νοσοκομείου Ευαγγελισμός. Οι μειώσεις είναι για μεν την κύρια σύνταξη είκοσι πέντε χιλιάδες (25.000) έως σαράντα χιλιάδες (40.000) δραχμές, για δε την επικουρική είκοσι χιλιάδες (20.000) έως σαράντα χιλιάδες (40.000) δραχμές το μήνα. Με το ν. 1803/88 το μη ιατρικό προσωπικό μπορούσε με δήλωσή του να υπαχθεί στο συνταξιοδοτικό καθεστώς του δημοσίου ή να παραμείνει στο καθεστώς που υπήρχε ΤΑΠΘΕ κύρια σύνταξη και ΤΕΑΜ επικουρική. 

Οι εισφορές στα ασφαλιστικά ταμεία όσων επέλεξαν το καθεστώς που υπήρχε, ήταν και είναι εφ'όλων των αποδοχών σε σχέση με τους επιλέξαντες τα ταμεία του δημοσίου που ήταν και είναι επί του βασικού μισθού συν χρονοεπίδομα. Το συνολικό ποσό των συντάξεων και στις δυο περιπτώσεις, κυμαίνεται περίπου στα αυτά επίπεδα είτε ΤΑΠΘΕ συν ΤΕΑΜ ίσον κύρια σύνταξη δημοσίου συν Μετοχικό Ταμείο, συν Ταμείο Αρωγής με διαφορά μόνο στο Ταμείο Πρόνοιας που είναι το εφάπαξ διπλάσιο από το ν.103/75. 

Αυτό νομίζω είναι και ανέντιμο και εχθρικό για τους εργαζομένους και καλούμε την Κυβέρνηση να το αναθεωρήσει αμέσως. 

O κύριος Υπουργός δεν μας έδωσε επίσης πειστική απάντηση στα διαλαμβανόμενα στο άρθρο 4 του νομοσχεδίου, δηλαδή για την καθιέρωση της 9ης Μαίου ως ημέρας εορτασμού της Εθνικής Αντίστασης. Και ρωτάμε: Τι εξυπηρετεί αυτό; Η ημέρα εορτασμού του Γοργοποτάμου καταργείται; Δεν καλύπτεται η Εθνική Αντίσταση απ'αυτήν; Ποια χρονική περίοδο καλύπτει αυτός ο νέος εορτασμός; Η ανέγερση των ανδριάντων, των όποιων αγωνιστών, χρειαζόταν νομοθετική ρύθμιση; Δεν καλύπτεται από τις τρέχουσες διατάξεις; 

Εκτιμούμε πως όλη αυτή η σκηνοθεσία έρχεται να υπηρετήσει προεκλογικές ανάγκες ευρωεκλογών για την Κυβέρνηση και τίποτε άλλο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μασκαραλίκια! 

ΑΔΑΜ ΡΕΓΚΟΥΖΑΣ: Εμείς καταγγέλλουμε αυτού του είδους την αγοραία μορφή που επιλέγει η Κυβέρνηση. Δεν πρόκειται να συμπράξουμε στο παιχνίδι των τεχνητών εντάσεων ή των χρεοκοπημένων διαχωριστικών γραμμών, γιατί υπακούμε στη φωνή του λαού. Οι εντάσεις, οι διαχωριστικές γραμμές, εξυπηρετούν εκείνους που στερούνται πειστικών επιχειρημάτων ή εκείνους που προσπαθούν μέσω των εντάσεων να συγκαλύπτουν τις αδυναμίες της δικιάς τους πολιτικής. 

Η σημερινή Κυβέρνηση το πράττει και για τους δύο λόγους. 'Ομως, η γύμνια δεν μπορεί να καλυφθεί από το λαό με νάυλον φορεσιές ή μαραμένα φύλλα συκής. Η ώρα της κρίσης πλησιάζει και ο κάθε κατεργάρης θα πάει στον πάγκο του. 

Τελειώνοντας θα ήθελα να πω ότι η Κυβέρνηση, με το σύστημα των τροπολογιών, μας έφερε και πάλι νέες διατάξεις στην επιτροπή, θέλοντας ίσως να αποφύγει τις γνωματεύσεις της Επιστημονικής Επιτροπής και συνεχίζει την προχειρότητα, αλλά και την εσκεμμένη αποφυγή, όπως είπα, της Επιστημονικής Επιτροπής της Βουλής. 

Δεύτερον, προβαίνει με τις υπόλοιπες διατάξεις σε κοντόφθαλμες και αναποτελεσματικές περικοπές όπως π.χ. με την τροπολογία για τους εργαζόμενους στην "Ολύμπικ Κέτεριγκ" κάνει το αντίθετο. Εν ονόματι της εξυγίανσης που δεν έρχεται ποτέ, προβαίνει σε προκλητικές παραχωρήσεις, σε ημετέρους και βεβαίως σε πρόωρες συνταξιοδοτήσεις, ενώ άλλες κατηγορίες εργαζομένων που επίμονα το ζητούν και υπάρχει ανάγκη, το αρνείται. 

Βεβαίως εμείς, δεν είμαστε διατεθειμένοι να συνεργήσουμε σε τέτοιου είδους παλαιοκομματισμό και θα αρνηθούμε τη θετική ψήφο. 

Πριν κλείσω, κύριοι συνάδελφοι, θα ήθελα να αναφερθώ σε μια κατηγορία υπαλλήλων του Υπουργείου Εξωτερικών. Στο ταμείο ασφάλισης των υπαλλήλων του Υπουργείου Εξωτερικών, είναι ασφαλισμένοι επικουρικώς εκτός των λοιπών υπαλλήλων του Υπουργείου Προεδρίας της Κυβέρνησης και Εξωτερικών και οι διπλωματικοί υπάλληλοι. Η κατηγορία αυτή των υπαλλήλων ειδικής βαθμολογικής και μισθολογικής διαβάθμισης, οι διπλωματικοί υπάλληλοι καταβάλλουν ήδη ασφαλιστικές εισφορές υψηλότερες σε σχέση με τις εισφορές των άλλων κατηγοριών ασφαλισμένων. 

Πιο συγκεκριμένα οι υπάλληλοι αυτοί, λόγω του ότι κατέχουν στο μεγαλύτερο χρονικό διάστημα της σταδιοδρομίας τους θέσεις με τακτικές αποδοχές, που υπερβαίνουν το ανώτατο όριο ασφαλιστικών κρατήσεων, που είναι οι τακτικές αποδοχές του γενικού διευθυντή προσαυξημένες κατά 20%, υποχρεούνται σε κρατήσεις που υπολογίζονται με βάση το όριο αυτό, χωρίς μάλιστα να εισπράττουν τις αντιστοιχούσες σ' αυτές παροχές, ενώ οι άλλοι υπάλληλοι υποβάλλονται σε κρατήσεις που υπολογίζονται μεν στο ανώτατο όριο, μόνο όμως κατά τα τελευταία έτη της σταδιοδρομίας τους, που προάγονται σ' αυτόν το βαθμό. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Ετσι, ενώ οι διπλωματικοί υπάλληλοι καταβάλλουν τις αυξημένες εισφορές επί τετραπλάσιο ή και μεγαλύτερο χρονικό διάστημα σε σχέση με τους γενικούς διευθυντές, έχουν τις ίδιες παροχές. 

Νομίζω, κύριοι συνάδελφοι, ότι αυτού του είδους οι αδικίες δεν μπορεί να συνεχίζονται και να είναι ανεκτές από την Εθνική μας Αντιπροσωπεία. 

Κυρίες και κύριοι συνάδελφοι, θα μπορούσαμε πραγματικά, ως Νέα Δημοκρατία, να ψηφίσουμε πολλές από τις ρυθμίσεις του παρόντος νομοσχεδίου, έστω και αν είναι διάσπαρτες και αποσυνδεδεμένες. 'Ομως δεν μπορούμε να το πράξουμε, διότι η όποια καλή μας πρόθεση ακυρώνεται από τις αστοχίες, την έλλειψη κοινωνικής ευαισθησίας, την καλλιέργεια διαχωριστικών γραμμών που συναντά κανείς μέσα σ' αυτές τις διατάξεις και γι' αυτό δυστυχώς θα το καταψηφίσουμε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι Βουλευτές, το παρόν νομοσχέδιο που έρχεται για συζήτηση και ψήφιση σήμερα στην Ολομέλεια της Βουλής, στην ουσία είναι ένα πολυνομοσχέδιο. Από τη μια έρχεται να ρυθμίσει ζητήματα αναπροσαρμογής στις συντάξεις των μελών του Δ.Ε.Π., των Α.Ε.Ι., των Τ.Ε.Ι., των γιατρών του Ε.Σ.Υ. και των διπλωματικών υπαλλήλων, αλλά και από την άλλη ένα σωρό συνταξιοδοτικά και άλλα μισθολογικά θέματα. 

Παρ' όλο που ορισμένες διατάξεις του παρόντος νομοσχεδίου έρχονται να ρυθμίσουν ορισμένα δίκαια αιτήματα κάποιων στρωμάτων των εργαζομένων και πάλι αυτά κατά τρόπο λειψό, όπως θα φανεί από τις παρατηρήσεις που θα κάνουμε στην πορεία της συζήτησης, εν τούτοις γίνεται ολοφάνερο ότι και το νομοσχέδιο αυτό κινείται στη λογική του περιορισμού των παροχών, όσο αυτό βεβαίως είναι δυνατόν μέσα στα πλαίσια του υπάρχοντος θεσμικού πλαισίου. 

Η διαπίστωση αυτή φαίνεται καθαρά και από τη συνολική εκτίμηση των ρυθμίσεων που περιέχονται, αλλά και από την εισηγητική έκθεση, όπου ορθά-κοφτά και χωρίς πολλές περιστροφές μπαίνει σαν πλαίσιο για τις αλλαγές η δημοσιονομική πολιτική που επιβάλλεται από το στόχο της πλουτοκρατίας της χώρας μας για τη συμμετοχή της χώρας μας στο τρίτο στάδιο της ΟΝΕ. Δηλαδή, συρρίκνωση των παροχών προς το λαό, αλλά και πλουσιοπάροχη ενίσχυση της ντόπιας και ξένης ολιγαρχίας με διάφορους τρόπους στο όνομα πάντα της ενίσχυσης της ανταγωνιστικότητας. 

Κάναμε αυτήν τη διαπίστωση και αναφερθήκαμε στην παρατήρηση, όσο επιτρέπει το σημερινό πλαίσιο, γιατί είναι σ' όλους γνωστό ότι στα πλαίσια των κατευθύνσεων της Ευρωπαϊκής 'Ενωσης προωθείται μια πλήρης ανατροπή των κατακτήσεων των εργαζομένων, όσων μπόρεσαν να αποσπάσουν τα προηγούμενα χρόνια μέσα από σκληρούς αγώνες και θυσίες. Στα πλαίσια αυτών των αναδιαρθρώσεων και με πρόσχημα την ενίσχυση της ανταγωνιστικότητας, προβλέπονται οι ανατροπές στο ασφαλιστικό σύστημα, με μείωση των εργοδοτικών εισφορών, με μείωση των κρατικών επιχορηγήσεων, αύξηση των ορίων συνταξιοδότησης, αλλαγή στον τρόπο υπολογισμού των συντάξεων και γενικά μείωση των ασφαλιστικών παροχών στους ασφαλισμένους. 

Πριν από λίγες μέρες μάλιστα ο Πρόεδρος της Ευρωπαϊκής Κεντρικής Τράπεζας κάλεσε τα κράτη-μέλη της Ευρωπαϊκής 'Ενωσης να συντονίσουν, αλλά και να ενισχύσουν τα βήματά τους παίρνοντας μέτρα στην κατεύθυνση της ενίσχυσης της λεγόμενης σταθερότητας, αλλά και της αναμόρφωσης του ασφαλιστικού συστήματος, δηλαδή στην πλήρη ανατροπή του. 

Να, γιατί κάναμε προηγουμένως όλες αυτές τις επισημάνσεις για το παρόν νομοσχέδιο, που κινείται σε περιοριστική κατεύθυνση. Η κατεύθυνση αυτή διαπερνά βασικές πτυχές του νομοσχεδίου. 

Υπάρχει επίσης, η εμμονή της Κυβέρνησης να κρατάει καθηλωμένες τις συντάξεις των δημοσίων υπαλλήλων κάτω από το 60% των πραγματικών συνολικών αποδοχών και σε ορισμένες μάλιστα περιπτώσεις κάτω και από αυτό το 40%, όπως συμβαίνει με τους καθηγητές του πανεπιστημίου, σύμφωνα και με τα στοιχεία που παρουσιάστηκαν στην επιτροπή από τον εκπρόσωπό τους, όταν συνεζητείτο το νομοσχέδιο. Στοιχεία άλλωστε που δεν αμφισβητήθηκαν και από κανέναν. 

Η θέση του Κ.Κ.Ε. είναι γνωστή. Οι συντάξεις των δημοσίων υπαλλήλων πρέπει να ανέρχονται στο 80% των συνολικών τους αποδοχών του τελευταίου μήνα. 

Εσείς όμως, μέσα από τη λεγόμενη επιδοματική πολιτική, αφήνετε απέξω ένα μεγάλο μέρος των συνολικών αποδοχών και δεν το υπολογίζετε ούτε στις αυξήσεις που παίρνουν οι εργαζόμενοι κάθε χρόνο -γι'αυτό και στην πραγματικότητα οι αυξήσεις είναι πολύ μικρότερες και από αυτές που ανακοινώνονται σε ονομαστικούς αριθμούς, με αποτέλεσμα τη συνολικότερη μείωση του εισοδήματός τους- και ούτε βέβαια στις συντάξιμες αποδοχές. 

Γνωρίζουμε βέβαια την απάντησή σας: 'Οτι εσείς θέλετε, αλλά δυστυχώς δεν υπάρχουν χρήματα. Χρήματα όμως υπάρχουν και παραϋπάρχουν, όταν πρόκειται να αντιμετωπίσετε τις προκλητικές αξιώσεις της ολιγαρχίας. 

Επαναλαμβάνω ότι η θέση του Κ.Κ.Ε είναι γνωστή: Οι συντάξεις των δημοσίων υπαλλήλων θα πρέπει να ανέρχονται στο 80% των συνολικών αποδοχών του τελευταίου μήνα. 

Είναι γνωστή, επίσης, η θέση μας και όσον αφορά τις ασφαλιστικές εισφορές. Πώς θα καλύπτονται; Θα καλύπτονται κατά τα 2/9 με συμμετοχή των εργαζομένων, κατά τα 4/9 με συμμετοχή των εργοδοτών και κατά τα 3/9 με κρατική επιχορήγηση. 

Εφόσον η Κυβέρνηση επιμένει να κρατάει καθηλωμένες τις συντάξεις κάτω από το 60%, εμείς βέβαια δεν μπορούμε να συμφωνήσουμε με το νομοσχέδιο. 

Αντί, λοιπόν, για αύξηση των συντάξεων, εσείς με το παρόν νομοσχέδιο έρχεσθε για άλλη μια φορά να ξεκαθαρίσετε και να επιβεβαιώσετε αυτήν την πολιτική για καθήλωση των συντάξεων κάτω από το 60%. 

Η περιοριστική κατεύθυνση του νομοσχεδίου φαίνεται και από τον τρόπο που γίνεται η οφειλόμενη αναπροσαρμογή των συντάξεων των μελών του διδακτικού επιστημονικού προσωπικού, του επιστημονικού προσωπικού των Τ.Ε.Ι. των γιατρών του Ε.Σ.Υ. και των διπλωματικών. Αντί να γίνει η αναπροσαρμογή από τότε που ψηφίστηκε για την κάθε κατηγορία το νέο ειδικό μισθολόγιο, γίνεται με καθυστέρηση δεκαοκτώ ολόκληρων μηνών, που οδηγεί στο τραγελαφικό αποτέλεσμα άλλοι να παίρνουν την αύξηση από τότε που συνταξιοδοτήθηκαν -και καλά κάνουν και την παίρνουν- και άλλοι να χάνουν την αύξηση δεκαοκτώ μηνών. Και η προκλητική αυτή μεταχείριση σε βάρος των συνταξιούχων γίνεται ακόμη μεγαλύτερη, αφού η διαφορά που θα προκύψει δεν θα καλυφθεί εφάπαξ, αλλά μπορεί να δοθεί και τμηματικά, όπως φαίνεται από την παράγραφο 11 του άρθρου 1 που δίνει τη δυνατότητα στον Υπουργό να ορίσει με απόφασή του τμηματική κάλυψη της διαφοράς. 

Είμαστε αντίθετοι με την παροχή σύνταξης στους γενικούς γραμματείς των υπουργείων, στους γενικούς γραμματείς περιφερειών, στους ειδικούς γραμματείς των υπουργείων. Πού θα το πάτε τέλος πάντων; Ο κύριος Υπουργός άφησε να φανεί ότι μελετάει και τη συνταξιοδότηση των διορισμένων νομαρχών. Επαναλαμβάνω ότι είμαστε αντίθετοι. Δεν μπορούμε να συμφωνήσουμε με μια τέτοια διάταξη. 'Αλλο είναι το ζήτημα ότι ο χρόνος της θητείας τους σ'αυτές τις θέσεις θα πρέπει να υπολογίζεται στα συντάξιμα χρόνια και άλλο να τους δώσετε και δεύτερη σύνταξη. Γιατί να πάρουν και δεύτερη σύνταξη; Ποιος τους έστειλε στις θέσεις αυτές; Είναι καθαρή προσπάθεια να τακτοποιήσετε τους ημετέρους. Και εδώ βέβαια πρέπει να πάρουν θέση και τα υπόλοιπα κόμματα. 

Το νομοσχέδιο έρχεται να ρυθμίσει ορισμένα μόνο θέματα του προσωπικού των οργανισμών που μετατρέπονται σε ανώνυμες εταιρείες και ιδιωτικοποιούνται, όπως είναι για παράδειγμα ο Οργανισμός Σχολικών Κτιρίων, ο Ο.Δ.Δ.Υ. κλπ. -και αναφέρομαι στο άρθρο 7 του νομοσχεδίου- ικανοποιώντας ένα δίκαιο αίτημα για τη συνέχιση της ασφαλιστικής τους κάλυψης στο δημόσιο ή εν πάση περιπτώσει, στους ασφαλιστικούς οργανισμούς στους οποίους ήταν ασφαλισμένοι μέχρι σήμερα. Αυτή η ρύθμιση είναι και περιορισμένη. Αναφέρεται μόνο στο τακτικό προσωπικό, αφήνοντας απέξω τους εργαζόμενους με συμβάσεις αορίστου χρόνου. 'Ομως και έτσι όπως έχει η ρύθμιση -και θα πρέπει να το επισημάνουμε- δεν μπορεί να οδηγήσει σε εφησυχασμό των εργαζομένων, όσον αφορά το μέλλον των σημερινών συνταξιούχων, αλλά και των εργαζόμενων στους οργανισμούς αυτούς. Γιατί; Για τον απλούστατο λόγο ότι ανατρέπεται η σχέση συνταξιούχων ασφαλισμένων. Και αύριο-μεθαύριο, με πρόφαση την αλλαγή αυτής της σχέσης ότι δηλαδή οι συνταξιούχοι θα είναι περισσότεροι από τους εργαζόμενους, ανοίγει ο δρόμος για να προχωρήσετε σε νέες ρυθμίσεις ακόμη πιο αρνητικές και σε περιορισμό βέβαια των ασφαλιστικών παροχών. Είναι φανερό, λοιπόν, ότι δεν μπορεί να επιτρέπεται κανένας εφησυχασμός. Και πολύ περισσότερο, δεν επιτρέπεται να περάσει ο εφησυχασμός που επιχειρείτε να καλλιεργηθεί πως δήθεν δεν βλάπτονται οι εργασιακές σχέσεις και τα άλλα δικαιώματα των εργαζομένων από τη μετατροπή αυτών των οργανισμών σε ανώνυμες εταιρείες. 

'Ερχομαι τώρα στο θέμα του μισθολογίου των μουσικών: Δίνετε βέβαια μια αύξηση στους μισθούς -και εδώ έχουμε συγκεκριμένες παρατηρήσεις- αλλά παραμένει ο διαχωρισμός των συνολικών αποδοχών σε βασικό μισθό και επιδόματα, δηλαδή η γνωστή τακτική της επιδοματικής πολιτικής στην οποία αναφερθήκαμε αναλυτικά προηγουμένως. Και ρωτάμε: Γιατί δεν ενσωματώνετε αυτά τα επιδόματα στο βασικό μισθό; Και αφού δεν ενσωματώνονται, δεν θα υπολογίζονται βέβαια ούτε στις μελλοντικές αυξήσεις ούτε και στις συνταξιοδοτικές παροχές. 

Και έρχομαι στο θέμα της Εθνικής Αντίστασης για το οποίο έγινε ήδη και στην επιτροπή, αρκετή συζήτηση. Λέει η Κυβέρνηση ότι, με το παρόν νομοσχέδιο, επιλύεται μια αδικία σε βάρος των αγωνιστών της Εθνικής Αντίστασης. Δεν θα αναφερθώ βέβαια στα μνημεία, αλλά -όπως σωστά αναρωτήθηκαν πολλοί ομιλητές και στην επιτροπή- θα ρωτήσω και εγώ: 'Ηταν ανάγκη να ψηφιστεί νόμος για την ανέγερση μνημείων για τους αγωνιστές της Εθνικής Αντίστασης; Και εν πάση περιπτώσει, στη συγκεκριμένη διάταξη, δίνετε που δίνετε αυτήν τη δυνατότητα, επιμένετε να αγνοείτε τη θέληση των εκπροσώπων των αντιστασιακών οργανώσεων; 

Θα αναφερθώ όμως πιο συγκεκριμένα στο θέμα των συντάξεων. Λέει, επαναλαμβάνω, η Κυβέρνηση ότι με αυτό το νομοσχέδιο επιλύεται μια αδικία σε βάρος των αγωνιστών της Εθνικής Αντίστασης. Και εύλογα αναρωτιέται κανείς: 'Επρεπε να περάσουν τόσα χρόνια από τότε που ξαναγύρισε το ΠΑ.ΣΟ.Κ. στην εξουσία και δόθηκαν οι συντάξεις, για να καταλάβει ότι υπάρχει μια μεγάλη αδικία σε βάρος ενός αριθμού αγωνιστών της Εθνικής Αντίστασης; 

Υπενθυμίζω ότι το κόμμα μας στο παρελθόν, είχε καταθέσει σχετική πρόταση νόμου, η οποία βέβαια απορρίφθηκε από την Κυβέρνηση. 

Και έτσι όπως έχει το άρθρο 4, θα επανακληθούν μόνον εκείνες οι περιπτώσεις στις οποίες οι αγωνιστές της Εθνικής Αντίστασης είχαν μεν καταθέσει την αίτηση συνταξιοδότησης, αλλά λόγω της τακτικής της τότε κυβέρνησης της Νέας Δημοκρατίας, δεν εξετάστηκαν από το Γενικό Λογιστήριο του Κράτους. Η ρύθμιση όμως αυτή, έτσι όπως έχει, αφορά έναν περιορισμένο μόνον αριθμό. Γιατί είναι γνωστό ότι υπάρχει ένας αριθμός αγωνιστών της Εθνικής Αντίστασης που, για τον έναν ή τον άλλο λόγο, δεν είχαν υποβάλει μέχρι το νόμο της Νέας Δημοκρατίας, την αίτηση για συνταξιοδότηση είτε γιατί δεν είχαν τις υπόλοιπες προϋποθέσεις που ορίζονται από το νόμο -το όριο της ηλικίας των εξήντα πέντε χρόνων- είτε γιατί δεν είχαν τα απαιτούμενα δικαιολογητικά, ή εν πάση περιπτώσει, για διάφορους άλλους λόγους. Και εύλογα αναρωτιέται κανένας: Αυτούς τους ανθρώπους γιατί τους "κόβετε"; Σε αυτούς τους ανθρώπους γιατί δεν δίνετε σύνταξη; Γιατί τους πετάτε απέξω, ενώ έχουν όλες τις υπόλοιπες προϋποθέσεις, ώστε να πάρουν αυτήν την πενιχρή σύνταξη των είκοσι χιλιάδων (20.000) ή τριάντα χιλιάδων (30.000) δραχμών, που είναι μια ανάσα, ύστερα μάλιστα από τις τόσες διώξεις που υπέστησαν; 

Εν πάση περιπτώσει, πρέπει κύριε Υπουργέ, να τροποποιήσετε τη σχετική διάταξη και να δώσετε τη δυνατότητα σε όλους τους αγωνιστές της Εθνικής Αντίστασης που έχουν τις υπόλοιπες προϋποθέσεις να καταθέσουν την αίτηση για συνταξιοδότηση. 

Αναφερθήκαμε, κύριοι Βουλευτές, στις βασικές διατάξεις του νομοσχεδίου που δείχνουν και τη βασική κατεύθυνση των ρυθμίσεων που προωθούνται. Δεν αναφέρομαι στα συγκεκριμένα ζητήματα, τα οποία είναι πάρα πολλά και για τα οποία θα αναφερθούμε αναλυτικά στην κατ' άρθρο συζήτηση. 

Μετά απ'όλα όσα αναφέραμε είναι φανερό ότι καταψηφίζουμε το παρόν νομοσχέδιο. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, δεν θα αναφερθώ βέβαια, στη συμπεριφορά της Κυβέρνησης απέναντι στους συνταξιούχους και ειδικά στους χαμηλοσυνταξιούχους, γιατί είναι γνωστή. Εξάλλου έχει συζητηθεί πολλές φορές σε αυτήν την Αίθουσα. 

Για μας, από τη στιγμή που δεν υπάρχει η σύνδεση των συντάξεων με το 80% των συνταξίμων αποδοχών, δεν είναι δυνατό να συμφωνήσουμε σε οποιαδήποτε λογική και τεχνική ρύθμιση συνταξιοδοτικών θεμάτων. 

Το συζητούμενο νομοσχέδιο θα μπορούσα να το χαρακτηρίσω ως ένα νομοσχέδιο "σκούπα". Ρυθμίζει κυρίως συνταξιοδοτικά θέματα, αλλά και ασφαλιστικά θέματα ορισμένων κλάδων και φορολογικά, αλλά και μισθολογικά θέματα. Πρόκειται, δηλαδή, για ένα νομοσχέδιο που είναι λίγο απ'όλα, χωρίς αρχή και τέλος και χωρίς ενιαίο περιεχόμενο. 

Βέβαια, είναι ένα νομοσχέδιο που σέρνεται από το περασμένο καλοκαίρι. Μπορούσε να είχε δοθεί έγκαιρα. Δόθηκε την περασμένη εβδομάδα στα κόμματα, συζητήθηκε γρήγορα στην επιτροπή, ήλθε στην Ολομέλεια γρήγορα. Δεν υπήρξε, λοιπόν, ο απαραίτητος χρόνος για να γίνει ολοκληρωμένη συζήτηση από πλευράς όλων των κομμάτων. 

Επίσης, αγαπητοί συνάδελφοι, θα πρέπει να δοθεί ιδιαίτερη προσοχή στο γεγονός ότι το Ελεγκτικό Συνέδριο στα Πρακτικά της Ολομέλειας που συνοδεύουν το συγκεκριμένο νομοσχέδιο, διατυπώνει διαφωνίες, επιφυλάξεις και επισημάνσεις για την αντισυνταγματικότητα μερικών διατάξεών του. Είναι ένα ερώτημα στο οποίο δεν απήντησε η Κυβέρνηση. 

Δεν μπορούμε να φανταστούμε εμείς ότι έρχεται ένα νομοσχέδιο που αύριο, απ'ό,τι φαίνεται, έχει πιθανότητες να κηρυχθεί αντισυνταγματικό. 

Με το βασικό κορμό του νομοσχεδίου, αγαπητοί συνάδελφοι, εφαρμόζεται ουσιαστικά στους συνταξιούχους το μισθολόγιο που πρόσφατα αποφασίστηκε. Αν και δεν συμφωνήσαμε με το συγκεκριμένο νομοσχέδιο, η ρύθμιση συνδέεται με το μισθολόγιο και είναι καθαρά θέμα τεχνικό. 

ΠΡΟΕΔΡΕΥΩΝ (Λουκάς Αποστολίδης): Κύριε Αποστόλου, θα μου επιτρέψετε να κάνω μία ανακοίνωση; 

ΕΥΑΓΓΕΛΟΣ ΑΠΟΣΤΟΛΟΥ: Βεβαίως, κύριε Πρόεδρε. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε συνάδελφε. 

'Εχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" εβδόμηντα τέσσερις μαθητές και τέσσερις συνοδοί-καθηγητές από το 5ο Γυμνάσιο Πειραιά. 

Τους καλωσορίζουμε στο Κοινοβούλιο. 

(Χειροκροτήματα στην Αίθουσα) 

Σας ευχαριστώ, κύριε Αποστόλου, για τη διακοπή. Παρακαλώ, συνεχίστε. 

ΕΥΑΓΓΕΛΟΣ ΑΠΟΣΤΟΛΟΥ: 'Ομως η συγκεκριμένη ρύθμιση, αγαπητοί συνάδελφοι, έρχεται με μεγάλη καθυστέρηση, γιατί, ενώ το μισθολόγιο είχε αρχίσει να εφαρμόζεται από τις 1-7-1997, έχει περάσει αρκετός χρόνος και έπρεπε οι ρυθμίσεις που σήμερα θεσμοθετούμε να είχαν γίνει πριν από καιρό και για μας οπωσδήποτε να έχουν και τη σχετική αναδρομή ισχύ. 

Από τη μια μεριά, λοιπόν, έχουμε τέτοιες ρυθμίσεις, από την άλλη όμως έχουμε και φωτογραφικές διατάξεις. Επιπλέον αγνοούνται βασικά πράγματα που αν μη τι άλλο θα έδειχναν ότι σ' αυτόν τον τόπο υπάρχει κοινωνική ευαισθησία, σ' αυτόν τον τόπο δεν λειτουργούν όλα με οικονομικίστικη αντίληψη και λογιστική πρακτική. 

Υπάρχουν διατάξεις στο συγκεκριμένο νομοσχέδιο όπως είναι η παράγραφος 12 του άρθρου 2 που αναφέρονται σε συγκεκριμένο προκλητικό πριμ. Θεωρείται με τη συγκεκριμένη διάταξη ως δημόσια υπηρεσία, τη θαλάσσια υπηρεσία που ήταν τα μέλη του ΣΔΟΕ και δεν μπορούμε να καταλάβουμε για ποιο λόγο. Αν θεσμοθετηθεί γι' αυτούς τότε γιατί οι υπόλοιποι δημόσιοι υπάλληλοι να πληρώνουν για να αναγνωρίσουν ως συντάξιμη την προϋπηρεσία τους στον ιδιωτικό τομέα; Κάτι ανάλογο συμβαίνει και στην προκειμένη περίπτωση. 

Επίσης, γιατί να συζητάμε για ειδικές ρυθμίσεις δύο και τριών υπαλλήλων της Τράπεζας Ελλάδος -ουσιαστικά για τρεις ή τέσσερις περιπτώσεις πρόκειται, κύριε Υπουργέ- και την ίδια στιγμή αδυνατούμε να ικανοποιήσουμε ένα απλό αίτημα μερικών εκατοντάδων γερόντων ηλικίας εβδομήντα πέντε ετών περίπου που έδωσαν το αίμα τους στην αντίσταση κατά των κατακτητών; Ενώ επιχειρείτε να διορθώσετε μία αδικία που πράγματι έγινε το 1991 σε όσους είχαν υποβάλει τα σχετικά δικαιολογητικά έρχεσθε σήμερα και αυτούς τους ανθρώπους, οι οποίοι είτε δεν πρόφτασαν είτε γιατί δεν ειδοποιήθηκαν, δεν τους συμπεριλαμβάνετε. Είναι ελάχιστοι αυτοί οι αγωνιστές, πρόκειται για ανθρώπους οι οποίοι παίρνουν σύνταξη τριάντα χιλιάδες (30.000) δραχμές και σεις, κύριε Υπουργέ, εξακολουθείτε να επιμένετε. 

Αν θυμάσθε στην επιτροπή είχαμε εκφράσει επιφυλάξεις σχετικά με το συγκεκριμένο νομοσχέδιο. Εγώ σας λέω ότι η συγκεκριμένη συμπεριφορά σας ήταν ένας παραπάνω λόγος που να μας οδηγήσει στο να καταψηφίσουμε το συγκεκριμένο νομοσχέδιο. 

Μιας και μιλάμε για την Εθνική Αντίσταση, ειλικρινά δεν μπορούμε να καταλάβουμε γιατί νομοθετείται η ανέγερση μνημείου Εθνικής Αντίστασης. Είναι μία αυτονόητη υποχρέωση της πολιτείας, μια υποχρέωση της Νομαρχιακής και Τοπικής Αυτοδιοίκησης και δεν νομίζουμε ότι χρειαζόταν ειδική ρύθμιση. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τα εξασφαλίζει ο νόμος; Καμία εξασφάλιση. Είναι απλώς εμπαιγμός. 

ΕΥΑΓΓΕΛΟΣ ΑΠΟΣΤΟΛΟΥ: Να συμφωνήσουμε, κύριε Υπουργέ, ότι είναι σωστή η επέκταση του δικαιώματος σύνταξης που γίνεται και σε όσους φοιτούν στα δημόσια Ι.Ε.Κ., με δύο όμως παρατηρήσεις. Πρώτον, να μην ισχύει μόνο για τα άγαμα αγόρια, αλλά και για τα κορίτσια λόγω του ότι δίκαιο είναι ό,τι ισχύει για τα αγόρια να ισχύει και για τα κορίτσια. Επομένως θα πρέπει να αντικαταστήσετε τη φράση "άγαμα αγόρια" με τη φράση "άγαμα τέκνα". 

Επίσης δεν είναι σωστό και αρκετό να ισχύει μόνο για τα δημόσια Ι.Ε.Κ. αλλά και για τα ιδιωτικά με δεδομένο τον περιορισμό των θέσεων στα δημόσια Ι.Ε.Κ. 'Αλλωστε η φοίτηση στα ιδιωτικά Ι.Ε.Κ. λαμβάνεται υπόψη για την παροχή του οικογενειακού επιδόματος. Επομένως νομίζουμε ότι είναι απαραίτητο να λαμβάνεται υπόψη και για την παροχή σύνταξης λόγω θανάτου του γονέα. 

Μπορεί, κύριε Υπουργέ, να κατανοούμε τους λόγους για τους οποίους στην παράγραφο 5 του άρθρου 7 υπάρχουν τα γνωστά προβλήματα που δημιουργούνται με τις αποφάσεις που εκδίδουν οι δικαστικοί που αφορούν τα μισθολογικά και συνταξιοδοτικά τους ζητήματα, όμως φοβόμαστε ότι πάλι θα βρούμε μπροστά μας αυτές τις διατάξεις. Επιπλέον φοβόμαστε μήπως γενικευθούν αυτές οι διατάξεις, όπως σας είπα πέραν της πιθανής αντισυνταγματικότητας, η οποία είναι δυνατόν να υποχρεώσει το δημόσιο σε εκτέλεση δικαστικών αποφάσεων. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η δική σας άποψη ποια είναι; 

ΕΥΑΓΓΕΛΟΣ ΑΠΟΣΤΟΛΟΥ: Σας είπα, κύριε Υπουργέ. Νομίζω πως προσπαθείτε πίσω από αυτήν τη ρύθμιση να γενικεύσετε την κατάσταση. Μπορεί το συγκεκριμένο θέμα να αντιμετωπισθεί διαφορετικά. 

'Οπως σας προανέφερα ενώ μπορεί να υπάρχουν θετικές ρυθμίσεις, όπως μία περίπτωση είναι η κατάργηση του Ταμείου Ασφαλίσεως Προσωπικού του Θεραπευτηρίου του "Ευαγγελισμού", όμως κι εκεί δημιουργείται ένα σοβαρό πρόβλημα. 

Το 1988 με το ν. 1803 είχε δοθεί το δικαίωμα σε αυτούς τους εργαζόμενους να επιλέξουν καθεστώς συνταξιοδοτικό και επικουρικό ταμείο ανάμεσα στο δημόσιο και το ταμείο τους. Περίπου τριακόσια άτομα, που έχουν πάνω από είκοσι χρόνια προϋπηρεσία, επέλεξαν το καθεστώς του ταμείου τους, ενώ οι περισσότεροι και κυρίως οι νεότεροι, υπηρεσιακά επέλεξαν το καθεστώς του δημοσίου. Σε αυτά τα τριακόσια άτομα γινόντουσαν κρατήσεις επί του συνόλου των αποδοχών τους. Με τη συγκεκριμένη διάταξη που φέρνετε, τα άτομα αυτά εντάσσονται στο καθεστώς του δημοσίου, αλλά όσον αφορά τη σύνταξή τους αυτή υπολογίζεται από το βασικό μισθό και το χρονοεπίδομά τους και όχι από το σύνολο των αποδοχών, όπως θα έπρεπε να γίνεται γι αυτά τα συγκεκριμένα άτομα, λόγω του ότι έχουν καταβάλει στα ταμεία τους τις αντίστοιχες αποδοχές. 

Δεν θα αναφερθώ σε περισσότερες λεπτομέρειες. 'Αλλη μία χαρακτηριστική περίπτωση ρύθμισης είναι ότι πάλι θεσμοθετείτε διατάξεις για μετακινήσεις εκτός έδρας υπαλλήλων, όταν πριν από δεκαπέντε ημέρες είχαμε συζητήσει το σχετικό νομοσχέδιο. Αυτό για μας δείχνει προχειρότητα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πού το λέει αυτό; 

ΕΥΑΓΓΕΛΟΣ ΑΠΟΣΤΟΛΟΥ: Δεν έχω μπροστά μου το σχετικό πρακτικό. Θα το φέρω στην κατ' άρθρο συζήτηση. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Λάθος κάνετε, δεν υπάρχει τέτοιο πράγμα. 

ΕΥΑΓΓΕΛΟΣ ΑΠΟΣΤΟΛΟΥ: Θα σας το δώσω μετά, κύριε Υπουργέ. 

'Οπως προανέφερα εμείς καταψηφίζουμε το συγκεκριμένο νομοσχέδιο όχι τόσο για την πανσπερμία των ρυθμίσεών του, αλλά κυρίως γιατί αποπνέει μία αντίληψη καθαρά οικονομικίστικη. 

Επαναλαμβάνω, κύριε Υπουργέ, ότι στην πολιτική θα πρέπει να υπάρχει και κοινωνική ευαισθησία. Κατά τη διάρκεια της συζήτησης στην επιτροπή κλείσατε το θέμα των αγωνιστών της Εθνικής Αντίστασης λέγοντας ότι "για μας δεν είναι δυνατόν το 2000 να συζητιούνται τέτοια θέματα". Για μας όμως από την ώρα που αυτοί οι άνθρωποι σε αυτήν την ηλικία εξακολουθούν να ζουν και να υπάρχουν και αποτελούν τιμή για τη χώρα μας, θα τους τιμούμε. Επιμένουμε και πάλι ότι θεωρούμε παράλογο γιατί για εκατό-διακόσιους γερόντους τη επαρχίας δεν δείχνετε την ανάλογη ευαισθησία. 

ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι με τους νόμους 2530/97 και 2606/98 ρυθμίστηκαν τα μισθολόγια του διδακτικού επιστημονικού προσωπικού των ΑΕΙ και ΤΕΙ και των γιατρών του ΕΣΥ καθώς και των διπλωματικών υπαλλήλων. 

Με το σχέδιο νόμου που συζητάμε σήμερα ρυθμίζονται τα συνταξιοδοτικά εκείνων που το μισθολόγιο τους ρυθμίσαμε με τους παραπάνω νόμους. 

Εμείς, όταν ψηφίζονταν τα νομοσχέδια που ρύθμιζαν τα μισθολογικά των καθηγητών πανεπιστημίων και των ιατρών ΕΣΥ και των διπλωματικών υπαλλήλων, τα είχαμε καταψηφίσει, διότι οι αναπροσαρμογές των μισθών δεν ανταποκρίνονταν στις απώλειες που είχαν υποστεί οι μισθοί των εν λόγω υπαλλήλων από τον πληθωρισμό, από τη μη αναπροσαρμογή των μισθών και των συντάξεων, από τη μη αναπροσαρμογή του αφορολογήτου ποσού και από τη μη τιμαριθμική αναπροσαρμογή των φορολογικών κλιμακίων. 

Γι'αυτόν το λόγο καταψηφίζουμε και το παρόν σχέδιο νόμου. 

Δεύτερον, η αναπροσαρμογή των συντάξεων με το σχέδιο νόμου, δεν ανατρέχει από τότε που έγινε η αναπροσαρμογή των μισθών τόσο των καθηγητών ΑΕΙ και ΤΕΙ όσο και των ιατρών του ΕΣΥ και των διπλωματικών υπαλλήλων, αλλά γίνεται μεταγενέστερα, με αποτέλεσμα πολλοί από αυτούς να χάνουν μέχρι και δεκαέξι μήνες εισόδημα από τη μη αναδρομική αναπροσαρμογή των συντάξεών τους. 

Ο τρίτος λόγος, για τον οποίο καταψηφίζουμε το νομοσχέδιο είναι ότι ο μισθός, οι αποδοχές επί των οποίων υπολογίζεται η σύνταξη, είναι ο βασικός μισθός συν το χρονοεπίδομα και όχι όλες οι υπόλοιπες αποδοχές, με αποτέλεσμα οι σχέσεις σύνταξης και αποδοχών να είναι κάτω του 50% Παραδείγματος χάριν ο μισθός καθηγητού πανεπιστημίου με σαράντα χρόνια υπηρεσία ανέρχεται στο 42% των πραγματικών αποδοχών του εν ενεργεία. 

Δεύτερον, η σύνταξη των μερικής απασχόλησης καθηγητών ΑΕΙ-ΤΕΙ ανέρχεται στο 1/3 των αποδοχών των εν ενεργεία της ίδιας κατηγορίας. 

Υπάρχει και μία άλλη αναντιστοιχία εις βάρος εκείνων που έχουν περισσότερα χρόνια υπηρεσίας. Παραδείγματος χάριν, ένας καθηγητής πανεπιστημίου με σαράντα χρόνια υπηρεσία παίρνει το 42% των αποδοχών του εν ενεργεία. Με είκοσι πέντε χρόνια υπηρεσία λαμβάνει το 38% των αποδοχών του εν ενεργεία. Δηλαδή με μία διαφορά γύρω στα δεκαπέντε χρόνια υπηρεσίας, η μείωση σύνταξης σε σχέση με τον πρώτο είναι τέσσερις μονάδες. Για να δείτε το μέγεθος της αδικίας και την προχειρότητα της ρύθμισης που δεν στηρίζεται σε καμία λογική και σε κανένα σταθερό! Οι ρυθμίσεις είναι αυθαίρετες. 

Εμείς πιστεύουμε ότι η σύνταξη πρέπει να καλύπτει το 80% των πραγματικών αποδοχών του εν ενεργεία υπαλλήλου, ανεξάρτητα κατηγορίας. Γι'αυτούς τους λόγους καταψηφίζουμε το νομοσχέδιο σε εκείνα τα άρθρα, που αναφέρονται στα συνταξιοδοτικά. 

'Ομως, στο σχέδιο νόμου υπάρχουν και άλλες ρυθμίσεις. Θα αναφερθώ κυρίως στο άρθρο 4. Στο άρθρο 4 γίνονται ρυθμίσεις που αναφέρονται στην Εθνική Αντίσταση. Αυτή η ταλαίπωρη Εθνική Αντίσταση στην Ελλάδα έχει γίνει μία διελκυστίνδα. 'Εχει γίνει μία σκύλευση της Εθνικής Αντίστασης από πολλές κυβερνήσεις, κυρίως του ΠΑ.ΣΟ.Κ. αλλά και της Νέας Δημοκρατίας. 

Κοιτάξτε τη λογική: Παρατείνεται η προθεσμία υποβολής αίτησης αναγνώρισης της ιδιότητας του αγωνιστή της Εθνικής Αντίστασης μέχρι τέλους του 1999. Για μένα δεν έπρεπε να υπάρχει προθεσμία λήξεως δικαιώματος υποβολής αίτησης αναγνώρισης της ιδιότητας του αγωνιστή της Εθνικής Αντίστασης. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ούτε μετά από έναν αιώνα δηλαδή; 

ΑΝΑΣΤΑΣΙΟΣ ΙΝΤΖΕΣ: Ούτε μετά από έναν αιώνα. Εάν δεν υπάρχει πώς θα το αναγνωρίσει; Κύριε Μητσοτάκη, γνωρίζετε να υπάρχει πουθενά τέτοια προθεσμία; Υπάρχει στη Γαλλία; Στην Ιταλία; Εδώ μπήκε διότι είχαμε ανωμαλία. 

ΚΥΡΙΑΚΟΣ ΣΠΥΡΙΟΥΝΗΣ: Είναι πειρασμός για καταδολίευση του νόμου. 

ΑΝΑΣΤΑΣΙΟΣ ΙΝΤΖΕΣ: Εάν υπάρχουν επιτροπές που αναγνωρίζουν εκεί να αναζητηθούν οι ευθύνες και όχι με περιορισμούς. 

Τώρα, στην τέταρτη παράγραφο του άρθρου 4 δίδεται το δικαίωμα σε όσους είχαν υποβάλει αιτήσεις συνταξιοδότησης μέχρι το 1990. Η Νέα Δημοκρατία δεν εξήτασε αυτές τις αιτήσεις για να κριθεί εάν δικαιούνται ή όχι σύνταξης. Αυτό το έκανε για δικούς της λόγους. Βρήκε μερικές ψευδείς αιτήσεις και μετά τις κατήργησε όλες. Κοντά στα ξερά κάηκαν και τα χλωρά. Η παράταξη της Νέας Δημοκρατίας, που δεν έπαιξε πατριωτικό ρόλο στην κατοχή και στην Εθνική Αντίσταση αισθάνεται ενοχές. 'Ετσι κάθε φορά που της δίδεται η ευκαιρία μαζί με ορισμένα ξερά, που πράγματι υπήρχαν και είναι καταδικαστέα, καίει και τα χλωρά. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κάνετε λάθος κύριε συνάδελφε. Να μην αρχίσουμε τώρα τη συζήτηση ποιος ήταν και ποιος δεν ήταν στην Αντίσταση. 

ΑΝΑΣΤΑΣΙΟΣ ΙΝΤΖΕΣ: Να την αρχίσουμε, κύριε Μητσοτάκη. Εφόσον έρχεται αυτή η διάταξη πρέπει να ελεγχθούν όλα. 

'Οσοι, λοιπόν, δεν υπέβαλαν αίτηση διότι δεν πρόλαβαν ή διότι δεν θέλησαν μέχρι το 1990 και έχουν αναγνωρισθεί ως αγωνιστές της Εθνικής Αντίστασης ή όσοι με την παράταση που δίδεται μέχρι το τέλος του 1999 υποβάλουν αίτηση να αναγνωρισθεί η ιδιότητά τους ως αγωνιστών της Εθνικής Αντίστασης, δεν έχουν δικαίωμα συνταξιοδότησης εάν θεμελιώνουν τέτοιο δικαίωμα. Εδώ είναι ο παραλογισμός. Δηλαδή, ενώ η πολιτεία δίνει το μέγιστο, δηλαδή την ηθική αμοιβή να αναγνωρισθεί σε έναν 'Ελληνα πολίτη ο πατριωτισμός του σε κρίσιμες στιγμές και ενώ αυτός θεμελιώνει δικαίωμα υλικής αμοιβής, δηλαδή συνταξιοδοτικό δικαίωμα, αυτό δεν του το αναγνωρίζει. 

Βλέπω ότι ο κ. Μητσοτάκης μάλλον συμφωνεί με τη ρύθμιση. Θα ήθελα να μας πει ποια είναι η αιτιολογία της. Ο κύριος Υπουργός δεν δίνει καμία αιτιολογία. Δηλαδή αναγνωρίζει από την άλλη πλευρά ότι πολλοί που έλαβαν σύνταξη Εθνικής Αντίστασης είναι μαϊμούδες. Γιατί δεν επεμβαίνει η πολιτεία για να σπάσει αυτό το απόστημα; Εν γνώσει της δέχεται ότι όποτε ανοίγει ο κύκλος της αναγνώρισης της ιδιότητας του αγωνιστή της Εθνικής Αντίστασης γίνονται και μαϊμούδες αγωνιστές; 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αφού είναι βέβαιο ότι αυτό συμβαίνει. 

ΑΝΑΣΤΑΣΙΟΣ ΙΝΤΖΕΣ: Δεν διαφωνώ. Δηλαδή, κύριε Πρόεδρε, εκεί θα χτυπήσουμε; Την πηγή να χτυπήσουμε. Ποιοι δίνουν τα πιστοποιητικά. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επειδή αναφέρεσθε συνεχώς σε μένα, πρέπει να σας πω ότι η δική μου θέση ήταν ξεκάθαρη ανέκαθεν. Στη δεκαετία του 1950 αλλά και στη δεκαετία του 1940 κανένας αγωνιστής της Εθνικής Αντίστασης δεν ζήτησε σύνταξη. 

Αντίθετα είπαμε όλοι τότε από όλο το φάσμα, αριστεροί και δεξιοί, ότι η αντίσταση δεν έγινε για να πληρωθεί. Και θυμήθηκε το κράτος σαράντα χρόνια μετά να δώσει συντάξεις. 

Το θεωρώ ανήθικο, κύριε συνάδελφε και είμαι αντίθετος. Μάλιστα δε, να αναγνωρίζει αγωνιστές της αντίστασης πενήντα χρόνια και πενήντα πέντε μετά, όταν δεν ζει κανένας! Εγώ την έζησα την αντίσταση και βλέπω πόσοι λίγοι ζωντανοί απομείναμε. Ποιος θα κρίνει ποιος ήταν αγωνιστής; Είναι δυνατόν να μην είναι "μαϊμούδες" αυτοί που θα μπουν; Είναι ντροπή για την Κυβέρνηση Σημίτη ότι φέρνει αυτό το νομοσχέδιο! 

ΠΡΟΕΔΡΕΥΩΝ (Λουκάς Αποστολίδης): Και εδώ οι "μαϊμούδες", κύριε Πρόεδρε; 

ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, μετά την παρέμβαση του κυρίου Προέδρου της Νέας Δημοκρατίας, βλέπετε ότι υπάρχει ένα θέμα ηθικό. Εφόσον η πολιτεία αποφάσισε να τιμήσει τους αγωνιστές της Εθνικής Αντίστασης, πρέπει να ολοκληρωθεί το έργο.'Η δεν θα πάρει κανείς... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κανείς λέω εγώ! 

ΑΝΑΣΤΑΣΙΟΣ ΙΝΤΖΕΣ: 'Απαξ όμως και πήραν μερικοί, πρέπει να πάρουν όσοι δικαιούνται και όχι με τερτίπια νομοθετικά και διοικητικά να αποκλείουν μερικούς που δικαιούνται! Αλλιώς, να απαλειφθεί τελείως το άρθρο. Πώς μου δίνεις το δικαίωμα να αναγνωρίσω ότι είμαι αγωνιστής και δεν μου δίνεις τελικά το δικαίωμα να πάρω σύνταξη; 'Η εν πάση περιπτώσει να καταργηθούν όλες. Αλλά δεν μπορούν να γίνονται για λόγους χρονικής επιθυμίας ρύθμισης του θέματος διαφορετικές ρυθμίσεις για την ίδια αντικειμενική κατάσταση και για τα ίδια πρόσωπα. 

Εδώ ο κύριος Υφυπουργός είναι έκθετος και ενώπιον της Βουλής και ενώπιον του ελληνικού λαού. Και εγώ τον καλώ να αποσύρει το άρθρο αν τολμά ή να κάνει πλήρη τη ρύθμιση. Αλλά τι κάνει; Θα το πω εγώ ευθέως. Εν όψει εκλογών εκμεταλλεύεται την κατάσταση των αγωνιστών. Αυτή είναι η ρύθμιση. Είδατε πώς γίνεται. Είναι ανήθικο και δημιουργεί τεχνητές διαιρέσεις! 

Κυρίες και κύριοι συνάδελφοι, ο παριστάμενος Υφυπουργός εισάγει στη Βουλή καινά δαιμόνια. Ακούστε ορισμένες δικαιολογίες που λέει για τη μη αναδρομική ρύθμιση των συντάξεων που κάνει με το παρόν σχέδιο νόμου σε σχέση με τα μισθολόγια στα οποία αναφέρεται. 

Λέει -και εδώ υπάρχουν έγκριτοι δημοσιολόγοι- ότι δεν μπορεί να ανατρέχει σε παρελθόν δημοσιονομικό έτος για αναδρομική ρύθμιση συντάξεων. Πού τα λέει αυτά; Τι είναι εδώ; Λογιστήριο είναι εδώ; Κατοχυρώνει σαν τυπικό ότι όταν έγιναν οι προϋπολογισμοί δεν προβλέπαμε αναδρομικές ρυθμίσεις συντάξεων για το 1997 ή το 1998 ή το 1996 και γι'αυτό λέει ότι το κάνουμε. 

'Ετσι όμως, κύριε Υφυπουργέ, αφαιρείτε εισόδημα δύο ετών από το συνταξιούχο. Σε ποια εποχή; Σε μια εποχή που οι μισθοί και οι συντάξεις είναι γλίσχροι. Και το αναγνώρισε και η Κυβέρνηση. Γι'αυτό λέει ότι με την πρώτη ευκαιρία που θα της το επιτρέπουν τα δημοσιονομικά έσοδα, θα αναπροσαρμόσει μισθούς και συντάξεις. 

Δεύτερον, κάνει ρυθμίσεις απαράδεκτες. Ακούστε, γενικοί γραμματείς, ειδικοί γραμματείς Υπουργείων, περιφερειάρχες, δικαιούνται πλήρη σύνταξη με οκτώ χρόνια θητείας, οι νομάρχες και οι δήμαρχοι τα ίδια. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Λάθος κάνετε! Δεν το έχετε μελετήσει καλά! 

ΑΝΑΣΤΑΣΙΟΣ ΙΝΤΖΕΣ: Αντικρούστε μας, κύριε Υφυπουργέ, από εδώ! 'Οχι αυθαιρεσίες! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Εσείς αυθαιρετείτε με αυτό που λέτε! 

ΑΝΑΣΤΑΣΙΟΣ ΙΝΤΖΕΣ: Θα το δούμε ποιος αυθαιρετεί στα άρθρα κατ'ιδίαν. 

Επίσης, καθηγητές πανεπιστημίου με οκτώ χρόνια υπηρεσία παίρνουν πλήρη σύνταξη. Και άλλες κατηγορίες. Και οι Βουλευτές, που αποτελούν την Εθνική Αντιπροσωπεία, έχουν εκδηλώσει εμπράκτως πάντοτε την ευαισθησία τους σε θέματα αποζημίωσης και σύνταξης ότι είναι οι τελευταίοι που επιθυμούν αυξήσεις μισθών και συντάξεων. 

Αλλά από το σημείο αυτό μέχρι να είμαστε οι απόβλητοι της ελληνικής πολιτείας επειδή ο κύριος Υφυπουργός δεν ξέρω τι αισθάνεται έναντι των Βουλευτών -εγώ θα τον χαρακτηρίσω αντικοινοβουλευτικό- και δε σέβεται τον αντιπρόσωπο...'Ετσι αν κάποιος Βουλευτής έχει τρία χρόνια και εντεκάμισι μήνες, δεν συμπλήρωσε δηλαδή τετραετία, χάνει το δικαίωμα και δεν θεμελιώνει και σε κανένα άλλο συνταξιοδοτικό ταμείο συνυπολογίζεται. Δηλαδή, πού το πάει ο κύριος Υφυπουργός; Τι θέλει να μας παραστήσει δηλαδή εδώ; Και αν είναι κανείς υπάλληλος δημόσιος και παραιτηθεί όταν εκλεγεί Βουλευτής και δεν θεμελιώνει και στην υπηρεσία σύνταξη, θα μείνει μετέωρος. 

Είναι αυτή συμπεριφορά Υπουργού ενώπιον και των αντιπροσώπων του λαού ή δείχνει μίσος; Οκτώ χρόνια ο καθηγητής πανεπιστημίου. Και ποιος είναι ο καθηγητής; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας παρακαλώ πολύ. Μόνο ύβρεις εκτοξεύετε! 

ΑΝΑΣΤΑΣΙΟΣ ΙΝΤΖΕΣ: Ο Βουλευτής, κύριοι, έχει πρωτογενή εξουσία, εκλέγεται από το λαό και πρέπει να του απονέμουν τον επιβαλλόμενο σεβασμό. Και βεβαίως επειδή είμαστε σε μια δημοκρατία δεν πρέπει να προκαλούμε αλλά όχι να υποβιβάζουμε και το ρόλο του Βουλευτού. Πάει πολύ! Εμείς υποτιμάμε τη δημοκρατία και το λειτούργημά μας. 'Ετσι είναι, κύριε Υφυπουργέ, και γι'αυτό θα πρέπει να είσθε πολύ προσεκτικός όταν κάνετε ρυθμίσεις τέτοιου είδους, διότι οι άλλοι είναι ανακλητοί, έχουν δοτή εξουσία, ενώ εμείς έχουμε πρωτογενή. Και δεν θέλουμε προνόμιο, αλλά δεν θέλουμε και υποβιβασμό. 

Κυρίες και κύριοι συνάδελφοι, εγώ τα θέματα αυτά τα έθεσα και στην επιτροπή εκεί όμως ο Υπουργός λέει ό,τι θέλει διότι είναι κλειστές οι συζητήσεις. Τουλάχιστον στα άρθρα. Εδώ ενώπιον της Ολομέλειας της Βουλής και του ελληνικού λαού θα δω τι δικαιολογίες θα προβάλει για να αιτιολογήσει τις ρυθμίσεις που τολμά να φέρει στην Εθνική Αντιπροσωπεία σε εκείνα τα θέματα -και ορίζω ποια είναι- της Εθνικής Αντίστασης και της δυσμενούς μεταχείρισης των Βουλευτών έναντι άλλων ανωτάτων λειτουργών του δημοσίου όπως είναι οι γενικοί γραμματείς, οι νομάρχες και οι δήμαρχοι. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κυρίες και κύριοι Βουλευτές, έχω την τιμή να παρουσιάζω σήμερα ενώπιόν σας το τέταρτο συνταξιοδοτικό νομοσχέδιο, το οποίο φέρνει η παρούσα Κυβέρνηση προς ψήφιση, ολοκληρώνοντας έτσι τη μεγάλη μεταρρύθμιση μισθών και συντάξεων την οποία άρχισε πριν από δύο χρόνια. Μέχρι τώρα έχουν ψηφισθεί πέντε μισθολόγια που καλύπτουν όλο το φάσμα των δημοσίων υπαλλήλων και δημοσίων λειτουργών και τρία συνταξιοδοτικά νομοσχέδια τα οποία αντανακλούν τις μεταβολές που έχουν επέλθει στους μισθούς και στις συντάξεις και με αυτό ολοκληρώνεται αυτή η θετική αντανάκλαση των αυξήσεων που έχουν δοθεί στους εν ενεργεία υπαλλήλους. 

Ποια ήταν τα βασικά χαρακτηριστικά αυτής της μισθολογικής και συνταξιοδοτικής μεταρρύθμισης: 'Ηταν κατ'αρχήν η απλούστευση. 'Εχουμε τώρα μισθολόγια για τους δημοσίους υπαλλήλους και λειτουργούς τα οποία δεν έχουν την πολυδαίδαλη διάρθρωση που είχαν στο παρελθόν, αλλά έχουν μία λιτή δομή σε τακτικές αποδοχές και σε ένα επίδομα το οποίο ονομάζεται κίνητρο απόδοσης και έχουμε ενσωματώσει μία σειρά από δευτερεύοντα επιδόματα και έχουμε ενσωματώσει επίσης και τον περίφημο μηχανισμό της ΑΤΑ, ο οποίος είχε γίνει πάρα πολύ πολύπλοκος για να τον αντιληφθεί και να τον υπολογίσει κανείς. 

'Εχουμε έτσι μισθολόγια τα οποία είναι εύκολα να τα διαχειρισθεί κανείς και έχουμε πετύχει εξαιτίας και αυτού του λόγου να περάσουμε σε πλήρη μηχανοργάνωση την καταβολή των αμοιβών των δημοσίων υπαλλήλων μ' ένα σύστημα σύγχρονο, αξιόπιστο και ελέγξιμο. Ταυτόχρονα όμως έχουμε πετύχει με το χωρισμό και την απλοποίηση των τακτικών αποδοχών οποιεσδήποτε μεταβολές δίδονται και σημειώνονται στους μισθούς των εν ενεργεία υπαλλήλων να περνάνε, να αντανακλώνται και στις συντάξεις χωρίς να χρειάζονται ειδικές συνταξιοδοτικές ρυθμίσεις. 

Σήμερα για παράδειγμα που οριστικοποιήθηκε η μισθολογική πολιτική στο δημόσιο τομέα με αυξήσεις οι οποίες είναι της τάξεως του 2% και ενσωματώθηκαν αυτές στις τακτικές αποδοχές, θα έχουμε μία άμεση αντανάκλαση στις συντάξεις των δημοσίων υπαλλήλων. Και επειδή ενσωματώθηκαν οι αυξήσεις αυτές στις τακτικές αποδοχές, οι αυξήσεις των συντάξεων θα είναι αισθητά υψηλότερες του 2%. 

'Ερχεται, λοιπόν, το μισθολόγιο αυτό να επεκτείνει αυτές τις ρυθμίσεις για τις συντάξεις των καθηγητών πανεπιστημίου, των καθηγητών των τεχνολογικών ιδρυμάτων, των ερευνητικών κέντρων, των διπλωματών και των ιατρών του Ε.Σ.Υ. Αυτός είναι ο βασικός σκοπός του νομοσχεδίου το οποίο είναι προς συζήτηση. 

Ποιες είναι οι βασικές αρχές που ακολουθεί, πέρα από την απλοποίηση την οποία εισάγει και στη δομή της οποίας ακολουθεί τα άλλα συνταξιοδοτικά νομοσχέδια και δεν θα απασχολήσω την Ολομέλεια για αυτό: 

Κατ' αρχήν εισάγει αυξήσεις οι οποίες είναι ανάλογες με τα έτη υπηρεσίας τα οποία διήνυσε στο δημόσιο τομέα ο συνταξιούχος. Και πιστεύω ότι όλοι θα συμφωνείτε πως αυτή είναι μία σωστή αρχή διότι κατά κάποιο τρόπο αποκαθιστά ένα είδος ανταποδοτικότητας, όχι πλήρους βέβαια, η οποία θα πρέπει να διέπει κατά κάποιο μέρος, κατά μία συνιστώσα, τον τρόπο υπολογισμού και απονομής συντάξεως στο δημόσιο τομέα. 

Αναφέρω χαρακτηριστικά ότι για τους καθηγητές πανεπιστημίου, οι οποίοι έχουν υπηρετήσει είκοσι πέντε έτη, οι αυξήσεις θα είναι της τάξεως του 15%, ενώ για αυτούς οι οποίοι έχουν υπηρετήσει τριάντα πέντε έτη στο πανεπιστήμιο θα αυξηθούν οι συντάξεις τους κατά 35%. 

Στα ΤΕΙ αυτοί οι οποίοι έχουν είκοσι πέντε χρόνια υπηρεσία, θα πάρουν αυξήσεις οι οποίες θα είναι χαμηλότερες από το 10%, ενώ αυτοί οι οποίοι έχουν τριάντα πέντε χρόνια υπηρεσία θα πάρουν αυξήσεις έως και 20%. 

Για τα μέλη του Παιδαγωγικού Ινστιτούτου οι αυξήσεις κυμαίνονται από 25% έως 35%, για τους ερευνητές από 10% έως 25%, για τους γιατρούς του Ε.Σ.Υ. φθάνουν μέχρι και 20% και πάλι ανάλογα με τα έτη υπηρεσίας. 

Σημειώνεται πιστεύω μία μεγάλη τομή και για τους διπλωμάτες οι οποίοι λαμβάνουν αυξήσεις, εάν μεν έχουν έτη υπηρεσίας γύρω στα τριάντα, της τάξεως του 8% έως 10%, ενώ με τριάντα πέντε έτη υπηρεσίας οι αυξήσεις φθάνουν το 25%. 

Πιστεύω, κυρίες και κύριοι, λοιπόν ότι το νομοσχέδιο αυτό αποκαθιστά και δίνει ουσιαστικές αυξήσεις σε όσους υπηρέτησαν το δημόσιο για μία σειρά ετών. 

Το νομοσχέδιο αυτό έχει ημερομηνία εφαρμογής από 1ης Ιανουαρίου ενεστώτος έτους. 'Ακουσα προηγουμένως ορισμένους ομιλητές να θίγουν το θέμα γιατί δεν εφαρμόζεται από την ίδια ημερομηνία ενάρξεως εφαρμογής των μισθολογίων. 

Πρέπει να σας πω, κυρίες και κύριοι, ότι ουδέποτε στο παρελθόν υπήρξε συνταξιοδοτικό νομοσχέδιο το οποίο συνέπεσε χρονικώς με την έναρξη εφαρμογής του μισθολογίου. Τα μισθολόγια τα οποία είχαν γίνει πριν από αρκετά χρόνια τα ακολούθησαν συνταξιοδοτικά νομοσχέδια μετά παρέλευση τεσσάρων και πέντε και έξι ετών. Ενώ αντίθετα εμείς φέραμε τα συνταξιοδοτικά νομοσχέδια σε απόσταση μηνών από την έναρξη εφαρμογής του μισθολογίου. 

Και θέλω να πω εδώ ότι δεν είναι σωστό όταν εισάγεται ένα νομοσχέδιο προς ψήφιση σε μία δημοσιονομική περίοδο, η εφαρμογή του να ανατρέχει σε προγενέστερες δημοσιονομικές περιόδους. 'Εχουμε προσπαθήσει και έχουμε πετύχει να ξεκινάνε οι αυξήσεις των συντάξεων όσο γίνεται συντομότερα στην ημερομηνία εφαρμογής των μισθολογίων, αλλά φυσικά με τον όρο ότι δεν θα πηγαίνουν και θα δεν αναφέρονται σε άλλα έτη, σε προγενέστερα έτη. Διότι αυτό προκαλεί μία μεγάλη ανωμαλία και νομίζω ότι δεν επιτρέπει στο κράτος να κρατάει σωστούς λογαριασμούς. 

Αυτές είναι, κυρίες και κύριοι, οι βασικές ρυθμίσεις τις οποίες κάνει το νομοσχέδιο. 'Εχει όμως και μία σειρά από άλλες ρυθμίσεις, οι οποίες πιστεύω ότι είναι πολύ σημαντικές. 

Ρυθμίζει κατ' αρχήν ένα θέμα, το οποίο απετέλεσε μια αυθαιρεσία της διοικήσεως και αφορά τους αγωνιστές της Εθνικής Αντίστασης. Γνωρίζω ότι από προηγούμενους ομιλητές εβλήθη η συγκεκριμένη διάταξη είτε επειδή εφαρμόζεται και εισάγεται, είτε γιατί δεν επεκτείνεται προς όλους. 

Θα προσπαθήσω, λοιπόν, να εξηγήσω που αποσκοπεί αυτή η διάταξη. 'Οταν είχαν θεσπιστεί και είχαν δοθεί συνταξιοδοτικά δικαιώματα σε αγωνιστές της Εθνικής Αντίστασης, υπήρχε ένας αριθμός απ' αυτούς, οι οποίοι είχαν υποβάλει μεν τα χαρτιά τους, αλλά για λόγους που οφείλονται στη βραδύτητα της διοικήσεως δεν είχαν κριθεί οι περιπτώσεις τους. Και ήρθε μετά η κυβέρνηση της Νέας Δημοκρατίας και αφήρεσε το δικαίωμα να κριθούν οι αιτήσεις που είχαν υποβάλει, παρά το γεγονός ότι οι αιτήσεις αυτές είχαν εισαχθεί, είχαν κατατεθεί εντός των νομίμων προθεσμιών και ορίων που όριζε ο νόμος. 

Πιστεύω, λοιπόν, ότι αυτή τη διοικητική αυθαιρεσία έπρεπε να την θεραπεύσουμε. Δεν ανοίγουμε νέο κεφάλαιο συντάξεων Εθνικής Αντίστασης, ένα ζήτημα για το οποίο ανησύχησε προηγουμένως ο επίτιμος Πρόεδρος της Νέας Δημοκρατίας. Δεν ανοίγουμε νέο κεφάλαιο. Απλώς επανορθώνουμε μια αυθαιρεσία, η οποία έγινε και η οποία δεν έδωσε τη δυνατότητα σε πολίτες να τύχουν της μεταχειρίσεως που προβλεπόταν από μια διάταξη, απλώς και μόνο επειδή η διοίκηση άργησε να κρίνει αυτές τις περιπτώσεις. 

'Ενα δεύτερο θέμα, κυρίες και κύριοι συνάδελφοι, το οποίο επιλύει το νομοσχέδιο αυτό -και πιστεύω ότι όλες οι πτέρυγες της Βουλής θα συμφωνούν με αυτό- είναι ότι συνδέει επιτέλους τις συντάξεις αναπήρων πολέμου με το βασικό μισθό του λοχαγού, έτσι ώστε να υπάρχει μια διαρκής εξέλιξη και βελτίωση σε αυτούς οι οποίοι επλήγησαν στα πεδία των μαχών. 

Τρίτον, εξασφαλίζει επίσης την υγειονομική περίθαλψη των συμβασιούχων του δημοσίου, δίνοντας απάντηση σε ένα θέμα το οποίο επί χρόνια ταλανίζει εκατοντάδες ίσως και ορισμένες χιλιάδες εργαζομένους, οι οποίοι βρίσκονται σε μια σύγχυση, σχετικά με το νομικό καθεστώς το οποίο τους διέπει. 

Επιπλέον εισάγει και θεμελιώνει ένα ειδικό μισθολόγιο για τους μουσικούς της Λυρικής Σκηνής -και πιστεύω ότι όλοι θα συμφωνείτε σε αυτό- μια ειδική κατηγορία καλλιτεχνών, οι οποίοι έχουν ειδικές απαιτήσεις, καταβάλλουν πολλά έξοδα για τη συντήρηση των μουσικών τους οργάνων και είχαν παραλειφθεί αδίκως, πιστεύω, από μια σειρά μισθολογικών ρυθμίσεων που γινόταν μέχρι τώρα. Θεμελιώνει, λοιπόν, ένα μισθολόγιο γι' αυτούς, το οποίο ισχύει από 1η Ιανουαρίου. Τους αναγνωρίζει ως μια ειδική κατηγορία με ιδιαίτερη και θετική προσφορά στο δημόσιο τομέα. 

Περιέχει επίσης το νομοσχέδιο αυτό μια επανάληψη ρυθμίσεων, την οποία κάνουμε για να ανακόψουμε τις αποφάσεις με τις οποίες δικαστές αποφασίζουν για χορήγηση συντάξεων δικαστών και άλλων κατηγοριών. 

Νομίζω ότι είναι καιρός, κυρίες και κύριοι, να αποφασίσουμε ότι η μισθολογική και η συνταξιοδοτική πολιτική είναι δικαίωμα και αρμοδιότητα της εκλεγμένης Κυβέρνησης και του εκλεγμένου νομοθετικού σώματος και ότι δεν είναι αρμοδιότητα της δικαστικής εξουσίας να παρεμβαίνει και να ρυθμίζει τα θέματα αυτά σε γενικές περιπτώσεις και σε γενικές κατηγορίες, πολλώ μάλλον όταν αυτές οι ρυθμίσεις αφορούν συνταξιούχους ομοτέχνους τους. Και χαίρομαι διότι, όταν εσυζητείτο αυτή η ρύθμιση και τώρα, αλλά και παλιότερα, διακεκριμένα στελέχη της Αντιπολίτευσης την είχαν επίσης υποστηρίξει, πράγμα το οποίο, πιστεύω, αντανακλά μια ευρύτερη βούληση του νομοθετικού σώματος να αποκαταστήσει αυτό το φαινόμενο, ένα ζήτημα για το οποίο άλλωστε υπάρχει πρόβλεψη να ρυθμιστεί και με την αναθεώρηση του Συντάγματος. 'Εχει εισαχθεί, κύριε επίτιμε Πρόεδρε της Νέας Δημοκρατίας, και θα είναι μια από τις διατάξεις οι οποίες θα συζητηθούν, όταν θα έρθει προς αναθεώρηση η αντίστοιχη συνταγματική διάταξη. 

Τέλος, το νομοσχέδιο εμπεριέχει ως προστεθείσες τροπολογίες κατά τη διάρκεια της Διαρκούς Επιτροπής και μια σειρά από άλλες σημαντικές διατάξεις, όπως είναι η επέκταση των κινήτρων για το προσωπικό της Ολύμπικ Κέτεριγκ, έτσι ώστε να διευκολυνθεί η ιδιωτικοποίηση της εταιρείας, όπως είναι μια σειρά από ρυθμίσεις διοικητικού χαρακτήρα που αφορούν το Υπουργείο Υγείας και τη λειτουργία του νοσοκομείου, αλλά πιστεύω ότι ίσως η πιο σημαντική είναι η μείωση των εισφορών στα στεγαστικά δάνεια, στα επιχειρηματικά δάνεια, σε ορισμένες κατηγορίες καταναλωτικών δανείων και στα δάνεια των αγροτών. 

Πιστεύω ότι αυτή η μείωση των εισφορών του ν.128 έρχεται να συμπληρώσει την εικόνα του μειωμένου κόστους χρήματος, η οποία έχει διαμορφωθεί με τις εξελίξεις και τη θετική πορεία της ελληνικής οικονομίας προς την ΟΝΕ. 

Είναι γνωστό, κυρίες και κύριοι, ότι ένας από τους βασικότερους ανασχετικούς παράγοντες της οικονομικής ανάπτυξης επί πολλά χρόνια στη χώρα μας, ήταν το υψηλό κόστος χρήματος. Σήμερα αυτός ο παράγων έχει ανατραπεί, έχει συρρικνωθεί διότι τα επιτόκια και για τα στεγαστικά δάνεια και για το κεφάλαιο κίνησης και για τα επενδυτικά δάνεια έχουν μειωθεί σημαντικά. 

Δεν είναι όμως μόνο το επιτόκιο το οποίο καθορίζει το κόστος χρήματος. Είναι και μια σειρά από άλλες συμπαραμαρτούσες εισφορές, όπως είναι ο ΕΦΤΕ, όπως είναι η εισφορά του ν. 128, οι οποίες επίσης αύξαναν το κόστος χρήματος και δεν μπορούσε η Κυβέρνηση παρά να εφαρμόσει την ίδια αποκλιμάκωση των επιτοκίων και να την επεκτείνει και στην αποκλιμάκωση των επιπλέον εισφορών και των επιπλέον επιβαρύνσεων που είχαν τα δάνεια. 

'Ετσι με τη διάταξη την οποία εισάγει το άρθρο 22, χαμηλώνει δραστικά την εισφορά και γίνεται 0,12% σε όλα τα στεγαστικά δάνεια, με έναρξη ισχύος εφαρμογής την 1η Απριλίου, ενώ στα επιχειρηματικά δάνεια μειώνεται από 1,2% σε 0,6%, με έναρξη ισχύος της εφαρμογής την 1η Απριλίου του 2000. 

Με τον τρόπο αυτό πιστεύουμε ότι δίνουμε μια επιπλέον ελάφρυνση και στα νοικοκυριά και στις επιχειρήσεις και στους καταναλωτές, έτσι ώστε να μπορέσουν να αξιοποιήσουν τις αναπτυξιακές και επενδυτικές ευκαιρίες ή τις ευκαιρίες απόκτησης στέγης οι οποίες έχουν δημιουργηθεί από την ευρύτερη αποκλιμάκωση των επιτοκίων. 

Κυρίες και κύριοι, πιστεύω ότι συνολικά το νομοσχέδιο αυτό, όπως σας είπα, έρχεται να λύσει μια σειρά από θέματα που αφορούν τις συντάξεις, να συμπληρώσει πολλούς τομείς οι οποίοι έπρεπε να συμπληρωθούν είτε για να αποκατασταθούν αυθαιρεσίες, είτε για να λύσει χρονίζοντα προβλήματα και με την ευκαιρία αυτή -όπως σας είπα- επιλύει και μια σειρά από ειδικότερα θέματα προς τη σωστή κατεύθυνση. 

Σας ευχαριστώ πάρα πολύ. 

( Χειροκροτήματα από την πτέρυγα του ΠΑ.ΣΟ.Κ. ) 

ΠΡΟΕΔΡΕΥΩΝ (Λουκάς Αποστολίδης): Ευχαριστούμε τον κύριο Υφυπουργό. 

Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κυρίες και κύριοι συνάδελφοι, ο κύριος Υφυπουργός υπερηφανεύθηκε για την πολιτική και για τα επιτεύγματα της Κυβερνήσεως του κ. Σημίτη στο θέμα των συντάξεων, αλλά και του μισθολογίου, γιατί προέκταση του μισθολογίου είναι και η συνταξιοδοτική νομοθεσία. 

Μας είπε ότι ψήφισε πέντε, νομίζω, μισθολόγια και τρεις συνταξιοδοτικούς νόμους. Αυτό όμως, αποτελεί την καταδίκη σας, κύριε Υφυπουργέ, διότι δεν θα έπρεπε να υπάρχουν καν συνταξιοδοτικοί νόμοι, αν λειτουργούσε σωστά το σύστημα. Και θα εξηγήσω αμέσως τι εννοώ, κύριοι συνάδελφοι του ΠΑ.ΣΟ.Κ. 

Υποτίθεται ότι η σύνταξη είναι το 80% του μισθού των εν ενεργεία υπαλλήλων. Αυτό στην πράξη έχει καταργηθεί πλήρως και με τη μισθολογική πολιτική για την οποία μιλήσαμε πολλές φορές και η οποία δυστυχώς δεν διορθώθηκε παρά μόνο ελάχιστα με το μισθολόγιο που φέρατε εδώ, καταλήγει ο συνταξιούχος να είναι το μεγάλο θύμα και είναι και μένει το μεγάλο θύμα. 

Και τώρα έρχεστε εσείς και αναπροσαρμόζετε με βάση το μισθολόγιο που ψηφίσατε και δεν του δίνετε ούτε καν αυτό που του ανήκει από το καινούριο μισθολόγιο και δεν του δίνετε καν αναδρομικά, που θα έπρεπε αυτόματα να ισχύσει, από την πρώτη ώρα. 

'Επρεπε δηλαδή ο ίδιος ο νόμος που αυξάνει το μισθό, ταυτόχρονα να είναι και συνταξιοδοτικός νόμος, αν υπήρχε στοιχειώδης εντιμότης σε αυτόν τον τόπο. Περηφανεύεστε γιατί το κάνετε με καθυστέρηση και αφού τρώτε από τους συνταξιούχους ένα χρόνο αύξηση, δεκάξι μήνες για την ακρίβεια, την οποία θα έπρεπε να είχαν πάρει. 

Ας μην παιδεύεται, λοιπόν, κύριοι συνάδελφοι η Κυβέρνηση. Από ανάγκη ενεργεί έτσι. Δεν έχω δυσκολία, εγώ έχω ζήσει τα θέματα των συντάξεων, κυρίες και κύριοι συνάδελφοι, από την πολύ παλιά εποχή. 

Το 1951 ήμουν Υφυπουργός Οικονομικών της τότε κυβερνήσεως Κέντρου και έφτιαξα τον κώδικα περί συντάξεων το 1954, ο οποίος αντέχει ακόμη και σήμερα, κύριοι συνάδελφοι, και ο οποίος για πρώτη φορά καθιέρωσε την έννοια του συνταξίμου μισθού και την αναλογία συντάξεως με αποδοχές ενεργείας. Η μόνη περίπτωση στην οποία εφαρμόστηκε πράγματι συνταξιοδοτικός κώδικας σε συνδυασμό με μισθολόγιο σωστό, ήταν το 1966. Πάλι εγώ είχα την τιμή να εισηγηθώ το νόμο επί κυβερνήσεως Στεφανοπούλου, όταν δώσαμε πράγματι το 80% των αποδοχών ενεργείας σε όλους τους συνταξιούχους. 

Αυτά βέβαια είναι όνειρα απλησίαστα εκεί, όπου καταντήσαμε σήμερα το κράτος μας, πλην όμως δεν μπορούμε να είμαστε και περήφανοι γι' αυτό που κάνουμε σήμερα. Είναι μίζερο, καθυστερημένο και ανεπαρκές. 

Από εκεί και πέρα υπάρχει μία περιπτωσιολογία, κύριοι συνάδελφοι. Εγώ δεν είμαι εξ εκείνων οι οποίοι εύκολα διατυπώνουν κατηγορίες. 'Αλλωστε ο αναμάρτητος πρώτος τον λίθον βαλλέτω. Η περιπτωσιολογία είναι εκείνη, η οποία σκοτώνει τη συνταξιοδοτική νομοθεσία στην Ελλάδα. 

Το 1951, όταν νεαρός Υφυπουργός τότε με τα οράματα της νεότητας και με την τόλμη που με χαρακτήριζε, έβαλα βαθιά το νυστέρι και έγινε σεισμός, διότι θίξαμε -λέει- κεκτημένα δικαιώματα. Και τα κεκτημένα δικαιώματα στην Ελλάδα, ιδιαίτερα εκείνη την εποχή ήταν και πρέπει να είναι και σεβαστά και ιερά μέχρις ενός σημείου, με τη διαφορά ότι η σκληρή πραγματικότητα σήμερα μας έχει οδηγήσει στο συμπέρασμα -υποθέτω ότι το συμμερίζεται και ο προϊστάμενος ο κύριος Υφυπουργός- ότι δεν υπάρχουν πλέον κεκτημένα δικαιώματα, διότι η ανάγκη είναι ο υπέρτατος νόμος. 'Οταν προστάζει η ανάγκη, είμαστε υποχρεωμένοι να υπακούσουμε. 

Κυρίες και κύριοι συνάδελφοι, η περιπτωσιολογία, λοιπόν, είναι η κατάρα. Δεν την αποφεύγετε δυστυχώς και εσείς, κύριε Υπουργέ, και από εκεί και πέρα αρχίζει η συζήτηση, η σύγκριση. Είναι φυσικό, όταν δώσεις ευεργέτημα σε μία κατηγορία ή όμοια κατηγορία, άλλοι που έχουν την ίδια περίπτωση ή ακόμη και πιο δικαιολογημένη, να ζητήσουν και αυτοί την επέκταση. Και από εκεί αρχίζει μία ατελείωτη διελκυστίνδα, που δεν καταλήγει πουθενά. Και γι' αυτό η ελληνική συνταξιοδοτική νομοθεσία πηγαίνει από το κακό στο χειρότερο. 

Εγώ, κύριοι συνάδελφοι, είμαι αυστηρός στις συντάξεις. Και ως πρωθυπουργός προσπάθησα να βάλω κάποια τάξη. Εγώ υπήρξα πάντοτε αντίθετος στα 35/35 της σύνταξης. 'Ηταν πολύ σοφότερο το παλαιότερο καθεστώς του Κώδικα 1951, ο οποίος όριζε πεντηκοστά. Τα πρώτα είκοσι πέντε χρόνια ο υπάλληλος παίρνει 1/50 για κάθε χρόνο. Για την πρώτη 5ετία, μέχρι τα τριάντα χρόνια υπηρεσίας, παίρνει 2/50 και για την τρίτη 5ετία, μέχρι τα τριάντα πέντε, παίρνει 3/50. 'Ετσι ο υπάλληλος είχε κίνητρο να παραμένει στο δημόσιο. 

Το να διώχνουμε τους υπαλλήλους, να τους διευκολύνουμε να φεύγουν πρόωρα είναι μία τάση σοσιαλιστικής πολιτικής έμπνευσης. Κατά κύριο λόγο είναι τραγωδία σήμερα. Ποιος θα πληρώσει, κύριοι συνάδελφοι, τις συντάξεις αυτές; 

Επίσης, ήμουν και είμαι σταθερά αντίθετος προς την τριακονταπενταετία. Είμαι της γνώμης ότι δεν μπορεί ο εργαζόμενος να παίρνει σύνταξη, αν δεν συμπληρώσει ένα όριο ηλικίας, άσχετα με την κτήση του συνταξιοδοτικού δικαιώματος. Αυτό είναι ένα πράγμα, το οποίο αρχίζει σιγά-σιγά να περνά στον τόπο μας. Κανείς όμως δεν έχει το θάρρος να το πει καθαρά. 

Εγώ προσωπικά, κυρίες και κύριοι συνάδελφοι, ήμουν συνταξιούχος Βουλευτής σε ηλικία τριάντα τριών ετών, μπορούσα δηλαδή να είχα πάρει σύνταξη. Ευτυχώς εμείς οι Βουλευτές -και είναι προς τιμή μας- ψηφίσαμε ήδη μία διάταξη και ο συνταξιούχος Βουλευτής δεν παίρνει σύνταξη, αν δεν συμπληρώσει, νομίζω το εξηκοστό έτος της ηλικίας του. Δώσαμε το καλό παράδειγμα. 

Αυτό όμως που κάναμε για τους εαυτούς μας, δεν το κάναμε για καμία άλλη κατηγορία Ελλήνων. Και αν τολμήσει και όποιος τολμήσει να το κάνει, θα συναντήσει πάρα πολλές αντιρρήσεις και αντιδράσεις. Κακώς, κάκιστα, διότι κάποτε πρέπει να καταλάβουμε ότι δεν μπορούμε να δίνουμε συντάξεις αφειδώς προς όλες τις κατηγορίες. 

Και κάτι άλλο, κύριε Υφυπουργέ. Εγώ είμαι αντίθετος να πληρώνει το κράτος τις συντάξεις των Ο.Τ.Α. Γιατί να τις πληρώνει το κράτος; Γιατί να αυξάνονται κατά δεκάδες και εκατοντάδες χιλιάδες ενδεχομένως οι υπάλληλοι των Ο.Τ.Α., να πληρώνονται μεν από τους Ο.Τ.Α. οι μισθοί ενεργείας, αλλά οι συντάξεις να πληρώνονται από το κράτος; 

Υπάρχει ανάγκη να ισχύσουν μερικές αρχές καθολικής αποδοχής και λυπάμαι, διότι η Κυβέρνηση και ο κύριος Υφυπουργός, ορισμένες τέτοιες αρχές δεν εννοεί να τις εφαρμόσει. Αντί να πηγαίνετε στην περίπτωση που σας είπα ότι είναι άδικη και αχάριστη, όπως και αν το πάρετε, γιατί δεν παίρνετε ορισμένες γενικές αρχές; 

Φερ' ειπείν, το πρόβλημα των έξι μηνών συν μια μέρα ή των έξι μηνών μείον μια μέρα, ο δικός μου Κώδικας του 1951 το είχε λύσει, κύριε Υπουργέ. 'Εξι μήνες συν μια μέρα είναι ολόκληρος χρόνος και έξι μήνες μείον μια μέρα είναι μηδέν. Γιατί αυτό το πράγμα δεν αποφασίζετε να το κάνετε; 

Ακόμα και για τους Βουλευτές, γιατί υπάρχουν Βουλευτές που τους λείπουν μερικές μέρες ή μερικές εβδομάδες και δεν παίρνουν τη σύνταξη; 'Επρεπε να υπάρχει μια γενική διάταξη και να πείτε πως ό,τι ισχύει για όλους, ισχύει και για τους Βουλευτές. Φοβάστε να το κάνετε; 

Αν ακολουθείτε γενικές αρχές, δεν έχετε τίποτα να φοβηθείτε, κύριε Υπουργέ και η Βουλή δεν έχει τίποτα να φοβάται, όταν πει ότι ο Βουλευτής εξομοιώνεται με τον απλό 'Ελληνα πολίτη. Το θέμα είναι να μην είναι προνομιούχος ο Βουλευτής, αλλά όχι να μην έχει τα δικαιώματα του απλού πολίτη. 

Ακόμα, κύριοι συνάδελφοι, για το περίφημο θέμα των συντάξεων Εθνικής Αντίστασης, εγώ έχω τη δική μου θέση, την οποία και ως πρωθυπουργός μετέβαλα σε νομοθεσία του κράτους. Θα σας πω όμως μερικά συμπληρωματικά πράγματα. 

Εγώ πιστεύω ότι δεν επιτρεπόταν ποτέ, σαράντα χρόνια μετά το τέλος της Αντίστασης, να δοθούν οικονομικές απολαβές στους αγωνιστές της Εθνικής Αντίστασης, όταν μάλιστα γνωρίζουμε πολύ καλά, εμείς οι παροικούντες στην Ιερουσαλήμ, κατά ποιο τρόπο, όχι τώρα, έκπαλαι, αν θέλετε -για να μεταχειριστώ και τον όρο- γίνονταν οι κατάλογοι των αγωνιστών Εθνικής Αντίστασης. 

Εγώ, κύριοι συνάδελφοι, σ' αυτό το Βήμα βγήκα πριν κλείσει η δεκαετία του 40 και είπα ότι ντρέπομαι να λέω πως είμαι αντιστασιακός και δεν θα το ξαναπώ. Και δεν το ξανάπα. 'Ημουν αντιστασιακός, είχα δύο φορές καταδικαστεί σε θάνατο από τους Γερμανούς και δεν το ξανάπα, γιατί ντράπηκα για το πόσοι αντιστασιακοί παρουσιάστηκαν εκ των υστέρων. Και όπως αισθανόμουν εγώ, αισθανόταν και ο Χαρίλαος ο Φλωράκης, αισθάνονταν και οι της άλλης παράταξης αντιστασιακοί, οι αληθινοί αντιστασιακοί. 

Κατά συνέπεια, εγώ δεν πιστεύω, δεν δέχομαι σε καμία περίπτωση ότι πρέπει να δίδονται οικονομικά ωφελήματα σε "αντιστασιακούς" μισό αιώνα μετά το τέλος της αντίστασης. Είναι ντροπή και είναι ντροπή της Κυβέρνησης Σημίτη. Το λέω και από το Βήμα αυτό που είπα από τη θέση μου πρωτύτερα. Το κάνει για καθαρά ψηφοθηρικούς λόγους, επειδή πλησιάζουν εκλογές, για να πάρει μερικές ψήφους παραπάνω. Είναι ντροπή. Δεν έπρεπε να το κάνει. Και τώρα αν μπορεί, να αποσύρει τη διάταξη. 

Κύριε Υπουργέ, εμείς τότε γιατί σταματήσαμε; Εν όψει της καταργήσεως δώσαμε σιωπηρά εντολή "μη δέχεσθε άλλες αιτήσεις". Μετά το καταργήσαμε για όλους. Ακολουθήσαμε γενική πολιτική. Τώρα όμως που εσείς λέτε για όσες αιτήσεις υπεβλήθησαν, σας λένε ευλόγως εκείνοι "γιατί θα σταματήσουμε"; Εμείς τότε δώσαμε εντολή να μη γίνονται δεκτές αιτήσεις. Εγώ θα είχα υποβάλει από τότε αίτηση. 

Είναι φαύλος ο κύκλος, κύριε Υπουργέ, διότι έχουν δίκιο με την έννοια της ισότητος -αυτό που σας είχα πει για τις περιπτωσιολογίες- αυτοί που σας λένε, γιατί αυτός και όχι εγώ, διότι ο ίδιος δεν είναι αντιστασιακός, όπως δεν είναι και ο άλλος που πήρε. Αλλά από την ώρα που πήρε ο ένας, εννοεί να πάρει και ο άλλος. 

Ακόμη, κύριοι συνάδελφοι, οι προσθήκες της τελευταίας ώρας, εμένα δεν μου αρέσουν. Αυτό για την "Ολύμπικ Κέτερινγκ". Κύριοι συνάδελφοι, είναι αμαρτωλή η ιστορία της "Ολύμπικ Κέτερινγ" και θα επωφεληθώ τις ευκαιρίας για να πω από το Βήμα της Βουλής τα εξής: 

Την "Ολύμπικ Κέτερινγκ" την είχε ιδιωτικοποιήσει η δική μας Κυβέρνηση. Είναι μια πολιτική την οποία και η σημερινή Κυβέρνηση του κ.Σημίτη των εκσυγχρονιστών εγκρίνει, θέλει και αυτή να την ιδιωτικοποιήσει. Εμείς το είχαμε ιδιωτικοποιήσει και είχαμε κάνει μια καινούρια σύμβαση με μια ξένη εταρεία. 'Ηρθε η Κυβέρνηση του ΠΑ.ΣΟ.Κ., κατήργησε τη δική μας σύμβαση και το κρατικοποίησε πάλι για να επανιδιωτικοποιήσει τώρα, φέρνοντας και διατάξεις ευνοϊκές -λέει- για να φύγουν οι εργαζόμενοι τους οποίους επανεπροσέλαβε, διότι τους είχαμε απολύσει και αποζημιώσει και τώρα φέρνει ευεργητικές διατάξεις για να τους απολύσει. Και αυτή η ιστορία, κύριε Υποργέ, επειδή ήταν παράνομη και αντίθετη προς τις αρχές του Αστικού Δικαίου -η κατάργηση της σύμβασης- στοίχισε μερικές δεκάδες εκατομμύρια δολάρια. Δεν γνωρίζω πόσα είναι. Σας προκαλώ να ρωτήσετε και να πληροφορήσετε τη Βουλή και την Εθνική Αντιπροσωπεία πόσα εκατομμύρια δολάρια στοίχισε αυτό το αστείο και αν μετρήσετε τελικά τη ζημιά του 'Ελληνα φορολογούμενου από την επανακρατικοποίηση και την ιδιωτικοποίηση η οποία θα επακολουθήσει, θα δείτε κατά ποίον τρόπο σπαταλούνται τα χρήματα του ελληνικού λαού. 

Σας ερωτώ ευθέως: Οι Υπουργοί, οι οποίοι έθεσαν την υπογραφή τους κάτω από αυτήν την απόφαση, η οποία καταργούσε μια σύμβαση καθ'όλα έγκυρη, με διεθνή διαιτησία μάλιστα -ρήτρα- στην οποία πήγαν οι ανάδοχοι εκείνης της εποχής και πήραν αποζημίωση που ποτέ δεν ομολόγησε η Κυβέρνηση; Είναι ντροπής πράγματα, τα οποία εγώ δεν θα ήθελα να θυμούμαι, αλλά είμαι υποχρεωμένος ορισμένα απ'αυτά να τα πω. 

Κύριοι συνάδελφοι, το συμπέρασμα είναι ότι υπάρχουν διατάξεις που είναι σωστές. Στα επιμέρους θέματα θα μετάσχω κάπως στη συζήτηση και θα πω ορισμένες απόψεις. Είναι ανάγκη το νομοσχέδιο αυτό να ψηφιστεί, διότι εν πάση περιπτώσει, προσαρμόζει προς το καινούριο μισθολόγιο, έστω και με καθυστέρηση και με αδυναμίες, το συνταξιοδοτικό καθεστώς. Πλην όμως, μόνο να επαίρεται δεν μπορεί η Κυβέρνηση γι'αυτό. Είμαστε σε μια φάση μεγάλης ανάγκης, είμαστε στην ουσία ένα πτωχευμένο κράτος που προσπαθούμε να κρατήσουμε όπως-όπως ζωντανή την οικονομία μας. 

Ας πούμε καθαρά στον ελληνικό λαό ότι αυτοί είμαστε σήμερα, αυτή είναι η ανάγκη. Η ανάγκη προστάζει το νομοσχέδιο και να μην κοιτάζουμε να πανηγυρίζουμε εκεί όπου τραγικά έχουμε αποτύχει. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι οι κύριοι Υπουργοί Εξωτερικών, Εθνικής 'Αμυνας, Εθνικής Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων 'Εργων, Εθνικής Παιδείας και Θρησκευμάτων, Γεωργίας, Δικαιοσύνης, Πολιτισμού, Δημόσιας Τάξης και Τύπου και Μέσων Μαζικής Ενημέρωσης, κατέθεσαν σχέδιο νόμου: "Κύρωση της Συνθήκης Συνένωσης και Συνεργασίας μεταξύ της Ελληνικής Δημοκρατίας και της Δημοκρατίας της Γεωργίας". 

Παραπέμπεται στην αρμόδια Διαρκή Επιτροπή. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε παρακαλώ το λόγο. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Ανέφερε ο Επίτιμος Πρόεδρος της Νέας Δημοκρατίας ορισμένα θέματα γενικότερα για το συνταξιοδοτικό πλαίσιο. 

Πρέπει να σας πω, κύριε Πρόεδρε -προφανώς το γνωρίζετε- ότι το Σύνταγμα επιτάσσει να έρχονται χωριστά συνταξιοδοτικά νομοσχέδια, τα οποία θα εφαρμόζουν και θα αντανακλούν τα μισθολόγια, τα οποία ψηφίζει η Βουλή. Δεν επιτρέπεται εκ του Συντάγματος να είναι σ' ένα ενιαίο νομοσχέδιο αυτά τα δύο πράγματα. Και γι'αυτό ακριβώς, αυτό γίνεται όλα τα τελευταία σαράντα ή πενήντα χρόνια, από τότε που άρχισε και θεσπίστηκε ο συνταξιοδοτικός κώδικας. 

Το δεύτερο: Ορθώς αναφερθήκατε στο ότι πρέπει να υπάρχουν γενικές αρχές, οι οποίες διέπουν τη συνταξιοδοτική νομοθεσία. Και αυτό ακριβώς ανέλαβε να κάνει στο μεγαλύτερο δυνατό βαθμό η σημερινή Κυβέρνηση. 

Υπάρχει ένα πολυδαίδαλο συνταξιοδοτικό πλαίσιο, το οποίο δεν ήταν τίποτα άλλο παρά μία αντανάκλαση ενός πολυδαίδαλου μισθολογικού πλαισίου και πιστεύω ότι το νοικοκυρέψαμε πάρα πολύ. 'Εχουμε σήμερα μισθολόγια τα οποία αδιαφόρως της κατηγορίας στην οποία αναφέρονται, έχουν την ίδια δομή, τις ίδιες αρχές, τον ίδιο τρόπο υπολογισμού τακτικών αποδοχών και μη τακτικών αποδοχών και έχουν ακριβώς τις ίδιες αρχές υπολογισμού των συντάξεων. Και όλο αυτό το τεράστιο έργο, το επίπονο έργο βοήθησε την Κυβέρνηση και τον ελληνικό λαό, όχι μόνο επειδή έδωσε ουσιαστικές αυξήσεις και στους υπαλλήλους και στους συναξιούχους, αλλά βοήθησε επειδή ξεκαθάρισε και διαλεύκανε όλο αυτό το πλαίσιο, που το απλούστευσε και επέτρεψε τη μηχανοργάνωσή του. 'Οσο και να φαίνεται αυτονόητο, σήμερα οι συντάξεις του δημοσίου πληρώνονται από το τραπεζικό σύστημα ΔΙΑΣ. 'Εχει καταργηθεί πια αυτό το αρχαϊκό σύστημα επιταγών που κουβαλούσε ο ταχυδρομικός υπάλληλος και κτυπούσε τα κουδούνια, για να βρει τους ενδιαφερόμενους. Και τριακόσιες πενήντα χιλιάδες συνταξιούχοι σήμερα παίρνουν τη σύνταξή τους με τραπεζικές κάρτες, με ασφάλεια, με τοκιζόμενους λογαριασμούς. Σχεδόν όλοι οι δημόσιοι υπάλληλοι εν ενεργεία κάνουν το ίδιο. Αυτό έγινε δυνατό μετά απ'όλη αυτή τη μεγάλη μισθολογική και συνταξιοδοτική μεταρρύθμιση, η οποία απλούστευσε και διευκόλυνε τα πράγματα. 

Αναφερθήκατε επίσης στα κίνητρα τα οποία είχε παλαιότερα το σύστημα, έτσι ώστε να πριμοδοτεί τον εργαζόμενο που μένει στην υπηρεσία. Σας πληροφορώ, κύριε Πρόεδρε, ότι ακριβώς το ίδιο πράγμα κάνουν και όλα τα συνταξιοδοτικά νομοσχέδια τα οποία έφερε η Κυβέρνηση Σημίτη. 'Ολα και το παρόν. Και γι'αυτό ακριβώς το λόγο, οι συντάξεις τις οποίες δίνει στους συνταξιούχους είναι πολύ μεγαλύτερες, όσο περισσότερα είναι τα χρόνια υπηρεσίας. Αυτό δεν σημαίνει κίνητρο; 'Οταν έχεις λίγα χρόνια υπηρεσία να παίρνεις μικρότερη σύνταξη. 'Οταν έχεις πολλά χρόνια υπηρεσία θα παίρνεις μεγαλύτερη σύνταξη. Και ακριβώς γι'αυτό το λόγο, ακριβώς για τα συγκεκριμένα νομοσχέδια, τα οποία φέραμε και ισχύουν, έχει ανασχεθεί η πρόωρη αποχώρηση των δημοσίων υπαλλήλων από την υπηρεσία. Μία σειρά από αιτήσεις πρόωρης συνταξιοδότησης ανεκόπησαν και επεστράφησαν -οικειοθελώς βεβαίως- ακριβώς επειδή άρχισαν να εφαρμόζονται τα δικά μας νομοσχέδια. Αυτό είναι το αποτέλεσμα. Και χαίρομαι που και εσείς συμφωνείτε με αυτήν τη λογική. Σε αντίθεση βέβαια με αυτά που υπεστήριξε ο εισηγητής. Σας ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Μητσοτάκης έχει το λόγο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για να μη υποτεθεί ότι απέφυγα να τοποθετηθώ, είμαι απόλυτα σύμφωνος με την άποψη, ότι οι δικαστικοί δεν μπορούν να αποφασίζουν οι ίδιοι για τις αποδοχές τους και ότι είναι ένα θέμα, το οποίο φοβούμαι πολύ ότι δεν λύνεται τελικά με το νόμο αυτό. Θα πρέπει να λυθεί με το Σύνταγμα. Πρέπει να τεθούν όρια της αρμοδιότητας της δικαστικής λειτουργίας, αλλά αυτό είναι θέμα Συντάγματος. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι προφανές ότι είμαι σε απόλυτη συμφωνία με την τελευταία παρέμβαση που έκανε ο επίτιμος Πρόεδρος της Νέας Δημοκρατίας και ο ίδιος, αλλά και άλλα στελέχη που έχουν στηρίξει αυτήν τη ρύθμιση. 

ΓΕΡΑΣΙΜΟΣ ΓΙΑΚΟΥΜΑΤΟΣ: 'Ολο το κόμμα. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Χαίρομαι ιδιαιτέρως που το ακούω και πιστεύω ότι αυτό αποτελεί την ασφαλέστερη μέθοδο να εξορθολογιστεί το σύστημα, μέσω του οποίου σχεδιάζεται και υλοποιείται η μισθολογική και συνταξιοδοτική πολιτική των εκάστοτε κυβερνήσεων, διότι η αρμοδιότητα αυτή ανήκει στα εκλεγμένα σώματα του ελληνικού λαού και δεν ανήκει σε άλλα σώματα που έχουν άλλες αρμοδιότητες και άλλα προνόμια. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Μιχαλολιάκος έχει το λόγο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, η πληρότητα της ομιλίας του εισηγητού μας του κ. Ρεγκούζα και προπαντός η παρέμβαση του Προέδρου του κ. Μητσοτάκη, εξουδετέρωσε ουσιαστικά την ανάγκη παρουσίας σε αυτό το Βήμα, Κοινοβουλευτικού Εκπροσώπου της Νέας Δημοκρατίας. 

Ωστόσο δυο-τρεις επισημάνσεις θα ήθελα και εγώ να κάνω: Είναι παραπάνω από βέβαιο, είναι ομολογημένο από όλες τις πτέρυγες της Βουλής, απ'όλους τους κοινωνικούς παράγοντες και απ'όλους τους εμπειρογνώμονες τους ειδικούς, ότι το ασφαλιστικό μας σύστημα είναι σε κρίση, είναι σε κατάρρευση. 

Και όταν μιλούμε τουλάχιστον περί συνταξιοδοτικών νομοθετημάτων, θα έπρεπε αυτό κυρίως να μας απασχολεί. 

'Εχω την υποχρέωση απέναντι στην αλήθεια να υπενθυμίσω ότι στην Κυβέρνηση της Νέας Δημοκρατίας του 1990-1993 και στην ασφαλιστική της μεταρρύθμιση, οφείλουν όλοι οι 'Ελληνες τη μέχρι τώρα και μέχρι το 2010 ενδεχομένως δυνατότητα του ασφαλιστικού συστήματος να ανταποκρίνεται στοιχειωδώς στις υποχρεώσεις του. 

Βέβαια δεν μπορώ να παραλείψω να αποδώσω τις ευθύνες στην Κυβέρνηση Σημίτη για το γεγονός ότι, ενώ κακοποίησε την έννοια "κοινωνικός διάλογος", ο οποίος θα συμπεριελάμβανε στη θεματολογία του τα κορυφαία θέματα που απειλούν την κοινωνική συνοχή -και κορυφαίο θέμα είναι το ασφαλιστικό σύστημα και η κρίση του, -με την τελευταία δημόσια παρέμβαση της Κυβέρνησης, τον ακύρωσε οριστικά. 

Πώς αυτό μπορεί να χαρακτηρίζει μια κυβέρνηση που αυτοαποκαλείται εκσυγχρονιστική; Αυτό είναι ένα θέμα που ίσως θα πρέπει να απασχολήσει περισσότερο σοβαρά και τα κόμματα και τους πολιτικούς του μέλλοντος. 

Δεν θα ήθελα να ανεβάσω τους τόνους, γιατί δεν είναι ούτε στο ύφος μου, ούτε στη θεματολογία του σημερινού νομοσχεδίου. Θα ήθελα όμως να πω, ότι ο κ. Μητσοτάκης ειδικότερα τα έθιξε αυτά και ενδεχομένως αποτελούν καλές συμβουλές μιας ώριμης πολιτικής γενιάς και που μας αφορούν όλους. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Πάντα τις λαμβάνουμε υπόψη. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Θα ήθελα να σας πω, κύριε Υπουργέ, ότι ευτυχώς αυτήν τη φορά αποφύγατε τις υπερβολές. Περιοριστήκατε μόνο στο "μεγάλη μεταρρύθμιση". Παλαιότερα είχατε μεγαλύτερη έπαρση και μεγαλύτερη επίδειξη... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μαθαίνει από το Κοινοβούλιο σιγά σιγά! 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Ακριβώς, μαθαίνει από το Κοινοβούλιο και ελπίζω να γίνει και φιλοκυβερνητικός κάποτε. 

ΠΡΟΕΔΡΕΥΩΝ (Λουκάς Αποστολίδης): Κοντός ψαλμός αλληλούια! 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Ούτως ή άλλως μας έχετε πείσει ότι δεν διστάζετε, κύριε Υπουργέ, να ακολουθείτε πολιτικές μεταλλάξεις. Δεν είναι πάντα βλαπτικό αυτό. Δεν το λέω με καμία διάθεση αιχμής. Καλό είναι κανείς να εκσυγχρονίζεται προς την κατεύθυνση του σωστού και να διορθώνει και τα δικά του λάθη και πολύ περισσότερο όταν τα λάθη δεν έχουν πρόθεση... 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Μην περιγράφετε τις ανάγκες σας, κύριε Μιχαλολιάκο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Και τα δικά μου. Μου αρέσει να κάνω αυτοκριτική αν θέλετε και μου αρέσει να υπηρετώ το δημόσιο συμφέρον προσπαθώντας να βελτιώνω τον εαυτό μου κυρίως. 

Τώρα κύριε Υπουργέ, θα ήθελα να σας πω, όχι αναδεικνύοντας δικά σας λάθη ή παραλείψεις, αλλά να συνεννοηθούμε ότι μια κυβέρνηση έχει συλλογική ευθύνη, πολύ περισσότερο όταν απευθύνεται στους συνταξιούχους. 

Για άλλη μια φορά αποδεικνύεσθε ασυνεπής σε δεσμεύσεις. Η Κυβέρνησή σας διά του Υπουργού Εργασίας και Κοινωνικών Ασφαλίσεων του κ. Παπαϊωάννου είχε δεσμευθεί, ότι θα έχει ίδια και ίση μεταχείριση απέναντι στους συνταξιούχους του δημοσίου και του ιδιωτικού τομέα και όλοι συμφωνήσαμε. 

Θέλω προεισαγωγικά να αναφερθώ σε ό,τι αφορά το δικαίωμα στην εργασία των συνταξιούχων και να συμφωνήσουμε όλοι, ότι ένας συνταξιούχος όταν καταφεύγει σε εργασία, καταφεύγει γιατί το έχει ανάγκη και όχι από χόμπι. Νομοθετήσατε τα αντικίνητρα εργασίας και για τους συνταξιούχους του δημοσίου και του ιδιωτικού τομέα. Για μεν τους συνταξιούχους του ιδιωτικού τομέα βάζετε πλαφόν -και σωστά το βάζετε- διακόσιες πενήντα χιλιάδες (250.000) δραχμές το μήνα και από κει και πέρα κατακρατείται το 70% για δε τους συνταξιούχους του δημόσιου τομέα βάζετε πλαφόν τις εκατό χιλιάδες (100.000) δραχμές. Αν αυτό είναι ίση μεταχείριση και μπορείτε να αντικρύζετε στα μάτια τους συνταξιούχους του δημόσιου τομέα, πρέπει να συνεννοείσθε φαίνεται σε άλλη γλώσσα. 

Επίσης, κύριε Υπουργέ, αναβιώνετε μια παλιά πολιτική καπηλείας και εμπορευματοποίησης αγώνων του ελληνικού λαού μιας πολύ σκληρής δεκαετίας, της δεκαετίας '40-'50. 

Ο ελληνικός λαός ταλαιπωρήθηκε πολύ, υπέστη τις παρενέργειες αυτής της δεκαετίας για πολλές ακόμη δεκαετίες. Τα δικαστικά φαινόμενα λειτουργούσαν. Ο ελληνικός λαός κατάφερε και πιστεύω ότι η παράταξη στην οποία εγώ ανήκω συνέβαλε τα μέγιστα να φθάσουμε σε μια συμφιλίωση, εθνική συμφιλίωση, ιστορική συμφιλίωση. Και όπως πολύ σωστά ελέχθη, όσοι αγωνίστηκαν και άφησαν τα νιάτα τους ή την σωματική τους ακεραιότητα δεν το έκαναν για να απολαμβάνουν οικονομική αποζημίωση αργότερα. Το έκαναν για να υπηρετήσουν τα ιδανικά. 

Αλλά για να σας διευκολύνω αν έχετε ευαισθησία, έχω να σας επαναλάβω τη γνωστή θέση της Νέας Δημοκρατίας. Αφού ακόμη έλκεσθε από το ενδεχόμενο χορήγησης αντιστασιακών συντάξεων στους αγρότες, γιατί δεν κάνετε μία απλή κίνηση να δεχθείτε τις θέσεις της Νέας Δημοκρατίας ως κυβέρνηση και να επεκτείνουμε το ΕΚΑΣ σε όλους τους αγρότες, που θα είναι μία ενίσχυση που θα συμβολίζει την ευαισθησία ολόκληρου του ελληνικού Κοινοβουλίου απέναντι ούτως ή άλλως σε χαμηλοσυνταξιούχους. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Η σύνταξη του ΟΓΑ είναι ΕΚΑΣ. Το ίδιο πράγμα είναι. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Και βεβαίως αυτή η υπόθεση της νομοθέτησης της δυνατότητας ανάρτισης ανδριάντων ή συμβόλων Εθνικής Αντίστασης, μειώνει, τραυματίζει, προσβάλλει τη νοημοσύνη μας. Ποιος δήμαρχος- και πού επεδίωξε- προσπάθησε να τιμήσει την Εθνική Αντίσταση με ανδριάντα, με μνημείο, ή με οποιοδήποτε άλλο μέσο και είχε την εχθρική αντιμετώπιση της πολιτείας; Και δενδιακατέχομαι από κομματική έπαρση, αλλά οφείλω να πω και από αυτό το Βήμα ότι οι δήμαρχοι και μάλιστα δήμαρχοι των μεγάλων πόλεων και της Αθήνας και της Θεσσαλονίκης και του Πειραιά, που εκείνη τη συγκυρία προήρχοντο από τις τάξεις της Νέας Δημοκρατίας και ήταν μάλιστα και κορυφαία πολιτικά στελέχη, προταγωνίστησαν και πρωτοστάτησαν και ήδη υπάρχουν τα αγάλματα αυτά και τα τιμούμε. Είναι δυνατόν να εξακολουθούμε ακόμη με τέτοιες μεθόδους να ελπίζουμε, ότι θα εξαπατήσουμε και θα εγκλωβίσουμε ψηφοφόρους με αυτήν τη λογική; Αυτή είναι η απόδοση τιμής; 'Εχουμε φθάσει στην εθνική συμφιλίωση. Δεν υπάρχει κανένα πια διαχωριστικό τείχος. Και όσοι το απεπειράθησαν να επανεμφανίσουν τα διαχωριστικά τείχη στις πρόσφατες δημοτικές εκλογές, πήραν την απάντηση του ελληνικού λαού. Τελείωσε αυτή η εποχή. Την τιμούμε όλοι και ειναι πολύ σημαντικό το γεγονός ότι ορίστηκε η επέτειος του Γοργοπόταμου ως επέτειος της Εθνικής Αντίστασης και μάλιστα μετά από πολύ, αν θέλετε, οδυνηρή διαδικασία συμφώνησαν και όλες οι παρατάξεις. Δεν ήταν πάρα πολύ εύκολο εκείνη την εποχή και για τη δική μας παράταξη να συμφωνήσει, γιατί ασφαλώς όλα τα βιώματα που ακολούθησαν εκείνων των δεκατιών του '50, του '60 και του '70, είχαν σαφώς τις επιρροές τους και στις επόμενες γενιές. 

Το καθήκον, λοιπόν, ημών των νεοτέρων είναι σεβασμός και μνήμη σ' αυτές τις ηρωϊκές εποχές για την πατρίδα μας και μάλιστα η ανάδειξή τους ως παράδειγμα προς μίμηση για τις επόμενες γενεές και όχι η απόπειρα καπηλείας τους. 

Κύριε Υπουργέ, ελέχθη και από τον εισηγητή μας και από τον Πρόεδρο τον κ. Μητσοτάκη, ότι θα έπρεπε κατά τρόπο αυτόματο από την ψήφιση των νομοσχεδίων να έχουν διευθετηθεί και τα συνταξιοδοτικά των ειδικών κατηγοριών. Το ότι δεν το κάνατε, είναι μία μίζερη αντίληψη. Λογιστική; Επειδή σας αποδίδεται πολύ συχνά αυτός ο χαρακτηρισμός να μην τον αποδώσω και εγώ. Ουσιαστικά πρόκειται για κατακράτηση χρημάτων που τους ανήκουν. Ουσιαστικά πρόκειται για βίαιη ειδικού τύπου φορολόγηση, από τη στιγμή που η λογική λέγει ότι τα δικαιούνται τα χρήματα αυτά από την ώρα που εφαρμόζεται το νέο μισθολόγιο. Και εσείς τα κατακρατάτε. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είναι ανταποδοτικές. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σαφώς δεν είναι ανταποδοτικές. Και κάποτε θα πρέπει να το συζητήσουμε πώς θα πορευθούμε στο μέλλον. Αν θα πορευθούμε με διανεμητικό ασφαλιστικό σύστημα ή αν θα πορευθούμε και με ανταποδοτικό. Αλλά πότε. Σαφώς θα γίνει αυτό, αλλά με κυβέρνηση που σέβεται τις υποχρεώσεις της απέναντι στον ελληνικό λαό, με Κυβέρνηση της Νέας Δημοκρατίας. 

Είναι αυτονόητο ότι αφού δεν ψηφίσαμε τα ειδικά μισθολόγια- που ένα πράγμα κάνουν, διαιωνίζουν τον επιδοματικό χαρακτήρα των μισθών- θα ήταν έντιμο κάποτε να πούμε ότι δεν ισχύει το 80%, ισχύει το 60%, το 50%, ό,τι μπορούμε να ισχύει. Αλλά προϋπόθεση είναι ο κοινωνικός διάλογος, η εντιμότητα και η ειλικρίνεια. 

Πρέπει να σας πω ότι αυτή η αιφνίδια μείωση των αποδοχών δημιουργεί τεράστια κοινωνικά ζητήματα. Δεν ξέρω εάν τα έχετε αντιληφθεί. Είμαι υποχρεωμένος να πω ότι ζούμε μια εποχή, εδώ και δεκαετίες, που η ηλικία γάμου και τεκνοποίησης έχει ανέβει προς τα πάνω. 

Ο συνταξιούχος, κύριε Υπουργέ, εξακολουθεί να είναι ενεργός οικογενειάρχης. Δεν είναι απόμαχος οικογενειάρχης. Πιθανότατα να έχει παιδιά που σπουδάζουν -και βεβαίως, στην Ελλάδα η δωρεάν παιδεία έχει παρέλθει προ πολλών δεκαετιών, με πανάκριβη παιδεία- στην Ελλάδα ή στο εξωτερικό. Η αιφνίδια πτώση προς τη φτώχεια, η μείωση του εισοδήματός του, δημιουργεί τρομακτικά κοινωνικά ζητήματα. Χάνει το 50% των αποδοχών του και έχει δύο παιδιά που σπουδάζουν. Αλλά να μη λέμε ψέματα, να μη λέμε ότι δίνουμε το 80%. Δίνουμε κάτω από το 50% πολλές φορές. 

Επί τροχάδην να σας πω ότι αφού καταψηφίσαμε τα ειδικά μισθολόγια, καταψηφίζουμε ασφαλώς και το συνταξιοδοτικό, πολύ περισσότερο αφού δεν ισχύει από την ημερομηνία που έπρεπε να ισχύει. 

Θα ήθελα επίσης, να σας πω και κάτι άλλο, γιατί έχετε προσωπική ευθύνη. Δεν το λέω με αιχμή. Σας είχαμε προειδοποιήσει όταν ψηφιζόταν το νομοσχέδιο, που αφορούσε το ειδικό μισθολόγιο των γιατρών του ΕΣΥ, ότι αυτή η λογιστική αντίληψη, του να αυξήσουμε δήθεν τις τακτικές αποδοχές, αλλά ταυτόχρονα να έχουμε συνεννοηθεί, το Υπουργείο Οικονομικών και το Υπουργείο Υγείας, ότι αυτά τα χρήματα θα τα εξοικονομήσουμε από την κατάργηση εφημεριών, θα οδηγούσε τα νοσοκομεία σε απραξία, σε ακινησία. 

Είχατε τότε μια βεβαιότητα -δεν θα σας έλεγα ότι ήταν πλαστή ή ότι ήταν επίπλαστη, έτσι είχατε ενημερωθεί, δεν είσαστε και ιδιαίτερα ειδικός- και πιστεύατε ότι κάνατε βαθιά τομή. Δυστυχώς, επιβεβαιωθήκαμε. Σας είχαμε πει ότι θα υπάρξει αριθμός γιατρών που στις συνολικές τους αποδοχές θα παίρνουν λιγότερα. 

Ακόμη δεν έχετε καταλάβει το μέγεθος του προβλήματος. Τώρα έρχεσθε να το ρυθμίσετε, παρά το γεγονός ότι ο ελληνικός λαός ταλαιπωρήθηκε επί μήνες και εξακολουθεί να ταλαιπωρείται, με την καθιέρωση και τρίτου τύπου εφημερίας. 

Ουσιαστικά προωθείτε και θεσμοθετείτε μια ακόμα πληγή, από τις πολλές πληγές που υπάρχουν στο ΕΣΥ, την πλασματική εφημερία και καθηλώνετε ακόμη, επί μακρόν, το θέμα της διαφάνειας της λειτουργίας των νοσοκομείων. 

Το πρόβλημα δεν είναι να συνεννοηθούμε με τους συνδικαλιστές, κύριε Υπουργέ. Το πρόβλημα είναι να δούμε το σύστημα υγείας πόσο υποχρηματοδοτείται, πώς και γιατί καθυστερεί ο θεσμός του μάναντζερ, πώς και γιατί καθυστερεί η εισαγωγή της πληροφορικής στα νοσοκομεία, πώς και γιατί η πολιτεία και οι φορείς εάν θέλετε, αρνούνται να συγκρουστούν με ένα πρόβλημα που είναι γνωστό και που λέγεται συναλλαγή και διαφθορά. 

Με την καθιέρωση τρίτου τύπου εφημερίας- εδώ είμαστε, θα τα ξαναδούμε- αποκλείεται να λυθεί το πρόβλημα. Καθήστε και μελετήστε το. Πάντως, οι εφημερίες να αμείβονται και όσες έχουν ανάγκη πραγματικά τα νοσοκομεία, να γίνονται. 

Θα ήθελα πριν κατέβω από το Βήμα να θιξω δύο θέματα εντελώς εξειδικευμένα, εάν μου επιτρέπετε. 

Δεν ξέρω εάν στο μέλλον οι συντάξεις των δημάρχων θα καταβάλλονται από το δημόσιο ή εάν κάποτε το δημόσιο θα αναγνωρίσει την ανάγκη οικονομικής αυτοδυναμίας των Οργανισμών Τοπικής Αυτοδιοίκησης. Το βέβαιο είναι ότι πρέπει να συνταξιοδοτούνται. Θα ήθελα λίγο την ευαισθησία σας για μία συγκεκριμένη κατηγορία οικογενειών δημάρχων. Ξέρετε ότι η θητεία του δημάρχου είναι τετραετής, εξ' ορισμού. Δεν απειλείται ο θεσμός της Τοπικής Αυτοδιοίκησης με πρόωρες εκλογές. Είναι λοιπόν δυνατόν, είναι πιθανόν- δεν είναι απίθανο πάντως- κάποιος δήμαρχος κατά την άσκηση των καθηκόντων του, αυτό που λέει ο λαός μας απλά, να μας αφήσει χρόνους, να αποβιώσει. Η οικογένειά του όμως, η γυναίκα του, δεν έχει το δικαίωμα της συνταξιοδότησης που θα το είχε αν ο άντρας της είχε εξαντλήσει την τετραετία. Θα ήθελα να σας παρακαλέσω αυτό να το δείτε. Δεν υποστηρίζω ότι έχω μεγαλύτερη ευαισθησία εγώ ή η παράταξή μου, από εσάς. 

Απλώς είναι ορισμένα θέματα που πολλές φορές παραλείπουμε να τα δούμε, επειδή δεν τα έχουμε εγκαίρως συλλάβει. Θα ήταν ανταπόκριση σε μία στοιχειώδη υποχρέωσή μας. 

Με την ευκαιρία της συζήτησης ενός συνταξιοδοτικού νομοσχεδίου θα ήθελα να σας θέσω το δεύτερο θέμα. Πολύ συχνά, ολόκληρο το πολιτικό σύστημα νιώθει ανεπάρκεια απέναντι σε στελέχη των Ενόπλων Δυνάμεων ή της Αστυνομίας που πέφτουν κατά την άσκηση του καθήκοντος. Θέλω να ελπίζω ότι αυτά στο μέλλον θα είναι όλο και λιγότερα μέχρις εξουδετέρωσης του αριθμού και ότι θα διανύσουμε τις επόμενες δεκαετίες φάση κοινωνικής γαλήνης και ειρήνης. Αυτό, βέβαια, κανείς δεν μπορεί να το προβλέψει και κανείς δεν μπορεί να το εγγυηθεί. 

Δεν είναι προς τιμήν του πολιτικού συστήματος η υπόθεση της επιβίωσης των οικογενειών να επαφίεται στην τηλεοπτική εξουσία και στην ικανότητα των οικογενειών να βγαίνουν στα "παράθυρα" στα κανάλια. 

Εγώ θα έκανα μία πολύ απλή πρόταση. Δεν είναι ιδιαίτερα μελετημένη, δεν έχει πάει στο Λογιστήριο του Κράτους. Η οικογένεια στελέχους των Ενόπλων Δυνάμεων ή των Σωμάτων Ασφαλείας που πέφτει κατά την άσκηση του καθήκοντός του, να έχει όλα τα ευεργετήματα που θα είχε αν ο άνθρωπός της ήταν εν ζωή και τις προαγωγές και τη μισθολογική εξέλιξη. Νομίζω ότι είναι ένα ελάχιστο χρέος και δεν κοστίζει τίποτα. 'Εχουμε χίλιες διαφορετικές ρυθμίσεις που φέρνουν και τους συγγενείς θυμάτων σε ανταγωνισμό μεταξύ τους και αυτό δεν μας τιμά. Μία ενιαία ρύθμιση θα ήταν προς τη σωστή κατεύθυνση και θα μας έβρισκε όλους σύμφωνους. 

Κυρίες και κύριοι συνάδελφοι, ελπίζουμε ότι η Κυβέρνηση αυτή στους τελευταίους μήνες της θητείας της θα πάψει να έχει τη νοοτροπία του ιδιοκτήτη που δεν συζητά, που τα γνωρίζει όλα, που έχει σοφία για όλα και ότι θα ακούει και άλλες φωνές ευθύνης, γιατί όλοι έχουμε ανάγκη την κοινωνική συνοχή και προπαντός την έχει ανάγκη η νέα γενιά, η οποία διανύει μία περίοδο χωρίς εγγύηση μέλλοντος. Είναι ό,τι χειρότερο έχει προσφέρει το πολιτικό σύστημα. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Και εγώ σας ευχαριστώ κύριε συνάδελφε. 

Κύριοι συνάδελφοι, θα διακόψουμε στο σημείο αυτό τη συζήτηση του νομοσχεδίου. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Συζήτηση και λήψη απόφασης σύμφωνα με το άρθρο 62 του Συντάγματος για την αίτηση άρσης της ασυλίας του Βουλευτή κ. Νικόλαου Αναστασόπουλου. 

Θα παρακαλέσω τους συναδέλφους εισηγητές να είναι σύντομοι στην τοποθέτησή τους. 

Από τη Νέα Δημοκρατία ορίζεται ως Κοινοβουλευτικός Εκπρόσωπος ο κ. Παυλόπουλος, από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο κ. Κωστόπουλος και από το Δημοκρατικό Κοινωνικό Κίνημα ορίζεται ως ειδικός αγορητής ο κ. Τσαφούλιας. 

Ο κ. Στάϊκος έχει το λόγο. 

ΕΥΑΓΓΕΛΟΣ ΣΤΑΪΚΟΣ: Κύριε Πρόεδρε, ζητείται η άρση της ασυλίας του συναδέλφου κ. Αναστασόπουλου από την αρμόδια εισαγγελική αρχή, για να ασκηθεί σε βάρος του ποινική δίωξη για το αδίκημα της συκοφαντικής δυσφήμησης δια του Τύπου. 

Τι αδίκημα ετέλεσε ο κ. Αναστασόπουλος; Ο ένας εκ των εγκαλούντων ήταν πρόεδρος της 'Ενωσης Γεωργικών Συνεταιρισμών Μεσσηνίας. Εισέπραξε τις επιδοτήσεις για το ελαιόλαδο ύψους δεκατεσσάρων δισεκατομμυρίων (14.000.000.000) δραχμών και τις κατέθεσε στην τράπεζα προκειμένου να διανεμηθούν στους δικαιούχους. Ο κ. Αναστασόπουλος πήρε αφορμή από δημοσιεύματα του τοπικού Τύπου, αλλά και από διαμαρτυρίες αγροτικών συνεταιρισμών, αγροτικών συλλόγων και της μειοψηφίας του διοικητικού συμβουλίου της 'Ενωσης Γεωργικών Συνεταιρισμών Μεσσηνίας με τα οποία κατηγορούσαν τον εγκαλούντα, διότι δεν προέβαινε στην άμεση καταβολή της επιδότησης, η οποία ανήρχετο στο ποσό των δεκατεσσάρων δις (14.000.000) δραχμών. 

Επομένως, έχω την άποψη ότι ο κ. Αναστασόπουλος έπραξε αυτό που θα έπραττε κάθε πολίτης, δηλαδή, όταν είδε αυτά τα δημοσιεύματα και τις αναφορές των αγροτικών συλλόγων και του αγροτικού συνεταιρισμού, που ως δευτεροβάθμια οργάνωση υπάγεται στην τριτοβάθμια οργάνωση "'Ενωση Συνεταιρισμών Μεσσηνίας", έκανε αναφορά στον οικείο εισαγγελέα πλημμελειοδικών Καλαμάτας και ζήτησε η υπόθεση αυτή να διερευνηθεί. Ποια είναι τα στοιχείο για τα οποία πρέπει να παραπεμφθεί ο συνάδελφος κ. Αναστασόπουλος; 

'Εκανε, επαναλαμβάνω, αυτό που θα έπραττε ο κάθε πολίτης. Πολύ περισσότερο είχε καθήκον και υποχρέωση να το κάνει σαν Βουλευτης της περιοχής που έλαβε γνώση αυτής της ενέργειας, αυτής της συμπεριφοράς. 

Με αυτά τα δεδομένα, κύριε Πρόεδρε, και μ'αυτό το ιστορικό έχω τη γνώμη, ότι δεν πρέπει να δοθεί άρση ασυλίας για να κινηθεί η ποινική δίωξη σε βάρος του συναδέλφου κ. Αναστασόπουλου, διότι ενήργησε μέσα στα πλαίσια της πολιτικής του λειτουργίας. 

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Στάϊκε. 

Ο κ. Γιαννόπουλος, ο κ. Γκελεστάθης, ο κ. Κατσίκης και ο κ. Σωτηρόπουλος ζητούν την έγκριση του Σώματος για ολιγοήμερη απουσία τους στο εξωτερικό. 

Το Σώμα εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Συνεπώς, το Σώμα ενέκρινε τις ζητηθείσες άδειες. 

Ο κ. Ζαφειρόπουλος έχει το λόγο για τρία λεπτά. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, δεν έχω να προσθέσω τίποτα στα όσα ο συνάδελφος κ. Στάϊκος κατέθεσε στη Βουλή, για το θέμα του κ. Αναστασόπουλου. Πράγματι το ιστορικό αυτής της υπόθεσης έχει όπως το κατέθεσε. 

'Εχω όμως να προσθέσω κάτι που μου κάνει εντύπωση. Ο κ. Αναστασόπουλος υπέβαλε την αναφορά του στον εισαγγελέα για να ερευνηθεί αυτή η υπόθεση στις 25-11-97. Τα δημοσιεύματα και οι διαμαρτυρίες των συνεταιρισμών είχαν προηγηθεί. 'Οταν υπεβλήθη η μήνυση στις 5-2-98 ακόμα οι μηνυτές λένε ότι περιμένουν τη γενική συνέλευση του συνεταιρισμού να αποφασίσει τι θα κάνει τους τόκους, που είχαν εισπραχθει από τα δεκατέσσερα δισεκατομμύρια (14.000.000.000) δραχμές, τα οποία είχαν κατατεθεί στην Τράπεζα Εργασίας. Η Τράπεζα Εργασίας λένε ότι τότε είχε το ανώτατο ποσοστό επιτοκίου 23%, χωρίς να έχει ερευνηθεί ποια τράπεζα είχε το ανώτερο ποσοστό επιτοκίου. 

'Ολα αυτά εμένα από τη δικηγορική μου εμπειρία μου λένε ότι αυτή η μήνυση έγινε για να καλύψει την αναφορά που κατατέθηκε στον εισαγγελέα και η οποία οπωσδήποτε θα έχει κάποια εξέλιξη. 'Ισως από την αναφορά αυτή να βλάπτονται κάποιοι οι οποίοι είχαν άμεσο συμφέρον. 

Επομένως, πολύ σωστά ο κ. Αναστασόπουλος υπέβαλε αυτήν τη μηνυτήρια αναφορά στηριζόμενος σε όλα τα δημοσιεύματα, στις διαμαρτυρίες των αγροτικών συνεταιρισμών αλλά κυρίως στο ότι έπρεπε τα εκατομμύρια που εισπράχθηκαν από τους τόκους αυτών των χρημάτων, να διατεθούν και αυτά ή να δοθούν για τις ανάγκες των αγροτών κλπ. Πράγματα, τα οποία δεν έγιναν και έχω την εντύπωση ότι οι συνάδελφοι δεν πρέπει να ψηφίσουν να δοθεί άδεια για τη δίωξη του κ. Αναστασόπουλου. 

Θέλω να επισημάνω ότι και στην επιτροπή μας επί συνόλου τριάντα εννέα Βουλευτών ψήφισαν τριάντα οκτώ "Κατά" και υπήρχε ένα λευκό. Αυτό σημαίνει ότι πράγματι όλοι οι συνάδελφοι αντελήφθησαν περί τίνος πρόκειται και ψήφισαν κατά τη συνείδησή τους. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Δημήτριος Β. Κωστόπουλος έχει το λόγο για τρία λεπτά. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Ευχαριστώ, κύριε Πρόεδρε. 

Από την εξέταση όλων των στοιχείων, δηλαδή, από την εξέταση του φακέλου που μας έχει σταλεί από τις αρμόδιες υπηρεσίες, δεν προκύπτει καμία απόδειξη ότι ο Βουλευτής κ. Αναστασόπουλος έχει κάποια ευθύνη για την υπόθεση που εξετάζουμε. Επομένως δεν προκύπτει θέμα να ψηφίσει κανείς υπέρ της άρσης ασυλίας του. 

Πολύ περισσότερο, όταν με την καταγγελία που έκανε στηριγμένη στη μειοψηφία του Δ.Σ. της 'Ενωσης, για την οποία συζητάμε, ανοίγει εξ αντικειμένου μία συζήτηση, για το πώς ορισμένοι οργανισμοί και φορείς χρησιμοποιούν τα λεφτά που ανήκουν σε άλλους. Και όταν πρόκειται για συναλλαγές ατομικές, ίσως να υπάρχει μία ελαστικότητα και μία ανεκτικότητα. Κάνεις παζάρι με κάποιον, σε έριξε ή τον έριξες, είναι δικό σου ζήτημα, είναι ατομικό ζήτημα. 'Οταν όμως πρόκειται για δραχμές χιλιάδων ανθρώπων, όχι μόνο είναι απαραίτητη η κριτική και ο ελεγχος, αλλά θα ήταν ανάξιος ο οποιοσδήποτε να κλείσει τα μάτια και τ'αυτιά σε καταγγελίες που δημοσιεύονται σε διάφορες εφημερίδες. 

Θα μπορούσε να μην παρέμβει καθόλου ο Βουλευτής, αλλά να παρέμβει ο εισαγγελέας, όταν είδε το ανάγνωσμα ως πρωτοσέλιδο σε μία εφημερίδα. Δεν το έκανε. Γιατί, δεν μπορώ να απαντήσω. 

Πάντως, δεν μπορούμε να ψηφίσουμε υπέρ για την άρση ασυλίας. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ.Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, και εμείς είμαστε αντίθετοι στην άρση ασυλίας του κ.Αναστασόπουλου και κάποια στιγμή θα πρέπει να δούμε ένα πολύ σοβαρό θέμα. Δεν είναι δυνατόν δημοσιεύματα, που πολλές φορές μπορεί να είναι κατευθυνόμενα -όλοι είμαστε Βουλευτές και στην ενάσκηση των καθηκόντων μας μπορεί να δεχόμαστε και τέτοια επιθετικά δημοσιεύματα- να αποτελούν τη βάση για ν'ασκούν οι εισαγγελικές αρχές διώξεις, οι οποίες είναι εναντίον της άσκησης του λειτουργήματός μας. 

Επομένως και εμείς είμαστε κατά της άρσης ασυλίας του συναδέλφου. 

ΠΡΟΕΔΡΕΥΩΝ (Λουκάς Αποστολίδης): Ο κ.Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Πολλές φορές θα έπρεπε να έρχονται εδώ για άρση ασυλίας περιπτώσεις που δεν έρχονται. Και οι εισαγγελείς δεν ξέρω αν τις ερευνούν ή όχι και δεν τις στέλνουν. Και τελικά στέλνουν ό,τι είναι για να μην άρουμε την ασυλία. Για ένα γεγονός που δεν θα έπρεπε καθόλου να μας απασχολήσει, ερχόμαστε εδώ να αποφασίσουμε αν θα πρέπει ν'αρθεί ή όχι η ασυλία. Από δεδικαιολογημένο πολιτικό ενδιαφέρον είδε δημοσιεύματα και πήρε μία θέση. Εξετέλεσε το καθήκον του. Και πεπλανημένως να πίστευε ότι πράγματι πρέπει να ενδιαφερθεί και η βάση να ήταν άλλη, και πάλι είναι μία πολιτική ενέργεια, είναι ένα πολιτικό ενδιαφέρον, είναι η παρουσία του τοπικού Βουλευτού σε ορισμένα θέματα που έχουν σχέση με εκείνο που έχουν. 

Επομένως, δεν έπρεπε καν ο κύριος εισαγγελεύς να στείλει αυτήν την περίπτωση. Νομίζω ότι σε τέτοιες περιπτώσεις, δεν θα έπρεπε να απασχολούμεθα και έτσι δεν μπορούμε να συναινέσουμε στην άρση ασυλίας του κυρίου συναδέλφου. 

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, δεν υπάρχει άλλος εγγεγραμμένος να μιλήσει και κηρύσσεται περαιωμένη η συζήτηση στην αίτηση άρσης ασυλίας του Βουλευτή κ.Νικολάου Αναστασόπουλου. 

Η λήψη απόφασης αναβάλλεται για άλλη συνεδρίαση, που θα καθοριστεί με ειδική ημερησία διατάξη. 

Επανερχόμαστε στη συζήτηση του νομοσχεδίου του Υπουργείου Οικονομικών. 

Ο κ.Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, αν έχετε την καλωσύνη ειδοποιείστε την απούσα Κυβέρνηση να παρευρεθεί. 

ΠΡΟΕΔΡΕΥΩΝ (Λουκάς Αποστολίδης): Θα έλθει αμέσως, κύριε Βεζδρεβάνη, θα σας δώσω και ένα λεπτό επιπλέον, ώσπου να έρθει ο κύριος Υπουργός. 

ΗΛΙΑΣ ΒΕΖΔΡΕΒΑΝΗΣ: Δεν έχω πρόβλημα. Απλώς επεσήμανα ότι η Κυβέρνηση απουσιάζει και ελπίζω να μην πήγε να υποβάλει την παραίτησή της, γιατί μετά τα όσα συνέβησαν τον τελευταίο καιρό, η μόνη λύση που υπάρχει γι'αυτήν την Κυβέρνηση είναι να υποβάλει την παραίτησή της και να οδηγηθεί η χώρα σε εκλογές. 

ΠΡΟΕΔΡΕΥΩΝ (Λουκάς Αποστολίδης): Θα έλθει και θα σας διαψεύσει. 'Ετσι θα είναι λόγος κενός. 

ΗΛΙΑΣ ΒΕΖΔΡΕΒΑΝΗΣ: Και πάλι προσωρινά, κύριε Πρόεδρε, θα έρθει, γιατί η Κυβέρνηση αυτή είναι περισσότερο από προσωρινή. 

ΠΡΟΕΔΡΕΥΩΝ (Λουκάς Αποστολίδης): Ουδέν μονιμότερον του προσωρινού, κύριε συνάδελφε. 

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, αντιλαμβάνομαι τους λόγους για τους οποίους το λέτε αυτό παρ'ότι αυτήν την ώρα είσθε Πρόεδρος όλων μας. 

ΠΡΟΕΔΡΕΥΩΝ (Λουκάς Αποστολίδης): Είναι αναμφισβήτητο αυτό, κύριε Βεζδρεβάνη. 

ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, όταν από αυτό το Βήμα επισημαίναμε την προχειρότητα των νομοσχεδίων οι κύριοι Υπουργοί ενοχλούνται, διαμαρτύρονται και πολλές φορές οργίζονται. Εμείς αυτές τις εκδηλώσεις τις αντιπαρερχόμεθα με ψυχραιμία διότι πιστεύουμε, ότι υπηρετούμε την αλήθεια και περιμένουμε τη δικαίωσή μας. 

Κατά τις συζητήσεις που έγιναν για την ψήφιση των νόμων 2530/1997 και 2606/1998 τονίσαμε την προχειρότητα αυτών και είπαμε ότι αν δεν ακουσθούν οι απόψεις μας και δεν γίνουν δεκτές οι προτάσεις μας, σύντομα η Κυβέρνηση θα αναγκασθεί από τα πράγματα να φέρει νέο νομοσχέδιο που θα τροποποιεί αυτούς τους νόμους. Κατά τη συζήτηση των προαναφερθέντων νόμων είχα πει να κρατήσετε τα Πρακτικά αυτών των συνεδριάσεων για να με θυμηθείτε. Η κατάθεση του συζητουμένου νομοσχεδίου με δικαιώνει πλήρως. 

Γι'αυτό πριν εισέλθω στην ουσία του νομοσχεδίου κάνω έκκληση σε σας, κύριε Υπουργέ, να τείνετε ευήκοον ους στις τεκμηριωμένες και σώφρονες προτάσεις που κάνει η Βουλή και ιδιαίτερα αυτή η παράταξη. Γιατί αυτή η παράταξη και συγκρότηση έχει και οργάνωση έχει και δυνατότητες έχει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Προοπτική δεν έχει. 

ΗΛΙΑΣ ΒΕΖΔΡΕΒΑΝΗΣ: Προοπτική, κύριε Υπουργέ, εσείς δεν έχετε και το γνωρίζετε αυτό. Η Νέα Δημοκρατία, κύριε Υπουργέ, είναι κυβέρνηση μόλις θα γίνουν εκλογές. Αν τολμάτε, κάντε αυτές αύριο. Σας προκαλούμε. Και επειδή εμείς δεν έχουμε δικαίωμα να το ζητήσουμε γιατί δεν μπορούμε, σας το λέμε απ'αυτό το Βήμα. Αν έχετε "κότσια", ιδού η Ρόδος, ιδού και το πήδημα! 

Θα τοποθετηθούμε επί του συγκεκριμένου νομοσχεδίου με ειλικρίνεια και διάθεση συμβολής. Η ισοπέδωση των πάντων και η ενσυνείδητη αδικία δεν προσιδιάζουν στην κοινοβουλευτική μου τακτική. Από τη μελέτη του νομοσχεδίου διεπίστωσα και θετικά και αρνητικά στοιχεία. Ανάλογος θα είναι και η στάσις μου κατά τη συζήτηση επί των άρθρων. 

Κρίνω λοιπόν σκόπιμο να τοποθετηθώ τόσο για τα θετικά όσο και για τα αρνητικά στοιχεία του νομοσχεδίου, ώστε ο κύριος Υπουργός να πάρει ανάλογη θέση κατά τη δευτερολογία του για να εξαρτηθεί και η δική μας θέση περαιτέρω επί των άρθρων. 

Αρχίζω από τα θετικά στοιχεία. Θεωρώ θετικό στοιχείο τις ρυθμίσεις για τους νοσοκομειακούς φαρμακοποιούς του Ε.Σ.Υ., για τους μουσικούς, για το μόνιμο προσωπικό της Κρατικής Ορχήστρας Αθηνών και Θεσσαλονίκης και για το προσωπικό της Προεδρίας της Δημοκρατίας. 

Εγώ, κύριε Υφυπουργέ, θα θεωρήσω θετικές και τις ρυθμίσεις που κάνετε για τους γενικούς γραμματείς, παρά το γεγονός ότι εδώ δείχνετε τη μικροψυχία σας. Γνωρίζετε το θέμα πολύ καλά, διότι σας επεσκέφθησαν πολλοί συνάδελφοι και σας έθεσαν το θέμα. Και σας λέω, ότι προσωπικά δεν με εγγίζει το θέμα, διότι μου περισσεύουν αρκετά χρόνια να χρησιμοποιήσω όταν από το λαό θα αποστρατευθώ και θα συνταξιοδοτηθώ. Αλλά δείχνετε τη μικροψυχία σας! 

Σε ανάλογες περιπτώσεις αυτή η Αίθουσα παρέσχε τη δυνατότητα σε πολλούς που δεν το εδικαιούντο. Αυτή η Αίθουσα, κύριοι συνάδελφοι, σε άλλα χρόνια έκανε τους στρατιώτες στρατηγούς. 'Εδωσε σε ανθρώπους που είχαν το βαθμό του στρατιώτη σύνταξη στρατηγών, το βαθμό του ναύτη, τους έκανε πλοιάρχους και αντιναυάρχους. 

Δεν δικαιούνται, κύριε Υφυπουργέ, συνάδελφοι στους οποίους λείπουν ένας μήνας και σε "κάποιους" δεκαεπτά ημέρες να στοιχειοθετήσουν ένα ελάχιστο δικαίωμα συνταξιοδότησης; Επαναλαμβάνω, το λέω εγώ, που έχω το δικαίωμα να το πω χωρίς να κρίνομαι από κανέναν δυσμενώς, διότι δεν με αφορά, δεν με εγγίζει, μου περισσεύουν τα οποιαδήποτε χρόνια. 

Ζητώ στο σημείο αυτό, κύριε Υφυπουργέ, να δείξετε ευαισθησία. Και αν, καθ' όσον οι πληροφορίες μου είναι αληθείς, σκέπτεσθε και τη βουλευτική έδρα των Χανίων, τότε θα έχετε περισσότερη ευαισθησία απέναντι αυριανών σας συναδέλφων! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Εχετε φαντασία που καλπάζει! 

ΗΛΙΑΣ ΒΕΖΔΡΕΒΑΝΗΣ: Αυτές είναι οι πληροφορίες μου, κύριε Υφυπουργέ. Αν δεν είναι αληθείς, διαψεύστε τες, αλλά μη μου τρώτε το χρόνο! 

'Ερχομαι στα αρνητικά στοιχεία: 

Υπάρχουν πολλά αρνητικά στοιχεία, κύριε Υφυπουργέ. 

'Οσον αφορά την αναπροσαρμογή των συντάξεων, επιτέλους θα φθάσουμε κάποτε σε αυτό το σημείο να δίνουμε το 80%, όπως έχει υποσχεθεί κατ'επανάληψη η Κυβέρνηση και όπως πολλές φορές αρνήθηκε να υλοποιήσει την υπόσχεσή της; 

Η αναπροσαρμογή των συντάξεων δεν έχει αναδρομική ισχύ, αφ' ότου ψηφίστηκε το νέο μισθολόγιο του προσωπικού των ΑΕΙ και ΤΕΙ. Kαι τούτο είναι άδικο. 'Επρεπε να υπάρξει αυτόματη αναπροσαρμογή από της ψηφήσεως του νόμου. 

Το κυριότερο, αποκλείεται και το δικαίωμα της προσφυγής στη δικαιοσύνη. 'Αδικος είναι ο ετεροχρονισμός για την απόδοση των αναδρομικών για τους αποχωρήσαντες καθηγητές των ΑΕΙ και των ΤΕΙ, για τους γιατρούς του ΕΣΥ και για τους διπλωματικούς υπαλλήλους. 

'Ενα άλλο αρνητικό: Θεωρούμε άδικη τη ρύθμιση του άρθρου 5, παράγραφος 3, που δείχνει την αδικία της πολιτείας για την κατάσταση των ιερέων. Δίνοντας το μισθό του εκπαιδευτικού, περιορίζετε στο 30%... 

ΑΔΑΜ ΡΕΓΚΟΥΖΑΣ: Το έφτιαξε αυτό! 

ΗΛΙΑΣ ΒΕΖΔΡΕΒΑΝΗΣ: Ειλικρινά χαίρομαι πάρα πολύ που το ακούω! Και δεν έχω παρά να σας συγχαρώ, κύριε Υφυπουργέ, και διακόπτω στο σημείο αυτό την αρνητική μου τοποθέτηση πάνω στο θέμα αυτό! 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Αν το διαβάσετε προσεχτικά, θα αλλάξετε σε πολλά! 

ΗΛΙΑΣ ΒΕΖΔΡΕΒΑΝΗΣ: Κύριε Υφυπουργέ, δεν μπορώ εγώ να γνωρίζω τι ανά πάσα στιγμή εσείς τροποποιείτε. Διότι εμείς, ως Βουλευτές που δεν μετέχουμε στην αρμόδια κοινοβουλευτική επιτροπή, βλέπουμε το νομοσχέδιο το οποίο καταθέτετε. Καταθέστε το από την αρχή σωστό, για να μπορούμε να είμαστε και εμείς από την αρχή πιο δίκαιοι. 

Το νομοσχέδιο έρχεται να αντιμετωπίσει συνταξιοδοτικά θέματα των αγωνιστών της Εθνικής Αντίστασης. 

Κύριε Υφυπουργέ, σας τα είπε ο Πρόεδρος κ. Μητσοτάκης και δεν χρειάζεται να τα επαναλάβουμε εμείς. Επιτέλους, μην εμπαίζετε τους αγωνιστές της Εθνικής Αντίστασης, όσοι πλέον απέμειναν, και μην καπηλεύεσθε αυτήν τη μεγάλη υπόθεση, που λέγεται εθνική αντίσταση του ελληνικού λαού. Η μικροπολιτική πρέπει πλέον να τερματίσει πάνω στο θέμα αυτό! 

'Oσον αφορά τους ανδριάντες, είναι νωπές οι μνήμες ακόμη, κύριε Υπουργέ. Αφήστε τη συνείδηση του έθνους να ανεγείρει τους ανδριάντες, όταν θα έρθει ο κατάλληλος καιρός. Γιατί όπου στήθηκαν κάποιοι προκαλούν το μισό ελληνικό πληθυσμό. Γι' αυτό αφήστε να ηρεμήσει ο τόπος να καταλαγιάσει ο κουρνιακτός και όταν η συνείδηση του έθνους θα κρίνει ποιοι είναι άξιοι για να τιμηθούν με ανδριάντες, θα τους τιμήσει ο ίδιος ο λαός. 

Με την αίσθηση, κύριε Υπουργέ, ότι εξήντλησα με αντικειμενικότητα το σχολιασμό μου επί του νομοσχεδίου με ειλικρίνεια και με συναίσθηση ευθύνης ζυγίζω τα θετικά και τα αρνητικά του νομοσχεδίου σας. Η ζυγαριά κλίνει υπέρ των αρνητικών και μου καθορίζει και την ανάλογη στάση. 

ΚΥΡΙΑΚΟΣ ΣΠΥΡΙΟΥΝΗΣ: Δεν είναι δίκαιη η ζυγαριά. 

ΗΛΙΑΣ ΒΕΖΔΡΕΒΑΝΗΣ: Στρατηγέ μου, εξαρτάται από ποια σκοπιά το βλέπετε. Και έξω από την Αίθουσα θα σας πω και ένα ανέκδοτο και θα σας πείσω. 

Γι' αυτό, κύριε Υπουργέ, καταψηφίζω την αρχή του νομοσχεδίου και ευελπιστώ ότι κατά τη συζήτηση των άρθρων, όπως σας πρότεινα, να τείνετε ευήκοον ους σε σώφρονες προτάσεις που θα σας κάνουμε προκειμένου να μην αναγκαστείτε μέσα σε λίγους μήνες να επανέλθετε να τροποποιήσετε αυτό το νόμο που ψηφίζουμε σήμερα, όπως πράξατε για τους δύο προηγούμενους νόμους τους οποίους ήδη σας ανέφερα. 

Ευχαριστώ πολύ. 

(Χειροκροτήματα από την πέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο συνάδελφος ο κ. Τζωάννος έχει το λόγο. 

ΙΩΑΝΝΗΣ ΤΖΩΑΝΝΟΣ: Κύριοι συνάδελφοι, σήμερα θα κάνω κάποιες γενικές παρατηρήσεις επί της αρχής του νομοσχεδίου και στη συζήτηση επί των άρθρων θα μιλήσω πιο αναλυτικά για συγκεκριμένες διατάξεις. 

Θέλω να κάνω την εξής γενική επισήμανση με αφορμή τούτο το νομοσχέδιο: 'Ενα από τα βασικά προβλήματα που αντιμετωπίζει η χώρα μας στα οικονομικά γίγνεσθαι είναι η αβεβαιότητα, η οποία παίζει αρνητικό ρόλο στην οικονομική ανάπτυξη και φοβούμαι πως τούτο το νομοσχέδιο ενισχύει την αβεβαιότητα. 

Τι εννοώ μ' αυτό; Εννοώ ότι γενικώς στην Ελλάδα οι κυβερνήσεις γίνονται θύματα των υπηρεσιακών παραγόντων, οι οποίοι συνεχώς εισηγούνται αλλαγές των κανόνων του παιχνιδιού, υποτίθεται για να βελτιώσουν το σύστημα, και έρχονται οι κυβερνήσεις να ανατρέπουν αναδρομικά ρυθμίσεις βάσει των οποίων κάποιοι προγραμμάτισαν τη δραστηριότητά τους. Αυτό όμως εκ των υστέρων δημιουργεί ανασφάλεια, δημιουργεί αβεβαιότητα και έχει οδυνηρές επιπτώσεις πάνω στο σύστημα. Μπορεί κάθε "ρυθμισούλα" -δεν είναι δόκιμος ο όρος- κάθε μικρή ρύθμιση να φαίνεται δίκαιη, ανώδυνη, οριακή, αλλά αν τα αθροίσουμε όλα αυτά τα πράγματα κάθε 'Ελληνας αισθάνεται τελικά, ότι δεν μπορεί να βασίζεται στο κράτος, δεν μπορεί να έχει εμπιστοσύνη στο κράτος, στο θεσμικό πλαίσιο, διότι αυτό κάποια μέρα θα ανατραπεί. Κάποιος δηλαδή φυλάει πίσω από τη γωνιά για να του τη φέρει. 

Το λέω αυτό το πράγμα με αφορμή το άρθρο 2 παράγραφος 10, όπου ανατρέπονται αναδρομικά ρυθμίσεις για τα μέλη ΔΕΠ, οι οποίες ίσχυσαν ως κίνητρο για να έρθουν επιστήμονες απο το εξωτερικό στην Ελλάδα. Και αφού ήρθαν τους λέμε "τώρα ξέρετε αλλάζουν οι κανόνες του παιχνιδιού την πατήσατε. Τι να κάνουμε; Δεν ήταν δίκαια αυτή η ρύθμιση την ανατρέπουμε". 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Είναι λάθος αυτό. 

ΙΩΑΝΝΗΣ ΤΖΩΑΝΝΟΣ: Εάν, κύριε Υπουργέ, είναι λάθος θα το αποδείξετε στη συζήτηση επί του άρθρου. 

Επίσης έρχονται κάποιοι πολίτες και πληρώνουν κάποια χρήματα βασιζόμενοι σε κάποιες ερμηνευτικές εγκυκλίους ή σε κάποιες διατάξεις. 

Και έρχεται πάλι το νομοσχέδιο και λέει, όσοι τα κατέβαλαν, καλώς τα κατέβαλαν, δεν μπορούν να τα πάρουν πίσω, έστω και αν αλλάζουν οι κανόνες του παιχνιδιού. 'Οσοι δε τα έχουν καταβάλει, καλώς έχει. Δύο μέτρα και δύο σταθμά. Αυτό δεν μπορεί να ισχύσει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Δεν είναι έτσι, κύριε Τζωάννο. 

ΙΩΑΝΝΗΣ ΤΖΩΑΝΝΟΣ: Αν δεν είναι έτσι, θα χαρώ πάρα πολύ να έχω κάνει λάθος. Αλλά αυτό το αίσθημα έχω και αυτήν τη διαπίστωση κάνω διαβάζοντας τα άρθρα. 'Οταν θα έρθουμε στα άρθρα, θα το συζητήσουμε. 

'Ερχομαι τώρα σε μία άλλη γενική θέση που έχει σχέση με τους κανόνες του παιχνιδιού και με την αβεβαιότητα, αλλά και με το κόστος συμμόρφωσης στο σύστημα. Το κόστος συμμόρφωσης, όπως γνωρίζετε, κύριε Υφυπουργέ, αφορά και το κόστος να πληρώνεις δικηγόρους, να τρέχεις στα δικαστήρια, να διευκρινίζεις τις διατάξεις, οι υπηρεσίες συνεχώς να βρίσκονται σε δουλειά, να εκδίδουν ερμηνευτικές εγκυκλίους όπου η μία ανατρέπει την άλλη. Αυτά κάποτε πρέπει να σταματήσουν. Η χώρα μας έχει να κερδίσει πάρα πολλά με την απλούστευση των κανόνων του παιχνιδιού. 

Και τι βλέπω με την έκθεση της Διεύθυνσης Επιστημονικών Μελετών της Βουλής; Υπάρχουν διάφορα θέματα, τα οποία δημιουργούν ερωτηματικά, αβεβαιότητα, συνταγματικής φύσεως. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Αυτά θα πρέπει να τα αποφεύγετε. Δεν μπορείτε να λέτε "δεν πειράζει, θα τρέξει ο πολίτης στα δικαστήρια". Πρέπει, επιτέλους, στην Ελλάδα να μειώσουμε το κόστος λειτουργίας του κράτους. Και κόστος λειτουργίας του κράτους δεν είναι μόνο το κόστος των δημοσίων υπηρεσιών και ο χρόνος που χάνεται από τους δημοσίους υπαλλήλους, είναι και ο χρόνος που χάνεται από τους πολίτες για να αξιοποιήσουν το θεσμικό πλαίσιο ή να συμμορφωθούν με το θεσμικό πλαίσιο, αλλά και το οικονομικό κόστος που υφίστανται από τις ουρές, από το τρέξιμο στα υπουργεία κ.ο.κ. Ακόμα και ο συνωστισμός στο κέντρο των Αθηνών έχει να κάνει με αυτά τα πράγματα. Συνεπώς, αντί να προχωρείτε μπροστά, πάτε πίσω σε αυτά τα θέματα. Και αυτό έχω υποχρέωση να σας το επισημάνω. 

Τέλος θέλω να επισημάνω το "ράβε-ξήλωνε" σε ό,τι αφορά την εταιρεία "Oλύμπικ Κέτερινγκ". Σας τα είπαμε το 1993-1994. Μην επανακρατικοποιήσετε την "Oλύμπικ Κέτεργινγκ", θα είναι καταστροφικό. Ερχόσαστε τώρα και ανακαλύπτετε του λόγου το αληθές. Βεβαίως δεν λέτε ποτέ "mea culpa". Mea culpa δεν ακούμε από εσάς, μόνο συμβουλές ακούμε προς την Αξιωματική Αντιπολίτευση ότι δήθεν δεν έχει εκσυγχρονιστεί, δεν είναι μοντέρνα κ.ο.κ., αλλά τα δικά σας τα λάθη ποτέ δεν τα αναγνωρίζετε. Τι έχετε κάνει τώρα; Ερχόσαστε να ενθαρρύνετε πάλι την αποχώρηση του προσωπικού με κόστος στο δημόσιο και στο ΙΚΑ, για να ξαναπουλήσετε την εταιρεία, χωρίς βέβαια να διευκρινίζετε -και αυτό είναι θέμα γενικότερο οικονομικό- πώς θα λειτουργήσουν και αν θα λειτουργήσουν κάτω από ανταγωνιστικές συνθήκες όλες οι υπηρεσίες που έχουν σχέση με την τροφοδοσία των αεροπλάνων και γενικά αυτό που λέμε "CATERING". Αυτό δεν το έχετε ξεκαθαρίσει. Και αυτό έχει σχέση και με το πως θα γίνει η ιδιωτικοποίηση και με το τίμημα. 

Επίσης, δεν διευκρινίζετε τελικά κατά σαφή τρόπο ποιος θα πληρώσει το λογαριασμό. 'Οπως φαίνεται απο τις διατάξεις, το λογαριασμό θα τον πληρώσει το ΙΚΑ. Ναι, αλλά το ΙΚΑ τότε θα έχει μεγαλύτερο έλλειμμα. Ποιος θα καλύψει το έλλειμμα του ΙΚΑ; Δηλαδή, τι κάνετε; Επιβάλλετε στους ήδη ασφαλισμένους στο ΙΚΑ να επιδοτήσουν τα λάθη της κυβερνητικής πολιτικής. Αυτό κάνετε. Γιατί δεν λέτε ξεκάθαρα ποιος θα καλύψει το κόστος όλων αυτών των πραγμάτων; Διότι στην έκθεση του Γενικού Λογιστηρίου λέει, ότι το δημόσιο δεν έχει κανενα κόστος. Δεν έχει κόστος άμεσο, έχει άμεσο για την κάλυψη των ελλειμμάτων του ΙΚΑ, εκτός αν δεν προτίθεται το δημόσιο να καλύψει τη διαφορά στα ελλείμματα που θα προκύψει από αυτήν τη ρύθμιση. 

Συνεπώς, θα έλεγα τουλάχιστον να είστε ειλικρινής στο τι μέλλει γενέσθαι με αυτές τις ρυθμίσεις για την "Ολύμπικ Κάτερινγκ", διότι αλλιώς οδηγούμαστε σε νέα αδιέξοδα. 

Μ' αυτές, λοιπόν, τις γενικές παρατηρήσεις και επειδή φοβούμαι ότι υπερέχουν οι αρνητικές ρυθμίσεις των θετικών στο νομοσχέδιο είμαι υποχρεωμένος να καταψηφίσω το νομοσχέδιο. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. 

ΚΥΡΙΑΚΟΣ ΣΠΥΡΙΟΥΝΗΣ: Δεν μπορώ ερεθιζόμενος από δηλώσεις σεβαστών και αγαπητών συναδέλφων της Νέας Δημοκρατίας, να μην πω και εγώ κάτι ώστε να έχουμε στο λόγο έναν αντίλογο. Φοβούμαι, κύριε Ρεγκούζα, ότι με την ταχύτητα που σπεύδετε να πάτε στη βρύση για νερό θα σπάσετε τη στάμνα και δεν θα προφτάσετε να πιείτε νερό! 

Με την κεκτημένη ταχύτητα της εξουσίας φοβάμαι, ότι δεν θα αποφύγετε κάποια τρικλοποδιά να το πω έτσι, η οποία ξέρετε από πού μπορεί να πηγάσει, γύρωθεν και απο το εσωτερικό και να μη πιείτε τελικά νερό! 

Εγώ τάσσομαι υπέρ -και να το πω με την παρρησία που οφείλω στο Κοινοβούλιο και τελειώνω με αυτό, κύριε Πρόεδρε- του να έχει η πατρίδα κυβέρνηση. Αυτό θέλω. Και προτιμώ να έχει κυβέρνηση του κόμματός μου, αλλά οπωσδήποτε να έχει κυβέρνηση παρά ακυβερνησία. 

ΠΡΟΕΔΡΕΥΩΝ (Παναγιώτης Σγουρίδης): Παρακαλώ να έρθουμε στο θέμα μας, κύριε Σπυριούνη. 

ΚΥΡΙΑΚΟΣ ΣΠΥΡΙΟΥΝΗΣ: Ο μεγάλος εχθρός θα είναι η πατρίδα να πέσει σε ακυβερνησία. Κύριε Πρόεδρε, συγνώμη για την παρένθεση. 

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά θα μου επιτρέψετε να σας επαναφέρω στη τάξη! 

ΚΥΡΙΑΚΟΣ ΣΠΥΡΙΟΥΝΗΣ: Συζητούμε σήμερα ένα πολύ σοβαρό νομοσχέδιο και είναι σοβαρό για δυο βασικούς κύριους λόγους. Ο πρώτος είναι ότι αναφέρεται σε ρυθμίσεις που αντανακλούν σε εισοδήματα ορισμένων τάξεων του λαού μας. Αυτό είναι σημαντικότατο. 

Το δεύτερο στοιχείο είναι ότι όσο και αν είμαστε αυστηροί στην κριτική δεν μπορούμε να μη παραδεχθούμε ότι εντάσσεται και όλη η διαδικασία του δεσμού μισθός -σύνταξη σε ένα σύστημα, σε ένα σύστημα που έχει κανόνες, αρχές, έχει κριτήρια πάνω στα οποία αναπτύσσεται. Και λέω ότι υπάρχει ένα σύστημα, διότι θα θυμάστε, και από τα προηγούμενα συνταξιοδοτικά νομοσχέδια και από τα ανάλογα και αντίστοιχα νομοσχέδια -μισθολόγια, ότι αναπτύχθηκε αυτό το σύστημα με τις συγκεκριμένες του αρχές, την απλοποίηση, την ισότητα, την ενίσχυση του βασικού μισθού, την κατάργηση των επιδομάτων και διάφορα άλλα που συνιστούν έναν εκσυγχρονισμό στο διαδικό σύστημα μισθός-σύνταξη. 

Βέβαια η πορεία αυτή, κύριε Υπουργέ, πρέπει να στοχεύει στην τελική του ολοκλήρωση που σημαίνει να υπάρχει και μια σταθερή αναλογία, ένα σταθερό μέτρο σχέσης μεταξύ του μισθού και των συντάξεων. Και αυτό το μέτρο θα είναι 80% θα είναι 70%, θα είναι 100%, είναι ένα πρόβλημα που εξαρτάται πάλι από δυο παράγοντες. Το σπουδαιότερο το "δει δη χρημάτων". Αν τα ταμεία είναι άδεια όση καλή θέληση και να υπάρχει δεν μπορεί να ανταποκριθεί η οικονομική πολιτική σ' αυτήν την επιθυμία και μένει μετέωρο το σύστημα. Θα μένει πάντοτε ξαφνικά κάποιος άνθρωπος -που βρίσκεται στο μέγιστο των υποχρεώσεών του σε μια ηλικία πενήντα ή πενηντα πέντε ή εξήντα ετών, με παιδιά άνεργα ή φοιτητές κ.λπ.- αυτομάτως να βλέπει να περικόπτονται οι αποδοχές του 30% ή 40% ή 50%. 

Ο δεύτερος παράγοντας, που είναι προϋποθεση για να καθοριστεί αυτή η σχέση, είναι η αντίληψη, το πνεύμα συντάξεων. Και το πνεύμα συντάξεων είναι αρνητικό, κύριε Υπουργέ, ακόμα στη πατρίδα μας. 'Ηταν αρνητικό, εξακολουθεί να είναι αρνητικό. 

Υπάρχει κατ' αρχήν μια ανισότητα στις συντάξεις των συναφών τάξεων. 'Εχουμε τον οδηγό μιας τάξεως να παίρνει περισσότερη σύνταξη από το διευθυντή μιας άλλης τάξεως. 'Εχουμε κάποιους που συνταξιοδοτούνται από το δημόσιο σαν ΔΕΚΟ και κάποιους που συνταξιοδοτούνται από το δημόσιο σαν υπάλληλοι της γενικής διοικήσεως και υπάρχει μια σημαντική διαφοροποίηση. Πρώτον, λοιπόν, υπάρχει μια ανισότητα η οποία αναιρεί το συνταξιοδοτικό πνεύμα. 

Το δεύτερο στοιχείο είναι ότι επειδή η πίεση των τάξεων αποτελεί ακόμα λόγο κινήσεως της πολιτικής -και σ' ένα μέτρο είναι πολύ ορθό, γιατί πρέπει να αφουγκράζεσαι και να μεταφέρεις αυτήν την αγωνία του λαού στο Κοινοβούλιο και να παράγεις ανάλογη πολιτική- αλλά όπως όλα τα πράγματα του μηδέν άγαν οδηγούν σε αρνητικά αποτελέσματα, έτσι και εδώ, επειδή ο συνταξιούχος στρατιωτικός ή ο αντιστράτηγος δεν μας χρειάζεται τώρα, θα του δώσουμε τριακόσιες πενήντα χιλιάδες (350.000) δρχ. σύνταξη και τελειώνει η ιστορία. Είναι λίγο χαμηλότερα από το συνταξιούχο οδηγό μιας ΔΕΚΟ, αγαπητέ, κύριε Υπουργέ. Η πίεση, λοιπόν, εκτιμάται πέρα από το μέτρο της ευαισθησίας απέναντι στα αιτήματα του λαού και αυτή συντελεί στη διαφοροποίηση. 

Στο συγκεκριμένο νομοσχέδιο, η κριτική που ασκήθηκε είναι λίγο αυστηρή. Νομίζω ότι αδικεί τις διατάξεις του νομοσχεδίου διότι είναι εμφανή τα σημεία, ότι εντάσσεται και στο δημοσιονομικό σύστημα και στο σύστημα των αρχών που καθιερώθηκαν να διέπουν το συνταξιοδοτικό και μισθολογικό σύστημα της πατρίδας μας, όπως διαμορφώθηκε με τις τελευταίες ρυθμίσεις. 

Το νομοσχέδιο αντιμετωπίζει υποχρεωτικές καταστάσεις. Αντιμετωπίζει την επέκταση και την εφαρμογή των διατάξεων των μισθολογίων του 2530/97 και του 2606/98. 'Επρεπε λοιπόν να προσαρμοστούν οι αντίστοιχες τάξεις, καθηγητές ΑΕΙ, ΤΕΙ, διπλωμάτες, γιατροί κλπ., να επεκταθεί το μισθολόγιο και σε αντανακλάσεις προς τους συνταξιούχους των αντίστοιχων τάξεων. 

Δεύτερον, πρέπει να ρυθμίσει μέσα στο πνεύμα του Καποδίστρια και όλα τα αναδυόμενα προβλήματα. 'Ενα από αυτά, είναι να ολοκληρωθεί το καθεστώς που θα διέπει τα όργανα της Νομαρχιακής Αυτοδιοίκησης. Να ρυθμιστούν καταστάσεις για τα όργανα κοινοτικά ή δημοτικά κλπ., των χθεσινών καταστάσεων. Περιέχει βασικές διατάξεις που ρυθμίζουν γενικής φύσεως θέματα. Περιέχει άλλες διατάξεις που ρυθμίζουν μισθολογικά θέματα εξ ίσου επίκαιρα. 

'Ετσι, θα έλεγα, αθροιστικά ότι η αυστηρή κριτική που ασκήθηκε, είναι άδικη. 

Ποιο είναι το πλαίσιο μέσα στο οποίο οριακά προσδιορίζεται το συγκεκριμένο νομοσχέδιο; 

Κατ'αρχήν, οφείλουμε μια προσαρμογή, όχι μόνο στην νομολογία που εκτιμάται αναλόγως, αλλά και στο Κοινοτικό Δίκαιο. Θα πρέπει κάποτε να ρυθμιστούν σαν σύνολο όλα αυτά. 'Ολες αυτές οι κινήσεις θα είναι ενταγμένες, είτε μας αρέσει είτε δεν μας αρέσει, μέσα σ'ένα ευρύτερο πλαίσιο που καλείται η πατρίδα μας να διαδραματίσει το ρόλο της. 

Δεύτερον, το σύστημα που καθιερώνει, θα πρέπει να συνάδει, να συμπορεύεται προς το γενικό σύστημα "μισθολόγιο - συνταξιοδοτικό" και θα πρέπει να διέπεται από εκείνες τις αρχές ακριβώς που κυρώθηκαν για το ότι αποτελούν ουσιώδεις παράγοντες, για την ύπαρξη ενός απλοποιημένου, σύγχρονου ή ίσου και δίκαιου συστήματος. 

Θα ήθελα να πω δύο κουβέντες στον υπόλοιπο χρόνο μου για την Εθνική Αντίσταση. Οφείλουμε να τιμούμε τους αγώνες και το αίμα του λαού μας. Δεν υπάρχει καμία αμφιβολία. Ο σεβασμός δε στους αγώνες και στο αίμα αποτελεί προϋπόθεση πρότυπου παραδείγματος, αποτελεί έμπνευση, ανθό για τις επερχόμενες γενιές. 

Οφείλαμε, λοιπόν, και οφείλουμε στην Εθνική Αντίσταση αυτόν το σεβασμό σε ένα κεφάλαιο μεγάλο της ιστορίας μας. Και οι ρυθμίσεις που περιέχονται και για την ηθική αναγνώριση της ιδιότητος του αντιστασιακού και για τα μνημεία κ.λπ., νομίζω ότι ανταποκρίνονται σ' αυτήν την επιταγή: Να σεβόμαστε τους αγώνες της γενιάς, που ετίμησε την πατρίδα μας. 

'Ενα δεύτερο θέμα είναι το εξής: Υπάρχουν κάποιες ρυθμίσεις από το σύνολο των ρυθμίσεων ιδιάζουσας βαρύτητας και οικονομικής σημασίας. 'Ακουσα τον κύριο Υπουργό να επισημαίνει ότι οι αυξήσεις στις συντάξεις των καθηγητών πανεπιστημίου συντελούνται στο πλαίσιο από 10% μέχρι 40%. Είναι μία σημαντική βελτίωση.Η ισχύς του νομοσχεδίου για την προσαρμογή των συντάξεων αρχίζει από 1.1.99 για τους λόγους, που εξέθεσε ο κύριος Υπουργός. 

Υπάρχουν και άλλες ρυθμίσεις, όπως για τη μουσική κλπ., που ανταποκρίνονται στα πράγματα και επιβάλλονται από τις αρχές του συστήματος, που πρέπει να διέπει το μισθολόγιο και τους συνταξιοδοτικούς νόμους. 

Συνεπώς, ψηφίζω επί της αρχής το νομοσχέδιο. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι εκατόν έξι Βουλευτές του Πανελλήνιου Σοσιαλιστικού Κινήματος, εβδομήντα έξι Βουλευτές του Κόμματος της Νέας Δημοκρατίας, επτά Βουλευτές του Συνασπισμού της Αριστεράς και της Προόδου, πέντε Βουλευτές του Δημοκρατικού Κοινωνικού Κινήματος και τέσσερις ανεξάρτητοι Βουλευτές, κατέθεσαν πρόταση νόμου: "Περί ιδρύσεως Διεθνούς Ακαδημίας Ελευθερίας". 

Παραπέμπεται στην αρμόδια Διαρκή Επιτροπή. 

Ο κ. Τσαφούλιας έχει το λόγο για πέντε λεπτά. 

ΓΕΩΡΓΙΟΣ ΤΣΑΦΟΥΛΙΑΣ: Μέσα σε πέντε λεπτά δεν μπορώ να αναπτύξω τις απόψεις μου. 

Εκείνο που θέλω να πω, είναι ότι πράγματι το νομοσχέδιο -όπως φέρεται προς συζήτηση- δεν συμπληρώνει προϋποθέσεις εφαρμογής αρχών κοινωνικής δικαιοσύνης και συνταξιοδοτικής δικαιοσύνης. Τα μισθολόγια δεν τα ψηφίσαμε διότι ήταν άδικα από απόψεως απονομής δικαιοσύνης. 'Αλλοι παίρνουν συντάξεις υπερβολικές και άλλοι παίρνουν συντάξεις πείνας. Δεν υπάρχει πραγματική εφαρμογή του άρθρου 4 του Συντάγματος, ώστε οι άνθρωποι αυτοί να παίρνουν αυτό που δικαιούνται. Επομένως, εφόσον δεν ψηφίσαμε τα μισθολόγια δεν μπορούμε να ψηφίσουμε ούτε κι αυτό. 

Δεύτερον, ο χρόνος ο οποίος προσδιορίζεται για αναπροσαρμογή των συντάξεων δεν καθορίζεται από την έναρξη των μισθολογίων. 

Τρίτον, δεν δίνεται το 80% επί όλων των παροχών του εν ενεργεία μισθού, αλλά δίνεται κάτω από το 60%. Πράγματι, ένας καθηγητής που έχει σαράντα χρόνια υπηρεσίας, παίρνει το 42% του εν ενεργεία μισθού και ένας με είκοσι πέντε χρόνια το 38%. Είναι δικαιοσύνη αυτή; Δεν δίνεται το 80%. Ως εκ τούτου δεν μπορούμε να πούμε ότι σ' αυτήν την περίπτωση γίνεται εφαρμογή των αρχών της κοινωνικής δικαιοσύνης και της συνταγματικής ισότητας. 

'Οσον αφορά τους αγωνιστές της Εθνικής Αντίστασης θα έπρεπε να δοθεί μία ευχέρεια και για εκείνους, οι οποίοι έχουν κριθεί, ότι δικαιούνται να πάρουν τον τίτλο του αγωνιστή της Εθνικής Αντίστασης και δεν υπέβαλαν τα δικαιολογητικά τους, διότι δεν τα είχαν συμπληρώσει. Θα πρέπει να τους δώσετε μία προθεσμία να τα συμπληρώσουν, διότι είναι πραγματικοί και δεν είναι "μαϊμούδες", γιατί δεχόμαστε ότι μπορεί να πέρασαν "μαϊμούδες". Οι δε επιτροπές του Γενικού Λογιστηρίου του Κράτους έχουν κάνει εγκλήματα κι εκεί που εδικαιούντο, δεν τις έδωσαν κι εκεί που δεν εδικαιούντο, τις έδωσαν. 

Ως εκ τούτου θα πρέπει να θέσετε μία προθεσμία και γι' αυτή την περίπτωση και για όσους μέχρι τώρα δεν ήταν δυνατόν να έχουν αυτήν την ευχέρεια ή παρέλειψαν να το κάνουν. 

Τρίτον, όσον αφορά τα μνημεία της Εθνικής Αντίστασης θέλω να πω ότι δεν πρέπει να ανατίθενται σε Υπουργούς, διότι η τελευταία περίπτωση μας εδίδαξε ότι πολλοί Υπουργοί δεν πιστεύουν στην Εθνική Αντίσταση. Το περιεχόμενο της Εθνικής Αντιστάσεως αμαυρώθηκε και ως εκ τούτου πρέπει να γίνεται από τις πρωτοβάθμιες και τις δευτεροβάθμιες εισηγήσεις. 

'Οσον αφορά τους γενικούς γραμματείς των Υπουργείων, τους ειδικούς γραμματείς των Υπουργείων και τους γραμματείς των περιφερειών στα οκτώ χρόνια παίρνουν σύνταξη. 

Θέλω να μου δώσετε μία απάντηση, κύριε Υπουργέ, για εκείνους που υπηρέτησαν μια τετραετία νομάρχες ή μία τετραετία δήμαρχοι και έχουν είκοσι με είκοσι πέντε χρόνια νομαρχιακοί και δημοτικοί σύμβουλοι και έχουν γίνει για περισσότερο από τρία χρόνια Βουλευτές. Τι θα κάνετε γι' αυτούς; Είναι κοινωνική αδικία, είναι πραγματική αδικία που ασχολήθηκαν τόσα χρόνια, μια ζωή ολόκληρη με αυτό; Είναι είκοσι με είκοσι πέντε χρόνια νομαρχιακός ή δημοτικός σύμβουλος, μια φορά νομάρχης, μια φορά δήμαρχος, περισσότερο από τριάμισι χρόνια Βουλευτής και δεν του δίνετε σύνταξη και δίνετε σύνταξη στους γενικούς γραμματείς της περιφέρειας, στους γενικούς γραμματείς του Υπουργείου σας, τους συναδέλφους σας καθηγητές, οι οποίοι είναι κομματικοί. Τους διορίσατε και τους δίνετε και τη σύνταξή τους. 

Τι θα κάνετε γι' αυτό; Μπορείτε να μου δώσετε μία απάντηση. Δεν μπορείτε. Δεν μπορείτε, διότι δεν έχετε εκλεγεί ποτέ για τίποτα, διότι είστε διορισμένος, διότι ούτε αγροφύλακας δεν έχετε εκλεγεί, διότι έχετε κόμπλεξ. 

ΠΡΟΕΔΡΕΥΩΝ (Παναγιώτης Σγουρίδης): Μα, είναι πράγματα αυτά; Σας παρακαλώ, κύριε Τσαφούλια; 

ΓΕΩΡΓΙΟΣ ΤΣΑΦΟΥΛΙΑΣ: Οι περισσότεροι από αυτές τις περιπτώσεις ανήκουν στην Αντιπολίτευση. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσαφούλια! 

ΓΕΩΡΓΙΟΣ ΤΣΑΦΟΥΛΙΑΣ: Είσαστε διορισμένος Υπουργός μιας Κυβέρνησης και στο τέλος αγνοείτε τους ανθρώπους της πολιτικής. Ας ήσασταν άξιος να πάρετε έστω και μία ψήφο. 

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τσαφούλια! Νομίζω ότι αυτοί οι χαρακτηρισμοί δεν πρέπουν σε έναν κοινοβουλευτικό άνδρα και μάλιστα κατά την ανάπτυξη των θέσεων του πάνω σ' ένα νομοσχέδιο. 

ΓΕΩΡΓΙΟΣ ΤΣΑΦΟΥΛΙΑΣ: Ο κ. Ρεγκούζας είχε δίκιο που είπε για τη μητέρα του κ. Παπαντωνίου. Ο Υπουργός ωφελεί "ημετέρους"... 

ΠΡΟΕΔΡΕΥΩΝ (Παναγιώτης Σγουρίδης): Να μη γράφεται στα Πρακτικά τίποτα από αυτά που λέει ο κ. Τσαφούλιας. 

ΓΕΩΡΓΙΟΣ ΤΣΑΦΟΥΛΙΑΣ: ... 

ΠΡΟΕΔΡΕΥΩΝ (Παναγιώτης Σγουρίδης): Αυτό είναι μία άποψή σας, αλλά την άποψή σας δεν μπορεί να την συμμερίζεται το Κοινοβούλιο αφ' ενός και αφ' ετέρου δεν μπορείτε, κύριε Τσαφούλια, να ευτελίζετε ένα μέλος της Κυβέρνησης. 

Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριε Πρόεδρε, κύριοι συνάδελφοι, το συζητούμενο νομοσχέδιο έχει ασφαλώς πάρα πολλές διατάξεις, οι οποίες προσπαθούν να συμμαζέψουν ορισμένες εκκρεμότητες του παρελθόντος. 

Είναι γεγονός ότι η συνταξιοδοτική νομοθεσία γέμει παραφωνιών και εν πάση περιπτώσει, υπάρχουν διασκορπισμένες διατάξεις σε πάρα πολλά νομοσχέδια, αλλά και νόμους που ισχύουν σήμερα και κανείς δεν μπορεί πράγματι να αναζητήσει εκ του ασφαλούς την εφαρμογή μιας διατάξεως στη συγκεκριμένη περίπτωση της κάθε κατηγορίας συνταξιούχων. 

Το νομοσχέδιο αυτό, όπως ήρθε σήμερα προς συζήτηση, επαναλαμβάνω ότι έχει αναμφιβόλως βελτιωτικές διατάξεις, αλλά δεν ξεφεύγει και αυτό από την πεπατημένη μέχρι τώρα οδό, δηλαδή, έχει εκτενείς διατάξεις οι οποίες μπερδεύουν σε πολλές περιπτώσεις τα πράγματα, παρά τα διασαφηνίζουν. 

Βλέπει κανείς διατάξεις μυθιστορηματικού περιεχομένου δύο και τριών σελίδων. Mάλιστα δε, μου κάνει εντύπωση το άρθρο 14, όπου για να καταργηθεί μία ρύθμιση μνημονεύονται εκεί έξι νόμοι, ενώ θα έπρεπε να καταργηθεί η συγκεκριμένη ρύθμιση και να τεθεί το κείμενο, όπως θα μπορούσε να ισχύσει σήμερα, δηλαδή, την καινούρια διατύπωση να τη βρίσκει ο καθένας που ενδιαφέρεται να δει τι ισχύει σ' ένα συγκεκριμένο χώρο. 

Με το να μνημονεύονται οι νόμοι, όπως είθισται στο παρελθόν και όπως τροποποιούνται και αντικαθίστανται τώρα, μάλλον περιπλέκουν τα πράγματα παρά σαφή περιγραφή κάνουν. 

Κύριε Υπουργέ, είπαμε και στην επιτροπή ότι η διάταξη του άρθρου 3 του νομοσχεδίου, το οποίο προβλέπει τις συντάξεις γενικότερα των στρατιωτικών, δεν είναι καθόλου δίκαια και σ' ένα κράτος δικαίου δεν μπορούμε σε καμιά περίπτωση να ζητούμε τέτοιου είδους ρυθμίσεις. 

Απ'όλους τους συναδέλφους, απ' όλες τις πτέρυγες ακούστηκε στην επιτροπή, ότι οι συντάξεις των αξιωματικών από του βαθμού του συνταγματάρχου και κάτω δεν ανταποκρίνονται στο πνεύμα δικαίου που θα πρέπει να διέπει αυτού του είδους τις ρυθμίσεις. Το καταλαβαίνετε και ο ίδιος και δεν αμφιβάλλω φυσικά ότι, κατ' ιδίαν ενδεχομένως όταν βλέπετε το θέμα αυτό, χωρίς να θελήσετε να εφαρμόσετε τη γενικότερη οικονομική πολιτική της Κυβέρνησης, θα καταλάβετε και θα δεχθείτε ότι, όντως είναι αδικία, γιατί στους μεγάλους βαθμούς υπάρχει αυτή η ρύθμιση, η οποία εν πάση περιπτώσει είναι πιο κοντά στη δικαιοσύνη. 

Η ρύθμιση, όμως, που αφορά στους κατώτερους βαθμούς είναι οπωσδήποτε αποκαρδιωτική και δικαίως του λόγου διαμαρτύρονται σήμερα πάρα πολλοί αξιωματικοί των μικρών βαθμών. Και πρέπει να διαμαρτύρονται μέχρις ότου το Υπουργείο των Οικονομικών αντιληφθεί, ότι αυτή η μεταχείριση δεν είναι η πρέπουσα γι'αυτούς τους βαθμούς. 

Το άρθρο 4 ομιλεί για την Εθνική Αντίσταση. Το είπα και στην επιτροπή, το λέγω και τώρα. Με δύο λόγια, θα πρέπει να κατανοήσουμε οι πάντες ότι, το να πάρει κανείς όπλο για να αντισταθεί σε μία εισβολή εχθρική είναι το υπέρτατο καθήκον του κάθε πολίτη οποιασδήποτε χώρας, πολύ δε περισσότερο του πολίτη της ελληνικής πατρίδας, που η ιστορία του είναι συνυφασμένη εις τους αιώνες με διαρκείς αγώνες για δημοκρατία και ελευθερία. 

'Αρα, λοιπόν, όταν κανείς πολεμάει στο πεδίο των μαχών, δεν δικαιούται καμία απολύτως οικονομική απολαβή, πέραν των ηθικών αμοιβών, εκτός εάν τραυματισθεί ή φονευθεί κάποιος, οπότε πρέπει να υπάρξει και οικονομική στήριξη. 

Εδώ βλέπετε ότι οι φαντάροι του Αλβανικού 'Επους δεν έχουν πάρει καμία σύνταξη. Πολέμησαν και εκείνοι τον εισβολέα. Πήραν μόνον αυτοί οι οποίοι σκοτώθηκαν ή τραυματίσθηκαν. Εδώ τώρα είναι μια πρωτοτυπία. Ενώ δεν δίνουμε σύνταξη στους πολεμιστές του 'Επους του '40, δίνουμε σύνταξη σε ποιους; Αν ήταν αυτοί οι οποίοι είχαν το όπλο στον ώμο και αντιστάθηκαν στον εχθρό, με γεια τους, με χαρά τους, πολύ καλά κάνουν και την παίρνουν. Η δική μας εμπειρία, όμως, λέει κάτι άλλο, ότι δυστυχώς είτε παρακινήθηκαν από παράγοντες της τότε κυβέρνησης είτε δεν ξέρω από ποιους άλλους παράγοντες, έσπευσαν και υπέβαλαν εγκαίρως τα χαρτιά τους για συνταξιοδότηση, σε μεγάλο ποσοστό άνθρωποι οι οποίοι δεν προσέφεραν καμία συγκεκριμένη υπηρεσία για την πατρίδα και κατά του εχθρού. 

Γι' αυτό βλέπουμε γυναίκες, παιδιά, νεότατους την εποχή εκείνη, γεννημένους ίσως το '32, το '33, το '34 να παίρνουν σύνταξη για δράση του '42, του '43. Είναι αστείο πράγμα. 'Εχουν βγει πάρα πολλά παλαιότερα στο φως και δικαίως του λόγου οι πραγματικοί αντιστασιακοί σήμερα να διαμαρτύρονται. 

Διότι πράγματι η πολιτεία εδώ δεν ρύθμισε όμοιες καταστάσεις κατά τον ίδιο, ως όφειλε, τρόπο. 'Ετσι λοιπόν βλέπουμε αυτά τα τραγελαφικά πράγματα, άνθρωποι με σημαντική προσφορά κατά του εχθρού να μένουν εκτός νυμφώνος και άνθρωποι, που φαίνεται ότι παρακινήθηκαν από κάποιους ή διότι έσπευσαν από μόνοι τους και εγκαίρως υπέβαλαν τα χαρτιά τους, να πάρουν έστω αυτήν τη μικρή σύνταξη, η οποία δεν είναι μόνο για οικονομικούς λόγους σημαντική, αλλά κυρίως για λόγους ηθικής τάξης, για λόγους αναγνώρισης των υπηρεσιών τους εκ μέρους της πατρίδος. 

Γι' αυτό είχα πει και στην επιτροπή, κύριε Υπουργέ, ότι ίσως και τώρα είναι ευκαιρία κάτι να κάνουμε στο άρθρο 4. Να εξετάσουμε αυστηρότατα όλες τις αιτήσεις που υπεβλήθησαν μέχρι σήμερα και οι οποίες ανέρχονται σε πεντακόσιες ογδόντα εννέα χιλιάδες ακριβώς, που σημαίνει ότι δεν υπήρξαν τόσοι φυσικά αγωνιστές, εκτός αν λάβουμε υπόψη, ότι όλοι οι 'Ελληνες υπέστησαν κάποια ταλαιπωρία από την κατοχή και άρα μπορούν να πάρουν σύνταξη. Δεν ξέρω όμως ποιους άλλους θα βρούμε να δουλεύουν για να πάρουν όλοι αυτοί σύνταξη. 

'Οταν ψηφίστηκε αυτός ο νόμος για τις συντάξεις των αντιστασιακών, δηλαδή, ο ν. 1813/1988, έχω τη γνώμη ότι ψηφίστηκε για πολύ λίγες περιπτώσεις ανθρώπων, κυρίως για όσους σε όλο το διάστημα της κατοχής προσέφεραν σοβαρές υπηρεσίες στην πατρίδα. Και αυτοί ήταν εκατό χιλιάδες, οι πενήντα δεν ήταν αγρότες ήταν άλλων επαγγελμάτων. Από τις πενήντα χιλιάδες των αγροτών οι σαράντα χιλιάδες σαφώς έχουν πεθάνει, διότι θα ήταν σήμερα ενενήντα ετών, αν ζούσαν, άρα, λοιπόν, δεν έπρεπε να χορηγούνται πάνω από δέκα χιλιάδες συντάξεις αυτήν τη στιγμή. Χορηγούνται απ' ό,τι πληροφορούμαι εξήντα οκτώ χιλιάδες συντάξεις αυτού του είδους και άλλες δέκα χιλιάδες τώρα αιτήσεις -ανθρώπων, οι οποίοι υπέβαλαν τότε εμπροθέσμως τις αιτήσεις με τα σχετικά δικαιολογητικά- βρίσκονται υπό επεξεργασία στο Γενικό Λογιστήριο του Κράτους. Τι θα γίνουν οι υπόλοιποι; Εμείς αύριοι θα πάμε ο καθένας στην εκλογική μας περιφέρεια και ευθέως θα κατηγορηθούμε απ' όλους τους ανθρώπους της υπαίθρου, ότι στη Βουλή νομοθετούμε μεροληπτικά. Θα μου πει ένας πραγματικός αγωνιστής, εγώ που πολέμησα όντως και το αποδεικνύω αυτό, γιατί έχασα το δικαίωμα; Πρέπει σε ένα κράτος δικαίου να υπάρχει ρύθμιση ομοίων καταστάσεων ανομοιογενώς; Δεν θα έπρεπε όμοιες καταστάσεις να τυγχάνουν της αυτής αντιμετώπισης; Ασφαλώς κανείς δεν έχει αντίθετη άποψη. 'Ομως, εδώ γίνεται για ψηφοθηρικούς λόγους. 

Γι' αυτό θα παρακαλούσα θερμώς αυτήν την αδικία να προσπαθήσουμε, όσο διαρκεί η συζήτηση του νομοσχεδίου, να τη βελτιώσουμε. Και όταν λέω να επιτραπεί σε όλους που έτυχαν αναγνώρισης, αλλά δεν πρόλαβαν να υποβάλουν τα χαρτιά τους, όχι να πάρουν σύνταξη, υπάρχει τεράστιο πρόβλημα οικονομικό, δεν εννοώ να δώσουμε σε μισό εκατομμύριο ανθρώπους σύνταξη, αλλά εννοώ να εξετάσουμε τις αιτήσεις όλων αυτών και με μεγάλη αυστηρότητα να καταλήξουμε σ' αυτά τα άτομα, τα οποία όντως προσέφεραν διακεκριμένες υπηρεσίες, σ' αυτά μόνον να χορηγηθούν τέτοιου είδους συντάξεις. 

Για τα υπόλοιπα θα αναφερθώ στην κατ' άρθρον συζήτηση. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής Χίου κ. Βαρίνος, ζητεί ολιγοήμερη άδεια απουσίας στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε. 

Ο κ. Ζαφειρόπουλος έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, μου κάνει εντύπωση το εξής: 'Οτι τόσο η γνωμοδότηση του Ελεγκτικού Συνεδρίου γι' αυτό το νομοσχέδιο, όσο και η άποψη της Επιστημονικής Επιτροπής της Βουλής είναι τελείως αντίθετες με τις διατάξεις του νομοσχεδίου. Διότι έχω την άποψη ότι το Σύνταγμα ερμηνεύεται από τα δικαστήρια και ορθά το Ελεγκτικό Συνέδριο βάσει αυτής της διατάξεως ερμηνεύει το εάν μπορείτε ή όχι να αναπροσαρμόζετε τις συντάξεις ή να ελαττώνετε τις συντάξεις κατά την άλφα ή τη βήτα περίπτωση. Kαι βέβαια δεν θα υπεισέλθω στο μεγάλο θέμα το οποίο εκκρεμεί και για το οποίο έχει πει το Υπουργείο ότι μπορεί να φέρει διάταξη νόμου για τη μη δικαίωση των δικαστών μετά από απόφαση του Ελεγκτικού Συνεδρίου για να αναπροσαρμοστούν οι συντάξεις ή να πάρουν τα αναδρομικά και δεν εκτελείται από το ελληνικό δημόσιο. Και δεν είναι η πρώτη φορά. 

Αλλά εκείνο το οποίο προκύπτει κύριε Πρόεδρε, και ας κάνουμε μία ιστορική αναδρομή στην μνήμη μας, είναι ότι το ελληνικό δημόσιο πληρώνει πάρα πολλά δισεκατομμύρια όταν προσφεύγουν οι δικαιούμενοι στα δικαστήρια και τους δικαιώνουν τα δικαστήρια. 

Εδώ, λοιπόν, δεν είναι αυτό που είπαμε προηγουμένως και έχω προσχωρήσει σ' αυτήν την άποψη στην Αναθεώρηση του Συντάγματος, ότι οι δικαστές δεν μπορεί να δικάζουν για τις δικές τους περιπτώσεις τις αυξήσεις των μισθών τους ή τις οποιεσδήποτε αναπροσαρμογές τους κλπ. Πρέπει να βρούμε ένα τρόπο μέσου άλλου οργάνου. Αυτό σωστό είναι, όλο το κόμμα μας συμφωνεί και το σύνολο της Επιτροπής Αναθεώρησης του Συντάγματος είχε προσχωρήσει σ' αυτήν την άποψη. 

'Εχω όμως υπόψη μου και το εξής: Θέλετε ΔΕΗ είναι, θέλετε ΕΥΔΑΠ είναι ή ΟΤΕ ή δημόσιο κλπ. όταν προσφεύγει ο διοικούμενος, προσφεύγει και δικαιώνεται. Διότι φταινε οι νόμοι τους οποίους εμείς εδώ ψηφίζουμε. 'Ετσι έχει αρχίσει να λέγεται έξω "τι ψηφίζετε", "γιατί με αδικήσατε". 'Ετσι έρχεται σωρεία τροπολογιών κάθε φορά, σε κάθε νομοσχέδιο που είτε είναι αναπροσαρμογή μισθών είτε είναι μισθολόγιο αξιωματικών ή αστυνομικών ή δημοσίων υπαλλήλων είτε αναπροσαρμογή συντάξεων κ.λπ. Οπότε αρχίζει ο άλλος να αισθάνεται ότι δεν λειτουργεί το κράτος δικαίου. 

Δεν υπάρχει κράτος το οποίο να λειτουργεί και οι προτάσεις να είναι αντισυνταγματικές. Μπορεί μια Κυβέρνηση να την ενδιαφέρει και πολύ περισσότερο τη δική σας Κυβέρνηση, να έχετε οποιαδήποτε ωφελήματα, οποιεσδήποτε οικονομίες κατά την άποψή σας να κάνετε, προκειμένου να πετύχετε το "στοίχημα", όπως λέγεται για την ΟΝΕ. Αυτό όμως δεν μπορεί να καταλύει συνταγματική διάταξη. Διότι μετά από δύο, τρία χρόνια με τις αποφάσεις των δικαστηρίων, που οπωσδήποτε θα δικαιώσουν αυτούς που θα προσφύγουν στα δικαστήρια από αυτές τις διατάξεις που φέρνετε, θα πληρώσει ο ελληνικός λαός του κόσμου τα δισεκατομμύρια. Αυτό δεν το καταλαβαίνω. Στην επιτροπή δε είχαμε επιφυλαχθεί αν θα ψηφίσουμε ή όχι αυτό το νομοσχέδιο. Διότι βλέπω και για το θέμα των καθηγητών των πανεπιστημίων και για το θέμα των τέως δημάρχων και οποιωνδήποτε άλλων πολιτών εκλέγονται ή είναι διορισμένοι από το κράτος σε κάποιες υπηρεσίες δεν λαμβάνουμε καμία μέριμνα, όταν λέμε ότι θα τους αφαιρούμε, ενώ θα πρέπει να τους δίνουμε. 

'Ετσι ερχόμαστε, κύριε Υπουργέ, και πληρώνουμε. Και αυτά θα τα πληρώσει ο ελληνικός λαός. Βέβαια, το μεγάλο ερωτηματικό είναι "και μετά την ΟΝΕ τι θα γίνει;" Ποια είναι η απάντηση; Θα φάμε με χρυσά κουτάλια; Υπάρχει μία άποψη ότι θα κατέβουν τα επιτόκια και επομένως θα αρχίσει η Ελλάδα να εργάζεται. Εκεί είναι το πρόβλημα; 

Η Ελλάδα έπρεπε να συνεχίσει να εργάζεται από το 1981. Αλλά δυστυχώς από το 1981 μέχρι το 1989 η Ελλάς σταμάτησε να εργάζεται. 'Ολοι πιστεύουμε στην κοινωνική αλληλεγγύη. 'Ολοι πιστεύουμε ότι πρέπει πράγματι το κράτος, όλοι οι πολίτες να έρχονται αρωγοί σε ορισμένες κοινωνικές ομάδες ανθρώπων. Αλλά από εκεί και πέρα αυτά δεν μπορεί να είναι από το δημόσιο κορβανά συνέχεια, αν ο δημόσιος κορβανάς δεν έχει αναπαραγωγή χρήματος. 

'Οταν, λοιπόν, ερχόμαστε εδώ και τους στερούμε αυτό το οποίο δικαιούνται με τις διατάξεις που έχουν κατατεθεί τι μπορούμε να κάνουμε; Βλέπω όμως ότι και ο εισηγητής του ΠΑΣΟΚ δεν ήταν πολύ φίλα προσκείμενος προς το νομοσχέδιο αυτό και είχε και αυτός τις αντιρρήσεις του. Και αυτό σημαίνει ότι όλη η Βουλή και από τα άλλα κόμματα ακόμα, εκφράστηκαν αντιρρήσεις. Οι Κοινοβουλευτικοί Εκπρόσωποι εξέφρασαν και αυτοί τις αντιρρήσεις τους. 

Επίσης, έχουμε τη γνωμοδότηση του Ελεγκτικού Συνεδρίου η οποία σας λέγει σε μια αποστροφή της, αυτό το οποίο επαναλαμβάνει και η Επιστημονική Επιτροπή της Βουλής, ότι από το Σύνταγμα έχει αποκλειστικώς ανατεθεί στη δικαστική λειτουργία αυτό και δεν μπορεί ο νομοθέτης να έρχεται και να παρεμβαίνει σ' αυτό το οποίο λέγεται κράτος δικαίου και σ' αυτό το οποίο λέγει το Σύνταγμα. 

Και γιατί σας το λέγω αυτό, κύριε Υπουργέ; Το λέγω αυτό διότι, ενώ το Σύνταγμα λέγει ότι δικαιούμαι τη νόμιμη αμοιβή της εργασίας μου και ουδείς παρεμβαίνει ώστε να κάνει την περιουσία μου ελλειμματικότερη, -αυτό το προνόμιο μου το δίνει το Σύνταγμα, ότι δεν μπορεί, δηλαδή, να παρεμβαίνει ο νόμος και να μου κάνει αυτό το πράγμα, εκτός αν πρόκειται για άλλους λόγους, όπως υψίστου κοινωνικού ή εθνικού ενδιαφέροντος, μία πανστρατιά παραδείγματος χάρη και είναι άδεια τα ταμεία του κράτους και πρέπει να συνεισφέρουν όλοι ή κινδυνεύει να πτωχεύσει ο τόπος, σας δίνει αυτό το δικαίωμα το Σύνταγμα και ο λαός- από την άλλη δεν μας δίνει όμως το δικαίωμα να νομοθετούμε με αυτόν τον τρόπο. 

Είπατε στην επιτροπή -ζητώ συγνώμη διότι δεν ήμουν εδώ όταν μιλήσατε- και δεν ξέρω αν το επαναλάβατε κι εδώ ότι δεν δέχεστε καμία τροπολογία και καμία πρόταση. Τότε τι μας φέρνετε να νομοθετήσουμε εδώ; Δεν το λέγω μόνο για σας. Το λέγω για κάθε Κυβέρνηση. Εδώ είναι η Αίθουσα του διαλόγου και της δημοκρατίας. Δημοκρατία θα πει διάλογος και από τον διάλογο βγαίνει ένα αποτέλεσμα και μάλιστα κατά πλειοψηφία. 'Ομως επικρατεί γενικά η άποψη ότι επειδή σήμερα είναι η Κυβέρνηση του ΠΑΣΟΚ, θα πρέπει να ψηφιστεί αυτό που προτείνει η Κυβέρνηση. Βλέπω, όμως, ότι δεν συμφωνεί όλο το ΠΑΣΟΚ με αυτά. Εσείς μάλιστα έχετε το προνόμιο να χωρίζεστε σε παλαιοπασοκικούς και σε εκσυγχρονιστές πασοκικούς. Τώρα δεν ξέρω αν δημιουργηθεί και καμία τρίτη ομάδα πασοκικών, οι οποίοι έχουν άλλα οράματα ή πρεσβεύουν άλλα πράγματα. 

ΚΟΣΜΑΣ ΣΦΥΡΙΟΥ: Τι τα θέλετε αυτά τα πράγματα τώρα. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Σφυρίου, είσαστε Κοινοβουλευτικός Εκπρόσωπος του κόμματος, αλλά εν πάση περιπτώσει δεν ξέρω πού ανήκετε. 

ΚΟΣΜΑΣ ΣΦΥΡΙΟΥ: Στο ΠΑΣΟΚ. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Είναι γεγονός ότι ανήκετε στο ΠΑΣΟΚ, όμως, όλοι σας ανήκετε σε κάποια ομάδα. 'Αλλο η τάση και άλλο η ομάδα. 

Με αυτές τις σκέψεις, κύριε Υπουργέ, θα έλεγα να λάβετε υπόψη σας κάποιες δικαιες προτάσεις, όπως είναι αυτές για τους καθηγητές ή όπως αυτό που σας είπε ο εισηγητής μας σχετικά με τους τέως εκλεγμένους άρχοντες, όπως ήταν οι δήμαρχοι, οι νομάρχες και οι κοινοτάρχες, έτσι ώστε να μην έχουμε αυτό που τόνισα από την αρχή. 

Θα σας πω δε ότι εάν απέβαλα τη βουλευτική μου ιδιότητα και λειτουργούσα ως δικηγόρος, θα ήμουν ευτυχής εάν είχα ως πελατεία όλους αυτούς τους θιγομένους -οι οποίοι είμαι σίγουρος, ότι θα εδικαιωνόντουσαν εάν προσέφευγαν στα δικαστήρια- διότι το ποσοστό της αμοιβής μου θα ήταν μεγάλο. Αυτό είναι σωστό. Εκείνο όμως που δεν είναι σωστό και είναι παράνομο και αντισυνταγματικό, είναι το γεγονός ότι έρχεται ο ελληνικός λαός και πληρώνει την πολιτική ενός κόμματος που είναι στην εξουσία. 

'Εχω την άποψη ότι σύμφωνα και με κάποια δημοσιεύματα εφημερίδων αφορώντων την Ευρωπαϊκή 'Ενωση και οι Βουλευτές θα είναι συνυπεύθυνοι πολλές φορές για την αντισυνταγματικότητα των νόμων. Και αν αυτό θεσπιστεί και συνταγματικά, να είστε βέβαιος ότι καμία Κυβέρνηση δεν θα μπορεί να λειτουργήσει. 

Μην προκαλούμε, λοιπόν, το λαό να ψηφίσει αντίθετα από αυτό που λέει η δημοκρατία. Η δημοκρατία δεν είναι δογματική. Είναι παλμική. Μπορεί να έχει τις εναλλαγές της. Γι' αυτό υπάρχουν σήμερα τα κράτη και οι πολίτες να υπερασπίζονται οι ίδιοι το συμφέρον τους. Αν όμως οι πολίτες υπερασπιστούν το συμφέρον τους από την ανάποδη, να είστε βέβαιοι ότι θα μας περάσουν σε κάποια αναθεώρηση του Συντάγματος και καμιά τέτοια διάταξη, την οποία θα υποχρεωθούμε εμείς ως Βουλή να την ψηφίσουμε. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχει κλείσει ο κύκλος των πρωτολογιών. Υπάρχει κανείς που θέλει να δευτερολογήσει; 

Ο κ. Κανταρτζής έχει το λόγο. 

ΑΧΙΛΛΕΥΣ ΚΑΝΤΑΡΤΖΗΣ: Θα είμαι πολύ σύντομος, κύριε Πρόεδρε. Δεν θα σταθώ στα επιμέρους θέματα του νομοσχεδίου. 'Αλλωστε θα έχουμε τη δυνατότητα αύριο και μεθαύριο στην κατ' άρθρο συζήτηση να κάνουμε και πιο συγκεκριμένες τις παρατηρήσεις, δεδομένου ότι στο νομοσχέδιο περιέχονται ένα σωρό ζητήματα, όπως αναφερθήκαμε στην ομιλία μας, αλλά και αναφέρθηκε και από άλλους ομιλητές. 

Θα ήθελα να πω δυο λόγια μόνο για το θέμα της Εθνικής Αντίστασης. Ειπώθηκαν πολλά πράγματα και έγινε μια προσπάθεια από ορισμένους ούτε λίγο ούτε πολύ μέσα από την επίκληση κάποιων αυθαίρετων αριθμών, που δεν έχουν καμία σχέση με την πραγματικότητα, να προχωρήσουν, ας το πω έτσι στο μηδενισμό της Εθνικής Αντίστασης. 

Μπήκε το ζήτημα, μα πόσοι αντιστασιακοί ζούνε σήμερα; Αναφέρθηκαν μάλιστα από κάποιους ομιλητές συγκεκριμένοι αριθμοί. 

Εγώ θα πω μόνο δύο-τρία πράγματα, γιατί η Εθνική Αντίσταση είναι γνωστό, ότι αγκάλιασε τη μεγάλη πλειοψηφία του λαού μας, όχι όλο το λαό μας, δεδομένου ότι υπήρχαν και άνθρωποι οι οποίοι συνεργάστηκαν και επωφελήθηκαν από τις δυνάμεις της κατοχής. 

Εθνική αντίσταση δεν ήταν μόνο τα ένοπλα τμήματα, ήταν και οι πολιτικές οργανώσεις. 'Ενοπλα τμήματα χωρίς πολιτικές οργανώσεις δεν θα μπορούσαν να σταθούν. Είναι γνωστό ότι το ΕΑΜ -αναφέρω μόνο μία από τις αντιστασιακές οργανώσεις- είχε πάνω από ενάμισι εκατομμύριο μέλη. 

Γιατί τα αναφέρω όλα αυτά; Γιατί μπορεί να φεύγουν άνθρωποι από τη ζωή, μπορεί να λιγοστεύουν καθημερινά με την πάροδο του χρονου, όμως υπάρχουν και είναι δίπλα μας και σήμερα, άνθρωποι που αγωνίστηκαν, άνθρωποι που έβαλαν το κεφάλι τους στο ντορβά εκείνη την περίοδο και εμπνέουν με το παράδειγμά τους και τις σημερινές γενιές. Βεβαίως, δεν βγήκαν στον αγώνα για να αποκομίσουν οικονομικά οφέλη και ούτε έβαλαν γι' αυτό το κεφάλι τους στο ντορβά. 

'Ομως, είναι το ελάχιστο χρέος της πολιτείας απέναντί τους, μετά από τόσες δεκαετίες διώξεων και διωγμών, να τους αποκαταστήσει και υλικά. Και αναφέρομαι στους αγωνιστές της Εθνικής Αντίστασης, σ' αυτούς που έχουν αναγνωρισθεί, σ' αυτούς που για διάφορους λόγους στους οποίους αναφέρθηκα και στην τοποθέτησή μου, δεν έχουν αποκατασταθεί ακόμα, είτε γιατί δεν είχαν τη δυνατότητα είτε γιατί δεν είχαν άλλες προϋποθέσεις. Συνεπώς, πρέπει να τους δοθεί η δυνατότητα αυτή. 

Τελειώνω, λέγοντας ότι το μεγάλο ζήτημα είναι η δικαίωση των οραμάτων και των ιδανικών, για τα οποία αγωνίστηκαν αυτοί οι άνθρωποι, τα οποία και σήμερα παραμένουν ανεκπλήρωτα. Σήμερα, όμως, γίνονται περισσότερο επίκαιρα από ποτέ άλλοτε στο παρελθόν και εμπνέουν τις σημερινές γενιές στον αγώνα τους για την υπεράσπιση της εθνικής ανεξαρτησίας, της ειρήνης και της κοινωνικής προκοπής. 

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος συνάδελφος για να δευτερολογήσει. 

Εσείς, κύριε Υπουργέ θέλετε να πάρετε το λόγο; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): 'Οχι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του σχεδίου νόμου, του Υπουργείου Οικονομικών: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις". 

Ερωτάται το Σώμα: Γίνεται δεκτό το σχέδιο νόμου επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΑΔΑΜ ΡΕΓΚΟΥΖΑΣ: Κατά πλειοψηφία. 

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Οικονομικών: " Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις" έγινε δεκτό επί της αρχής κατά πλειοψηφία. 

Κύριοι συνάδελφοι, έχουν διανεμηθεί τα Πρακτικά της Τετάρτης 17 Φεβρουαρίου 1999 και ερωτάται το Σώμα εάν τα επικυρώνει. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 17 Φεβρουαρίου 1999 επικυρώθηκαν. 

Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.42' λύεται η συνεδρίαση για αύριο ημέρα Τετάρτη 3 Μαρτίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομικών: "Αναπροσαρμογή συντάξεων συνταξιούχων μελών ΔΕΠ των ΑΕΙ, ΕΠ των ΤΕΙ, γιατρών ΕΣΥ και διπλωματικών υπαλλήλων, ρύθμιση συνταξιοδοτικών θεμάτων και άλλες διατάξεις", σύμφωνα με την ημερήσια διάταξη. 

Ο ΠΡΟΕΔΡΟΣ                                                                              ΟΙ ΓΡΑΜΜΑΤΕΙΣ

  




  


  

 
















 




















  


