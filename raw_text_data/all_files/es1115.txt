      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ Κ΄
      Παρασκευή 15 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Φλώρου Κωνσταντίνου και Μαριέττας Γιαννάκου, σελ.
      3. Εκδήλωση για την επέτειο του Πολυτεχνείου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 18 Νοεμβρίου 2002, σελ.
      4. Συζήτηση επικαίρων ερωτήσεων:
      α) Προς τον Πρωθυπουργό, σχετικά με την ανυπαρξία αντιπλημμυρικής προστασίας στο Λεκανοπέδιο κλπ., σελ.
      β) Προς τον Υπουργό Εργασίας και Κοινωνικών Ασφαλίσεων, σχετικά με την καταβολή του πολυτεκνικού επιδόματος στις ασφαλισμένες στον Οργανισμό Γεωργικών Ασφαλίσεων πολύτεκνες μητέρες, σελ.
      γ) Προς τον Υπουργό Εμπορικής Ναυτιλίας: i) σχετικά με την τροποποίηση της απόφασης, ώστε να συμπεριληφθούν στις εκπτώσεις των εισιτηρίων στα επιβατικά πλοία οι συνταξιούχοι ναυτικοί, σελ.
      ii) σχετικά με την επίλυση του προβλήματος της ανεπαρκούς ακτοπλοϊκής σύνδεσης των νησιών των Βορείων Σποράδων με το Βόλο κλπ., σελ.
      iii) σχετικά με τη μείωση των δρομολογίων της πορθμειακής γραμμής Αιγίου – Αγίου Νικολάου κλπ., σελ.
      5. Συζήτηση επερώτησης προς τον Υπουργό Γεωργίας, σχετικά με την αγροτική πολιτική της Κυβέρνησης, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου: 
      Οι Υπουργοί Δημόσιας Τάξης, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, Δικαιοσύνης, Πολιτισμού, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Έκδοση διαβατηρίων από την Ελληνική Αστυνομία και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      α) Προς τον Πρωθυπουργό:
      ΠΑΠΑΝΔΡΕΟΥ Β., σελ.
      ΣΚΥΛΛΑΚΟΣ Α., σελ.
      ΤΣΙΤΟΥΡΙΔΗΣ Σ., σελ.
      β) Προς τους Υπουργούς:
      ΑΝΩΜΕΡΙΤΗΣ Γ., σελ.
      ΒΟΥΛΓΑΡΗΣ ΑΛ., σελ.
      ΒΑΡΙΝΟΣ Α.,  σελ.
      ΓΚΑΤΖΗΣ Ν., σελ.
      ΣΠΥΡΟΠΟΥΛΟΣ Ρ., σελ.
      ΧΡΥΣΑΝΘΑΚΟΠΟΥΛΟΣ Α., σελ.
      Β. Για την επέτειο του Πολυτεχνείου:
      ΚΑΚΛΑΜΑΝΗΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΚΩΝΣΤΑΝΤΟΠΟΥΛΟΣ Ν. σελ.
      ΜΑΝΙΚΑΣ Σ., σελ.
      ΠΑΥΛΟΠΟΥΛΟΣ Π., σελ.
      ΣΚΥΛΛΑΚΟΣ Α., σελ.
      Γ. Επί της επερωτήσεως:
      ΑΡΓΥΡΗΣ Ε., σελ.
      ΔΕΙΚΤΑΚΗΣ Γ., σελ.
      ΔΡΥΣ Γ., σελ.
      ΚΑΡΑΜΑΝΛΗΣ Κ., σελ.
      ΚΑΡΑΣΜΑΝΗΣ Γ., σελ.
      ΚΑΤΣΑΡΟΣ Ν., σελ.
      ΚΟΝΤΟΣ Α., σελ.
      ΚΩΝΣΤΑΝΤΙΝΟΥ Φ., σελ.
      ΜΠΑΣΙΑΚΟΣ Ε., σελ.
      ΣΑΛΑΓΚΟΥΔΗΣ Γ., σελ.
      ΣΚΟΠΕΛΙΤΗΣ Σ., σελ.
      ΧΑΤΖΗΜΙΧΑΛΗΣ Φ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ Κ΄
      Παρασκευή 15 Νοεμβρίου 2002
      Αθήνα, σήμερα στις 15 Νοεμβρίου 2002, ημέρα Παρασκευή και ώρα 11.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14-11-2002 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΘ΄ συνεδριάσεώς του, της Πέμπτης 14 Νοεμβρίου 2002 σε ό,τι αφορά την ψήφιση στο σύνολο του σχεδίου νόμου: «Γενικός Επιθεωρητής Δημόσιας Διοίκησης. Αναβάθμιση του Σώματος Επιθεωρητών - Ελεγκτών Δημόσιας Διοίκησης και του του Συντονιστικού Οργάνου Επιθεώρησης και Ελέγχου και άλλες διατάξεις»).
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αλέξανδρο Βούλγαρη,  Βουλευτή  Μαγνησίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την επανεξέταση των ασφαλιστικών τους προβλημάτων.
      2) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Επιτροπή Πρωτοβουλίας για την Οργάνωση Πανελλαδικού Οργανωτικού Συνεδρίου ζητεί τη διατήρηση της Γενικής Γραμματείας Παλιννοστούντων και την ενίσχυση των αρμοδιοτήτων της.
      3) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο κ. Ιωάννης Δαρδαμανέλλης, κάτοικος Θεσσαλονίκης, ζητεί την απαλλαγή των σεισμοπλήκτων από ΦΜΑ κατά την αγορά ακινήτου με σεισμοδάνειο.
      4) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία Υπάλληλοι Υπουργείου Εσωτερικών Δ.Δ.Α. υποχρεωτικά μεταταγμένοι στη Νομαρχιακή Αυτοδιοίκηση Φωκίδας ζητούν την επέκταση του επιδόματος του άρθρου 5 του Ν. 2881/01 και στους υπαλλήλους του Υπουργείου Εσωτερικών που μετατάχθηκαν στις Νομαρχιακές Αυτοδιοικήσεις.
      5) Ο Βουλευτής ’Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία πρώην υπάλληλοι του Υπουργείου Εσωτερικών που υπηρετούν στο Νομαρχιακό Διαμέρισμα ’Εβρου ζητούν την επέκταση του επιδόματος του άρθρου 5 του Ν. 2880/01 και στους υπηρετούντες ή μέλλοντες να υπηρετήσουν στις Νομαρχιακές Αυτοδιοικήσεις υπαλλήλους του Υπουργείου Εσωτερικών.
      6) Ο Βουλευτής ’Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία πρώην υπάλληλοι του Υπουργείου Εσωτερικών που υπηρετούν στο Νομαρχιακό Διαμέρισμα ’Εβρου ζητούν την επέκταση του επιδόματος του άρθρου 5 του Ν. 2880/01 και στους υπηρετούντες ή μέλλοντες να υπηρετήσουν στις Νομαρχιακές Αυτοδιοικήσεις υπαλλήλους του Υπουργείου Εσωτερικών.
      7) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Επιτροπή Πρωτοβουλίας Εργαζομένων στο Ταχυδρομικό Ταμιευτήριο διαμαρτύρεται για την πρόθεση ιδιωτικοποίησης του Ταχυδρομικού Ταμιευτηρίου.
      8) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το ΤΕΕ Αλίμου ζητεί τη δημιουργία νέου κτιρίου.
      9) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Τμήμα Αξονικού Τομογράφου του Νοσοκομείου Ευαγγελισμός διαμαρτύρεται για τη μέθοδο ενοικίασης Αξονικού Τομογράφου και παραθέτει οικονομοτεχνική μελέτη απόκτησης Αξονικού Τομογράφου.
      10) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία το Επιμελητήριο Πέλλας ζητεί την επαναφορά των παλαιών ασφαλισμένων του ΟΑΕΕ (ΤΕΒΕ) στο προηγούμενο ασφαλιστικό καθεστώς.
      11) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας στο οποίο ζητείται η διάσωση του Βυζαντινού Ναού του Σωτήρος στο Μοναστηράκι της Βόνιτσας.
      12) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε δημοσίευμα εφημερίδας στο οποίο ζητείται η αποκατάσταση ζημιών που προκάλεσε πυρκαγιά στο σπήλαιο των Αγίου Νικολάου του Κρεμαστού.
      13) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία πρώην Υπάλληλοι του Υπουργείου Εσωτερικών της Νομαρχιακής Αυτοδιοίκησης Αιτωλ/νίας ζητούν να συμπεριληφθούν στο ποσοστό αύξησης του επιδόματος των υπαλλήλων του Υπουργείου Εσωτερικών.
      14) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια Ναυτική Ομοσπονδία ζητεί τη νομοθετική ρύθμιση της ασφάλισης των επίτακτων ναυτεργατών βοηθητικών πλοίων του πολεμικού ναυτικού στο ΝΑΤ.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Κων/νος Γεγάκης, συνταξιούχος του ΙΚΑ, ζητεί την αλλαγή του συνταξιοδοτικού καθεστώτος με βάση το οποίο του απενεμήθη η σύνταξη αναπηρίας.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά προτάσεις για την προώθηση του ελαιολάδου.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά επέκταση του προγράμματος επιδότησης για τουριστικές επιχειρήσεις.
      18) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η ’Ενωση Πληροφορικών Ελλάδας ζητεί στις προκηρύξεις διαγωνισμών για θέσεις πληροφορικής να επιλέγεται προσωπικό από κατόχους των συγκεκριμένων πτυχίων ΑΕΙ ή ΤΕΙ.
      19) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Πανελλήνια Ομοσπονδία Καταστηματαρχών Κρεοπωλών ζητεί την επίλυση αιτημάτων που απασχολούν τον κλάδο.
      20) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Περιπτερούχων – Καπνοπωλών Αθήνας «Η ΕΝΟΤΗΤΑ» ζητεί την επίλυση του ιδιοκτησιακού προβλήματος των μελών του.
      21) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Πανελλήνιο Σωματείο Εργαζομένων στα ΕΛ.ΠΕ., η Πανελλήνια ’Ενωση Προσωπικού ΕΚΟ –ΕΛΔΑ, ο Σύνδεσμος Εργαζομένων ΑΣΠΡΟΦΩΣ και το Σωματείο Εργαζομένων DIAXON διαμαρτύρονται για το ξεπούλημα των ΕΛ.ΠΕ. σε βάρος της εθνικής οικονομίας και της εθνικής ανάπτυξης.
      22) Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία η Κοινότητα Μαλακάσας Αττικής διαμαρτύρεται για τη δημιουργία χώρου συγκέντρωσης προσφύγων στο Στρατόπεδο Γερακίνη.
      23) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Δήμαρχος Αχιλλείων Κέρκυρας ζητεί χρηματοδότηση για την αποκατάσταση των ζημιών που προκάλεσαν οι πρόσφατες βροχοπτώσεις στο οδικό δίκτυο του δήμου του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 542/18-7-2002 ερώτηση δόθηκε με το υπ’ αριθμ. 1837/30-7-2002 έγγραφο από τον Υφυπουργό Πολιτισμού η ακόλουθη απάντηση:
      «Απαντώντας στην ερώτηση με αριθμό 542/18-7-2002 του Βουλευτή κ. Μανώλη Κεφαλογιάννη και στο μέρος που μας αφορά, σας γνωρίζουμε ότι επί των τεθέντων ερωτημάτων σας έχουμε ήδη απαντήσει με το αριθμ. 1831/25-7-2002 έγγραφό μας.
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
      2. Στην με αριθμό 553/18-7-2002 ερώτηση δόθηκε με το υπ’ αριθμ. 241662/26-7-2002 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 553/18-7-2002 του Βουλευτή κ. Β. Μιχαλολιάκου αναφορικά με την περικοπή δαπανών του εκτελούμενου Προϋπολογισμού, σας πληροφορούμε τα ακόλουθα:
      Το Υπουργείο Οικονομίας και Οικονομικών, δεν έχει σχεδιάσει για το τρέχον οικονομικό έτος, καμία περικοπή κοινωνικού χαρακτήρα δαπάνης, τουναντίον έχει ενισχύσει τις δαπάνες αυτές. 
      Σύμφωνα με τις διατάξεις του Κώδικα Δημοσίου Λογιστικού (άρθρο 19), εκδίδεται κάθε τρίμηνο απόφαση για τον προσδιορισμό του ποσοστού διάθεσης των πιστώσεων του Προϋπολογισμού. Με την απόφαση αυτή που αποτελεί δημοσιονομικό εργαλείο και η οποία εκδίδεται κάθε χρόνο, παρέχεται η δυνατότητα πραγματοποίησης δαπανών από τους διατάκτες, για το επόμενο τρίμηνο, στα όρια που έχουν καθορισθεί από αυτή.
      Ενδεχομένως, η απόφαση η οποία εκδόθηκε πρόσφατα, για τον προσδιορισμό του ποσοστού διάθεσης των πιστώσεων του εκτελούμενου Προϋπολογισμού, για το χρονικό διάστημα μέχρι 15-9-2002, να θεωρήθηκε από παρανόηση, ως περικοπή κονδυλίων.
      Ο Υφυπουργός
      Γ. ΦΛΩΡΙΔΗΣ»
      3. Στην με αριθμό 554/18-7-02 ερώτηση δόθηκε με το υπ΄ αριθμ. 1836/30-7-02 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της 554/18-7-02 ερώτησης του Βουλευτή Β. Μιχαλολιάκου, και σύμφωνα με όσα μας γνώρισε η Διοίκηση της ΕΟΕ, σας πληροφορούμε ότι μετά την από 20.6.2002 δήλωση εκπτώσεως της ΕΟΕ κατά της αναδόχου εταιρείας του έργου της ανακατασκευής του Σταδίου «Γ. Καραϊσκάκης» η ΕΟΕ διεκδικεί τα νόμιμα δικαιώματα που απορρέουν από την εν λόγω σύμβαση.
      Έχει επίσης ορίσει 3μελή Επιτροπή για υποβολή προτάσεων σχετικά με την κατά το δυνατόν καλύτερη αξιοποίηση του Σταδίου, τις οποίες θα μελετήσει και με γνώμονα πάντοτε το συμφέρον του Ελληνικού Αθλητισμού εν συνόλω, θα προχωρήσει στην υλοποίησή τους.
      Ο Υφυπουργός
      ΙΩΑΝΝΗΣ ΚΟΥΡΑΚΗΣ»
      4. Στην με αριθμό 567/18-7-02 ερώτηση δόθηκε με το υπ΄ αριθμ. 382/26-7-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στο από 18-7-02 έγγραφό σας, με το οποίο μας διαβιβάσατε το υπόμνημα του Δικηγορικού Συλλόγου Καλαβρύτων και Πατρών, για το πιο πάνω θέμα, το οποίο κατατέθηκε στη Βουλή ως ερώτηση 567/2002, από το Βουλευτή κ. Σπήλιο Σπηλιωτόπουλο, σας πληροφορούμε τα εξής:
      1.  Η Επιτροπή για τη φορολογική μεταρρύθμιση, παρουσιάζοντας τις προτάσεις της έδωσε τις κατευθυντήριες γραμμές για τη φορολογική μεταρρύθμιση που σαν στόχο έχουν:
      - την απλούστευση των διαδικασιών λειτουργίας του συστήματος φορολογίας,
      - την ενίσχυση της ανταγωνιστικότητας της οικονομίας μας,
      - τον εκσυγχρονισμό του φορολογικού συστήματος και καλύτερο έλεγχο των  συναλλαγών.
      2. Η πρόταση για επιβολή ΦΠΑ στην παροχή υπηρεσιών των δικηγόρων, περιλαμβάνεται, μεταξύ άλλων, στις προτάσεις της «Επιτροπής αναμόρφωσης του Ελληνικού φορολογικού συστήματος».
      Οι προτάσεις της επιτροπής, όπως ήδη έχει ανακοινωθεί, δεν είναι δεσμευτικές για το Υπουργείο, αλλά μελετώνται και αποτελούν αντικείμενο διαλόγου με τους ενδιαφερόμενους φορείς. Σημειώνεται ότι, από τις προτάσεις θα υλοποιηθούν, όσες από αυτές είναι δημοσιονομικά αναγκαίες και κοινωνικά δίκαιες.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      5. Στην με αριθμό 8/2-7-02 ερώτηση δόθηκε με το υπ’ αριθμό 16622/23-7-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 8/2-7-02 που κατατέθηκε στη Βουλή από το Βουλευτή κ. Θεοφάνη Δημοσχάκη και αφορά στο αντικείμενο του θέματος, σας γνωρίζουμε κατά λόγω αρμοδιότητας τα εξής:
      Σε ότι αφορά στην παρουσία λαθρομεταναστών στη Χώρα, εφόσον αυτοί εισέρχονται από το χερσαίο χώρο, εφαρμογή έχει το Σχέδιο «ΒΑΛΚΑΝΙΟ», ενώ όταν εισέρχονται από τα θαλάσσια σύνορα, εφαρμογή έχει το σχέδιο «ΠΟΣΕΙΔΩΝΙΟ», βάσει του οποίου οι Νομαρχιακές Αυτοδιοικήσεις μεριμνούν για την εξασφάλιση της προσωρινής διαμονής, σίτισης και περίθαλψής τους με δαπάνες των Υπουργείων Εσωτερικών Δημόσιας Διοίκησης και Αποκέντρωσης και Υγείας και Πρόνοιας και πάντως όχι πέραν των 30 ημερών.
      Για τα υπόλοιπα θέματα αρμόδια να απαντήσουν είναι τα συνερωτώμενα Υπουργεία Δημόσιας Τάξης και Εξωτερικών στα οποία κοινοποιούμε το παρόν έγγραφό μας, προκειμένου να ενημερώσουν απευθείας την Εθνική Αντιπροσωπεία καθώς και το Υπουργείο Υγείας και Πρόνοιας στο οποίο διαβιβάζουμε το ερώτημα προκειμένου να σας ενημερώσει περαιτέρω λόγω αρμοδιότητας.
      Ο Υφυπουργός
      Λ. ΠΑΠΑΔΗΜΑΣ»
      6. Στην με αριθμό 716/25-7-02 ερώτηση δόθηκε με το υπ’ αριθμ. 534/31-7-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 716/25.07.2002 ερώτηση του Βουλευτή κ. Γιώργου Κωνσταντόπουλου, σας γνωρίζουμε τα εξής:
      1. Στο πλαίσιο του Β΄ ΚΠΣ δεν είχαν εκτελεσθεί έργα φορέων του Υπουργείου στο Άγιον Όρος. Η προετοιμασία της μεγάλης έκθεσης των θησαυρών του Αγίου Όρους και οι συναφείς προπαρασκευαστικές εργασίες (συντηρήσεις κλπ.) χρηματοδοτήθηκαν από εθνικούς πόρους. Στο Γ΄ ΚΠΣ, σύμφωνα με την κατ΄ αρχήν  συμφωνία του ΥΠ.ΠΟ. με την Περιφέρεια Κεντρικής Μακεδονίας, πρόκειται να κατατεθεί στο Μέτρο 2.3 «Προστασία και Ανάδειξη του Όρους Άθω» του ΠΕΠ Κεντρικής Μακεδονίας, τεχνικό δελτίο του έργου «Συντήρηση κειμηλίων και έργων τέχνης Αγίου Όρους», με Φορέα Υλοποίησης την 10η Εφορεία Βυζαντινών Αρχαιοτήτων και προϋπολογισμό 5,871,000 ευρώ (2 δις δρχ.).
      2. Το γενικότερο ζήτημα της εφαρμογής του Γ΄ ΚΠΣ στο Άγιον Όρος το χειρίζεται το Υπουργείο Οικονομίας και Οικονομικών, τα δε σχετικά κονδύλια εντάσσονται κατά βάση στο ΠΕΠ Κεντρικής Μακεδονίας.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      7. Στην με αριθμό 592/19-7-02 ερώτηση δόθηκε με το υπ’ αριθμ. 529/30-7-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμό 592/19.7.2002 ερώτηση του Βουλευτή κ. Γιώργου Κωνσταντόπουλου, σας γνωρίζουμε τα εξής:
      Σχετικά με την εξασφάλιση θεώρηση εισόδου στη χώρα σε αποστολές από χώρες, εκτός συμφωνίας ΣΕΓΚΕΝ, για την συμμετοχή τους στο 31ο Φεστιβάλ Παράδοσης της Εστίας Πιερίδων Μουσών Κατερίνης, σας γνωρίζουμε ότι στη Γενική Διεύθυνση Πολιτιστικής Ανάπτυξης δεν περιήλθε σχετικό αίτημα του οργανωτικού φορέα για την παροχή διευκόλυνσης έκδοσης βίζας.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      8. Στην με αριθμό 24/2.7.02 ερώτηση δόθηκε με το υπ’ αριθμ. 3795/24.7.02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 24/2002 ερώτηση, που κατατέθηκε στη Βουλή από τους Βουλευτές κυρίους Ν. Γκατζή, Αντ. Σκυλλάκο και Τ. Τσιόγκα, για τα θιγόμενα σ’ αυτή θέματα, σας πληροφορούμε τα εξής:
      Η εταιρεία ΝΤΕΛΜΟΝΤΕ ΑΒΕΕ εδρεύει στη Χάλκη του Ν. Λαρίσης και το αντικείμενό της είναι η κονσερβοποίηση φρούτων. Στη μέγιστη δραστηριότητα, από τα μέσα του καλοκαιριού, στο εργοστάσιο απασχολούνται περί τους 1.500 εργαζόμενους, οι περισσότεροι από τους οποίους είναι εποχικοί. Το μόνιμο προσωπικό είναι περίπου 120 άτομα. 
      Πριν από το αναφερόμενο στην ερώτηση ατύχημα, στην επιχείρηση δεν είχε συμβεί θανατηφόρο ατύχημα, ενώ σε αυτήν απασχολούνται κανονικά Τεχνικός Ασφάλειας και Γιατρός Εργασίας. Η αρμόδια υπηρεσία του Σώματος Επιθεωρητών Εργασίας (Σ.Ε.Π.Ε.) έχει ελέγξει επανειλημμένα την ανωτέρω εταιρεία (10 έλεγχοι από το καλοκαίρι του 2000) και πρόσφατα, στις 11/6/2002, της επέβαλε πρόστιμα της τάξεως των 6.900 Ευρώ για παραβιάσεις της εργατικής νομοθεσίας (Π.Δ. 17/96 και Π.Δ. 304/2000), με κυριότερη τη μη ύπαρξη Γραπτής Εκτίμησης Επαγγελματικού Κινδύνου. Οι έλεγχοι ασφαλώς θα συνεχιστούν με αυξημένη ένταση και συχνότητα κατά την περίοδο της μέγιστης δραστηριότητας της επιχείρησης.
      Στις 25/6/2002 στην εν λόγω βιομηχανία συνέβη εργατικό ατύχημα, το οποίο ως αποτέλεσμα να βρει το θάνατο ο κ. Σταύρου, 45 ετών, και να νοσηλευτεί στο νοσοκομείο ο Ηλ. Καλέσης, 53 ετών, με αναπνευστικά προβλήματα ( ο οποίος είναι πάντως εκτός κινδύνου). Ο 62χρόνος εργάτης θ. Νάκος, που βρισκόταν μαζί με τους προαναφερθέντες στο χώρο του ατυχήματος υπέστη ψυχολογικό σοκ και βγήκε από το νοσοκομείο μετά την παροχή πρώτων βοηθειών. Σημειώνεται ότι την ημέρα του ατυχήματος η επιχείρηση δε βρισκόταν σε περίοδο μέγιστης δραστηριότητας, και απασχολούσε 126 εργαζόμενους.
      Από τη μέχρι στιγμής έρευνα για τα αίτια του ατυχήματος, έχουν διαπιστωθεί παραβιάσεις της εργατικής νομοθεσίας (Π.Δ. 17/96 και ν. 1568/85) και μετά την ολοκλήρωσή της η αρμόδια υπηρεσία του Σ.ΕΠ.Ε. θα προβεί σε κυρώσεις και στη σύνταξη έκθεσης αυτοψίας, η οποία θα αποσταλεί στις αρμόδιες εισαγγελικές αρχές. 
      Ο Υπουργός
      ΔΗΜΗΤΡΙΟΣ ΡΕΠΠΑΣ»
      ΠΡΟΕΔΡΟΣ (Απόστολος Κακλαμάνης):Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 18 Νοεμβρίου 2002.
      Α. Επίκαιρες ερωτήσεις πρώτου κύκλου (Άρθρο 130 παρ.4 Καν. Βουλής)
      1. Η με αριθμό 103/11-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Γεωργίας, σχετικώς με τις διαδικασίες αξιολόγησης των επενδυτικών σχεδίων για το Πρόγραμμα Επενδύσεων στις Γεωργικές Εκμεταλλεύσεις.
      2. Η με αριθμό 116/12-11-2002 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπαγεωργόπουλου προς τον Υπουργό Γεωργίας, σχετικώς με την αποζημίωση των πληγέντων από τις βροχοπτώσεις πατατοπαραγωγών της Κεντρικής Εύβοιας.
      3. Η με αριθμό 118/12-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τους Υπουργούς Γεωργίας, Οικονομίας και Οικονομικών, σχετικώς με τις ρυθμίσεις ληξιπρόθεσμων οφειλών προς την Αγροτική Τράπεζα των κατά κύριο επάγγελμα αγροτών.
      Β. Επίκαιρες ερωτήσεις Δεύτερου Κύκλου (Άρθρο 130 παρ.4 Καν. Βουλής)
      1. Η με αριθμό 105/11-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εργασίας και Κοινωνικών Ασφαλίσεων, σχετικώς με τις προθέσεις του Υπουργείου για την καταβολή ολόκληρης της δαπάνης των ιατρικών εξετάσεων των ασφαλισμένων κλπ.
      2. Η με αριθμό 115/12-11-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Παναγιωτόπουλου προς τον Υπουργό Ανάπτυξης, σχετικώς με τις προθέσεις του Υπουργείου, να ανακληθεί η άδεια εγκατάστασης αποθηκών καυσίμων στην περιοχή του Ποταμού Νέστου κλπ.
      3. Η με αριθμό 119/12-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του προβλήματος της δωρεάν στέγασης και σίτισης των φοιτητών του Τεχνολογικού Εκπαιδευτικού Ιδρύματος Πάτρας.
      
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Α. Επίκαιρες ερωτήσεις πρώτου κύκλου:
      Πρώτη είναι η με αριθμό 112/12-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Εργασίας και Κοινωνικών Ασφαλίσεων, σχετικώς με την καταβολή του πολυτεκνικού επιδόματος στις ασφαλισμένες στον Οργανισμό Γεωργικών Ασφαλίσεων πολύτεκνες μητέρες.
      Η επίκαιρη ερώτηση του κυρίου συναδέλφου έχει ως εξής:
      «Με την 1095/2001 απόφαση του Συμβουλίου της Επικράτειας, επιβάλλεται η καταβολή του πολυτεκνικού επιδόματος ισόβιας σύνταξης από τον Ο.Γ.Α. από 1-1-2002, ανεξάρτητα από το ύψος του οικογενειακού εισοδήματος.
      Επειδή οι χίλιοι πεντακόσιοι περίπου ασφαλισμένες στον Ο.Γ.Α. πολύτεκνες μητέρες του Νομού Μαγνησίας έχουν υποβάλει στον Ο.Γ.Α. από την 1-1-2002 όλα τα σχετικά δικαιολογητικά και μέχρι σήμερα δεν έχουν λάβει τις επιταγές για τα αντίστοιχα ποσά.
      Ερωτάται ο Υπουργός Εργασίας και Κοινωνικών Ασφαλίσεων για τις ενέργειες του Υπουργείου προκειμένου να δοθεί λύση στο πρόβλημα αυτό που αντιμετωπίζουν οι ασφαλισμένες στον Ο.Γ.Α. πολύτεκνες μητέρες.»
      Ο κύριος Υφυπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, κυρίες και κύριοι συνάδελφοι, όπως είναι γνωστό με το ν. 2972/2001, άρθρο 50, τέθηκε σε νέα βάση η χορήγηση πολυτεκνικών επιδομάτων. Οι δικαιούχοι πλέον παίρνουν ανεξαρτήτως του ύψους του οικογενειακού τους εισοδήματος, τα πολυτεκνικά αυτά επιδόματα. Αυτό όμως δημιούργησε ένα πρόσθετου έργο δουλειάς. Από 1.1.2002 μέχρι 31.12.2002 υπεβλήθησαν πάνω από εκατόν πενήντα πέντε χιλιάδες νέες αιτήσεις που προκάλεσε ουσιαστικά η νέα θεσμική ρύθμιση. 
      Επίσης υποβλήθηκαν πάνω από εννέα χιλιάδες αιτήσεις για επαναχορήγηση από την ημερομηνία διακοπής των επιδομάτων και τέσσερις χιλιάδες αιτήσεις χορήγηση βεβαιώσεων διακοπής καθώς επίσης και ένας μεγάλος αριθμός των σχετικών προσφυγών στα διοικητικά δικαστήρια. 
      Όλο αυτό το επιπρόσθετο έργο αύξησε τον όγκο της δουλειάς σε ποσοστό πάνω από 150%. Με όλο αυτό το πρόσθετο έργο ο Ο.Γ.Α. θα έπρεπε να ανταποκριθεί στη διεκπεραίωσή του. 
      Όπως όλοι γνωρίζουμε ο Ο.Γ.Α. δεν έχει μόνο αυτό το έργο, έχει πια να διαχειριστεί ένα πολύ σημαντικό έργο δεδομένου ότι μετασχηματίζεται καθημερινά σε οργανισμό κύριας ασφάλισης.
      Άρα λοιπόν υπήρξαν πράγματι καθυστερήσεις. Όμως θα ήθελα να κάνω γνωστό στο Σώμα ότι το Δεκέμβριο θα ικανοποιηθούν και θα πληρωθούν πάνω από δεκαέξι χιλιάδες αιτήσεις πλέον των τετρακοσίων σαράντα χιλιάδων που ήδη πληρώνονται. Επίσης, θα ήθελα να πω ότι οι αιτήσεις οι οποίες έχουν υποβληθεί μετά τον Ιανουάριο του 2002 θα αρχίσουν να ικανοποιούνται από το Φεβρουάριο του 2003. 
      Πιστεύω ότι γίνεται κατανοητή αυτή η καθυστέρηση δεδομένου ότι η προσαρμογή δεν είναι τόσο εύκολη. Ο Ο.Γ.Α. έχει επιβαρυνθεί με επιπρόσθετο έργο, αλλά θα καταβάλουμε κάθε δυνατή προσπάθεια για να ικανοποιήσουμε την απαίτηση ομαλής ροής των πολυτεκνικών επιδομάτων από το Φεβρουάριο με Μάρτιο του 2003.
      ΠΡΟΕΔΡΟΣ (Απόστολος Κακλαμάνης): Ο κ. Βούλγαρης έχει το λόγο.
      ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, η ρύθμιση του άρθρου 50 του ν. 2972/2001 είναι μια σημαντική ρύθμιση της Κυβέρνησης όσον αφορά το εισόδημα των πολύτεκνων οικογενειών. 
      Όπως ενημέρωσε τη Βουλή και ο κύριος Υφυπουργός οι αιτήσεις ήταν πολλές, ο όγκος δουλειάς ήταν πολύ μεγάλος και βέβαια αυτό είχε ως αποτέλεσμα, επειδή βρισκόμαστε και σε μια περίοδο που ο Ο.Γ.Α. μετατρέπεται σε οργανισμό κύριας ασφάλισης να μην μπορούν να κινηθούν οι αιτήσεις και να αποδοθούν αυτά τα επιδόματα που με απόφαση του Συμβουλίου της Επικρατείας επιβάλλεται η καταβολή τους από 1.1.2002.
      Αυτό που θα ήθελα να τονίσω κύριε Πρόεδρε και ευχαριστώ τον Υπουργό για την απάντησή του και για την κίνηση της απόδοσης των ποσών, είναι ότι παράλληλα με τα μέτρα που λαμβάνει η Κυβέρνηση με τους νόμους που ψηφίζει η Βουλή, θα πρέπει να υπάρχει η δημιουργία αντίστοιχης υποδομής στις δημόσιες υπηρεσίες και στους ασφαλιστικούς οργανισμούς για να μην παρατηρούνται τέτοια φαινόμενα και να πλήττεται κακώς η αξιοπιστία της Κυβέρνησης γιατί η πρόθεση δεν υλοποιείται μόνο με τη νομοθετική ρύθμιση.
      Από εκεί και πέρα χρειάζεται βέβαια να δημιουργηθεί ο αντίστοιχος μηχανισμός για να υλοποιείται ο νόμος μέσα στα τακτά χρονικά διαστήματα και αυτό είναι ένα άλλο ζήτημα το οποίο θα πρέπει να ληφθεί σοβαρά υπόψη.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΡΟΒΕΡΤΟΣ ΣΠΥΡΟΠΟΥΛΟΣ (Υφυπουργός Εργασίας και Κοινωνικών Ασφαλίσεων): Θέλω να επισημάνω, κύριε Πρόεδρε, και να δεσμευτώ αν επιτρέπεται η έκφραση, σε σχέση με τον ΟΓΑ και ιδιαίτερα τα πολυτεκνικά επιδόματα ότι από το Μάρτιο του 2003 με βάση τις συσκέψεις που έχουμε κάνει με τη διοίκηση του ΟΓΑ θα υπάρξει πλήρης ανταπόκριση. 
      Με την ευκαιρία αυτή, θέλω να επισημάνω κάτι που πολύ ορθά είπατε, κύριε συνάδελφε. Αρκετές φορές νομοθετούμε και ορθά πράττουμε, γιατί ανταποκρινόμαστε σε δίκαια αιτήματα, στη συνέχεια όμως η διαχείριση αυτής της νομοθετικής ρύθμισης και όσον αφορά τα ασφαλιστικά ταμεία απαιτεί έναν πολύ αυξημένο όγκο εργασίας και δουλειάς. 
      Θέλω να πληροφορήσω το Σώμα ότι μια από τις δομικές αδυναμίες που έχουμε στα ασφαλιστικά μας ταμεία είναι ότι για πάρα πολλά χρόνια η μηχανογραφική τους υποστήριξη καλυπτόταν από ένα συλλογικό φορέα μηχανογραφικής υποστήριξης. Αυτός ο φορέας έπαιξε ένα πολύ σημαντικό ρόλο τα προηγούμενα χρόνια, όμως με τη γιγάντωση αυτής της δουλειάς στα ασφαλιστικά ταμεία απαιτείται πια μια αυτοδύναμη μηχανογραφική υποδομή για το καθένα απ’ αυτά τα ασφαλιστικά ταμεία. Πιστεύω ότι και προς αυτήν την κατεύθυνση έκανε σημαντικά βήματα άλματα θα έλεγα το Ι.Κ.Α., προς αυτήν την κατεύθυνση κάνει σημαντικά βήματα και ο Ο.Γ.Α.. Αν αναπτύξουμε ολοκληρωμένες μηχανογραφικές υποδομές πιστεύω ότι οι όποιες τέτοιες θεσμικές ρυθμίσεις θα βρίσκουν σε καλύτερη θέση τους διοικητικολειτουργικούς μηχανισμούς των ασφαλιστικών ταμείων και ιδιαίτερα των μεγάλων, Ι.Κ.Α., Ο.Γ.Α., Ο.Α.Ε. κλπ. προκειμένου να ανταποκρίνονται γρήγορα. Αυτό το πρόβλημα έχουμε σήμερα.
      Πέρα από την έλλειψη προσωπικού υπάρχει και έλλειψη μερική ή ακόμη και ολική μηχανογραφικών υποδομών. Αυτή την προσπάθεια συνεχίζουμε γιατί αυτή η προσπάθεια έχει ξεκινήσει δύο, τρία χρόνια προκειμένου να δημιουργηθούν αυτές οι υποδομές. Συνεχίζουμε προκειμένου με την ολοκλήρωση αυτών των υποδομών να είμαστε πιο συνεπείς απέναντι στους πολίτες. 
      ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 98/4/8-11-2002 επίκαιρη ερώτηση του Προέδρου της Νέας Δημοκρατίας κ. Κώστα Καραμανλή προς τον Πρωθυπουργό, σχετικώς με την ανυπαρξία αντιπλημμυρικής προστασίας στο Λεκανοπέδιο κλπ. 
      Η επίκαιρη ερώτηση έχει ως εξής:
      «Κατά τους τελευταίους μήνες οι βροχοπτώσεις –έντονες βεβαίως πλην όμως όχι ασυνήθεις- απέδειξαν τόσο τον εσφαλμένο αντιπλημμυρικό σχεδιασμό στο Λεκανοπέδιο όσο και την συνακόλουθη ανικανότητα και αδυναμία της Κυβέρνησης να λειτουργήσει υπό συνθήκες, οι οποίες ξεφεύγουν έστω και κατ’ ολίγο από το κανονικό.
      Ιδίως οι πλημμύρες στον Κηφισό, που έχουν πια, δυστυχώς, καταστεί φαινόμενο ρουτίνας το οποίο συνεπάγεται συνεχείς κινδύνους για τη ζωή και την περιουσία των κατοίκων στην περιοχή, αφενός αφήνουν έκθετη την Κυβέρνηση για τον απαράδεκτο τρόπο με τον οποίο σχεδίασε και εποπτεύει, ως προς την εκτέλεσή του, το έργο του Κηφισού. Και, αφετέρου, συνεπάγεται πρωτοφανή διεθνή διασυρμό για την πόλη που θα φιλοξενήσει τους Ολυμπιακούς Αγώνες του 2004.
      Επειδή, το όλο ζήτημα άπτεται των αρμοδιοτήτων και του συντονισμού περισσότερων του ενός Υπουργών του
      Ερωτάται ο Πρωθυπουργός:
      1. Ποιοι ευθύνονται για τον εντελώς εσφαλμένο σχεδιασμό αλλά και την απαράδεκτη εκτέλεση των αντιπλημμυρικών έργων στο Λεκανοπέδιο; Και τι ενέργειες έχουν ως τώρα γίνει εναντίον όλων εκείνων που φέρουν την ευθύνη αυτή, σε πολιτικό και νομικό επίπεδο;
      2. Τι μέτρα έχει λάβει ή πρόκειται να λάβει για την άμεση αντιμετώπιση αυτής της κατάστασης, αν μάλιστα ληφθεί υπόψη ότι είμαστε μόνο στην αρχή του χειμώνα;»
      Επίσης, η τρίτη με αριθμό 110/5/11-11-2002 είναι επίκαιρη ερώτηση της Προέδρου του Κομμουνιστικού Κόμματος Ελλάδας κ. Αλέκας Παπαρήγα προς τον Πρωθυπουργό, σχετικώς με το πρόγραμμα αντιπλημμυρικής προστασίας στο Λεκανοπέδιο, την αποζημίωση των πληγέντων από τις βροχοπτώσεις κλπ.
      Η επίκαιρη ερώτηση έχει ως εξής:
      «Για τέταρτη φορά το τελευταίο τετράμηνο και παρά τις κυβερνητικές διαβεβαιώσεις ότι έχουν ληφθεί όλα τα αναγκαία μέτρα, οι κάτοικοι του Λεκανοπεδίου Αττικής –και ιδιαίτερα των λαϊκών συνοικιών- δέχτηκαν νέο πλήγμα από τις πλημμύρες που προκάλεσε η βροχή, με αποτέλεσμα να κινδυνέψουν ανθρώπινες ζωές και να καταστραφούν εκ νέου σπίτια και μαγαζιά. Οι ζημιές προκλήθηκαν στις ίδιες περιοχές που είχαν πληγεί και τις προηγούμενες φορές, πράγμα που αποκαλύπτει με τον πιο αδιαμφισβήτητο τρόπο την ανεπάρκεια των μέτρων που λήφθηκαν και τις πελώριες ευθύνες της Κυβέρνησης.
      Τα σύνορα της «ισχυρής Ελλάδας» προφανώς σταματούν στον Κηφισό, στο Μοσχάτο, στον Άγιο Ιωάννη Ρέντη και στο κυκλοφοριακό χάος που προκλήθηκε σε όλες τις κεντρικές οδικές αρτηρίες του Λεκανοπεδίου.
      Αναδεικνύεται για μια ακόμα φορά η ανάλγητη πολιτική που εφαρμόστηκε και εκφράζεται με συνεχείς και επαναλαμβανόμενες καταστροφές. Κερδοσκοπία στη γη, αλόγιστη επέκταση των πόλεων, καταπατήσεις, μπαζώματα ρεμάτων, πυρκαγιές, έλλειψη αναδασώσεων. Οι όποιες κυβερνητικές παρεμβάσεις περιορίζονται σε έργα μηδαμινά σε σχέση με τις ανάγκες, αποσπασματικά, με επιλογές, προτεραιότητες, όρους και προδιαγραφές που ικανοποιούν τα κέρδη των εργολάβων, αλλά χωρίς έλεγχο συντήρησής τους.
      Και σαν να μην έφταναν όλα αυτά, οι κάτοικοι μένουν αβοήθητοι στη μοίρα τους. Είναι χαρακτηριστικό πως, σύμφωνα με καταγγελίες, σε πολλές περιπτώσεις δεν έχουν καταβληθεί ακόμη κι αυτές οι ελάχιστες αναγγελθείσες αποζημιώσεις για τις ζημιές που προκάλεσαν οι πλημμύρες από τις προηγούμενες βροχοπτώσεις.
      Ερωτάται ο κύριος Πρωθυπουργός, ενόψει μάλιστα του επερχόμενου χειμώνα, ποια μέτρα θα πάρει η Κυβέρνηση και πότε, ώστε να υλοποιηθεί άμεσα ένα ολοκληρωμένο πρόγραμμα αντιπλημμυρικής προστασίας στο Λεκανοπέδιο και να αποζημιωθούν άμεσα και πλήρως οι πληγέντες;»
      Οι ερωτήσεις αυτές ως απολύτως συναφείς, θα απαντηθούν σύμφωνα με το άρθρο 131 παράγραφος 4 από την αρμόδια Υπουργό Περιβάλλοντος, Χωροταξίας και Δημοσίων ‘Εργων. 
      Ορίστε, κυρία Υπουργέ, έχετε το λόγο και θα σας δώσω το χρόνο που δικαιούστε και για τις δύο.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι πράγματι γνωστό ότι η αντιπλημμυρική προστασία της Αττικής έχει προβλήματα. Είναι προβλήματα τα οποία έχουν συσσωρευτεί για πάρα πολλές δεκαετίες λόγω της τσιμεντοποίησης, της αυθαίρετης και άναρχης δόμησης, τις πυρκαγιές των δασών και την έλλειψη υποδομών. Το Λεκανοπέδιο είναι ευάλωτο σε πλημμυρικά φαινόμενα. Είναι γνωστό επίσης ότι περίπου πεντακόσια πενήντα χιλιόμετρα ρεμάτων, ποταμών και χειμάρρων, έχουν μπαζωθεί  και μάλιστα σε κρίσιμα σημεία. 
      Επειδή ακριβώς το ΥΠΕΧΩΔΕ από τη δεκαεετία του ’80 είχε επισημάνει αυτά τα προβλήματα, είχε κάνει ένα συνολικό σχεδιασμό για αντιμετώπιση αυτών των προβλημάτων και με βάση αυτό το σχεδιασμό προβλεπόταν μια σειρά από μέτρα για την αντιπλημμυρική προστασία της Αττικής. Ταυτόχρονα όμως, απαιτούνται και τεράστιοι πόροι για την υλοποίηση αυτού του σχεδιασμού, οι οποίοι πόροι πάντα δεν ήταν διαθέσιμοι. 
      Από το 1994 μέχρι σήμερα, προωθήθηκαν δεκάδες έργα αντιπλημμυρικής προστασίας που μαζί με τον Κηφισό, ο συνολικός προϋπολογισμός είναι της τάξεως του 1 δισεκατομμυρίου ευρώ, 340 δισεκατομμύρια δραχμές. Είναι έργα τα οποία υλοποιήθηκαν ή υλοποιούνται.
      Καταθέτω τους πίνακες όλων των έργων τα οποία γίνονται είτε από το ΥΠΕΧΩΔΕ είτε από την Ε.ΥΔ.Α.Π., είτε από τις νομαρχίες είτε σε συνδυασμό με τα Ολυμπιακά έργα είτε σε συνδυασμό με οδικά έργα. 
      (Στο σημείο αυτό, η Υπουργός Περιβάλλοντος, Χωροταξίας και Δημοσίων Έργων κ. Παπανδρέου, καταθέτει για τα Πρακτικά τους προαναφερθέντες πίνακες, οι οποίοι έχουν ως εξής:
      
      ( Να φωτογραφηθούν οι πίνακες των σελίδων 16 έως και 39)
      
      
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Ο προγραμματισμός αυτός, ολοκληρώνεται το 2004 και ήδη το ΥΠΕΧΩΔΕ έχει κάνει τον προγραμματισμό για την περίοδο 2003-2008 που έχουμε πει ότι για τα άμεσα έργα, απαιτούνται περίπου 645 εκατομμύρια ευρώ. 
      Πρέπει να πω ότι τα αντιπλημμυρικά έργα, δεν είναι εύκολο να χρηματοδοτηθούν από μη εθνικούς πόρους και αυτό είναι ένα πρόβλημα που αντιμετωπίσαμε και με τον Κηφισό. 
      Ο Κηφισός πράγματι είναι ο μεγαλύτερος φορέας υποδοχής των αντιπλημμυρικών έργων των όμβριων και ήταν εντελώς –είχε αυτό διαπιστωθεί από τη δεκαετία του ’80- ανεπαρκής η διατομή και προβληματική η εκβολή. Έτσι έγιναν οι μελέτες, ο σχεδιασμός του Κηφισού ξεκίνησε σωστά από κατάντη προς ανάντη, όμως για διάφορους λόγους που σχετίζονται και με τις μελέτες και με τις σφοδρές αντιδράσεις των πολιτών εκεί που δεν ήθελαν τη δημιουργία αυτού του έργου αλλά και με προβλήματα που συνδέονται με το ρυμοτομικό σχέδιο το οποίο είχε κάνει ο κ. Μάνος το ’92, αλλά είχε προσβληθεί στο Συμβούλιο της Επικρατείας και με το ό τι δεν υπήρχε η δυνατότητα χρηματοδότησης από κοινοτικούς πόρους ως αντιπλημμυρικό έργο, υπήρξαν και πολλά έντονα φαινόμενα πλημμυρών σε άλλες περιοχές.
      Ας μην ξεχνάμε ότι το 1994 είχαμε δύο μεγάλες πλημμύρες με θύματα σε άλλες περιοχές, που συνδέονται όμως με τον Κηφισό. Ξεκίνησε, λοιπόν, μία σειρά από έργα στις εκβολές, αλλά και σε άλλα σημεία του Κηφισού, για να αντιμετωπισθούν προβλήματα τα οποία υπήρχαν.
      Είναι γεγονός ότι ο Κηφισός δεν αντιμετωπίσθηκε ως ενιαίο σύνολο, οδικό και υδραυλικό σύστημα, αλλά δεν υπήρχαν και οι δυνατότητες χρηματοδότησης ενός τόσο μεγάλου έργου. Με ευκαιρία το ότι συνδέθηκε με το οδικό δίκτυο, εντάχθηκε ως οδικό έργο στο Β΄ Κοινοτικό Πλαίσιο Στήριξης, ως συνέχεια του ΠΑΘΕ, και έτσι ολοκληρώθηκε ένα μεγάλο κομμάτι στην περιοχή από την Λαχαναγορά και προς τα πάνω.
      Σήμερα κατασκευάζεται το κάτω κομμάτι με τρεις εργολαβίες περίπου 80 δισεκατομμυρίων δραχμών. Με την ολοκλήρωση αυτού του έργου θα αντιμετωπισθούν σημαντικά προβλήματα της περιοχής.
      Είναι όμως γεγονός ότι με την ολοκλήρωση αυτού του έργου δεν αντιμετωπίζονται τα συνολικά προβλήματα της αντιπλημμυρικής προστασίας της Αττικής, έργο το οποίο έχουμε σχεδιάσει και προσπαθούμε να βρούμε πόρους. Διότι τέτοια πλημμυρικά φαινόμενα και τέτοια ανάγκη για αντιπλημμυρική προστασία υπάρχουν και σε πάρα πολλές άλλες περιοχές της Ελλάδας.
      Για τις πρόσφατες πλημμύρες, πέρα από το ότι τα φαινόμενα ήταν έντονα, όπως είναι γνωστό, πήραμε μια σειρά από προσωρινά μέτρα, για να αντιμετωπίσουμε τα προβλήματα τα οποία υπάρχουν. Στην τελευταία πλημμύρα τα μέτρα αυτά αποδείχθηκαν ικανοποιητικά, εκτός από ένα μικρό κομμάτι, από το οποίο με ευθύνη των μηχανικών και του εργολάβου είχε φύγει το παραπέτασμα. Όπως γνωρίζετε, οι υπεύθυνοι έχουν παραπεμφθεί στα αρμόδια πειθαρχικά όργανα. Απεδείχθη όμως επίσης ότι, αν δεν είχαν ληφθεί αυτά τα μέτρα, οι καταστροφές θα ήταν πάρα πολύ μεγάλες.
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας της κυρίας Υπουργού)
      ΠΡΟΕΔΡΟΣ (Απόστολος Κακλαμάνης): Κυρία Υπουργέ, ολοκληρώστε παρακαλώ. Θα συνεχίσετε στην δευτερολογία σας.
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε.
      Εντείνουμε όλες τις προσπάθειες για την ολοκλήρωση του έργου και με αυτήν θα αντιμετωπισθούν αυτά τα προβλήματα.
      ΠΡΟΕΔΡΟΣ (Απόστολος Κακλαμάνης): Ο κ. Τσιτουρίδης, σύμφωνα με τον Κανονισμό, αναπληρώνοντας τον Πρόεδρο της Νέας Δημοκρατίας έχει το λόγο.
      ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, λυπούμαι που ο κ. Σημίτης για ένα τόσο σημαντικό ζήτημα δεν έρχεται να δώσει εξηγήσεις στην Εθνική Αντιπροσωπεία.
      ΠΡΟΕΔΡΟΣ (Απόστολος Κακλαμάνης): Ο κ. Σημίτης απουσιάζει στο εξωτερικό και το γνωρίζετε. Ας μην σπαταλάμε χρόνο και ας μην δημιουργούμε εντυπώσεις που δεν πρέπει.
      Συνεχίστε, παρακαλώ.
      ΣΑΒΒΑΣ ΤΣΙΤΟΥΡΙΔΗΣ: Οι πρόσφατες συνεχόμενες πλημμύρες και καταστροφές στην Αττική ανέδειξαν σε όλο το μεγαλείο τους την ανεπάρκεια και την ανικανότητα της Κυβέρνησης. Τέσσερις φορές από τον Αύγουστο στην πόλη που ετοιμάζεται να φιλοξενήσει τους Ολυμπιακούς Αγώνες του 2004 ζήσαμε εικόνες ντροπής.
      Όταν αυτό γίνεται σταθερά επί χρόνια, το «έκτακτο» και το «ακραίο» των φαινομένων δεν μπορεί να είναι ούτε άλλοθι ούτε εξήγηση. Ακραία είναι η ανευθυνότητα της Κυβέρνησης, που αφενός είναι θεατής στην καταστροφή του περιβάλλοντος στην Αττική και αφετέρου δεν προωθεί όλα τα χρόνια αυτά τα αναγκαία έργα υποδομής για την αντιπλημμυρική προστασία της πρωτεύουσας.
      Επειδή η κ. Παπανδρέου αναφέρθηκε σε λάθη δεκαετιών και επειδή τις τελευταίες δεκαετίες οι ίδιοι είναι στην Κυβέρνηση, λίγη αυτοκριτική και στο θέμα αυτό μάλλον δεν θα έβλαπτε. Η κ. Παπανδρέου, μετά από ένα χρόνο στο Υπουργείο, αναγνώρισε ότι επί Υπουργίας του προκατόχου της έγιναν λάθη στο σχεδιασμό και στην εκτέλεση έργων στον Κηφισό. Ανήγγειλε γκρέμισμα κατασκευασθέντων έργων και θα επαναφέρει ουσιαστικά την κατασκευή στην αρχική μελέτη, η οποία ατέχνως και περιέργως είχε αλλάξει επί Υπουργίας Λαλιώτη. Ουδεμία όμως μελέτη έλεγε ότι αυτό έπρεπε να αλλάξει, μιας και αναφερθήκατε και σε μελέτες. Άλλα σας έλεγαν στο Υπουργείο και άλλα έλεγε ο Γενικός Διευθυντής Υδραυλικών Έργων του Υπουργείου ΠΕΧΩΔΕ, ο κ. Στεφανίδης, εκείνη την εποχή.
      Το έργο στον Κηφισό ξεκίνησε το 1994 και θα έπρεπε να είχε ολοκληρωθεί το 2000, με συνολικό κόστος 55.000.000.000 δραχμές. Μέχρι σήμερα κόστισε περισσότερο από 120.000.000.000 δραχμές και, όπως εικάζεται και εκτιμάται, θα ξεπεράσει τα 150.000.000.000 δραχμές. Ανακοίνωσε μάλιστα η κ. Παπανδρέου ότι δεν θα ολοκληρωθεί πριν από το 2004. Ακόμα όμως και όταν θα ολοκληρωθεί το έργο αυτό, δεν θα λυθεί το πρόβλημα της Αθήνας. Αυτό πρέπει να το αποδεχθεί η Κυβέρνηση και να προχωρήσει σε νέα έργα στη βάση των νέων δεδομένων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Την προηγούμενη εβδομάδα, η κ. Παπανδρέου, επιχειρώντας να μετακυλήσει τις ευθύνες αλλού, απομάκρυνε επιβλέποντες μηχανικούς. Από πού τους απομάκρυνε, αφού δεν εκτελείται έργο; Εδώ και δύο μήνες σταμάτησε το έργο. Οι μόνες προφανείς ευθύνες είναι της ιδίας, της κ. Παπανδρέου, του κ. Λαλιώτη και του Πρωθυπουργού, ο οποίος καλύπτει τους υπουργούς του.
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, καταθέσατε μία επερώτηση νωρίτερα.
      ΣΑΒΒΑΣ ΤΣΙΤΟΥΡΙΔΗΣ: Τελειώνω, κύριε Πρόεδρε. 
      Θα ήθελα να απαντήσει η κ. Παπανδρέου σε μια συγκεκριμένη ερώτηση. Ποιος είναι ο όγκος των ομβρίων υδάτων της Αττικής οδού που πέφτουν στον Κηφισό και ποια είναι τα κέρδη που δημιουργούνται από αυτή την πρακτική;
      ΠΡΟΕΔΡΟΣ (Απόστολος Κακλαμάνης): Ο κ. Σκυλλάκος έχει το δικαίωμα να απαντήσει για λογαριασμό της κ. Παπαρήγα, σύμφωνα με τον Κανονισμό. 
      Κύριε Σκυλλάκο, έχετε το λόγο. 
      ΑΝΤΩΝΗΣ ΣΚΥΛΛΑΚΟΣ: Χρειάζεται γενναιότητα και από την Κυβέρνηση του ΠΑΣΟΚ, αλλά και από την πλευρά της Νέας Δημοκρατίας, για την κατάσταση που έχει δημιουργηθεί τις τελευταίες δεκαετίες σε όλο το Λεκανοπέδιο. Υπάρχουν συγκεκριμένες ευθύνες και για τις πλημμύρες των τελευταίων τεσσάρων μηνών. 
      Η Κυβέρνηση προσπαθεί να τις αποφύγει. Δεν τις αναλαμβάνει, πότε επικαλούμενη ακραία καιρικά φαινόμενα, πότε λέγοντας ότι έφταιγαν οι γέφυρες. Ποιος φταίει για τις γέφυρες και το σχεδιασμό; Τώρα τελευταία λέει ότι φταίνε οι εργολάβοι και οι επιβλέποντες. Δεν τους ορίζουμε όμως εμείς τους επιβλέποντες, ούτε εμείς ελέγχουμε τους εργολάβους. Υπάρχουν συγκεκριμένες ευθύνες για τις τελευταίες πλημμύρες. 
      Πού είναι όμως το μεγάλο ζήτημα, για να μην σταθούμε μόνο στις ευθύνες; Διαβάζοντας προσεκτικά χθες το βράδυ όλες τις απαντήσεις του Υπουργείου, είδαμε ότι την τελευταία οκταετία μονάχα 200.000.000.000 ξοδεύτηκαν για αντιπλημμυρικά έργα. Το 1.000.000.000 ευρώ είναι προϋπολογισμός για συνεχιζόμενα έργα. Από αυτά ξοδεύτηκαν μόνο τα διακόσια μέσα σε οκτώ χρόνια. Σύμφωνα λοιπόν με τις απαντήσεις του Υπουργείου, στην Αττική χρειάζονται πάνω από 400.000.000.000 για στοιχειώδη αντιπλημμυρική προστασία. Δεν μιλάω μόνο για τον Κηφισό, αλλά και για μια σειρά άλλα έργα. Με αυτούς τους ρυθμούς θα χρειαστούν δεκαέξι χρόνια για να αντιμετωπιστούν τα βασικά προβλήματα. Πόσοι άνθρωποι θα πνιγούν, πόσες καταστροφές θα έχουμε; Δεν μας δίνετε ούτε χρονοδιάγραμμα. 
      Εκτός από αυτό, έχουμε το ΓΕΟΤΕ -το οποίο ετοιμάζει και ημερίδα- που λέει ότι και να τελειώσουμε με τον Κηφισό στα χρονικά περιθώρια του 2004 –όπως λέει η Υπουργός- είναι εν δυνάμει μεγάλος ο κίνδυνος να έχουμε εκρηκτικά φαινόμενα εκεί. Διότι το πρόβλημα οφείλεται στις λεκάνες απορροής. Αν υπάρξουν και προσχώσεις, θα έχει κλείσει ο Κηφισός και μπορούμε να οδηγηθούμε σε έκρηξη και μεγάλες καταστροφές. Ίσως πρέπει να εξεταστεί και αυτή η πλευρά και οι παρατηρήσεις των επιστημόνων. 
      Θα ήθελα μία απάντηση μόνο στο τι γίνεται με τις αποζημιώσεις. Πόσοι ικανοποιήθηκαν; Πιστεύουμε ότι υπάρχουν καθυστερήσεις. Έχουμε διαμαρτυρίες από τους πλημμυροπαθείς. 
      ΠΡΟΕΔΡΟΣ (Απόστολος Κακλαμάνης): Η κυρία Υπουργός έχει το λόγο. 
      ΒΑΣΩ ΠΑΠΑΝΔΡΕΟΥ (Υπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πράγματι όπως είπα η αντιπλημμυρική προστασία της Αττικής –και όχι μόνο της Αττικής- απαιτεί τεράστια κονδύλια. Τα πλείστα αυτών των κονδυλίων είναι από εθνικούς πόρους. Στην περίοδο από το 1994 μέχρι σήμερα, είπα ότι διατέθηκαν ήδη 340.000.000.000 για έργα τα οποία έχουν ολοκληρωθεί ή υλοποιούνται και θα ολοκληρωθούν μέχρι το 2004. Από εκεί και πέρα χρειάζονται επιπρόσθετοι πόροι για μία σειρά από άλλα έργα, διότι ο Κηφισός –και το έχω πει και δημόσια- δεν λύνει το πρόβλημα της Αττικής. 
      Όμως, θα ήθελα να πω ότι για τον Κηφισό υπήρξε σωστός σχεδιασμός από την αρχή. Στην υλοποίηση υπήρξαν προβλήματα, ακριβώς επειδή δεν υπήρχαν τα κονδύλια, αλλά και επειδή δεν λειτούργησαν και οι διάφορες υπηρεσίες και οι επικεφαλείς. 
      Το 1990 είπατε, κύριε Τσιτουρίδη, ότι ήταν υποχρεωτική η περιβαλλοντική μελέτη. Για να ξεκινήσει ένα έργο είναι υποχρεωτική η περιβαλλοντική μελέτη. Μέχρι το 1994 δεν είχε γίνει καμία περιβαλλοντική μελέτη και το 1994 ανατέθηκε. Ο ανασχεδιασμός του έργου δεν έγινε επί του κ. Λαλιώτη. Η μελέτη του 1988 ήταν ακριβώς όπως υλοποιείται το έργο. 
      Σήμερα γίνεται ανασχεδιασμός επειδή χρειάζεται να αντιμετωπίσουμε κάποια προβλήματα και, όπως έχω πει, ο ανασχεδιασμός αυτός θα καταργήσει το μεσόβαθρο στο κομμάτι αυτό και με άλλη τεχνική και άλλα μέσα -γιατί και οι δυνατότητες σήμερα πλέον είναι διαφορετικές- θα υλοποιήσουμε αυτό το έργο.
      Η κατάσταση πράγματι στην Αττική είναι δύσκολη, διότι έχουν αλλάξει τα δεδομένα. Πέφτουν πάρα πολλά νερά στον Κηφισό. Η «Αττική Οδός» είναι υποχρεωμένη και έχει κάνει μια σειρά από έργα –αυτά που προβλέπονται στη σύμβασή της- με συνολική επιβάρυνση 56 δισεκατομμύρια δραχμές και είναι η εκτροπή του Ποδονίφτη και από εκεί και πέρα θα πρέπει να πάει προς το ρέμα Ραφήνας, οι διευθετήσεις μιας σειράς από άλλα ρέματα και με την ολοκλήρωση αυτών των έργων, αλλά και σειράς άλλων έργων, μπορούμε να αντιμετωπίσουμε αποτελεσματικά την αντιπλημμυρική προστασία. Όμως, αν συνεχιστεί αυτή η πολιτική του μπαζώματος των ρεμάτων και της τσιμεντοποίησης της Αττικής, τα προβλήματα εντείνονται. Διότι κάποτε, πριν από τριάντα χρόνια, το 80% των υδάτων το απορροφούσε το έδαφος και το 20% πήγαινε στη θάλασσα. Σήμερα έχουμε μία αντιστροφή: Το 80% πάει στη θάλασσα και με μεγάλες ταχύτητες και το 20% απορροφάται. Γι’ αυτό χρειάζεται και μία άλλη αντίληψη και μια άλλη συμπεριφορά όλων μας και της Πολιτείας, αλλά και των πολιτών, καθώς και να σεβόμαστε περισσότερο τη φύση.
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Θέλω να πω στον κ. Σκυλλάκο ότι πράγματι υπήρξαν άμεσα μέτρα για τους πλημμυροπαθείς. Από την Διεύθυνση Αποκατάστασης Σεισμοπλήκτων έγιναν πολύ γρήγορα τρεις χιλιάδες εκατόν τριάντα τρεις αυτοψίες, εκδόθηκαν οι αναγκαίες αποφάσεις, απλουστεύθηκαν οι διαδικασίες. Έχουν υποβληθεί πεντακόσιες τριάντα οκτώ αιτήσεις για χορήγηση στεγαστικής συνδρομής και από αυτές έχουν ήδη χορηγηθεί οι τετρακόσιες πενήντα μία. Οι υπόλοιπες έχουν ορισμένα προβλήματα ή δεν έχει υποβληθεί αίτηση. Έχει δοθεί το συνολικό ποσό της δωρεάν κρατικής αρωγής και μετά μπορούν να πάρουν και δάνειο, σύμφωνα με τα μέτρα τα οποία υπάρχουν. Έχει δοθεί το έκτακτο βοήθημα και οι αποζημιώσεις οικοσκευών από τις Νομαρχιακές Αυτοδιοικήσεις, 2.304.000 ευρώ και από το Υπουργείο Ανάπτυξης, τον ΕΟΜΜΕΧ, 7.500.000 εκατομμύρια ευρώ για επτακόσιους τριάντα δικαιούχους, μικρομεσαίους, βιοτεχνίες και εμπορικά κέντρα.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Δημόσιας Τάξης, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Ανάπτυξης, Περιβάλλοντος, Χωροταξίας και Δημοσίων Έργων, Εργασίας και Κοινωνικών Ασφαλίσεων, Δικαιοσύνης, Πολιτισμού, Μεταφορών και Επικοινωνιών και Εμπορικής Ναυτιλίας κατέθεσαν σχέδιο νόμου: «Έκδοση διαβατηρίων από την Ελληνική Αστυνομία και άλλες διατάξεις».
      Παραπέμπεται στην αρμόδια Διαρκή Επιτροπή.
      Εισερχόμαστε τώρα στη συζήτηση των επικαίρων ερωτήσεων δεύτερου Κύκλου.
      Πρώτη είναι η με αριθμό 114/12-11-2002 επίκαιρη ερώτηση του Βουλευτή της Νέας Δημοκρατίας, κ. Αθανασίου Βαρίνου προς τον Υπουργό Εμπορικής Ναυτιλίας, σχετικώς με την τροποποίηση της απόφασης, ώστε να συμπεριληφθούν στις εκπτώσεις των εισιτηρίων στα επιβατικά πλοία, οι συνταξιούχοι ναυτικοί.
      Η επίκαιρη ερώτηση του κ. Βαρίνου είναι η εξής:
      «Στα τέλη του περασμένου Οκτωβρίου, με απόφαση του Υ.Ε.Ν. καθορίστηκαν οι εκπτώσεις στα εισιτήρια των επιβατηγών πλοίων για ορισμένες κατηγορίες πολιτών.
      Οι απόμαχοι του κύματος, συνταξιούχοι του Ν.Α.Τ. και οι συνοδοί τους, ιδιαίτερα των ακριτικών μας νησιών, κατάπληκτοι πληροφορούνται ότι παραλείψατε να τους περιλάβετε στις εκπτώσεις, που μέχρι τώρα είχαν, δηλαδή 50% σε όλα τα εισιτήρια των επιβατηγών πλοίων. 
      Η παράλειψη αυτή δείχνει ότι η Κυβέρνηση, και ιδιαίτερα το Υ.Ε.Ν., ξεχνά τη μεγάλη προσφορά των Ελλήνων ναυτικών στην οικονομία της χώρας μας. Δεδομένου ότι σύμφωνα με το ν. 2932/2001 ο Υπουργός Εμπορικής Ναυτιλίας, μετά από γνωμοδότηση του Συμβουλίου Ακτοπλοϊκών Συγκοινωνιών (ΣΑΣ), μπορεί να επιβάλλει δημόσια υπηρεσία και στους ναύλους των ακτοπλοϊκών συγκοινωνιών, 
      Ερωτάσθε, κύριε Υπουργέ της Εμπορικής Ναυτιλίας:
      Σκοπεύετε να τροποποιήσετε την απόφασή σας, ώστε να συμπεριληφθούν στις εκπτώσεις των εισιτηρίων στα επιβατηγά πλοία όλων των κατηγοριών και οι συνταξιούχοι του Ν.Α.Τ.;»
      Το λόγο έχει ο Υπουργός Εμπορικής Ναυτιλίας, κ. Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
      Η Κυβέρνηση και το Υπουργείο αναγνωρίζοντας τη μεγάλη συμβολή του Έλληνα ναυτικού στην εθνική οικονομία και ιδιαίτερα στην ανάπτυξη της εμπορικής ναυτιλίας έχει πάρει μια σειρά από μέτρα, τα οποία είναι γνωστά σε όλους, ιδιαίτερα τη φετινή χρονιά. Πρόκειται για μέτρα που αποδεικνύουν έμπρακτα αυτή τη στήριξη στον Έλληνα ναυτικό και στον Έλληνα συνταξιούχο ναυτικό. 
      Δεν θα πω αναλυτικά αυτά τα μέτρα. Ενδεικτικά σας αναφέρω κάποιους τίτλους αυτών των μέτρων, όπως είναι η μείωση της φορολογίας, οι νέες συντάξεις -που εξαγγέλθηκαν την περασμένη Παρασκευή- και μια σειρά από θέματα που έχουν σχέση με την εκπαίδευση, με τις επιδοτήσεις κλπ.
      Είναι γεγονός ότι στο νέο θεσμικό πλαίσιο υπάρχει μια αντιδικία, εάν δηλαδή μέσα σ’ αυτό το θεσμικό πλαίσιο ο Υπουργός μπορεί να επιβάλει εκπτώσεις ή όχι. Αυτό έχει γεννήσει μια διαφορετική προσέγγιση και μπροστά στον κίνδυνο να μην υπάρχουν εκπτώσεις για ορισμένες κατηγορίες ναυτικών κι επειδή οι ακτοπλοϊκές εταιρείες δεν μου έστειλαν ποτέ τα στοιχεία που τους ζήτησα, προκειμένου να διαμορφώσουμε επί πραγματικών στατιστικών στοιχείων τη θέση της Κυβέρνησης επί των εκπτώσεων, αποφασίσαμε να επαναλάβουμε την παλαιότερη απόφαση για τις εκπτώσεις προς ορισμένες κοινωνικές ομάδες και κατηγορίες προσώπων, την οποία και εξέδωσα λίγο πριν την έναρξη του νέου θεσμικού καθεστώτος την 1/11/2002.
      Σύμφωνα μ’ αυτήν την απόφαση -ειδικά για τους συνταξιούχους του Ν.Α.Τ.- δεν είναι σωστό ότι είχαν 50% έκπτωση επί όλων των πλοίων. Το σωστό είναι ότι είχαν 50% έκπτωση επί των συμβατικών πλοίων. Με την καινούργια απόφαση οι Έλληνες συνταξιούχοι ναυτικοί έχουν έκπτωση 50% επί όλων των πλοίων -και των υδροπτερύγων και των ταχύπλοων- που ήταν ένα πάγιο αίτημά τους κι αυτό ικανοποιήθηκε.
      Ο ίδιος νόμος αναφέρει ότι ο Υπουργός επιβάλλει δημόσια υπηρεσία μόνο επί της οικονομικής θέσης. Παρόλα αυτά με την ίδια απόφαση δώσαμε τη δυνατότητα στις ακτοπλοϊκές εταιρείες να παρέχουν 50% επί όλων των θέσεων. Υπάρχει, λοιπόν, μια δυνατότητα και θα βρεθεί λύση. Γι’ αυτό και συγκάλεσα το Συμβούλιο Ακτοπλοϊκών Συγκοινωνιών την επόμενη εβδομάδα, για να συζητήσουμε αυτό το θέμα. 
      Όμως ξαναλέω ότι αυτό, εάν και όπου ισχύσει, θα ισχύσει μόνο για τους Έλληνες ναυτικούς με συμφωνία των μερών τόσο της ΠΝΟ (Πανελλήνιας Ναυτικής Ομοσπονδίας), όσο και της πλευράς των ακτοπλόων, προς τους οποίους έχω απευθυνθεί.
      Θα πρέπει να πω ότι αυτό το νέο καθεστώς που ξεκίνησε μέχρι στιγμής δεν έχει δημιουργήσει σχεδόν καθόλου τριβές κι εξελίσσεται κανονικά. Φυσικά θα μας δοθεί η ευκαιρία να συζητήσουμε αυτά τα θέματα την επόμενη εβδομάδα στη Διαρκή Επιτροπή Παραγωγής και Εμπορίου.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρίνος έχει το λόγο.
      ΑΘΑΝΑΣΙΟΣ ΒΑΡΙΝΟΣ: Ευχαριστώ, κύριε Πρόεδρε.
      Κύριε Υπουργέ, θέλω να διορθώσω κάτι. Εγώ μιλώ για όλα τα εισιτήρια και όχι για όλα τα πλοία. Είναι αναμφισβήτητο γεγονός ότι οι ναυτικοί είχαν 50% έκπτωση σ’ όλα τα εισιτήρια επί συμβατικών πλοίων. Αλλά επί όλων των εισιτηρίων. Εσείς δώσατε στους ναυτικούς έκπτωση μόνο στο κατάστρωμα. Αυτό κάνατε! Για να βάζουμε τα πράγματα στη θέση τους.
      Εμείς τι λέμε; Λέμε ότι ναυτικοί δεν πρέπει να πηγαίνουν μόνο κατάστρωμα. Έχουν δικαίωμα να πηγαίνουν και σε κάποια άλλη θέση. Και πρέπει να έχουν αυτό το 50% έκπτωση που είχαν τόσα χρόνια.
      Όσον αφορά το νόμο, κύριε Υπουργέ, ασφαλώς εσείς δεν υποστηρίξατε αυτό το νόμο στη Βουλή, γιατί τότε ήσασταν σε άλλο Υπουργείο. Θέλω, όμως, να σας πω το εξής: Ο ν. 2932/2001, άρθρο 2 παράγραφος 6  με σαφήνεια –το τονίζω αυτό- ορίζει ότι για λόγους δημοσίου συμφέροντος μετά από γνωμοδότηση του Συμβουλίου Ακτοπλοϊκών Συγκοινωνιών μπορείτε να επιβάλετε δημόσια υπηρεσία και στους ναύλους. Κι αν θέλετε, μπορούμε να το διαβάσουμε και μαζί.
      Εκείνο που θέλω να σας πω και θα πρέπει να το μεταφέρετε στους εφοπλιστές –που έρχονται και σας παραπονούνται- είναι το εξής, κύριε Υπουργέ: Τα εισιτήρια στα δελφίνια έγιναν «ιπτάμενα», σαν τα δελφίνια. Πήραν 35% αύξηση τα εισιτήρια των δελφινιών. Γιατί φωνάζει η «HELLAS FERRIES», όταν τα εισιτήρια στα δελφίνια της αυξήθηκαν 35% και δεν μπορεί να δώσει 50% έκπτωση στους ναυτικούς; Στα δικά της στελέχη δηλαδή, στους συνταξιούχους ναυτικούς, σε αυτούς τους άξιους Έλληνες δεν μπορεί να δώσει μία έκπτωση 50% στην πρώτη ή στη δεύτερη θέση, αλλά τους πάει στο κατάστρωμα όλους; 
      Σας φέρνω σαν παράδειγμα το δρομολόγιο Πειραιάς-Αίγινα όπου το εισιτήριο παλαιότερα ήταν 6,70 ευρώ και τώρα είναι 8,80 ευρώ, 31% αύξηση. Λοιπόν, «ιπτάμενες» έγιναν οι τιμές από την 1η Νοέμβρη και τις ανέβασαν όπως ήθελαν. 
      Εγώ, κύριε Υπουργέ, θέλω να σας πω ότι μια τέτοια προσπάθεια που θα κάνετε, θα τη στηρίξω. Και θα τη στηρίξω, διότι πραγματικά είπατε ότι υπάρχουν διχογνωμίες. Το είπατε και χθες σε μία συνέντευξη Τύπου. Αλλά για μέτρα που αφορούν τους ναυτικούς ή τους πολύτεκνους, είσαστε υποχρεωμένοι να τα πάρετε. Εξάλλου για τους πολύτεκνους δεν θα τους το δώσετε εσείς με απόφαση, το έχουν με νόμο. Αφού υπάρχει μία νομοθεσία αυτή τη στιγμή και μία κοινωνική πολιτική από την Κυβέρνηση όσον αφορά τους πολύτεκνους, πώς θα πείτε ότι τους βγάζουμε έξω από τις εκπτώσεις; Δεν ισχύει η απόφασή σας. Η απόφαση του Υπουργού δεν μπορεί να καταργεί το νόμο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΑΘΑΝΑΣΙΟΣ ΒΑΡΙΝΟΣ: Ολοκληρώνοντας, κύριε Πρόεδρε, θα ήθελα να πω ότι τα στοιχεία τα οποία έχω εγώ υπόψη μου από τις ναυτιλιακές εταιρίες ομιλούν για 1,5%, δηλαδή τόσα είναι τα εισιτήρια που κόβουν γι΄ αυτές τις κατηγορίες των εκπτώσεων. Αυτή είναι η πραγματικότητα. Περιμένω να έρθουν τα στατιστικά στοιχεία για να τα δούμε. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, αγαπητέ συνάδελφε, δεν θα επαναλάβω αυτά που είπα. Εξάλλου συμφωνήσατε και εσείς ότι οι εκπτώσεις που υπήρχαν ήταν επί των συμβατικών πλοίων. 
      Τώρα με τη νέα μου απόφαση είναι επί όλων των πλοίων και γνωρίζετε ότι τα μισά πλοία είναι ταχύπλοα πλέον και δεν είχαν δικαίωμα να χρησιμοποιούν οι συνταξιούχοι του Ν.Α.Τ. ταχύπλοα πλοία.
      ΑΘΑΝΑΣΙΟΣ ΒΑΡΙΝΟΣ: Είναι κατάστρωμα όμως.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Επειδή μιλήσατε για σαφήνεια, εγώ αναγνωρίζω σε σας και λόγω του επαγγέλματός σας και λόγω της νησιώτικης καταγωγής σας, πραγματικά και σαφήνεια, αλλά και θετική στάση προς αυτή την κατεύθυνση. Και έχω κάθε διάθεση εγώ προσωπικά –και μεσολαβώ κάθε φορά- για να τα διευθετήσω και να υπάρχουν ισορροπίες, αλλά αυτό πρέπει να το κάνουν και τα άλλα στελέχη του κόμματός σας και ιδιαίτερα ο υπεύθυνος του τομέα ναυτιλίας, ο οποίος μονίμως με εκθέτει και ο οποίος είπε τα εξής: «Η πρώτη πηγή των προβλημάτων εντοπίζεται στην παρέμβαση του κράτους στη διαμόρφωση των ναύλων. Πώς είναι δυνατόν να συζητάμε για απελευθέρωση των θαλασσίων ενδομεταφορών και να αφαιρούμε το αυτονόητο δικαίωμα στις ιδιωτικές εταιρίες να κανονίσουν τα ναύλα και να μη δίνουν εκπτώσεις»; 
      Αλλά και την περασμένη Παρασκευή με κατακεραύνωσε και ο κ. Μητσοτάκης, ο οποίος είπε: «Επωφελούμαι, κύριε Υπουργέ της Εμπορικής Ναυτιλίας, να σας πω ότι αυτό που κάνετε σήμερα, να δίνετε σε τέτοια έκταση δωρεάν ή μειωμένα εισιτήρια στις εσωτερικές γραμμές, αποτελεί έγκλημα».
      Εγώ τη σαφήνεια τη δέχομαι, αλλά θέλω και στήριξη από όλες τις πλευρές.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 120/12.11.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Εμπορικής Ναυτιλίας, σχετικώς με την επίλυση του προβλήματος της ανεπαρκούς ακτοπλοϊκής σύνδεσης των νησιών των Βορείων Σποράδων με το Βόλο κλπ.
      Η επίκαιρη ερώτηση του κυρίου συναδέλφου έχει ως εξής:
      «Το πρόβλημα της ανεπαρκούς ακτοπλοϊκής σύνδεσης των νησιών των Βορείων Σποράδων και του Νομού Μαγνησίας με το Βόλο εξακολουθεί να υπάρχει και μάλιστα να οξύνεται ιδιαίτερα μετά την εφαρμογή του αντιλαϊκού ν. 2932/01 για το νέο θεσμικό πλαίσιο της ακτοπλοΐας.
      Συγκεκριμένα, μέχρι την 1.11.2002 από και προς το Βόλο το δρομολόγιο που βέβαια δεν κάλυπτε τις υπάρχουσες ανάγκες εκτελούσε μία φορά την ημέρα το Ε/Γ-Ο/Γ  ΕΞΠΡΕΣ ΑΔΩΝΙΣ. Το δρομολόγιο του Ε/Γ-Ο/Γ ΕΞΠΡΕΣ ΑΔΩΝΙΣ έχει διακοπεί και το μοναδικό που εκτελείται πλέον είναι αυτό του Jet Ferry από Άγιο Κωνσταντίνο με το οποίο όμως δεν είναι δυνατόν να μεταφερθούν μεγάλα φορτηγά αυτοκίνητα και δεν έχει καθημερινή σύνδεση με Βόλο και Αθήνα. Επίσης, και το ΜΙΛΕΝΑ έχει ένα δρομολόγιο την εβδομάδα από και προς Βόλο με τις Βόρειες Σποράδες. Επιπλέον, η από 1.11.2002 αύξηση κατά 8% των τιμών των εισιτηρίων όλων των πλοίων, ταχύπλοων και συμβατικών, δημιουργεί τις προϋποθέσεις για μεγαλύτερη απομόνωση των νησιών του Νομού Μαγνησίας, αφού αποτρέπει ακόμη περισσότερους ενδιαφερόμενους να μεταβούν σε αυτά.
      Οι κάτοικοι των Βορείων Σποράδων, οι Ο.Τ.Α. και η Νομαρχιακή Αυτοδιοίκηση Μαγνησίας για να αντιμετωπιστεί το πρόβλημα, ζητούν να δρομολογηθούν άμεσα εκτελώντας καθημερινά δρομολόγια από το Βόλο προς τα τέσσερα λιμάνια των Βορείων Σποράδων και αντίστροφα, δύο πλοία χωρητικότητας ανάλογης των αναγκών μεταφοράς ανθρώπων και φορτίων.
      Ερωτάται ο κύριος Υπουργός εάν η Κυβέρνηση θα παρέμβει ώστε να ικανοποιηθεί το αίτημα αυτό».
      Ο κύριος Υπουργός Εμπορικής Ναυτιλίας έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Είναι γεγονός ότι το σύμπλεγμα των Βορείων Σποράδων -αν και το «Βορείων» περιττεύει διότι δεν υπάρχουν νότιες αλλά νότιες ιστορικά εννοούμε τις Κυκλάδες- με τα πανέμορφα νησιά του έχει ανάγκη ειδικών δρομολογιακών γραμμών. Αυτό το φροντίσαμε το καλοκαίρι και παρά τα παράπονα που υπήρχαν πρέπει να σας πω ότι έγιναν τους τρεις καλοκαιρινούς μήνες χίλια εννιακόσια σαράντα ένα δρομολόγια που μετέφεραν τετρακόσιες έντεκα χιλιάδες επιβάτες χωρίς ιδιαίτερα προβλήματα με πληρότητα ακόμη και το καλοκαίρι 40% έως 70% των θέσεων.
      Για τα δρομολόγια του χειμώνα είχαμε πει ότι υπάρχουν δυο πλοία όπως είναι πάντα συν τρία υδροπτέρυγα. Προέκυψε πρόβλημα και συμφωνώ με τον ερωτώντα συνάδελφο ότι υπάρχει πρόβλημα και έχω ήδη παρέμβει διότι η μια εταιρεία της οποίας το πλοίο έπαθε βλάβη αντί να το επανατοποθετήσει την 1η Νοεμβρίου δεν το ξαναδρομολόγησε με αποτέλεσμα να υπάρχει, παρ’ ότι εκτελούνται τα δρομολόγια κανονικά των άλλων πλοίων και των υδροπτερύγων, πρόβλημα και το αναγνωρίζω και όπως σας είπα έχω ήδη παρέμβει στις υπηρεσίες του Υπουργείου να το λύσουμε αμέσως διότι καμία εταιρεία, ιδιαίτερα όταν έχει πολλά βαπόρια δεν μπορεί να λέει ότι το πλοίο το οποίο έχει είτε για ακινησία είτε για βλάβη δεν μπορεί να το αντικαταστήσει.
      Επομένως με την δρομολόγηση και αυτού του πλοίου πιστεύω ότι δεν θα υπάρχει κανένα πρόβλημα, δεδομένης της χαμηλής κίνησης που υπάρχει στα νησιά αυτά που η πληρότητά τους δεν ξεπερνάει το 30%-40% των θέσεων του πλοίου. 
      Όσον αφορά τους ναύλους η Κυβέρνηση με βάση το νόμο μπορεί να τιμολογεί τον οικονομικό ναύλο, δηλαδή να βάζει ένα πλαφόν στις εταιρείες οικονομικού ναύλου και αυτό το έχει κάνει. Παράλληλα όμως έδωσε το δικαίωμα στις εταιρείες να δίνουν μέχρι 50% έκπτωση σε όλες τις θέσεις και πολλές απ’ αυτές το κάνουν. Ήδη απ’ ότι βλέπω εδώ η G and A FERRIES που έχει ένα πλοίο σε αυτή τη γραμμή ανακοίνωσε ότι τη μια κίνηση των φορτηγών θα τη δίνει δωρεάν, δηλαδή στο πήγαινε έλα το ένα δρομολόγιο θα είναι δωρεάν 30% προς τις Σποράδες και 20% από τις Σποράδες για το Βόλο, εκπτώσεις στα Ι.Χ. και στους επιβάτες. Δεδομένου ότι αυτό είναι το κύριο πλοίο που λειτουργεί αυτή τη στιγμή μεταξύ Βόλου και Σποράδων, δίνει μια έκπτωση, την οποία βάλαμε και στα υδροπτέρυγα που έχουν ειδικές τιμές όταν πηγαίνουν στη Γλώσσα να παρέχουν εισιτήρια με 50% έκπτωση. Θα κάνουμε ό,τι μπορούμε για να υπάρχει πλήρης εξυπηρέτηση αυτών των νησιών. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Δυστυχώς εκεί και οι Βολιώτες αλλά και ιδιαίτερα οι Αιγιοπελαγίτες των νησιών αυτών κύριε Πρόεδρε, έχουν χορτάσει από υποσχέσεις. Τον Σεπτέμβριο ο κύριος Υπουργός είχε πει ότι θα δρομολογηθούν από την 1η Ιανουαρίου δυο πλοία συμβατικά τα οποία δεν έχουν δρομολογηθεί. Και αυτό το ένα που έχει έρθει το τζετ φερυ δεν είναι συμβατικό κύριε Υπουργέ, δεν παίρνει μεγάλα φορτηγά με αποτέλεσμα το κόστος μεταφοράς ιδιαίτερα οικοδομικών υλικών και άλλων προϊόντων να στοιχίζει πανάκριβα στον καταναλωτή, στο χρήστη στα νησιά.
      Για το καλοκαίρι που αναφερθήκατε κύριε Υπουργέ, θυμάστε τι κινητοποιήσεις έγιναν, τι παραστάσεις, τι απεργίες, τι ξεσηκωμοί όλων των νησιών και τι παραστάσεις έγιναν στο Υπουργείο σας με συνεδριάσεις κλπ. για την ταλαιπωρία που υπήρχε, για τις διακοπές δρομολογίων και τελικά δεν μπόρεσαν να ικανοποιηθούν και να χάσουν πολλά έσοδα από τις τουριστικές δραστηριότητές τους. 
      Πέρα από εκεί όμως κύριε Υπουργέ θα πρέπει να το δείτε ριζικά το πρόβλημα. Θα βάλετε τα δυο πλοία ή θα το λέτε συνέχεια στα λόγια; Έχουμε χορτάσει από υποσχέσεις. Και εκτός αυτού κύριε Πρόεδρε, θα ήθελα να αναφερθώ λίγο και στο ναύλο. Είπε ο κύριος Υπουργός ότι έχουμε 40% εκεί πληρότητα, δεν μας λέει όμως ο κύριος Υπουργός ότι ενώ την προσωρινή περίοδο, πριν την έναρξη του νέου νόμου, επιχορηγούσε για τις άγονες γραμμές η πολιτεία 3.500.000.000 τους εφοπλιστές, από 1η Ιανουαρίου με την έναρξη του νέου κατάπτυστου αυτού νόμου τους δίνει 13.500.000.000!
      Έχουν μάλιστα και παράπονα και δεν βάζουν γραμμές. Όμως, τα παίρνουν τα λεφτά. Μέχρι πότε; Έλεος! Είναι λεφτά της πολιτείας.
      Ξέρετε κάτι, κύριοι συνάδελφοι; Αν κάποιος έχει ένα ΙΧ και πάρει το πλοίο, για να πάει από το Βόλο στη Σκόπελο, θα πληρώσει τα ίδια λεφτά, που θα πληρώσει για να πάει από τον Πειραιά στην Κρήτη. Τόσο πανάκριβα είναι τα εισιτήρια. Δεν υπάρχει έκπτωση, κύριε Υπουργέ. Αν σας έδωσαν τέτοια στοιχεία, σας κοροϊδεύουν. Μπορεί να κάνει δεξιώσεις ο Αγούδημος στο Βόλο και να τα αναγγέλει αυτά, αλλά δεν ισχύει τίποτα απ’ όλα αυτά. Δεν υπάρχει ούτε για τους αναπήρους ούτε για τους μαθητές ούτε για τους αθλητές. Τίποτα δεν υπάρχει απ’ αυτά τα εισιτήρια.
      Επιπλέον, θα πρέπει να δούμε, κύριε Πρόεδρε, ότι όλα αυτά δεν γίνονται, γιατί έτσι το θέλουν οι εφοπλιστές. Γίνονται, γιατί έτσι το θέλουν οι εφοπλιστές με ένα δικό τους Υπουργό. Δεν εκπροσωπεί ο κύριος Υπουργός την Κυβέρνηση και τον ελληνικό λαό, όταν δίνει τέτοιες άδειες. Για όνομα του Θεού! 
      Πού πάμε; Μέχρι πότε θα νέμονται αυτοί οι άνθρωποι ασύδοτα τον ελληνικό λαό; Δεν είναι δυνατόν να μην μπορεί να πιάσει Αθήνα ένα πλοίο, για να μεταφερθεί ένας ασθενής; Δεν είναι μόνο αυτά τα νησιά, αλλά υπάρχουν και άλλα νησιά, όπως αυτά του Αργοσαρωνικού ή η  Καβάλα.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έχετε το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριοι συνάδελφοι, το ότι οι εφοπλιστές έχουν δικό τους Υπουργό αποδεικνύεται πράγματι από τις συνεχείς τους διαμαρτυρίες εναντίον του Υπουργού, που είναι καθημερινές, έντονες και σφοδρές. Πλέον δεν έρχονται ούτε καν να με δουν. Τόσο φίλος τους είμαι.
      ΝΙΚΟΛΑΟΣ ΓΚΑΤΖΗΣ: Δεν τις έχουμε δει αυτές τις διαμαρτυρίες, κύριε Υπουργέ.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Βλέπετε ό,τι θέλετε. Αυτό είναι γνωστό για το κόμμα σας.
      ΝΙΚΟΛΑΟΣ ΓΚΑΤΖΗΣ: Όχι ό,τι θέλουμε, κύριε Υπουργέ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, σας παρακαλώ. Είπατε βαριές κουβέντες προηγουμένως, αφήστε να απαντήσει ο κύριος Υπουργός.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε συνάδελφε, εγώ πήρα τα στοιχεία και είδα ότι η κίνηση, παρά τις διαμαρτυρίες που υπήρχαν το καλοκαίρι, εξυπηρετήθηκε πλήρως και σας έδωσα τα ακριβή στοιχεία. Για το χειμώνα έχουμε προβλέψει, όπως πρέπει, δύο πλοία συν τα υδροπτέρυγα. Το ένα λόγω της ζημιάς, που είχε, δεν μπήκε έγκαιρα. Έχουμε πει ότι θα αντικατασταθεί. Μη μιλάμε, όμως, για τα φορτηγά. Διότι τα φορτηγά άνω των τριάντα οκτώ  τόνων είναι τέσσερα. 
      Ξέρετε κάτι; Μου θυμίζετε την Ύδρα, που διαμαρτυρήθηκε προχθές, γιατί κάθε μέρα εκτός από τα υδροπτέρυγα, στα τριάντα δύο δρομολόγια, δεν πάνε, λέει, και οχηματαγωγά. Όταν τους ρώτησα «μα, αφού στην Ύδρα δεν βγαίνουν αυτοκίνητα, τι θα τα κάνετε τα μεγάλα οχηματαγωγά;», μου απάντησε ο δήμαρχος χθες με ένα γράμμα αναφέροντας πως «υπάρχει και το απορριμματοφόρο, που αν χαλάσει, τι θα το κάνουμε;».
      ΝΙΚΟΛΑΟΣ ΓΚΑΤΖΗΣ: Ούτε στη Σκιάθο ούτε στη Σκόπελο δεν βγαίνουν.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Μην είστε βασιλικότεροι του βασιλέως και μην είσαστε περισσότερο νησιώτες από εμένα. 
      Γι’ αυτόν το λόγο βάλαμε ειδικές εκπτώσεις για όλα τα νησιά κάτω των τριών χιλιάδων κατοίκων. Ενενήντα δύο νησιά έχουν ειδικό δρομολόγιο. Μη μιλάμε μόνο για τους ναύλους. Οι δε ναύλοι με το νέο ναυλολόγιο, το οποίο προφανώς δεν έχετε υπόψη σας, έχει εξορθολογίσει μίλια επί τιμές και το αποδέχθηκαν όλοι με ομόφωνη απόφαση και της Τοπικής Αυτοδιοίκησης και των ναυτικών και όλων των φορέων.
      Επομένως αυτήν τη στιγμή υπάρχει ένα θέμα. Εγώ πρώτος αναγνώρισα ότι υπάρχει ένα θέμα από τη βλάβη του «ΕΞΠΡΕΣ ΧΑΡΟΥΛΑ». Πρέπει να αντικατασταθεί. Αν δεν αντικατασταθεί, θα βρούμε άλλον τρόπο.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι ο συνάδελφος Βουλευτής Δράμας κ. Φλώρος Κωνσταντίνου ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
      Θα συζητηθεί η τρίτη με αριθμό 113/12-11-2002 επίκαιρη ερώτηση του Ανεξάρτητου Βουλευτή κ. Αλεξάνδρου Χρυσανθακόπουλου προς τον Υπουργό Εμπορικής Ναυτιλίας, σχετικώς με τη μείωση των δρομολογίων της πορθμειακής γραμμής Αιγίου-Αγίου Νικολάου κλπ.
      Η επίκαιρη ερώτηση του κυρίου συναδέλφου έχει ως εξής:
      «Πρόσφατα διακόπηκαν τα δρομολόγια των δύο από τα τρία οχηματαγωγά Αιγίου-Αγίου Νικολάου και διεξάγονται πλέον με ένα και μόνο οχηματαγωγό.
      Αποτέλεσμα αυτής της εξέλιξης θα είναι η πιθανή μείωση των δρομολογίων και η δυσχέρεια εξυπηρέτησης των διακοσίων και πλέον χιλιάδων επιβατών ετησίως καθώς και των οχημάτων κυρίως φορτηγών αυτοκινήτων από και προς τη βόρεια και κεντρική Ελλάδα.
      Με δεδομένο το γεγονός της ίδρυσης και λειτουργίας νέων σχολών του ΤΕΙ στο Αίγιο καθώς και τη βελτίωση και τη δημιουργία νέων υποδομών στην περιοχή, αναμένεται αύξηση της εμπορευματικής και επιβατικής κίνησης των πορθμείων, με αποτέλεσμα ένα φεριμπότ να είναι αδύνατον να εκτελέσει όλα τα απαιτούμενα δρομολόγια.
      Σε αυτήν τη δυσμενή εξέλιξη αντέδρασε έντονα το Λιμενικό Ταμείο Αιγίου, το οποίο έχει άμεση και πλήρη γνώση των στοιχείων κίνησης της πορθμειακής γραμμής.
      Ερωτάται ο Υπουργός:
      Ποιες είναι οι προθέσεις του Υπουργείου για την πορθμειακή γραμμή Αιγίου-Αγίου Νικολάου και ποια μέτρα προτίθεται να λάβει για την αποκατάσταση της εύρυθμης λειτουργίας της γραμμής;»
      Κύριε Υπουργέ, έχετε την τιμητική σας σήμερα.
      Το λόγο έχει ο Υπουργός Εμπορικής Ναυτιλίας κ. Γεώργιος Ανωμερίτης.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Κύριε Πρόεδρε, οι συνάδελφοι, φαίνεται ότι με διευκολύνουν, γιατί δεν πρέπει να ξεχνάμε ότι είναι και το μόνο Υπουργείο που είναι στο Πειραιά –δεν είναι στην Αθήνα- και έτσι το ότι ήλθαν όλες μαζί είναι καλό. 
      Είναι γνωστό ότι με το ν. 2932/2001, ένα νόμο ο οποίος ήλθε να εφαρμόσει τον κοινοτικό κανονισμό του ’92 για τον οποίο είχαμε πάρει μία περίοδο χάριτος, προβλέπονται δύο διαδικασίες. Η πρώτη είναι η προκήρυξη για ελεύθερη δρομολόγηση των γραμμών. Στη γραμμή Αιγίου - Αγίου Νικολάου ήλθε ένα φεριμπότ, το «ΠΑΝΑΓΙΑ». Δεν μας ικανοποίησε και προκηρύξαμε ξανά τη γραμμή, ως γραμμή δημόσιας υπηρεσίας με συγκεκριμένη τριετή ή πενταετή περίοδο ανάθεσης και πάλι δεν ήλθε κανείς, ήλθε μόνο το ίδιο σκάφος. Έτσι για τη γραμμή αυτή δεν υπήρξε από πουθενά ενδιαφέρον. Είδα τα στοιχεία, γιατί δεν υπήρξε ενδιαφέρον και είναι φανερό ότι η γραμμή αυτή υπολειτουργεί. Πρέπει να υπάρχει και γι’ αυτό εμείς προτείναμε να υπάρχει, να διατηρηθεί. 
      Είναι χαρακτηριστικό ότι τους τρεις καλοκαιρινούς μήνες Ιούνιο, Ιούλιο, Αύγουστο σε εξακόσια δύο δρομολόγια, που το κάθε ένα είχε χωρητικότητα πεντακοσίων  επιβατών, οι επιβάτες ήταν πενήντα τρεις και τα ΙΧ είκοσι, πολύ χειρότερα από το χειμώνα. Τι μπορεί να γίνει τώρα; Πιστεύω ότι, πρώτον, υπάρχει γραμμή και αυτό είναι ένα δεδομένο. Το δεύτερο είναι να γίνουν περισσότερα τα δρομολόγια, γιατί είναι μικρή η απόσταση και μπορεί να κάνει όχι τρία αλλά εκατό που λέει ο λόγος. 
      Πιστεύω, λοιπόν, ότι ειδικά για κάποιες μέρες και για κάποιες έκτακτες ανάγκες, θα μπορούμε να ενισχύσουμε αυτήν τη γραμμή και να συνεννοηθούμε, ώστε να υπάρχουν περισσότερα δρομολόγια, παρ’ ότι όπως βλέπετε από τα στοιχεία που σας δίνω, δεν αιτιολογείται. Γι’ αυτό δεν πήγαμε. Αν υπήρχε κίνηση, πιστεύω ότι θα είχαν επιδείξει ενδιαφέρον και άλλες εταιρείες. Παρ’ όλα αυτά επιβάλαμε τη γραμμή. Σας θυμίζω ότι στο Αίγιο κάνουμε λιμενικά έργα πολλών δισεκατομμυρίων δραχμών, για να υπάρξουν και άλλου είδους δυνατότητες, σε μια γραμμή μάλιστα που μετά την έναρξη της λειτουργίας της γέφυρας Ρίου-Αντιρρίου εκτιμώ ότι θα μπορέσει πράγματι να βοηθήσει, αφού γίνουν κάποια έργα και απέναντι στον Άγιο Νικόλαο. Παρ’ όλα αυτά γνωρίζετε και εσείς καλύτερα από εμένα ότι αυτή η γραμμή κυρίως λειτουργεί όταν υπάρχουν προβλήματα στο Ρίο-Αντίρριο. Όταν υπάρχουν προβλήματα στο Ρίο-Αντίρριο και διακόπτεται η συγκοινωνία, όλοι τρέχουμε εκεί. Εγώ θα φροντίσω να υπάρχουν όσο το δυνατόν περισσότερα δρομολόγια. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσανθακόπουλος έχει το λόγο. 
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κύριε Υπουργέ, στο λιμάνι του Αιγίου λειτουργεί συμπληρωματικά το πορθμείο του Ρίου και έχει παράλληλες δραστηριότητες με το λιμάνι της Πάτρας. Εξυπηρετείτο το δρομολόγιο Αιγίου-Αγίου Νικολάου με τρία πλοία, διακόσιες χιλιάδες επιβάτες το χρόνο -δεν διαψεύδεται αυτό από τις υπηρεσίες σας- και εξήντα χιλιάδες φορτηγά και επιβατικά αυτοκίνητα το χρόνο. Τώρα με ένα πλοίο, εάν πάθει βλάβη, σαφώς θα αντιμετωπίσουμε αποκλεισμό. 
      Επίσης ο αριθμός των ενδιαφερομένων αυξάνεται. Η λειτουργία των ΤΕΙ στο Αίγιο θα εξυπηρετεί και τους σπουδαστές και τις οικογένειές τους. Πράγματι όταν κλείνει το Ρίο το Αίγιο, δίνει τη λύση. Πώς θα δώσει τη λύση, όμως, με ένα πλοίο; Οι επιπτώσεις είναι πολύ αρνητικές και θα φανούν στην τουριστική κίνηση. Ταυτόχρονα ο εμπορικός λιμένας θα υποβαθμιστεί, γιατί από εκεί έχουμε διακομιδή σταφίδας και μπανάνας και, όπως γνωρίζετε, η περισσότερη διακομιδή γίνεται από το Αίγιο. 
      Πιστεύω ότι, εάν θέλουμε να δώσουμε σαφείς απαντήσεις και λύσεις στο πρόβλημα, θα πρέπει το Συμβούλιο Ακτοπλοϊκών Συγκοινωνιών στο οποίο θα παραπέμψετε το θέμα να προχωρήσει σε πρόσθετες επαναπροκηρύξεις για το δημόσιο συμφέρον.
      Το δικαιούστε να το κάνετε. Έχετε υπογράψει μία τριετή σύμβαση. Δεν φτάνει. Μάλιστα υπάρχει μία αλληλογραφία από το Δημοτικό Λιμενικό Ταμείο του Αιγίου, η οποία πληρέστατα ενημερώνει για όλα αυτά τις υπηρεσίες σας. Στα άρθρα δε που έχουν να κάνουν με τη σύμβαση που έχετε συνάψει με την εταιρεία, η οποία έχει παρουσιαστεί, υπάρχουν κενά τα οποία δεν ικανοποιούν τους όρους για τους οποίους ο νόμος έχει ψηφιστεί. Μάλιστα, αναφέρεται στην τακτικότητα του δικτύου ακτοπλοϊκών συγκοινωνιών, τα δικαιώματα και τις υποχρεώσεις. Αναφέρομαι στην παράγραφο 1 του άρθρου 8, στην παράγραφο 3 του άρθρου 8 της σύμβασης. 
      ( Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Όπως είναι γνωστό, εσείς έχετε δικαίωμα να παρέμβετε και να παραπέμψετε στο Συμβούλιο Ακτοπλοϊκών Συγκοινωνιών το ζήτημα, ώστε να υπάρξει σαφής και αποτελεσματική λύση. 
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Νομίζω ότι δεν είναι απλά θέμα καλών προθέσεων. Είναι υποχρέωσή μας, γιατί η αναπτυξιακή και η συγκοινωνιακή πορεία της περιοχής είναι απαραίτητο να αναβαθμιστεί, όπως γνωρίζετε. 
      Επίσης, το Αίγιο θα αποτελέσει κέντρο διεθνούς ενδιαφέροντος και θα συνδέει τους Δελφούς με την αρχαία Υλίκη, η οποία ανακαλύφθηκε, κύριε Υπουργέ. 
      ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε συνάδελφε.
      Ο κύριος Υπουργός έχει το λόγο.
      ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητέ συνάδελφε, εγώ συμφωνώ με όλα όσα λέτε για την ανάπτυξη του Αιγίου και για το ειδικό ενδιαφέρον που έχει. Όμως δημόσια υπηρεσία δεν μπορώ να επιβάλω σε ένα πλοίο πεντακοσίων θέσεων όταν μεταφέρει σαράντα τρεις επιβάτες σε κάθε δρομολόγιο. 
       Αυτό που μπορώ να κάνω –και αυτό επίσης είναι επιβολή δημόσιας υπηρεσίας- είναι αντί να εκτελεί τρία δρομολόγια την ημέρα, να εκτελεί δέκα δρομολόγια την ημέρα. Παρ’ όλα αυτά, τα σαράντα τρία άτομα είναι σαράντα τρία άτομα και τα είκοσι Ι.Χ. είναι είκοσι Ι.Χ. Αυτά είναι πραγματικά στοιχεία. Αν επιβάλω οτιδήποτε διαφορετικό -εγώ θα κάνω ό,τι μπορώ μέσα από το Συμβούλιο Ακτοπλοϊκών Συγκοινωνιών για να διευκολύνω- θα καταπέσει μετά τις προσφυγές που θα γίνουν και στα ευρωπαϊκά όργανα και στα ελληνικά δικαστήρια. Διότι τα στοιχεία από μόνα τους είναι πάρα πολύ χαμηλά. Παρ’ όλα αυτά θα ενισχύσουμε τα δρομολόγια σ’ αυτήν τη γραμμή, έτσι ώστε σε μέρες, σε ώρες και σε έκτακτες ανάγκες να μπορούν να διευκολύνουν εκείνους που θα προτιμούσαν αυτήν τη γραμμή.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      Θα διακόψουμε για λίγα λεπτά και η συνεδρίαση θα συνεχιστεί με εκδήλωση για το Πολυτεχνείο. 
      
      (Δ Ι Α Κ Ο Π Η)
      
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, συνεχίζεται η διακοπείσα συνεδρίαση.
      Στεκόμαστε και φέτος, όπως το κάνουμε ήδη για είκοσι εννέα χρόνια, προσκυνητές μπροστά στο Πολυτεχνείο του Νοέμβρη του 1973, στα μηνύματά του, στα θύματα της στυγνής απάνθρωπης βίας και κυρίως στα διδάγματα εκείνου του αγώνα.
      Ως έθνος αναγνωρίζουμε και αποδεχόμαστε, γνωρίζοντας πλήρως το κόστος της απόφασής μας, πως η ελευθερία και η κοινωνική δικαιοσύνη είναι αξίες που καθοδηγούν τον καθημερινό μας αγώνα και πως η κατάκτησή τους έχει ως μόνιμη σταθερή προϋπόθεση τη δημοκρατική δράση, το σεβασμό των δικαιωμάτων του κάθε ανθρώπου στη ζωή, τη μόρφωση, την εργασία, την ατομική πρόοδο. Και αυτό σε μία κοινωνία όπου κυριαρχεί το δίκαιο του ισχυροτέρου, αποτελεί εμπόδιο στην πλήρη και ταχεία υλοποίηση του στόχου μας, της δημιουργίας δηλαδή μιας τέλειας κοινοπολιτείας. 
      Η δημοκρατία που απολαμβάνουμε σήμερα δεν είναι τέλεια και απαιτείται πολύς και δύσκολος αγώνας για να γίνει η κοινωνία μας δικαιότερη, για να διευρυνθούν στον απόλυτο βαθμό οι ορίζοντες της προσωπικής και της συλλογικής ελευθερίας και ευτυχίας.
      Όμως επιμένουμε: Αρνούμαστε να συμβιβαστούμε με την παραδοχή της ήττας που συνεπάγεται η άρνηση της δημοκρατικής δράσης, η παραίτηση, η κοινωνική και πολιτική περιθωριοποίηση.
      Σήμερα αρνούμαστε να αναγνωρίσουμε τη διαστρέβλωση της αλήθειας και την αμαύρωση της μνήμης του Πολυτεχνείου σε όσους το επιχειρούν είτε για να δικαιολογήσουν δικές τους απάνθρωπες ενέργειες είτε να περιορίσουν την εμβέλειά του σε μια στιγμιαία έξαρση συναισθημάτων που οδηγούν πέρα από το μέτρο και τη λογική. Το Πολυτεχνείο είναι σύμβολο διαρκούς εξέγερσης, διαρκούς αντίστασης με πνεύμα αυτοθυσίας και για ευγενικά ιδεώδη. Είναι σύμβολο δημοκρατίας.
      Κυρίες και κύριοι συνάδελφοι, ο φετινός εορτασμός του Πολυτεχνείου συμπίπτει με την πιο κρίσιμη στιγμή, ύστερα από την αποφράδα ημέρα της εισβολής του Αττίλα, για το μέλλον της μαρτυρικής μας Κύπρου και του λαού της, Ελληνοκύπριους και Τουρκοκύπριους, μετά την υποβολή του σχεδίου Ανάν.
      Δύο είναι οι διαφαινόμενες προοπτικές: Η πρώτη είναι η ένταξη της Κύπρου στην Ευρωπαϊκή Ένωση παράλληλα και όχι αναγκαίως, ταυτοχρόνως με μια δίκαιη και λειτουργική, συνεπώς βιώσιμη λύση που θα οδηγήσει βαθμιαία στην επούλωση των πληγών και στην ειρηνική επανασυμβίωση των δύο κοινοτήτων και θα καταστήσει την Κύπρο παράγοντα σταθερότητας, ειρήνης και ασφάλειας στην Ανατολική Μεσόγειο.
      Η άλλη προοπτική οδηγεί στη διαιώνιση του δράματος του κυπριακού λαού, της παραμονής του Αττίλα στην Κύπρο, της συνέχισης του εποικισμού των Τουρκοκυπρίων, αλλά και της ανατροπής της πληθυσμιακής ισορροπίας στο νησί με τις συνεχώς αυξανόμενες αφίξεις εποίκων από τα βάθη της Ανατολίας, της διατήρησης της εκκρεμότητας του Κυπριακού προβλήματος, που με την ανοχή της Διεθνούς Κοινότητας θα συνεχίσει έτσι να αποτελεί παράγοντα ανασφάλειας για την περιοχή και κινδύνων για το ειρηνικό μέλλον τόσο του λαού της Κύπρου όσο και των λαών των δύο γειτονικών χωρών, Ελλάδας και Τουρκίας.
      Η πρώτη προοπτική της ειρήνης και της προόδου του κυπριακού λαού είναι ο στόχος όλων των Ελλήνων. Για να τον επιτύχουμε, χρειάζεται να ενισχύσουμε με κάθε τρόπο τη διαπραγματευτική θέση της Κυπριακής Δημοκρατίας. 
      Θα επαναλάβω γι’ αυτό τη δήλωση του Προέδρου της Βουλής των Αντιπροσώπων της Κύπρου, του νουνεχή αγωνιστή Δημήτρη Χριστόφια, γιατί είναι και δική μου θέση: «Η έκφραση μαξιμαλιστικών και αυθαίρετων προσεγγίσεων που ωραιοποιούν σημαντικές θέσεις που υπάρχουν στο Σχέδιο, η έκφραση από την άλλη πλευρά μηδενιστικών και απόλυτα αρνητικών προσεγγίσεων για τις διάφορες πτυχές και το σύνολο του Σχεδίου, μειώνουν τη διαπραγματευτική δυνατότητα του Προέδρου Κληρίδη.» 
      Σε αυτές, λοιπόν, τις κρίσιμες ώρες για τον Ελληνισμό, για την Κύπρο, το Πολυτεχνείο στέλνει ξεκάθαρα μηνύματα σε όλες τις πολιτικές δυνάμεις, σε όλους τους πολίτες και ιδιαίτερα στους νέους και τις νέες της Ελλάδας, μηνύματα ενότητας, συσπείρωσης, αγώνα, μηνύματα δημοκρατικής ευθύνης και δημοκρατικής δράσης, μηνύματα αντίστασης στη βία, την παρακμή και τη βαρβαρότητα. 
      Το Πολυτεχνείο ας μας οδηγεί μπροστά στον αγώνα για την πρόοδο, τη δικαιοσύνη και την ελευθερία.
      Ο κ. Φλώρος Κωνσταντίνου, Κοινοβουλευτικός Εκπρόσωπος του ΠΑΣΟΚ, έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε.
      Η Βουλή των Ελλήνων τιμά και φέτος, όπως κάθε χρονιά, την επέτειο της εξέγερσης της φοιτητικής νεολαίας στο Πολυτεχνείο το Νοέμβριο του 1973. Τιμούμε το θάρρος και την πρωτοβουλία των νέων, που εξέφρασαν όλο τον ελληνικό λαό, για ελευθερία, δημοκρατία, εθνική ανεξαρτησία. Τιμούμε τον πατριωτισμό της νεολαίας, που έβαλε πάνω από τα καθημερινά και τα εφήμερα το συμφέρον της χώρας. Τιμούμε τη νεολαία της Αθήνας, της Θεσσαλονίκης, της Πάτρας, των Ιωαννίνων, που εκείνη την εποχή δυναμικά απαιτούσε να ονειρευτεί για ένα καλύτερο μέλλον για όλους τους Έλληνες. Τιμούμε όλους όσους σε αυτήν τη μελανή περίοδο για τη χώρα μας έθεσαν το «εμείς» πάνω από το «εγώ», το συνολικό συμφέρον πάνω από το ατομικό.
      Οι διαδηλώσεις εκείνης της περιόδου, η συμμετοχή του λαού, οι εκπομπές του ραδιοφωνικού σταθμού «Εδώ Πολυτεχνείο», η αντίδραση της χούντας και η είσοδος των τανκς στο Πολυτεχνείο, οι πολιτικές ανακατατάξεις μέσα στο στρατιωτικό καθεστώς και η εμφάνιση στο παρασκήνιο του βασανιστή Ιωαννίδη, η προσπάθεια τρομοκράτησης του ελληνικού λαού κλπ είναι σε όλους μας γνωστά. 
      Παρ’ όλη, όμως, αυτήν την προσπάθεια των ξενοκίνητων δικτατόρων και δικτατορίσκων, ένα είναι βέβαιο, ότι υπήρχε στην καρδιά όλων των Ελλήνων χαρά και ελπίδα. Ήμασταν βέβαιοι ότι κάτι καινούριο γεννιέται, κάτι καλύτερο έρχεται για την Ελλάδα, για τον τόπο μας. Κανείς μας δεν φαντάστηκε ότι ο επίλογος του δράματος της Ελλάδας, του Ελληνισμού, θα ήταν η μαρτυρική Κύπρος, ότι οι δικτάτορες και οι προστάτες τους θα ήθελαν να οδηγήσουν την Ελλάδα σε πρόθυρα εθνικής καταστροφής.
      Γι’ αυτό, κύριε Πρόεδρε, ορθώς άνοιξε ο φάκελος της Κύπρου για τους Έλληνες που έπαιξαν έναν επαίσχυντο ρόλο σε εκείνη την περίοδο. Είναι, πιστεύω, η ώρα να ανοίξουμε τον πραγματικό φάκελο της Κύπρου για τους ξένους που με ενέργειες ή σκόπιμες παραλείψεις οδήγησαν τον Αττίλα στην Κύπρο. Πρώτος μεταξύ των πρώτων είναι ο τότε Υπουργός Εξωτερικών των ΗΠΑ Χένρι Κίσιγκερ.
      Κύριε Πρόεδρε, η εικοστή ένατη επέτειος της εξέγερσης της νεολαίας στο Πολυτεχνείο, συμπίπτει με μια νέα φάση των προβλημάτων του Ελληνισμού, όπου πρώτο στην ημερήσια διάταξη όλων των κομμάτων και όλων των Ελλήνων είναι η Κύπρος. Πρώτη φορά έχουμε κάτι χειροπιαστό, γραπτό από το Γενικό Γραμματέα του ΟΗΕ, ως πρόταση επίλυσης του Κυπριακού. Πρώτη φορά η Κύπρος αισθάνεται την Ευρωπαϊκή Ένωση τόσο κοντά της. Λίγες μόνο ημέρες απομένουν για την υπογραφή των δεκαπέντε κρατών-μελών για την είσοδο της Κύπρου στην Ευρωπαϊκή Ένωση.
      Πρώτη φορά ο Αττίλας φαίνεται να στέκεται δίβουλος περί του πρακτέου στην Κύπρο. Πρώτη φορά το μήνυμα του Πολυτεχνείου για ενότητα φαίνεται να έχει τόσο μεγάλη αποδοχή στις πολιτικές ηγεσίες και το λαό της Κύπρου και της Ελλάδας. Πρώτη φορά το 2002 θα γιορτάσουμε την επέτειο του Πολυτεχνείου με βάσιμες ελπίδες ότι τα συνθήματά του σιγά σιγά γίνονται πράξη.
      Τιμή και δόξα στους αγωνιστές του Πολυτεχνείου!
      ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, η εξέγερση του Πολυτεχνείου εκπέμπει, και μάλιστα διαχρονικά, ένα διπλό μήνυμα. Το πρώτο μήνυμα έγκειται στο ότι η Δημοκρατία είναι εύθραυστο αγαθό. Ποτέ δεν είναι δεδομένο. Οφείλουμε να το υπερασπιζόμαστε πάντοτε. Και αυτή η υπεράσπιση είναι χρέος όλων, πέρα και έξω ακόμα και από ηλικίες. 
      Το δεύτερο μήνυμα είναι ότι στην υπεράσπιση των θεσμών και της Δημοκρατίας δεν έχει σημασία το πλήθος και η δύναμη. Σημασία έχει το περίσσευμα της ψυχής και η αποφασιστικότητα. Ποιος άραγε περίμενε, όταν ξεκίνησε η εξέγερση του Πολυτεχνείου, ότι οι λίγοι εκείνοι νέοι που πήραν την απόφαση ν’ αντισταθούν θα αποτελούσαν το θεμέλιο και τη βάση από την οποία θα ξεκινούσε η αρχή του τέλους της δικτατορίας; Κι όμως έγινε. Γι’ αυτό σημασία έχει η απόφαση περισσότερο από τη δύναμη, περισσότερο από το πλήθος.
      Η εξέγερση του Πολυτεχνείου σηματοδότησε, όπως είπα,  την αρχή του τέλους της δικτατορίας. Αλλά ποιου τέλους; Όταν το λυκαυγές της Μεταπολίτευσης σάρωνε τα τελευταία σκοτάδια της επτάχρονης δικτατορίας, το τοπίο στην Ελλάδα και την Κύπρο είχε κάτι από αρχαία τραγωδία. Στην Ελλάδα ξεκίναγε μια άλλη περίοδος, η περίοδος της δημοκρατίας, της προόδου. Αλλά στην Κύπρο, τη μαρτυρική Κύπρο, τα σημάδια ήταν ανεξίτηλα. 
      Η εισβολή και η κατοχή άφηνε πάνω της το αίμα στο νησί εκείνο το οποίο ακόμα και σήμερα, και τούτη τη στιγμή, πληρώνει τις συνέπειες αφ’ ενός της αφροσύνης και του διχασμού – του διχασμού που ποτέ δεν πρέπει να ξεχνάμε τι στοίχισε κάθε φορά που συνέβη στον Τόπο και στο Λαό μας. Αφ’ ετέρου δε του κυνισμού της διεθνούς σκηνής που ποτέ δεν στάθηκε άξια και ποτέ δεν είχε τη βούληση να επιβάλει το δίκαιο όπως αυτό το πρέπει να ισχύει και να εφαρμόζεται. Γιατί σε αυτήν τη διεθνή σκηνή είναι σαφές ότι η εφαρμογή του διεθνούς δικαίου υπήρξε πάντοτε επιλεκτική. Και αυτό τραυμάτισε και τη διεθνή δικαιοσύνη αλλά και την αξιοπιστία της διεθνούς κοινότητας και των θεσμών της.
      Η εικοστή ένατη επέτειος της εξέγερσης του Πολυτεχνείου συμπίπτει φέτος με την κρισιμότερη στιγμή για το μαρτυρικό νησί, την Κύπρο. Όλοι τούτη την ώρα πρέπει να αρθούμε στο ύψος των περιστάσεων, όλοι οι εκπρόσωποι του Ελληνισμού. Και όταν λέμε ότι πρέπει να αρθούμε στο ύψος των περιστάσεων, η στάση μας πρέπει να είναι ένα αμάλγαμα ρεαλισμού και αποφασιστικότητας. Σε καμιά περίπτωση όμως η αποφασιστικότητα, που έχει τον πρώτο λόγο, δεν μπορεί να ακρωτηριασθεί πάνω στην προκρούστεια κλίνη του ρεαλισμού. 
      Ο ρεαλισμός μπορεί να μας δώσει τα πραγματικά εκείνα τα μέτρα, πάνω στα οποία θα εκταθεί η αποφασιστικότητα. Μια αποφασιστικότητα που σημαίνει ότι πρέπει, για να υπερασπισθούμε το δίκαιο και του κυπριακού λαού, να αξιοποιήσουμε όλες -μα όλες- τις δυνατότητες που έχει σήμερα ο Τόπος και ο Λαός μας. Η Ελλάδα έχει θέση στη διεθνή σκηνή. Η Ελλάδα ανήκει στην Ευρωπαϊκή Ένωση. Είναι λοιπόν πολλά τα μέσα αυτά, τα οποία έχουμε για να πιέσουμε, για να μη συμβιβαστούμε. Γιατί οιοσδήποτε συμβιβασμός αυτήν την ώρα είναι επώδυνος όχι μόνο για την Ελλάδα αλλά για ολόκληρο τον Ελληνισμό.
      Θα ήθελα να τελειώσω λέγοντας ότι αν υπάρχει κάτι που θα μπορούσε να συμπυκνώσει καλύτερα τη σύνδεση της μνήμης και της εξέγερσης του Πολυτεχνείου με τα σημερινά δεδομένα στην Κύπρο, είναι, νομίζω, ένα κομμάτι από το πιο κυπριακό από τα κυπριακά ποιήματα του Γιώργου Σεφέρη. Και μιλώ, φυσικά, για το «Σαλαμίνα της Κύπρος», εκεί που ο Γιώργος Σεφέρης λέει: «Θεέ μου, βοήθησέ μας να θυμόμαστε πώς έγινε τούτο το φονικό. Την αρπαγή, το δόλο, την ιδιοτέλεια, το στέγνωμα της αγάπης. Θεέ μου, βοήθησέ μας να τα ξεριζώσουμε».
      Ευχαριστώ πολύ.
      (Χειροκροτήματα)
      ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του Κ.Κ.Ε. κ. Αντώνης Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Τιμούμε σήμερα την επέτειο του Πολυτεχνείου, τιμούμαι τα θύματα και όσους αγωνίστηκαν στα δύσκολα εκείνα χρόνια της δικτατορίας για «ψωμί, παιδεία, ελευθερία, εθνική ανεξαρτησία». Υπενθυμίζω με αυτόν τον τρόπο τα βασικά αιτήματα και συνθήματα του Πολυτεχνείου και του αγώνα κατά τη διάρκεια της χούντας.
      Σήμερα δεν είναι μέρα μόνο τιμής και μνήμης, αλλά είναι και μία ευκαιρία να σημειώσουμε ορισμένα βασικά συμπεράσματα από τα γεγονότα και τις εξελίξεις εκείνης της εποχής και να αναδείξουμε τη σημασία τους για το σήμερα.
      Ο ρόλος των Αμερικάνων πλέον είναι αναμφισβήτητος τόσο για την επιβολή όσο και για τη στήριξη της δικτατορίας στην Ελλάδα. Το ίδιο όμως και για την απόπειρα πραξικοπήματος στην Κύπρο τον Αττίλα και την κατοχή, αλλά και το ότι ποτέ δεν υλοποιήθηκαν οι αποφάσεις του Συμβουλίου Ασφαλείας.
      Αυτές τις ημέρες βιώνουμε, όμως, μία άλλη παρέμβαση, ιμπεριαλιστική τη λέμε εμείς, έναν ωμό εκβιασμό να αποδεχθεί η Κύπρος και η Ελλάδα ένα απαράδεκτο και επικίνδυνο για το μέλλον της Κύπρου σχέδιο. Κανείς δεν είναι αφελής να μην καταλαβαίνει ότι το σχέδιο αυτό είναι αμερικάνικης και βρετανικής έμπνευσης.
      Βλέπουμε την ιστορία  να επαναλαμβάνεται, δηλαδή την καταπάτηση τότε κάθε έννοιας Διεθνούς Δικαίου με τον Αττίλα. Τώρα με την απομάκρυνση του διεθνούς δικαίου από τις αποφάσεις του ΟΗΕ. Αλλά και τα βασικά αιτήματα του Πολυτεχνείου, παρά τις διαφορετικές πολιτικές συνθήκες σήμερα, παραμένουν επίκαιρα και ορισμένα από αυτά είναι πιο πιεστικά από τότε.
      Το ψωμί της εργαζόμενης οικογένειας και στη χώρα μας μειώνεται. Το εισόδημα του  λαού μειώνεται, χειροτερεύει το βιοτικό επίπεδο, αυξάνει η ανεργία, τα κοινωνικά δικαιώματα συρρικνώνονται μέχρι και ανατρέπονται, δικαιώματα για τα οποία έγιναν μεγάλοι αγώνες και πολλές θυσίες.
      Βλέπουμε την παιδεία, ειδικότερα την εκπαίδευση να προσαρμόζεται στους κανόνες της αγοράς και στις ανάγκες του κεφαλαίου και ταυτόχρονα την εργαζόμενη οικογένεια να στενάζει κάτω από το οικονομικό βάρος μόρφωσης του παιδιού για να του εξασφαλίσει μία ευκαιρία για μία θέση στον ήλιο.
      Κύριοι συνάδελφοι, μπορεί να αποκαταστάθηκαν οι αστικοί κοινοβουλευτικοί θεσμοί, όμως τα ατομικά και τα συλλογικά δικαιώματα βρίσκονται σε μία πορεία αμφισβήτησης, συρρίκνωσης και ανατροπής και στην Ελλάδα και στις περισσότερες χώρες του κόσμου. Στο όνομα κυρίως της αντιμετώπισης της τρομοκρατίας γίνεται συγκεκριμένη προσπάθεια ενίσχυσης των αυταρχικών δομών και θωράκισης του συστήματος απέναντι στις ενοχλητικές φωνές στα λαϊκά και κοινωνικά κινήματα.
      Τέλος, ο αγώνας για εθνική ανεξαρτησία και για ασφάλεια της χώρας, μιας χώρας που βρίσκεται στο επίκεντρο μιας εύφλεκτης περιοχής και ο αγώνας για ειρήνη, όχι δεν έχουν χάσει την επικαιρότητά τους αλλά είναι περισσότερο επίκαιρα παρά ποτέ.
      Η τάξη πραγμάτων που προωθούν οι ισχυροί δεν έχει μόνο θύματα, χθες στη Γιουγκοσλαβία και στο Αφγανιστάν, αύριο στο Ιράκ και δεν ξέρω και σε  ποιες άλλες χώρες, αλλά έχει ως θύματα απ’ ό,τι φαίνεται το Κυπριακό και πιθανόν στο μέλλον και τα εθνικά μας δίκαια που αμφισβητούνται από τους εξ Ανατολής γείτονες με τις πλάτες των ξένων.
      Η αντίσταση σε αυτές τις προοπτικές, ο αγώνας και σήμερα για ψωμί, παιδεία, ελευθερία, για πραγματική δημοκρατία, για εθνική ανεξαρτησία, στις σημερινές τους βέβαια διαστάσεις, ο αγώνας για ειρήνη ενάντια στη νέα τάξη πραγμάτων και ο αγώνας για μία Κύπρο πραγματικά ενιαία, πραγματικά ανεξάρτητη για μία βιώσιμη πραγματικά λύση στο Κυπριακό, ζητήματα που δεν αντιμετωπίζονται από το σχέδιο Ανάν, είναι αγώνας, είναι αντιστάσεις που πρέπει να δυναμώσουν.
      Αυτά τα αιτήματα πιστεύω ότι θα προβληθούν και στις εκδηλώσεις του Πολυτεχνείου και στην τελευταία, τη μεγαλύτερη εκδήλωση στην πορεία προς την Αμερικάνικη Πρεσβεία. Ο αγώνας σ’ αυτήν την κατεύθυνση νομίζουμε ότι είναι η καλύτερη τιμή, η έμπρακτη απόδοση τιμής στους αγώνες του Πολυτεχνείου
      ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Αυτά που έγιναν το Νοέμβριο του 1973 στο Πολυτεχνείο αποτελούν την έγερση ενός λαού έξω από κομματικές οδηγίες και τη διεκδίκηση να βρει τους δρόμους της ιστορίας του. Έχουν από τότε αυτά τα γεγονότα ένα πνευματικό, κοινωνικό και πολιτικό συμβολισμό που ξεπερνάει τη συγκυρία και το τελετουργικό μιας επετείου. Δίνουν αγωνιστικό περιεχόμενο, ηθικό περιεχόμενο ζωής στο αντιστασιακό πνεύμα που από τους ιστορικούς ομιλητές όπως ο Σβορώνος επισημαίνεται ότι ενυπάρχει στον ελληνικό λαό. Είναι το ανυπότακτο κοινωνικό φρόνημα που ζητάει ελευθερία, δικαιοσύνη και προκοπή, ψωμί, παιδεία, ελευθερία για να δώσει στη δημοκρατία και την προκοπή ανθρώπινο πρόσωπο. 
      Μέσα από οδυνηρές δοκιμασίες και ανυπολόγιστες θυσίες μέσα από περιπέτειες είναι κοινό κτήμα αξία πολιτισμού για την ελληνική κοινωνία η δημοκρατική ευαισθησία, ο συνταγματικός πατριωτισμός για την υπεράσπιση των ανθρωπίνων δικαιωμάτων, των πολιτικών ελευθεριών και των κοινωνικών εγγυήσεων. Αυτές τις κατακτήσεις των δημοκρατικών και κοινωνικών αγώνων καμία πολιτική, καμία κυβέρνηση, καμία σκοπιμότητα δεν μπορούν να ενοχοποιούν ή να περιορίζουν. Οι κερδισμένες στο πεδίο της ιστορίας αξίες μιας κοινωνίας πάντοτε θα σηματοδοτούν τις ιδεολογικοπολιτικές αναζητήσεις των πολιτών και θα διεκδικούν θέση διακριτή στην καθημερινή λειτουργία του πολιτικού μας συστήματος και του δημόσιου βίου της χώρας. 
      Τιμάμε το Πολυτεχνείο σε μια κρίσιμη για ολόκληρο τον κόσμο περίοδο. Στο όνομα αυτής της απότισης φόρου τιμής, στο όνομα αυτών των ιστορικών κατακτήσεων του λαού μας λέμε όχι στον πόλεμο που ετοιμάζεται γιατί ο πόλεμος είναι έγκλημα κατά της ανθρωπότητας, γιατί δεν υπάρχουν ανθρωπιστικοί προληπτικοί ή ιεροί πόλεμοι, γιατί ο κώδικας του πολέμου είναι αντίθετος με τον κώδικα της ειρήνης, της ζωής και του πολιτισμού.
      Στο όνομα αυτών των ιστορικών κατακτήσεων που τιμάμε σήμερα λέμε ότι ο σημερινός κόσμος πρέπει να αλλάξει, ότι ένας διαφορετικός κόσμος είναι εφικτός, ότι η νεοφιλελεύθερη παγκοσμιοποίηση και η νέα τάξη πραγμάτων της αυτοκρατορικής ηγεμονίας των Ηνωμένων Πολιτειών της Αμερικής δεν πρέπει να ταλαιπωρήσουν τον 21ο αιώνα. 
      Η κραυγή του Πολυτεχνείου για «ψωμί, παιδεία, ελευθερία» βρίσκει την ιστορική της προέκταση στα αιτήματα των νέων κοινωνικών κινημάτων σήμερα που διεκδικούν ανθρώπινη ανάπτυξη με δημοκρατία για όλους, ώστε οι άνθρωποι να είναι πάνω από τα κέρδη, οι κοινωνίες πάνω από τις αγορές, η πολιτική πάνω από τη χρηματιστηριακή οικονομία και τους μηχανισμούς της.
      Όπως και στο Πολυτεχνείο έτσι και σήμερα στον κόσμο το παγκόσμιο κοινωνικό φόρουμ του Πόρτο Αλέγκρε και το ευρωπαϊκό κοινωνικό φόρουμ της Φλωρεντίας δεν είναι οι νέοι που τους έλεγαν αλήτες, όπως λέει ο ποιητής, είναι μήτρα αγώνων και εξελίξεων, χώρος συνάντησης γενεών, εμπειριών και ιδεών, εργαστήριο εναλλακτικών αναζητήσεων γιατί κανένας αυταρχισμός, κανένας οικονομισμός, κανένας παγκοσμιοποιημένος νεοφιλελευθερισμός δεν μπορεί να είναι ιστορικός ντετερμινισμός για την ανθρωπότητα. Και σήμερα στον κόσμο είναι ισχυρή και απλώνεται ολοένα και περισσότερο η φωνή, η κραυγή λαών και κοινωνιών για «ψωμί, παιδεία, ελευθερία», γιατί υπάρχει φτώχεια και ανεργία, γιατί υπάρχει ανελευθερία και αυταρχισμός, μιλιταρισμός και στρατοκρατίες, ανάπηρες και μεταλλαγμένες δημοκρατίες, γιατί υπάρχουν αναλφαβητισμοί, ανισότητες και αδικίες ανάμεσα στις κοινωνίες των νέων τεχνολογιών και στις κοινωνίες των αποκλεισμών.
      Η προέκταση του αγώνα για «ψωμί, παιδεία, ελευθερία» σήμερα σημαίνει να προχωρήσουν οι κοινωνίες και οι λαοί πιο πέρα από το μοντέλο του κοινωνικού κράτους στο μοντέλο των μη αποκλεισμών, να προχωρήσουν πιο πέρα από το μοντέλο του κράτους δικαίου στο μοντέλο της διευρυμένης δημοκρατίας, των εγγυήσεων για όλα τα δικαιώματα όλων.
      Αποτελεί πολιτική παραδοξολογία και ιδεολογική υποκρισία να τιμάμε τον αγώνα για «ψωμί-παιδεία-ελευθερία» και να προωθούμε ή να νομιμοποιούμε μέτρα συρρίκνωσης του κοινωνικού κράτους στο όνομα της ανταγωνιστικότητας και περιορισμού του κράτους-δικαίου στο όνομα ενός ιδιότυπου μοντέλου ασφάλειας που κυριαρχείται από την αστυνομική και σωφρονιστική λογική και όχι από την κοινωνική ευαισθησία.
      Κυρίες και κύριοι συνάδελφοι, η δικτατορία της 21ης Απριλίου δεν ήλθε ξαφνικά. Από καιρό πριν πολλά γεγονότα όπως η αποστασία του ’65 έδειχναν ότι η χώρα είχε μπει στο δρόμο εκτροπής και η πολιτική ζωή στο φαύλο κύκλο της κρίσης. Η βαρβαρότητα και η χυδαιότητα της επτάχρονης δικτατορίας στην Ελλάδα οδήγησε στο εγκληματικό πραξικόπημα κατά του Μακαρίου και στην τουρκική εισβολή και κατοχή της Κύπρου. 
      Η δίκαιη και βιώσιμη λύση του Κυπριακού προβλήματος και η ένταξη της Κυπριακής Δημοκρατίας στην Ευρωπαϊκή Ένωση απρόσκοπτα είναι χρέος της διεθνούς κοινότητας αν θέλει να μην κάνει επιλεκτική χρήση των αρχών, για να μην αποτελεί η Κύπρος τη διαρκή εξαίρεση από το ευρωπαϊκό κεκτημένο και από τις ρυθμίσεις του Οργανισμού Ηνωμένων Εθνών.
      Δεν θέλουμε να μείνουν τα πράγματα όπως έχουν, γιατί αυτό σημαίνει διαιώνιση της εισβολής και της κατοχής και παγίωση της διχοτόμησης. Δεν θέλουμε να μείνει η Κύπρος μόνη ή έξω από τους διεθνείς οργανισμούς, γιατί αυτό σημαίνει χειροτέρευση των σημερινών συνθηκών που αντιμετωπίζει και η Κύπρος και η χώρα. 
      Σήμερα λοιπόν που το πρόβλημα της Κύπρου έχει φθάσει σε ιστορικό όριο, η Ελλάδα καιρός είναι να έχει εθνική στρατηγική και συνεννόηση για να μην ταλαιπωρείται ο λαός μας κάθε φορά που προκύπτουν μεγάλα ζητήματα εθνικής πολιτικής, όπως λέει ο Παλαμάς σε άλλες περιόδους απ’ όλους του Ελληνισμού τους φανφαρόνους, απ’ όλα της ρωμιοσύνης τα καμάρια.
      Να πούμε λοιπόν τα πράγματα με το όνομά τους και να επεξεργαστούμε τη σκληρή προσπάθεια που χρειάζεται για να είναι η Κύπρος ένα ενιαίο κράτος με μια κυριαρχία και ιθαγένεια, που θα λειτουργεί ως ισότιμο κράτος-μέλος της Ευρωπαϊκής Ένωσης και μέσα από τη δομή και τη διάρθρωση των θεσμών του θα υλοποιεί το ευρωπαϊκό κεκτημένο. Να δούμε το Κυπριακό ως ιστορική εκκρεμότητα  και όχι ως ένα ακόμα θέμα με το μάτι στραμμένο προς τις εκλογές. 
      Ο αγώνας για εθνική ανεξαρτησία, λαϊκή κυριαρχία και κοινωνική δικαιοσύνη που τιμάμε στο όνομα της επετείου του Πολυτεχνείου διαμόρφωσε μία μεταπολιτευτική περίοδο αγωνιστικών διεκδικήσεων, κοινωνικών ευαισθησιών και πολιτικών εξελίξεων. Όλοι βλέπουμε ότι η Μεταπολίτευση είναι η μοναδική περίοδος στη νεότερη ιστορία του τόπου με πολιτική ομαλότητα και δημοκρατική σταθερότητα. Καμία σκοπιμότητα δεν πρέπει να οδηγεί στη μεταπολίτευση της Μεταπολίτευσης με συντηρηκοποίηση  και εκφυλισμό του δημόσιου βίου. 
      Η ανάγκη αντιμετώπισης της τρομοκρατίας και απονομής δικαιοσύνης με δίκαιη δίκη δεν πρέπει να οδηγεί στην ενοχοποίηση της αντιδικτατορικής αντίστασης και στη μείωση της μεταπολιτευτικής κοινωνικής διεκδίκησης και ευαισθησίας. 
      Το διαρκές μήνυμα του Πολυτεχνείου προς την κοινωνία και τους νέους είναι ότι αυτός ο τόπος έχει ιστορία που υπαγορεύει ζωντανή μνήμη και ότι αυτός ο τόπος δεν βολεύεται με τον ευτελισμό και εκχυδαϊσμό του δημόσιου βίου και ακόμα ότι οι εξελίξεις φέρνουν αντιστάσεις στον κομφορμισμό και αμοραλισμό και ότι οι εξελίξεις απαιτούν αγώνες για έναν κόσμο ιδεών, αξιών και ελευθεριών για να έχουν οι εξελίξεις ανθρώπινο πρόσωπο. 
      ΠΡΟΕΔΡΟΣ (Απόστολος Κακλαμάνης): Ο Υπουργός Επικρατείας κ. Στέφανος Μανίκας έχει το λόγο.
      ΣΤΕΦΑΝΟΣ ΜΑΝΙΚΑΣ (Υπουργός Επικρατείας): Κύριε Πρόεδρε, κυρίες και κύριοι συνάδελφοι, η εξέγερση του Πολυτεχνείου το Νοέμβρη του 1973 έχει καταγραφεί στη σύγχρονη πολιτική ιστορία ως μία κορυφαία στιγμή αντίστασης της νεολαίας του τόπου μας. 
      Βεβαίως η ελληνική ιστορία βρίθει πολλών και ανάλογων παραδειγμάτων, ηρωικών πράξεων και εξεγέρσεων ενάντια σε ό,τι καθήλωνε, καταπίεζε ή αφαιρούσε δημοκρατικά δικαιώματα.
      Αν υπάρχει μία ιδιαιτερότητα και ένα ιδιαίτερο χαρακτηριστικό σε εκείνη τη λαϊκή εξέγερση, αυτή ήταν, πρώτον, το αυθόρμητο, δεύτερον, το αυθεντικό και το τρίτο ήταν ότι ξεφεύγοντας από την παγίδα όλων των νεολαιίστικων κινημάτων, τα οποία εγγενώς υποφέρουν από ασάφεια και σύγχυση, κατάφερε την αντίδρασή της να την κάνει πολιτικό αίτημα και να την συμπυκνώσει και να την κάνει πολιτικό αίτημα στο σύνθημα «Ψωμί – Παιδεία – Ελευθερία».
      Αυτό το σύνθημα ιδιαίτερα τα πρώτα χρόνια της Μεταπολίτευσης διαμόρφωσε όρους ιδεολογικής και πολιτικής ηγεμονίας μέσα από συλλογικές, μαζικές, ενωτικές δράσεις. Και είναι αίσθησή μας και βεβαιότητα ότι διαμόρφωσε σε έναν βαθμό και το πολιτικό πλαίσιο της δημοκρατίας μας.
      Κύριε Πρόεδρε, κυρίες και κύριοι συνάδελφοι, η άκριτη και η μηχανιστική μεταφορά του συνθήματος αυτού στο χρόνο, ιδιαίτερα στις μέρες μας, κατά τη γνώμη μας αδικεί και το ίδιο το σύνθημα, αλλά και την ίδια την ουσία του, μία ουσία που έχει ένα απλό νόημα: τη διαρκή πάλη για κοινωνική δικαιοσύνη, τη διαρκή πάλη για αναβαθμισμένη ποιότητα ζωής και δημοκρατίας. Αυτό ήταν το βαθύτερο νόημα της εξέγερσης των νέων του Πολυτεχνείου.
      Και ανεξάρτητα από το πώς κανένας μετά από είκοσι εννιά χρόνια αποτιμά αυτό το γεγονός, οφείλουμε και πρέπει να καταλήξουμε στο ελάχιστο: αυτή η εξέγερση δεν πρέπει να παραμείνει στην εθνική μας βιβλιοθήκη και στη μνήμη μας σαν ένας σκονισμένος φάκελος, αλλά θα πρέπει να αποτελέσει μια ζώσα δύναμη πολιτικού, κοινωνικού, δημοκρατικού αγώνα, ενός αγώνα, ο οποίος υπερβαίνει τα κομματικά όρια, εμπεριέχει τις πολιτικές αντιθέσεις και τις πολιτικές συγκρούσεις, αλλά έχει τη δυνατότητα και την ικανότητα να τις συνθέτει για το εθνικό όφελος και την εθνική προοπτική.
      Εάν μπορούμε να συμφωνήσουμε και σε ένα δεύτερο σημείο, ότι με την εξέγερση του Πολυτεχνείου άνοιξε και ο δρόμος για την αποκατάσταση της δημοκρατίας, δυστυχώς πρέπει να θυμόμαστε ότι κάτω από μία ιστορική παραδοξότητα αυτό συνδυάστηκε με την κυπριακή τραγωδία. Και σήμερα η υπόθεση της Κύπρου βρίσκεται σε ένα κρίσιμο σημείο.
      Έχουμε μπροστά μας να προασπίσουμε δύο πράγματα. Έχουμε μπροστά μας να προασπίσουμε την βεβαιότητα της ένταξης της Κύπρου στην Ευρωπαϊκή Ένωση. Και ανεξάρτητα από αυτό έχουμε μπροστά μας την ιστορική ευθύνη με ενότητα, ομοθυμία και ομοψυχία να υπερασπίσουμε την προοπτική μιας δίκαιης, βιώσιμης, λειτουργικής λύσης, στα πλαίσια των αποφάσεων του ΟΗΕ, του Διεθνούς Δικαίου και του ευρωπαϊκού κεκτημένου.
      Νομίζω ότι όλες οι πολιτικές δυνάμεις, αντιλαμβανόμενες πλήρως το βάρος των ιστορικών ευθυνών, που η κάθε μία και όλοι μαζί επωμιζόμαστε, σε αυτήν την κατεύθυνση, πέρα από διαφορές και πέρα από συγκρούσεις, οι οποίες είναι και ουσιαστικές και παραγωγικές και δημιουργικές, μπορούμε μετά από λίγο καιρό να λέμε ότι επιτελέσαμε επαρκώς και στο ακέραιο το καθήκον μας.
      Κύριε Πρόεδρε, κυρίες και κύριοι συνάδελφοι, είκοσι εννιά χρόνια μετά την εξέγερση του Πολυτεχνείου πολλά έχουν αλλάξει, αν όχι όλα. Ωστόσο, η νέα εποχή φέρνει καινούριες ανισότητες, θέτει νέα ζητήματα δημοκρατίας. Η παγκοσμιοποίηση είναι μία πραγματικότητα, την οποία δεν μπορούμε να καταργήσουμε. Μπορούμε όμως να δουλέψουμε για να αντιστρέψουμε τις λειτουργίες της, να διαμορφώσουμε κοινωνίες χωρίς αποκλεισμούς, κοινωνίες ανοιχτές, δημοκρατικές, που σέβονται τη διαφορά και το διαφορετικό και ταυτόχρονα έχουν έναν ανθρωποκεντρικό χαρακτήρα.
      Να το καινούριο έδαφος, να το νέο τοπίο πάνω στο οποίο το νόημα και το σύνθημα του Πολυτεχνείου επικαιροποιείται.
      Η ελληνική Κυβέρνηση σήμερα, είκοσι εννέα χρόνια μετά την εξέγερση του Πολυτεχνείου, τιμά τη μνήμη των νέων εκείνων ανθρώπων επώνυμων και ανώνυμων, οι οποίοι με την προσφορά τους άνοιξαν το δρόμο για την επάνοδο της δημοκρατίας στον τόπο μας.
      Ταυτόχρονα θέλουμε να υπενθυμίσουμε ότι όλοι μαζί έχουμε μια ευθύνη: Αυτά τα συνθήματα και αυτά τα μηνύματα δεν είναι απλώς μια ιστορική παρακαταθήκη. Οφείλουμε και έχουμε την υποχρέωση –το σύνολο του πολιτικού κόσμου- να τα σεβαστούμε ενσωματώνοντάς τα στην καθημερινή πράξη και ζωή μας.
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, σας παρακαλώ να τηρήσουμε ενός λεπτού σιγή στη μνήμη των νεκρών του Πολυτεχνείου και όλων των εθνικών και δημοκρατικών αγώνων του λαού μας.
      (Στο σημείο αυτό εγείρονται όλοι οι Βουλευτές και τηρείται στην Αίθουσα ενός λεπτού σιγή)
      Αιωνία τους η μνήμη!
      
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 13/24-10-2002 επερώτηση του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και εκατόν είκοσι Βουλευτών του κόμματός του προς τον Υπουργό Γεωργίας, σχετικώς με την κυβερνητική πολιτική στον αγροτικό τομέα. 
      Το Κομμουνιστικό Κόμμα Ελλάδος ορίζει ως Κοινοβουλευτικό του Εκπρόσωπο τον κ. Σταύρο Σκοπελίτη. 
      Την επερώτηση θα αναπτύξουν οι Βουλευτές κύριοι Ευάγγελος Μπασιάκος, Αλέξανδρος Κοντός, Νικόλαος Κατσαρός, Γεώργιος Καρασμάνης και Γεώργιος Δεικτάκης.
      Το λόγο έχει ο πρώτος εξ αυτών κ. Ευάγγελος Μπασιάκος.
      ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, το σύνολο των Βουλευτών της Νέας Δημοκρατίας με επικεφαλής τον Πρόεδρο του κόμματος, τον κ. Καραμανλή, καταθέσαμε την πρώτη επερώτηση της παρούσας Κοινοβουλευτικής Συνόδου σε σχέση με θέματα και προβλήματα του Υπουργείου Γεωργίας, για να καταδείξουμε τη μεγάλη σημασία που αποδίδει το κόμμα μας στον ευαίσθητο αυτόν τομέα, που αποτελεί και τη ραχοκοκαλιά της ελληνικής υπαίθρου.
      Ταυτόχρονα θέλουμε να αναδείξουμε τα σημαντικά προβλήματα τα οποία διογκώνονται και διευρύνονται, ειδικότερα τα τελευταία χρόνια, με ευθύνη της Κυβέρνησης. Η ελληνική γεωργία χαρακτηρίζεται από σοβαρό πρόβλημα ανταγωνιστικότητας, από αυξημένο κόστος παραγωγής και κόστος του χρήματος, από σημαντική μείωση του αγροτικού εισοδήματος, από δυσλειτουργία των κρατικών υπηρεσιών αρμοδιότητας του Υπουργείου Γεωργίας, από αδυναμία αξιοποίησης των κοινοτικών πόρων που διατίθενται μέσω των διαρθρωτικών προγραμμάτων για την ελληνική περιφέρεια.
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Σοβαρά προβλήματα αντιμετωπίζουν θεσμοί, όπως αυτοί της συλλογικής δράσης, οι συνεταιρισμοί, οι ομάδες παραγωγών, οι διεπαγγελματικές οργανώσεις. Σοβαρά προβλήματα αντιμετωπίζει η δυνατότητα μεταφοράς, διακίνησης και διάθεσης των προϊόντων μας με ικανοποιητικούς όρους, τόσο στην εσωτερική όσο και στην ευρωπαϊκή και διεθνή αγορά.
      Σοβαρά προβλήματα αντιμετωπίζουν επίσης οι θεσμοί που πρόσφατα η Κυβέρνηση ψήφισε και αναφέρονται είτε στη λειτουργία του ΟΠΕΚΕΠΕ, των κοινοτικών επιδοτήσεων, είτε στην αγροτική ασφάλιση, που διακρίνεται για τη μεγάλη καθυστέρηση στην καταβολή των αποζημιώσεων και στην υποεκτίμηση των ζημιών.
      Σοβαρά προβλήματα αντιμετωπίζει ο τομέας της αγροτικής έρευνας και της αγροτικής εκπαίδευσης, για να γίνει κτήμα στους αγρότες ό,τι εξελίσσεται και αφορά τις νέες μεθόδους καλλιέργειας, την αναδιάρθρωση των καλλιεργειών και την προσαρμογή μας στα νέα δεδομένα που διαμορφώνονται λόγω της παγκοσμιοποίησης της αγοράς και της αναθεώρησης της Κοινής Αγροτικής Πολιτικής.
      Τέλος, σημαντικά προβλήματα αντιμετωπίζει ο αγροτικός τομέας στη χώρα μας λόγω της υποβάθμισης –και αυτό το υπογραμμίζω- της Κυβέρνησης για τον αγροτικό τομέα στις κυβερνητικές της προτεραιότητες.
      Έχουμε ακούσει και από τον κύριο Πρωθυπουργό αλλά και από τον Υπουργό Γεωργίας να λένε επανειλημμένα ότι ο αγροτικός τομέας δεν έχει μέλλον και ότι οι αγρότες πρέπει να αλλάξουν επάγγελμα, ή τον κύριο Υπουργό Γεωργίας να λέει ότι οι αγρότες πρέπει να τα βγάλουν πέρα μόνοι τους. Αυτές και μόνο οι φράσεις, αυτές και μόνο οι δηλώσεις καταδεικνύουν την πλήρη ανυποληψία στην οποία η Κυβέρνηση έχει κατατάξει τον αγροτικό τομέα και την αδυναμία της, λόγω αυτής της υποβάθμισης, να αντιμετωπίσει με αποτελεσματικότητα τα σοβαρά προβλήματα που διογκώνονται.
      Θα ήθελα εξειδικευμένα να αναφερθώ πολύ συνοπτικά σε καθέναν από τους δώδεκα άξονες-τίτλους στους οποίους κωδικοποιούμε τα σοβαρά προβλήματα της γεωργίας, ξεκινώντας από το αυξημένο κόστος παραγωγής και τη μειωμένη ανταγωνιστικότητα. Τα τελευταία στοιχεία του πρώτου εξαμήνου του 2002 καταδεικνύουν αυτό τον ισχυρισμό. Το κόστος παραγωγής αυξάνεται κατά 2,7% και οι τιμές των αγροτικών προϊόντων την ίδια περίοδο μειώνονται κατά 10,3%.
      Έχουμε πολύ μεγάλη αύξηση του κόστους του χρήματος. Η Αγροτική Τράπεζα, ενώ θα έπρεπε να είναι ο αρωγός και ο συμπαραστάτης του αγρότη, έχει καταντήσει να αντιμετωπίζει κατά τρόπο ληστρικό τον αγρότη, διότι του επιβάλλει αυξημένα επιτόκια και απαράδεκτα, παράνομα πανωτόκια και οι αγρότες κινδυνεύουν με τις κατασχέσεις και τους πλειστηριασμούς, ενώ δεν έχει εξυγιανθεί το χαρτοφυλάκιό της, παρά το γεγονός ότι εισφέρει ο κρατικός προϋπολογισμός με εκατοντάδες δισεκατομμύρια τα τελευταία χρόνια, για να στηρίξει την Αγροτική Τράπεζα και παρά το γεγονός ότι επιδοτείται το επιτόκιο κατά δύο μονάδες από τον κρατικό προϋπολογισμό.
      Τέλος, έχουμε σοβαρό πρόβλημα με το αγροτικό εισόδημα το οποίο ως ποσοστό του Ακαθάριστου Εγχώριου Προϊόντος μειώθηκε από το 1993 μέχρι σήμερα από το 9% στο 7% και ο εισοδηματικός δείκτης κατά απασχολούμενο στη γεωργία  με βάση το 1995 στο 100, είναι για τη χώρα μας πολύ χαμηλότερα από άλλες χώρες της Νότιας Ευρώπης, δηλαδή στο 99,4%, όταν οι άλλες χώρες της Νότιας Ευρώπης έχουν πολύ αυξημένο δείκτη, δηλαδή η Πορτογαλία στο 119, η Ισπανία στο 118, η Ιταλία στο 115, και η Γαλλία στο 108 -αναφέρομαι στις χώρες αυτές που αντιμετωπίζουν ανάλογα με εμάς προβλήματα- και όταν το αγροτικό εισόδημα αυξάνεται τον παρελθόντα χρόνο στην Ευρωπαϊκή Ένωση κατά μέσο όρο με 3,3%.
      Αυτά και μόνο τα στοιχεία πείθουν για τη δύσκολη συγκυρία στην οποία βρισκόμαστε και για την αδυναμία της Κυβέρνησης να αναλάβει πρωτοβουλίες για να αναστρέψει την καταστρεπτική πορεία του αγροτικού τομέα στη χώρα μας. Υπάρχουν δραστηριότητες που θα μπορούσε να αναλάβει η Κυβέρνηση τόσο στο εξωτερικό όσο και στο εσωτερικό. Για μεν το εξωτερικό είναι αυτονόητο ότι θα έπρεπε να δώσει ιδιαίτερο βάρος όταν διαπραγματεύεται την τύχη κρίσιμων αγροτικών προϊόντων και δυναμικών ελληνικών καλλιεργειών στις Βρυξέλες κι όταν αδυνατεί να επιβάλει τις απόψεις της, όπως κάνουν με επιτυχία άλλοι Πρωθυπουργοί και άλλοι Υπουργοί Γεωργίας.
      Είναι ενδεικτικό αυτό που είπε ο κύριος Πρωθυπουργός λίγες μέρες πριν ότι δώσαμε μεγάλο βάρος στην Κύπρο και προφανώς δεν μας απασχόλησε ιδιαίτερα το σημαντικό ζήτημα της ενδιάμεσης αναθεώρησης της Κοινής Αγροτικής Πολιτικής. Δηλαδή συνέκρινε και έβαλε στο ίδιο τσουβάλι δύο προβλήματα, τα οποία είναι το ίδιο σοβαρά και τα οποία θέλουν μια διαφορετική μεταχείριση σε διαφορετικά επίπεδα.
      Κανείς δεν υποβαθμίζει την τεράστια σημασία της εντάξεως της Κύπρου στην Ευρωπαϊκή Ένωση και της επιλύσεως του προβλήματος, αλλά σε καμία περίπτωση αυτό δεν μπορεί να αποτελέσει λόγο για να υποβιβαστεί στις κυβερνητικές προτεραιότητες η διεκδίκηση αυτών που δικαιούμαστε σε σχέση με την ενδιάμεση αναθεώρηση της Κοινής Αγροτικής Πολιτικής. 
      Είναι επίσης γνωστό ότι στις Βρυξέλες χάθηκαν σημαντικές μάχες τόσο για το βαμβάκι –τα αποτελέσματα τα ζούμε τα δύο-τρία τελευταία χρόνια- στον καπνό,  όπου είναι προδιαγεγραμμένη η κατάργηση των επιδοτήσεων μετά την πάροδο τριών-τεσσάρων ετών, στα οπωροκηπευτικά, στα κτηνοτροφικά προϊόντα, στο σκληρό σιτάρι, στο λάδι και σε μια σειρά άλλων προϊόντων και καλλιεργειών πολύ σημαντικών για την ελληνική μας περιφέρεια. 
      Πρέπει επίσης να τονίσουμε την αδυναμία μας να απορροφήσουμε τις πιστώσεις που διατίθενται μέσω του Γ΄ Κοινοτικού Πλαισίου Στήριξης, αφού είναι γνωστό ότι παρά το γεγονός ότι παρήλθαν, κύριε Υπουργέ, τρία ολόκληρα χρόνια εφαρμογής του Γ΄ Κοινοτικού Πλαισίου Στήριξης, υπάρχουν προγράμματα στα οποία παρατηρείται μηδέν απορρόφηση.
      Ο κύριος Υπουργός Γεωργίας αναφέρθηκε σε ένα μέγεθος με απορρόφηση 11,5% αποκρύπτοντας ότι οι δεσμεύσεις για το συγκεκριμένο πρόγραμμα μέχρι το τέλος του χρόνου είναι στο 30%. Πρακτικά κανείς δεν έχει εισπράξει ούτε δραχμή, με εξαίρεση κάποιους νέους αγρότες, οι οποίοι πολύ πρόσφατα και καθυστερημένα εισέπραξαν κάποια ποσά -μόνο 8 δισεκατομμύρια- έναντι πολλών δισεκατομμυρίων που δικαιούντο να εισπράξουν. 
      Όλη αυτή η εξέλιξη δημιουργεί τεράστια προβλήματα στην πρόοδο του προγράμματος, εάν σκεφτεί κανείς ότι το απομένον διάστημα είναι ανεπαρκές, για να απορροφηθεί το σύνολο των πόρων που διατίθενται στη χώρα μας. Άρα, εδώ δεν τίθεται μόνο ζήτημα διεκδίκησης νέων πόρων και νέων δυνατοτήτων, αλλά απορρόφησης και αυτών των ήδη δεδομένων και εξασφαλισμένων για τη χώρα μας πόρων μέσω του Γ΄ Κοινοτικού Πλαισίου Στήριξης. 
      Τα στοιχεία που σας δίνουμε είναι εύγλωττα στον κρατικό προϋπολογισμό. Παραδείγματος χάρη, στον τομέα των έργων, των αρδευτικών και εγγειοβελτιωτικών έργων προβλέπονται πολύ χαμηλότερες πιστώσεις και πόροι για δαπάνες μέσα στον επόμενο χρόνο, που είναι μικρότερες ακόμα και από το 1996 και μειωμένες κατά 90% σε σχέση με τα δύο τελευταία χρόνια. 
      Αυτό απαντά στην αδυναμία της Κυβέρνησης  και στην έλλειψη πολιτικής βούλησης να αντιμετωπίσει το τεράστιο πρόβλημα της λειψυδρίας, εάν σκεφτεί κανείς ότι ο ίδιος ο προηγούμενος Υπουργός Γεωργίας, ο κ. Ανωμερίτης, είχε αποτιμήσει το κόστος κατασκευής των αναγκαίων εγγειοβελτιωτικών έργων για τη χώρα μας στο ένα τρισεκατομμύριο. Διατίθενται δε μέσω του Γ’ Κοινοτικού Πλαισίου Στήριξης με μεγάλη δυσκολία απορρόφησης ποσά μικρότερα και από 50 δισεκατομμύρια. Δηλαδή, με την τάση αυτή θα χρειαζόμασταν ογδόντα με ενενήντα χρόνια, για να κατασκευάσουμε τα απολύτως αναγκαία αρδευτικά και εγγειοβελτιωτικά έργα. 
      Η Κυβέρνηση υπόσχεται κατά τόπους την κατασκευή αρδευτικών και εγγειοβελτιωτικών έργων, αλλά στην πράξη κανείς δεν βλέπει τίποτα. Δεν υπάρχει καμία ένταξη και καμία έναρξη εφαρμογής εγγειοβελτιωτικού και αρδευτικού έργου, φραγμάτων κ.ο.κ. Αυτό νομίζω ότι είναι ένα σημείο που φαίνεται στην περιφέρεια, η οποία τα τελευταία χρόνια αντιμετωπίζει σοβαρό πρόβλημα λειψυδρίας και παράλληλα μεγάλη αύξηση του κόστους παραγωγής και μειωμένη απόδοση στις καλλιέργειες. 
      Αναφέρθηκα προηγουμένως σε προβλήματα που αφορούν στο εσωτερικό, στα οποία μπορεί να παρέμβει η χώρα μας χωρίς να έχει καμία αντιδικία με την Ευρωπαϊκή Ένωση και τα συμφέροντά της, ώστε να εξασφαλίσει καλύτερους όρους ανταγωνιστικότητας. Ξεκινώ από τη διάλυση των κρατικών υπηρεσιών. 
      Δεν είναι αποκλειστικά δική μας ευθύνη, κύριε Υπουργέ και κύριοι Υφυπουργοί, το να αναδιοργανώσουμε τις κρατικές υπηρεσίες, ότι μπορούμε να καταβάλουμε έγκαιρα τις αποζημιώσεις και τις επιδοτήσεις; Είναι φαινόμενο αυτό να παρατηρούνται καθυστερήσεις ακόμα και τώρα, ενός και δύο ετών στην καταβολή των επιδοτήσεων, να μην καταβάλλονται οι αποζημιώσεις, να μην επαρκούν οι πόροι; 
      Φέτος –παρενθετικά- θα σας πω ότι οφείλονται αποζημιώσεις πολλών εκατοντάδων δισεκατομμυρίων. Οι αρμόδιες υπηρεσίες αποτίμησαν το κόστος των τελευταίων ζημιών στα 215  δισεκατομμύρια. Έναντι αυτών εγκρίνεται μεν από την Ευρωπαϊκή Ένωση ένα μέρος του ποσού, το μισό ποσό, δηλαδή 101 δισεκατομμύρια δραχμές, που είναι πολύ μικρότερο από την πραγματική ζημιά. Αλλά και οι πόροι αυτοί αποτελούν εθνικούς πόρους -δηλαδή του κρατικού προϋπολογισμού και του Έλληνα φορολογούμενου- και θα προέλθουν και από ανακατανομή ήδη δεδομένων και εξασφαλισμένων για τη χώρα μας κονδυλίων του Γ΄ Κοινοτικού Πλαισίου Στήριξης. 
      Δηλαδή ουσιαστικά μεταφέρετε κονδύλια εξασφαλισμένα από τον ένα τομέα στον άλλον, γιατί δεν έχετε τη δυνατότητα είτε να εξασφαλίσετε πρόσθετους πόρους από την Ευρωπαϊκή Ένωση, όπως πρόσφατα πέτυχαν οι Γερμανοί και οι Αυστριακοί για τις πλημμύρες και τις ζημιές τους, είτε να εξασφαλίσετε μέσω καλύτερης λειτουργίας του ΕΛΓΑ –που επιβαρύνει τους αγρότες με αυξημένες εισφορές- πόρους, ώστε να αποτιμώνται και να αποζημιώνονται εν συνεχεία οι ζημιές στο σύνολό τους. 
      Κύριοι συνάδελφοι, είναι ενδεικτικό ότι ο ΕΛΓΑ αποζημιώνει μόνο είκοσι δισεκατομμύρια σε σχέση με το σύνολο των ζημιών που έχουν καταγραφεί. Δηλαδή, ο ΕΛΓΑ δεν αποζημιώνει ούτε το 10% των αποτιμημένων ζημιών ούτε το 16,6% των ζημιών σε σχέση με αυτό που ενέκρινε και η Ευρωπαϊκή Ένωση -τα              υποεκτιμημένα στοιχεία. 
      Δεν φταίει η Δημόσια Διοίκηση, όταν δεν υπάρχει γεωτεχνικός στα χωράφια, όταν δεν υπάρχει αρμόδιος γεωπόνος να συμβουλεύσει τον αγρότη τι να κάνει και πώς να ανταποκριθεί στις σύγχρονες προκλήσεις και να αντεπεξέλθει στις ανάγκες της καλλιέργειάς του; 
      Δεν ευθύνεται η κρατική μηχανή για όλα όσα συμβαίνουν με τη δυσλειτουργία και με την έλλειψη προόδου των πάσης φύσεως προγραμμάτων για τον αγρότη; Βλέπετε καμία αναδιάρθρωση καλλιεργειών να γίνεται; Βλέπετε να λειτουργεί σωστά ο ΕΘΙΑΓΕ; Υπάρχει πρόσφατη νομοθετική ρύθμιση για τη βελτίωση της λειτουργίας του. Ποιες μελέτες παράγει ο ΕΘΙΑΓΕ; Ποιες συμβουλές προσφέρει στους αγρότες για να αναδιαρθρώσουν τις καλλιέργειές τους και να είμαστε ανταγωνιστικότεροι σύμφωνα με τα νέα καταναλωτικά πρότυπα που ισχύουν όχι μόνο στη χώρα μας, αλλά και διεθνώς; 
      Και αυτό μας φέρνει σε ένα άλλο σοβαρό ζήτημα, το μεγάλο, το δυσθεώρητο έλλειμμα του εμπορικού ισοζυγίου αγροτικών προϊόντων, το οποίο είναι της τάξεως εκατοντάδων δισεκατομμυρίων -ήταν της τάξεως των 350 δισεκατομμυρίων- και αυτό αφορά μια χώρα η οποία είναι κατ’ εξοχήν αγροτική και η οποία θα μπορούσε να παράγει προϊόντα, να τα προωθεί, να τα εξάγει με ικανοποιητικούς όρους και να καλύψει αυτό το τεράστιο πρόβλημα του ελλείμματος. 
      Η Νέα Δημοκρατία έχει συστήσει τη λειτουργία ενός οργανισμού που θα διοικείται και θα συγκροτείται και από εκπροσώπους των παραγωγών, αλλά και όλων των άλλων εμπλεκόμενων φορέων με έδρα τη Θεσσαλονίκη, ώστε να προωθούνται τα προϊόντα μας αυτά με μια σειρά μέτρων στήριξης εγκαταστάσεων και υποδομής που θα διευκόλυναν αυτήν τη διακίνηση. 
      Δεν μας προβληματίζει το γεγονός ότι στην κτηνοτροφία, για παράδειγμα, είμαστε τόσο πολύ ελλειμματικοί, κύριε Υπουργέ; Είναι δυνατόν η χώρα μας να λέει ότι πάει μπροστά, όταν εισάγουμε προϊόντα τα οποία παράγονται πάρα πολύ ωραία στη χώρα μας; 
      Βέβαια οι νομοθετικές πρωτοβουλίες της Κυβέρνησης –και αυτό είναι ένα σοβαρό ζήτημα- δυσλειτουργίας της ίδιας της Κυβέρνησης- δεν προωθούνται. Εγώ τελείως επιγραμματικά θα αναφερθώ στην περιβόητη «ΑΓΡΟΓΗ» που παρεμβάλλει προσκόμματα στην ελεύθερη αγοραπωλησία και μεταβίβαση αγροτικής γης στους αγρότες, στη λειτουργία του ΕΛΓΑ, στη λειτουργία του ΕΘΙΑΓΕ, στον ΟΠΕΚΕΠΕ με τις κοινοτικές επιδοτήσεις και με τη διαδοχική αλλαγή διοικήσεως εκεί, διότι δεν μπορούσαν να τα βγάλουν πέρα, στα μητρώα των αγροτών και στα μητρώα των βασικών καλλιεργειών, στην εκπαίδευση των αγροτών που είναι ανύπαρκτη και στην ενημέρωσή τους, στη λειτουργία των ομάδων παραγωγών που είναι απαραίτητη προϋπόθεση και σημαντική δέσμευση, ώστε να λειτουργήσουν σωστά οι κανονισμοί και να εισπράττονται οι κοινοτικές επιδοτήσεις και μια σειρά άλλες πρωτοβουλίες που έχετε αναλάβει, τις οποίες επικρίναμε όταν ψηφιζόντουσαν στη Βουλή και που πάντως δεν απέδωσαν και δεν λειτουργούν σήμερα. Αλλά δεν έχετε και την τόλμη να τροποποιήσετε ό,τι απεδείχθη στην πράξη ότι δυσλειτουργεί. 
      Θα μπορούσε κανείς να αναφερθεί και στη λειτουργία των συνεταιρισμών που είναι υπερχρεωμένοι. Ξέρετε, κύριοι συνάδελφοι, ότι τα τελευταία χρόνια από το 1994 έχουν δοθεί για τους συνεταιρισμούς 2 τρισεκατομμύρια δραχμές και τα ποσά αυτά πάνε χαμένα, διότι οι συνεταιριστικές οργανώσεις, οι οποίες ουσιαστικά επιτελούσαν μια πολιτική κομματική του ΠΑΣΟΚ με πρωτεργάτη τον κ. Σημίτη ως Υπουργό της Γεωργίας, δεν απέδωσαν; Δυσλειτουργούν, είναι καταχρεωμένες και είναι οργανώσεις οι οποίες έχουν χάσει το χαρακτήρα τους και έχουν χάσει και τον προσανατολισμό τους για να αποτελούν το συμπαραστάτη του αγρότη στην αποστολή του; 
      Γενικότερα το πρόβλημα διογκώνεται και παρατηρείται το σοβαρό φαινόμενο της εγκατάλειψης της υπαίθρου. Ένας μεγάλος αριθμός αγροτών αποχωρεί κάθε χρόνο από το επάγγελμα. Η ελληνική γεωργία χαρακτηρίζεται από τη γήρανση του αγροτικού πληθυσμού, από την εγκατάλειψη περιοχών που πολλές φορές είναι εθνικά ευαίσθητες, από την εγκατάλειψη μειονεκτικών νησιωτικών και ορεινών περιοχών για τις οποίες δεν λαμβάνεται μέριμνα και γενικότερα η εικόνα που παρουσιάζει η αγροτική οικονομία σε αντίθεση με άλλες χώρες είναι εικόνα λύπης. Οι αγρότες οργίζονται γι’ αυτά τα φαινόμενα, κύριε Υπουργέ και οργίζονται πολύ περισσότερο γιατί τους λέτε ότι δεν υπάρχουν εμπόδια στην πορεία μας στην Ευρωπαϊκή Ένωση και ότι οι εξελίξεις με την κοινή αγροτική πολιτική είναι θετικές. Είναι γνωστό ότι θα χάσουμε εκατοντάδες δισεκατομμύρια κάθε χρόνο στην πορεία μας από το 2006 μέχρι το 2013 παρά τα όσα λέτε –και είναι αποτιμημένα τα μεγέθη- λόγω της εφαρμογής αυτών των μέτρων για τα οποία δεν αντέδρασε κανείς από εσάς και για τα οποία ενώ υπήρχε μια συμμαχία η οποία θα μπορούσε να επιμείνει και να διατηρηθεί μέχρι τέλους για την αλλοίωση των προτάσεων της Ευρωπαϊκής Επιτροπής εσείς υπαναχωρήσατε, τηρήσατε στάση ουδέτερη με την αστεία πρόφαση ότι σε τρεις μήνες αναλαμβάνει η χώρα μας την προεδρία στο Συμβούλιο των Υπουργών Γεωργίας. Αυτό είναι απαράδεκτο, διότι αν το λέτε από τώρα αυτό φανταστείτε τι πρέπει να περιμένει ο Έλληνας αγρότης όταν εσείς θα είστε στην προεδρία του Συμβουλίου των Υπουργών Γεωργίας που ουσιαστικά θα απεμπολείτε δικαιώματα, δυνατότητες και αξιώσεις των Ελλήνων αγροτών.
      Για όλους αυτούς τους λόγους η Νέα Δημοκρατία έχει καταρτίσει και έχει αναλύσει ένα συγκεκριμένο κυβερνητικό πρόγραμμα με συγκεκριμένα μέτρα τα οποία στοχεύουν στη βελτίωση της ανταγωνιστικότητας της ελληνικής γεωργίας και προφανώς προτάσσει στις κυβερνητικές προτεραιότητες στον αγροτικό τομέα ως τομέα μείζονος εθνικής σημασίας.
      Πιστεύουμε δε ότι η επόμενη κυβέρνηση, που θα είναι κυβέρνηση της Νέας Δημοκρατίας, θα εφαρμόσει στο σύνολό τους τα μέτρα αυτά, για να αναστρέψει την καθοδική πορεία του αγροτικού τομέα και να δώσει στην ελληνική γεωργία και στην ύπαιθρο τον αέρα, το δυναμισμό και την προοπτική, που τους αρμόζει.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι ορίζεται από τη Νέα Δημοκρατία ως Κοινοβουλευτικός Εκπρόσωπος για τη συζήτηση της επερώτησης ο Βουλευτής Β΄ Θεσσαλονίκης κ. Γεώργιος Σαλαγκούδης.
      Το λόγο έχει ο κ. Αλέξανδρος Κοντός.
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, κύριοι συνάδελφοι, είναι βέβαιο ότι η Κυβέρνηση και ιδιαίτερα το Υπουργείο Γεωργίας δεν έλαβαν το μήνυμα αποδοκιμασίας, που τους έστειλαν οι αγρότες στις πρόσφατες νομαρχιακές και δημοτικές εκλογές. 
      Απόδειξη αυτού αποτελεί το γεγονός ότι, αντί η Κυβέρνηση να προσπαθήσει να ανταποκριθεί στην καθολική κραυγή αγωνίας, απόγνωσης και διαμαρτυρίας των αγροτών προς την αδιέξοδη αγροτική της πολιτική και να απαντήσει με τη λήψη ουσιαστικών μέτρων στήριξης του αγροτικού εισοδήματος, συνεχίζει να επαναλαμβάνει τα ίδια λάθη. Παίρνει μέτρα αποσπασματικά, που αναιρούν το ένα το άλλο, όπως η κατάργηση του πλαφόν στο βαμβάκι και η επαναφορά του μέσα σε διάστημα μίας εβδομάδας. Κυρίως, όμως, είναι η αδιαφορία και η αδυναμία ουσιαστικής στήριξης θεμάτων, που άπτονται της επιβίωσης της ελληνικής γεωργίας, κατά τις συζητήσεις στις Βρυξέλες, όπως αυτό της γεωργικής πτυχής της διεύρυνσης, δείχνουν ότι ο αγροτικός κόσμος και η ελληνική περιφέρεια δεν συμπεριλαμβάνονται στη σφαίρα των ενδιαφερόντων της Κυβέρνησης Σημίτη.
      Βρισκόμαστε σε μία πολύ κρίσιμη καμπή όσον αφορά την ελληνική γεωργία. Συζητούμε σήμερα και για πολλοστή φορά τα καίρια και φλέγοντα ζητήματα των αγροτών μας, με τη διαφορά όμως ότι πλέον έχουμε οδηγηθεί σε προφανές αδιέξοδο. 
      Πρέπει, επιτέλους, να γίνει αντιληπτό από την πολιτική ηγεσία του Υπουργείου Γεωργίας ότι η χώρα μας στο θέμα του εκσυγχρονισμού, των δομικών αλλαγών, της αναδιάρθρωσης των καλλιεργειών και της οργάνωσης γενικά του αγροτικού της τομέα καλείται να πραγματοποιήσει σε τέσσερα χρόνια ό,τι δεν έκανε στα προηγούμενα είκοσι ένα. 
      Οι Έλληνες αγρότες περιμένουν να πάρουν απαντήσεις στο τι θα γίνει με τις επιδοτήσεις βασικών αγροτικών προϊόντων, όπως είναι το σιτάρι, το ελαιόλαδο και ο καπνός. Σε σύντομο χρονικό διάστημα λήγουν οι κανονισμοί της οργάνωσης της αγοράς τους, αλλά δυστυχώς ο Πρωθυπουργός της χώρας στο πρόσφατο Συμβούλιο των Βρυξελών όχι μόνο δεν φρόντισε να διασφαλίσει, αλλά ούτε καν να θίξει.
      Περιμένουν να πάρουν απαντήσεις όσον αφορά τις αποζημιώσεις για τις καταστροφές, που έχουν υποστεί από τις δυσμενείς καιρικές συνθήκες. Αυτές οι αποζημιώσεις είτε καθυστερούν αδικαιολόγητα είτε είναι εντελώς ανεπαρκείς. 
      Ιδιαίτερα δε φέτος οι γεωργοί, οι παραγωγοί, οι άνθρωποι του μόχθου βρέθηκαν και βρίσκονται σε απόγνωση. Οι ζημιές, που υπέστησαν και ακόμα υφίστανται, είναι πρωτοφανείς.
       Τι περιμένουν, λοιπόν, αυτοί οι άνθρωποι; Στήριξη και φροντίδα, η οποία δυστυχώς δεν τους δίδεται. Αυτό γίνεται, διότι απέναντί τους έχουν έναν ΕΛΓΑ, ο οποίος αδυνατεί να καταγράψει γρήγορα και με ακρίβεια τις ζημιές και ο οποίος στερείται των απαραίτητων πόρων για την καταβολή των αποζημιώσεων. 
      Δεν έφτανε αυτό, αλλά υπάρχει και ο ΟΠΕΚΕΠΕ, που είναι τροχοπέδη για τη γρήγορη καταβολή των επιδοτήσεων. Ο ΟΠΕΚΕΠΕ υπολειτουργεί και δεν είναι σε θέση ούτε αποτελεσματικούς ελέγχους να πραγματοποιεί ούτε να διενεργεί ικανοποιητικά τις διαδικασίες για την έγκαιρη καταβολή των επιδοτήσεων.
       Όλα αυτά, όμως, δεν συνιστούν μία ανεπάρκεια; Πρόκειται για μία ανεπάρκεια, για την οποία έχει τεράστια ευθύνη η σημερινή Κυβέρνηση, η οποία στην κυριολεξία έχει διαλύσει τις υπηρεσίες και τους οργανισμούς του Υπουργείου Γεωργίας, που έχουν ως σκοπό τη διασφάλιση των συμφερόντων των αγροτών.
      Μήπως, όμως, η Αγροτική Τράπεζα λειτουργεί προς όφελος των αγροτών; Υπάρχει σήμερα αγρότης, που να μην πιστεύει ότι η ΑΤΕ έχει μετατραπεί από υποστηρικτή σε διώκτη των αγροτών; Υπάρχει κανένας αγρότης που να μην πιστεύει ότι με τα τοκογλυφικά πανωτόκια της συμβάλλει σε μεγάλο μέρος στην εξόντωσή τους;
      Όπως καταλαβαίνουμε τα προβλήματα αυτά, αλλά και άλλα πολλά από τα οποία χειμάζεται η αγροτική μας οικονομία, θα οξυνθούν και ίσως γίνουν ανυπέρβλητα με την ένταξη στην Ευρωπαϊκή Ένωση των δέκα νέων χωρών και αργότερα της Ρουμανίας και της Βουλγαρίας. Πολλές από αυτές τις χώρες και ανταγωνιστικά με τα δικά μας αγροτικά προϊόντα παράγουν, αλλά και διαθέτουν υψηλό ποσοστό αγροτικού πληθυσμού.
      Κύριε Πρόεδρε, κύριοι συνάδελφοι, οι διπλωμάτες λένε πως «είναι πάντα ευκολότερο να κλείσεις μία συμφωνία σε βάρος αυτών, που δεν είναι μέσα στο δωμάτιο». Δυστυχώς για τη χώρα μας, η Κυβέρνησή της τα τελευταία χρόνια δεν βρίσκεται ποτέ μέσα στο δωμάτιο των αγροτικών εξελίξεων. Λείπει από παντού. Λείπει από τα τραπέζια των διαπραγματεύσεων όχι σαν παρουσία αλλά σαν θέση. 
      Δεν έχουμε θέση για τη γεωργική πτυχή της διεύρυνσης. Αγνοούμε εντελώς τις προτάσεις της Ευρωπαϊκής Επιτροπής για την ενδιάμεση αναθεώρηση. 
      Δεν γνωρίζουμε τι ψηφίζουμε στον κανονισμό για το βαμβάκι. Δεν διαπραγματευόμαστε σωστά για τον καπνό, τα οπωροκηπευτικά και το ελαιόλαδο. Αδυνατούμε να απορροφήσουμε αυτά που δικαιούμαστε και κάνουμε λάθη που έχουν σαν συνέπεια την επιβολή σοβαρών προστίμων από πλευράς της Ευρωπαϊκής Ένωσης και τα οποία σύντομα θα κληθούν να πληρώσουν οι Έλληνες αγρότες.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Επιβάλλεται, λοιπόν, η ελληνική Κυβέρνηση την ύστατη αυτή στιγμή να επιδείξει τον απαιτούμενο σεβασμό στον Έλληνα αγρότη και αφ’ ενός μεν να προσπαθήσει να δώσει άμεσα λύσεις στα προβλήματα που συνεχώς επισημαίνουμε, τα οποία όχι μόνο παραμένουν άλυτα αλλά αυξάνονται και αφ’ ετέρου στη Σύνοδο Κορυφής της Κοπεγχάγης να δώσει επιτέλους μάχη, έτσι ώστε να περιοριστούν όσο είναι δυνατόν οι δυσμενείς συνέπειες από τις γαλλογερμανικές προτάσεις. 
      Αν δεν συμβούν αυτά, θα μείνουμε να κοιτάζουμε το αβέβαιο μέλλον της ελληνικής υπαίθρου, που όμως το σχεδιάζουν, το προγραμματίζουν και το διαμορφώνουν άλλοι και όχι εμείς. Είναι δε βέβαιο ότι όταν εσύ ο ίδιος δεν στρώνεις το δρόμο για το μέλλον, τότε δεν μπορείς να περιμένεις τίποτε καλό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κατσαρός.
      ΝΙΚΟΛΑΟΣ ΚΑΤΣΑΡΟΣ: Κυρία Πρόεδρε, δεν είναι υπερβολή και δεν θα είναι έξω από τα πράγματα αν υποστηρίξει κάποιος ότι τα τελευταία χρόνια είναι τα «μαύρα» χρόνια της ελληνικής γεωργίας και κτηνοτροφίας. Μάλιστα, το κάθε ένα από αυτά είναι χειρότερο από τα προηγούμενα. Δυστυχώς ιδιαίτερα στον αγροτικό κόσμο δεν υπάρχει καμία απολύτως ελπίδα ότι τα μεταγενέστερα θα είναι καλύτερα. Αντίθετα υπάρχει η βεβαιότητα ότι θα είναι τρισχειρότερα.
      Σήμερα, κυρία Πρόεδρε, κύριοι συνάδελφοι, βρισκόμαστε μπροστά σε μια μεγάλη απόφαση του αγροτικού κόσμου. Όταν ακούνε οι αγρότες από πλευράς της Κυβέρνησης «να τα βρουν μόνοι τους» και «δεν έχει μέλλον ο αγροτικός κόσμος στην πατρίδα μας», προβληματίζονται πλέον σοβαρά για το μέλλον τους. 
      Επειδή ο νομός στον οποίον εκλέγομαι έχει πάρα πολλούς αγρότες, σας λέγω ότι σήμερα ο προβληματισμός τους είναι πώς θα απαλλαγούν από τα χωράφια τους, αφού καταλαβαίνουν ότι δεν θα υπάρχει πλέον κανένα μέλλον. Αλλά και η απαλλαγή τους ακόμα απ’ αυτά είναι προβληματική, γιατί οι τιμές των 800.000 και 1.000.000 ανά στρέμμα που ίσχυαν προ πέντε ετών, σήμερα είναι οι μισές και παρακάτω ακόμα. 
      Κυρία Πρόεδρε, ο προβληματισμός αυτός και οι αποφάσεις του αγροτικού κόσμου, όπως τα πράγματα εξελίσσονται, δημιουργούν πάρα πολλές πιθανότητες ότι θα οδηγηθούν σε εγκατάλειψη του αγροτικού επαγγέλματος. Γιατί κάνουν μερικές πάρα πολύ απλές σκέψεις. 
      Είναι υποχρεωμένοι οι Έλληνες αγρότες να συναγωνιστούν τους Ευρωπαίους συναδέλφους τους. Πώς θα τους συναγωνιστούν; Με τη συσσωρευμένη αποεπένδυση στον αγροτικό τομέα τα τελευταία χρόνια, για την οποία αποκλειστική ευθύνη φέρει η Κυβέρνηση; Με το διπλάσιο ή και τριπλάσιο κόστος παραγωγής σε σύγκριση με τους Ευρωπαίους συναδέλφους τους; Τα εγγειοβελτιωτικά έργα, οι αναδασμοί, τα έργα που θα διευκολύνουν την αναδιάρθρωση των καλλιεργειών ή δεν γίνονται καθόλου στην πατρίδα μας ή γίνονται με τόσο αργούς ρυθμούς που δεν θα προλάβουν την εγκατάλειψη του αγροτικού επαγγέλματος από τους αγρότες. Πώς θα συναγωνιστούν τους Ευρωπαίους συναδέλφους τους όταν έχουν το ακριβότερο χρήμα σε όλη την Ευρώπη και μάλιστα με τις τράπεζες να έχουν του κόσμου τα προνόμια και να μένουν τελείως ανεξέλεγκτες; 
      Θα καταθέσω για τα Πρακτικά μία κατάσταση, από την οποία θα δείτε ορισμένα συνταρακτικά πράγματα. 
      (Στο σημείο αυτό ο Βουλευτής κ. Νικόλαος Κατσαρός καταθέτει για τα πρακτικά την προαναφερθείσα κατάσταση, η οποία έχει ως εξής:
      «Δάνεια
      α) 400.000 το 1984                       -                        49.400.00
      β) 13.000.000 το 1985        πλήρωσε σε 65.000.000  υπόλοιπο 203.611.270
      γ) 3.100.000 το 1987          πλήρωσε 6.600.000         υπόλοιπο 47.200.000
      δ) 200.000                                                                                    10.000.000
      ε) 1.500.000                                                                   46.600.000 (το 1999)
      στ) 2.800.000                                                                               44.000.000
      ζ) 4.000.000                                                                                  67.451.926
      η) 24.820.000(1973-78)      πλήρωσε 90.000.000     υπόλοιπο 1.400.000.000
      θ) 1.320.000                                                                                    49.000.000
      ι) 200.000                                                                                        40.000.000
      ια) 500.000                          πλήρωσε 12.000.000                         13.000.000
      ιβ) 1.700.000                                                                                   75.900.000
                                                                Νικ. Κατσαρός»)
      ΝΙΚΟΛΑΟΣ ΚΑΤΣΑΡΟΣ: Θα δείτε δάνειο 200 χιλιάδων δραχμών να φτάνει στα 40 εκατομμύρια, άλλο δάνειο 200 χιλιάδων δραχμών πάλι να φτάνει στα 10 εκατομμύρια, 400 χιλιάδων δραχμών να φτάνει στα 49 εκατομμύρια, δάνειο 24 εκατομμυρίων έναντι των οποίων πληρώθηκαν 90 εκατομμύρια να μένει οφειλόμενο υπόλοιπο 1 δισ. 400 εκατομμύρια και βεβαίως και πολλά άλλα πάρα πολύ ενδιαφέροντα με τέτοια δάνεια. 
      Αναγκάστηκε η Κυβέρνηση ύστερα από πίεση της Νέας Δημοκρατίας και μερικών συναδέλφων του ΠΑΣΟΚ αλλά και των άλλων κομμάτων μέσα σε τρία χρόνια να ψηφίσει τέσσερις νόμους για τα περίφημα πανωτόκια. Ε, λοιπόν, καίτοι  αυτοί οι νόμοι δεν λύνουν το πρόβλημα, γιατί η Κυβέρνηση είναι τραπεζοκίνητη και ακολουθεί και υπηρετεί τα συμφέροντα των τραπεζών και λιγότερο εκείνων που υποφέρουν από τις τράπεζες, αλλά ακόμη και οι ευνοϊκές διατάξεις που υπάρχουν δεν εφαρμόζονται από τις τράπεζες. Δεν δίνουν επί παραδείγματι με την ανοχή της Κυβέρνησης αντίγραφα των δανειστικών φακέλων για να μπορεί ο αγρότης να μάθει ποιο είναι το νόμιμο ποσό το οποίο οφείλει και το οποίο οφείλει βέβαια κατά τον τελευταίο νόμο και όχι εκείνο το οποίο βγάζει η τράπεζα. Ζητούν για τα αντίγραφα αυτά 100 χιλιάδες δραχμές, δηλαδή για φωτοαντίγραφα τα οποία δεν στοιχίζουν πάνω από 1.000-2.000 δραχμές καταγγέλλονται στην Κυβέρνηση και ο κ. Χριστοδουλάκης δηλώνει ότι δεν πρόκειται η Κυβέρνηση να ασχοληθεί άλλη φορά μ’ αυτό το θέμα.
      Κυρία Πρόεδρε, πώς θα μπορέσουν να συναγωνιστούν τους Ευρωπαίους συναδέλφους, όταν έχουν μια κυβέρνηση η οποία υπόσχεται και αναιρεί τις υποσχέσεις. Η ιστορία του βαμβακιού με τις 40 δρχ. ή με την καταβολή των επιδοτήσεων χωρίς επιλογή ποσότητας στα τριακόσια κιλά, είναι πάρα πολύ χαρακτηριστική. Τιμωρεί τους αγρότες και τους συκοφαντεί ως παράνομους, γιατί τα χωράφια τους είχαν την αναίδεια να μη βγάλουν ακριβώς 300 κιλά που θέλησε η Κυβέρνηση αλλά να βγάλουν τετρακόσια κιλά!
      Βαδίζει με ρυθμό αραμπά η Κυβέρνηση στην καταβολή των επιδοτήσεων και των αποζημιώσεων. Οι αποζημιώσεις από τα ΠΣΕΑ του 2001 ύστερα από δεκαοκτώ μήνες, από την άνοιξη του 2001, δεν έχουν καταβληθεί ακόμη. Λένε και ξελένε ανάλογα με τις συγκυρίες και με τις πιέσεις. Μιλάνε για διακόσια εβδομήντα πέντε κιλά πλαφόν στο βαμβάκι, ύστερα από λίγες μέρες το κάνουν διακόσια ενενήντα επτά και διάφορα άλλα τα οποία είναι περίεργα.
      Λοιπόν, εκείνο με το οποίο θέλω να τελειώσω, είναι ότι με την αλλοπρόσαλλη αυτή πολιτική της Κυβέρνησης, ή μάλλον με την αλλοπρόσαλλη μη πολιτική της Κυβέρνησης –στερείται κάθε πολιτικής- σίγουρα οδηγούμαστε σε εγκατάλειψη του αγροτικού επαγγέλματος. Ευχαριστώ.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Καρασμάνης.
      ΓΕΩΡΓΙΟΣ ΚΑΡΑΣΜΑΝΗΣ: Κυρία Πρόεδρε, το σύνολο των εκρηκτικών αγροτικών προβλημάτων έχει οδηγήσει τους Έλληνες αγρότες σε δραματικά εκρηκτικά αδιέξοδα. Είναι γεγονός ότι οι Έλληνες αγρότες περνούν δύσκολες στιγμές. Είναι γεγονός  ότι οι μέρες τους είναι μαύρες, εφιαλτικές, συνοδευόμενες από ένα όργιο εξαπατήσεως και εμπαιγμού. Είναι γεγονός ότι κανένας οικονομικός δείκτης δεν ανεβαίνει, απ’ αυτούς που ανεβάζουν το αγροτικό εισόδημα. Αντίθετα, ανεβαίνουν όλοι εκείνοι οι οποίοι  το εξανεμίζουν. Είναι γεγονός ότι χιλιάδες αγρότες βρίσκονται σε δεινή οικονομική κατάσταση και αυτό οφείλεται στο γεγονός ότι καταστράφηκε η παραγωγή τους από τους παγετούς το χειμώνα. Και ενώ υπήρξε δέσμευση από πλευράς της Κυβέρνησης, του ίδιου του Πρωθυπουργού ότι θα έδινε το 50% των αποζημιώσεων ως προκαταβολή τον μήνα Μάιο, βρισκόμαστε στο μήνα Νοέμβριο και ακόμα δεν έχουν πληρωθεί. Και απ’ ό,τι διαφαίνεται δεν υπάρχει προοπτική ούτε τα Χριστούγεννα να πληρωθούν. Και πείτε μου, κύριε Υπουργέ, αν υπάρχει σήμερα άλλη κοινωνική τάξη που να περιμένει επί ένα χρόνο να πληρωθεί.
      Και από την άλλη πλευρά υπάρχει έντονο πρόβλημα με τον ΕΛΓΑ, γιατί ανέλαβε τα ΠΣΕΑ και ακόμη μέχρι στιγμή δεν έχει ετοιμάσει το μηχανογραφικό σύστημα πληρωμής των ΠΣΕΑ μέσα από τον ΕΛΓΑ. Ένας ΕΛΓΑ ο οποίος, ενώ θα έπρεπε να ήταν ο αρωγός και ο συμπαραστάτης του αγρότη, έχει μεταβληθεί σε δυνάστη με τις δόλιες τακτικές, με τις αλχημείες, με τα τεχνάσματα. Υποεκτιμά τη σοδειά, για να κουτσουρεύει τις αποζημιώσεις σε απίστευτα χαμηλά επίπεδα, χρησιμοποιώντας τα ΠΣΕΑ σ΄ αυτήν τη δόλια τακτική.
      Χαρακτηριστικό παράδειγμα είναι οι δενδροκαλλιεργητές, οι οποίοι είδαν την άνοιξη να ανθίζουν τα δέντρα τους, να καρποφορούν, αλλά ένας παγετός τον Απρίλιο κατέστρεψε την παραγωγή τους. 
      Έγιναν δηλώσεις, πληρώθηκαν εισφορές υπέρογκες της τάξης του 320%. Και έρχεται ξαφνικά ο ΕΛΓΑ και ακυρώνει αυτές τις δηλώσεις, λέγοντας ότι η ζημία δεν οφείλεται στον παγετό της άνοιξης, αλλά οφείλεται στους παγετούς του Δεκεμβρίου και του Ιανουαρίου του 2002! Μα, είναι δυνατόν να ανθίσει η παραγωγή, να βλαστήσει το έργο και να καρποφορήσει, αν πραγματικά η ζημιά είχε δημιουργηθεί το Δεκέμβριο και τον Ιανουάριο; Υπάρχει μία κρίση εμπιστοσύνης από πλευράς του Έλληνα παραγωγού προς τον ΕΛΓΑ. Και από την άλλη πλευρά υπάρχει το μεγάλο πρόβλημα της δενδροκαλλιέργειας. Είναι νωπές οι μνήμες που έχουν ζήσει στο πετσί τους από το τελευταίο, το περσινό στραπάτσο οι βαμβακοπαραγωγοί, τους οποίους η ηγεσία του Υπουργείου, η Κυβέρνηση διά στόματος του ιδίου του Πρωθυπουργού τους έλεγε ότι θα επιδοτούνταν ολόκληρη η παραγωγή. Και μάλιστα ότι θα τους εξασφάλιζε τιμή 300 δραχμών. Αντ΄ αυτού, οι παραγωγοί βάμβακος πληρώθηκαν 210 με 230 δραχμές και ένα σημαντικό μέρος της παραγωγής τους, εκατόν σαράντα χιλιάδες τόνοι, πληρώθηκαν με τα ψίχουλα της εμπορικής τιμής.
      Και ενώ θα περίμενε κανείς το περσινό πάθημα να γινόταν μάθημα και ενώ θα περίμενε κανείς η Κυβέρνηση να ακολουθήσει μια ξεκάθαρη πολιτική απέναντι σε αυτούς τους ανθρώπους, μια πολιτική που θα διασφάλιζε τη φετινή παραγωγή και το εισόδημα, τα ίδια προβλήματα παρουσιάζονται και πάλι φέτος, εξαιτίας του γεγονότος ότι η ηγεσία παλινωδεί σχετικά με την εισκόμιση βάμβακος και πιο συγκεκριμένα με την ηρτημένη παραγωγή και ειδικότερα με το όριο της στρεμματικής απόδοσης που εισκομίζεται στα εκκοκκιστήρια και επιδοτείται. Αποφάσεις που μέσα σε ελάχιστο χρονικό διάστημα αναιρούνται και επιφέρουν απερίγραπτη σύγχυση και ανασφάλεια στους Έλληνες βαμβακοπαραγωγούς. Απόδειξη του γεγονότος ότι δεν υπάρχει μια συγκροτημένη πολιτική σ΄ αυτόν το νευραλγικό τομέα, αλλά και δεν υπάρχει και αγροτική πολιτική και στους άλλους τομείς της αγροτικής μας οικονομίας. Μία αγροτική πολιτική, η οποία συνοψίζεται στο τρίπτυχο έλλειψη στόχων, παντελής αδιαφορία για τα αγροτικά προβλήματα και διαπραγματευτική ανικανότητα σε όλους τους τομείς της αγροτικής οικονομίας από τα οπωροκηπευτικά, το λάδι, τον καπνό μέχρι το βαμβάκι. Και γι΄ αυτήν ακριβώς τη διαπραγματευτική ανικανότητα θα μιλήσω στη δευτερολογία μου και θα σας παρουσιάσω όλα τα στοιχεία. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Γεώργιος Δεικτάκης.
      ΓΕΩΡΓΙΟΣ ΔΕΙΚΤΑΚΗΣ: Κυρία Πρόεδρε, κυρίες και κύριοι συνάδελφοι, πριν από λίγες μέρες στάλθηκε ένα μήνυμα. Μήνυμα στις νομαρχιακές και δημοτικές εκλογές. Το μήνυμα αυτό ήταν αποστροφής προς την κυβερνητική παράταξη και ελπίδας προς τη δική μας. Απέδειξαν οι τόποι εκείνοι οι φτωχοί, οι αγροτικοί ότι δεν έχουν πλέον καμία ελπίδα από την κυβερνητική αντιμετώπιση. Και στηρίζουν και επενδύουν στη δική μας πολιτική. Η κυβερνητική αδιαφορία είναι επιτέλους ορατή σε όλους. Και φαίνεται ότι ευθυγραμμίζεται με την άποψη της Ευρωπαϊκής Ένωσης, που θέλει να περιορίσει στο 8% το ποσοστό του 22% έως 25% των αγροτών της Ελλάδος.
      Θα ήθελα, αγαπητοί συνάδελφοι, να περιοριστώ και να εξειδικεύσω σήμερα την τοποθέτησή μου στα δικά μας προϊόντα, τα προϊόντα της Κρήτης, ξεκινώντας από το λάδι.
      Το λάδι της Κρήτης, το λάδι της Ελλάδας είναι το καλύτερο στον κόσμο. Σε ένα διαγωνισμό γευσιγνωσίας, που έγινε πριν τρεις μήνες στη Γαλλία, μεταξύ εβδομήντα πέντε λαδιών ήρθε πρώτο. Το πρώτο αυτό λάδι ήταν της Σητείας. 
      Κύριοι συνάδελφοι, όταν η χώρα μας μπήκε στην Ευρωπαϊκή Ένωση η Ιταλία κατείχε το μεγαλύτερο μερίδιο του διεθνούς εμπορίου και ήταν της τάξεως του 91%. Εμείς μόλις το 3% της παγκόσμιας αγοράς. Η Ισπανία, η οποία μπήκε πέντε χρόνια αργότερα, με μία γενναία πολιτική στον τομέα της διαφήμισης και στον τομέα της χρηματοδότησης των ομάδων παραγωγών αλλά και των συνεταιριστικών της οργανώσεων, πέτυχε ένα θαύμα. Πέτυχε να πάρει το 43% της παγκόσμιας αγοράς από τους Ιταλούς. Εμείς δυστυχώς παραμείναμε στο 3,5% και  δείχνουμε αδιαφορία και έλλειψη συντονισμού.
      Κύριοι Υπουργοί, έχουμε την Ελαιουργική Οργάνωση η οποία πρέπει να ασχολείται αποκλειστικά με αυτό το θέμα. Έχουν γίνει επανειλημμένα δικές μας παρεμβάσεις για μία συνολική συγκέντρωση αυτού του προϊόντος. Υπόψη, κύριε Υπουργέ –και νομίζω ότι το ξέρετε πολύ καλά- στην τελευταία σύσκεψη που κάναμε στη νομαρχία –κύριε Αργύρη, σε εσάς αναφέρομαι- αναφέρθηκαν ενενήντα επτά τυποποιητικές οργανώσεις. Είναι δυνατόν με τόσες οργανώσεις να σταθεί ανταγωνιστικά αυτό το προϊόν; Από τη στιγμή που η κυβέρνηση Μητσοτάκη το 1991-1992 πέτυχε να αναγνωριστεί η ονομασία προέλευσης και τα τοπωνύμια των προϊόντων, έπρεπε να το αξιοποιήσουμε. Δεν το κάναμε. Αυτή είναι άλλη μία περίπτωση αδιαφορίας.
      Θέλω, λοιπόν, με αυτό να σας πω ότι πρέπει η Κυβέρνηση να συντονίσει και να επιβάλλει, αν είναι δυνατόν, στην Ελαιουργική τη συνολική συγκέντρωση, τη συνολική τυποποίηση, γιατί πιστεύω ότι μόνο έτσι μπορούμε να το διαθέσουμε στην παγκόσμια αγορά. 
      Και θα πρέπει επιτέλους να διαθέσουμε, κύριοι Υπουργοί, κάποια ποσά. Δεν μπορεί η Ισπανία να διέθεσε υπέρογκα ποσά και εμείς ελάχιστα και μάλιστα σε χώρες που δεν προσδοκούμε τίποτα. Είναι αλήθεια δυνατόν να προσδοκά κανείς από τη διαφημιστική καμπάνια που κάνουμε στην Ουκρανία, στην Πολωνία ή στην Εσθονία να ανταποκριθεί αυτή η αγορά στην αγορά του λαδιού; Ε, όχι! Θα γίνει στις προηγμένες χώρες και εκεί που υπάρχει ελληνική ομογένεια. Στην Αυστραλία, στην Αμερική και σε όλες τις χώρες της Ευρώπης.
      Επίσης δεν αντιμετωπίζεται το θέμα της νοθείας. Η νοθεία, αγαπητοί συνάδελφοι, είναι ένα πλήγμα για το λάδι της δικής μας ποιότητας, που είναι –όπως τουλάχιστον λένε οι παγκόσμιοι διαγωνισμοί- το καλύτερο στον κόσμο. Έρχεται λάδι από την Ισπανία, νοθεύεται και επανεξάγεται σαν ελληνικό. Αυτό πρέπει να αντιμετωπιστεί. Και νομίζω ότι μέχρι σήμερα και σε αυτό το σημείο αδιαφορήσατε.
      Σε ό,τι αφορά την αμπελουργία τη δεκαετία του 1980 η Ελλάδα παρήγαγε περίπου ογδόντα χιλιάδες τόνους που απορροφούσε αποκλειστικά η Ευρωπαϊκή Ένωση και η Ρωσία. Σήμερα, μετά τις φυτοασθένειες, τις οποίες είκοσι πέντε χρόνια δεν μπορείτε να αντιμετωπίσετε, με την παραγωγή δικού μας εξυγιασμένου φυτωριακού υλικού παράγουμε είκοσι χιλιάδες τόνους. Και αυτούς ακόμα τους λίγους χιλιάδες τόνους δεν μπορούμε να τους διαθέσουμε. Πέρσι έμειναν τρεισήμισι χιλιάδες τόνοι απούλητοι και παρά τις εκκλήσεις των συνεταιριστικών οργανώσεων να δοθούν σαν επισιτιστική βοήθεια δεν το πράξατε. Άλλη μία αδιαφορία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο κανονισμός του 2001 ήταν πιστεύω από τις βασικές αιτίες του ναυαγίου των αγροτών, το οποίο δέχθηκε ο κ. Ανωμερίτης επί δικής του Υπουργίας, που υποχρεώνει μέχρι 31 Ιουλίου τους καλλιεργητές να υπογράψουν ειδικές συμβάσεις για να δώσουν το προϊόν τους. Διαφορετικά τους απαγορεύεται η κατανάλωση των νωπών και των οινοπνευματοποιήσημων προϊόντων.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Δεικτάκη, ο χρόνος έχει συμπληρωθεί. Το ακούσατε το κουδούνι. Συντομεύετε σας παρακαλώ.
      ΓΕΩΡΓΙΟΣ ΔΕΙΚΤΑΚΗΣ: Σε ό,τι αφορά στα οινοστάφυλα θα ήθελα να σας πω, κύριε Υπουργέ, ότι υπάρχει μια έγκριση της Ευρωπαϊκής Ένωσης 22.000 στρεμμάτων. Δύο χρόνια τώρα έχει εγκριθεί. Καμία κινητικότητα. Αλήθεια, θα χάσουμε κι αυτές τις επιδοτήσεις;
      Στον τομέα της κτηνοτροφίας μια κουβέντα μόνο. Το 1991 επί κυβερνήσεως Μητσοτάκη έγινε πάλι μία πρόταση, ώστε να αναγνωριστούν όλα τα τυριά της Κρήτης σαν ονομασία προέλευσης αποκλειστικά της Κρήτης, γιατί είναι γνωστή κι εδώ η ποιότητα. Και ενώ εγκρίθηκε, υπάρχει πλήρης αδιαφορία από τότε.
      Σε ό,τι αφορά στις αποζημιώσεις του ζωικού κεφαλαίου, ναι, έχουν δοθεί κάποια χρήματα από την κυβέρνησή σας. Όμως δεν έχει δοθεί τίποτα σε ό,τι αφορά στις πάγιες εγκαταστάσεις, τις οποίες περιμένουν και προσδοκούν οι αγρότες.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τελειώνετε, κύριε Δεικτάκη.
      ΓΕΩΡΓΙΟΣ ΔΕΙΚΤΑΚΗΣ: Κι ένα τελευταίο, κυρία Πρόεδρε, και τελειώνω.
      Στην Κρήτη παράγουμε ένα προϊόν, την αιθυλική αλκοόλη, την οποίαν ο Ελευθέριος Βενιζέλος το 1932 έδωσε δωρεάν για παραγωγή για το συμπλήρωμα του εισοδήματος των φτωχών αγροτών επειδή υπήρξε μια θεομηνία. Μια παρόμοια θεομηνία υπήρξε και φέτος και παρά το γεγονός ότι το έθεσα ενώπιον του κυρίου Υπουργού στη σύσκεψη της νομαρχίας στο Ηράκλειο δεν έγινε καμία αντιμετώπιση. Όμως ξέρουν να χρησιμοποιούν τον Ελευθέριο Βενιζέλο, να τον κάνουν αγάλματα, να τον κάνουν νοσοκομεία…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Δεικτάκη, σε όλους μας αρέσει πολύ η αιθυλική αλκοόλη της Κρήτης, αλλά τελειώνετε.
      ΓΕΩΡΓΙΟΣ ΔΕΙΚΤΑΚΗΣ: …να τον κάνουν αεροδρόμια, δεν έχουν την ευαισθησία όμως του Ελευθερίου Βενιζέλου!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Αρχηγός της Αξιωματικής Αντιπολίτευσης κ. Κωνσταντίνος Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, βρισκόμαστε σήμερα σε μια κρίσιμη καμπή των εθνικών μας υποθέσεων και ταυτόχρονα σε ένα σημαντικό σταθμό της εξέλιξης της Ευρωπαϊκής Ένωσης.
      Παρά τις αντίθετες τοποθετήσεις όλων μας, η Κυβέρνηση σύρθηκε σε «πακετοποίηση» διαφορετικών μεταξύ τους θεμάτων. Έφτασε μάλιστα στο σημείο, πέρα από τα εθνικά μας ζητήματα, να συμπεριλάβει στο ίδιο πακέτο ακόμα και την αναθεώρηση της Κοινής Αγροτικής Πολιτικής.
      Θέλω λοιπόν να υπογραμμίσω ότι οι αποφάσεις των Βρυξελών για το περιοριστικό δημοσιονομικό πλαίσιο της Κ.Α.Π., της Κοινής Αγροτικής Πολιτικής, μετά το 2006 -χωρίς καμιά αντίδραση της ελληνικής Κυβέρνησης- ξεκινούν από λανθασμένη βάση.
      Η χρηματοδότηση της ευρωπαϊκής διεύρυνσης, αντί να επιβαρύνει, κατά κύριο λόγο, εκείνους που θα προσποριστούν σημαντικά οικονομικά οφέλη κυρίως από την επέκταση των κοινών αγορών, μεταφέρεται πάνω απ’ όλα στους αγρότες των «Δεκαπέντε». Και αυτό αντιβαίνει, πριν απ’ όλα, τις αρχές και τις αξίες της ίδιας της Ευρωπαϊκής Ένωσης. Δεν μπορεί το κόστος της διεύρυνσης να το πληρώσουν οι οικονομικά ασθενέστεροι. Δεν μπορεί, τη στιγμή που βαδίζουμε προς την πολιτική ενοποίηση της Ευρώπης, να γίνονται προσαρμογές στις επιμέρους πολιτικές, προσαρμογές τέτοιες που βάζουν σε κίνδυνο τις αρχές της οικονομικής αλληλεγγύης και της κοινωνικής συνοχής.
      Η Ευρώπη των είκοσι πέντε, κυρίες και κύριοι συνάδελφοι, χρειάζεται πρόσθετους πόρους. Αυτή είναι η αλήθεια! Όχι απλώς ανακατανομή των υπαρχόντων. Έχουμε, λοιπόν, σοβαρές επιφυλάξεις στις προτάσεις, που αποσυνδέουν την εισοδηματική στήριξη του αγρότη από την παραγωγή προϊόντων. Ξέρουμε ότι δημιουργούν ελπίδες για μια δεύτερη γραμμή άμυνας κι αυτό γιατί στη χώρα μας έχουμε μεγάλο αριθμό μικρομεσαίων αγροτικών εκμεταλλεύσεων. Πιστεύω όμως πως, εάν δεν συνδυαστούν με πρόσθετα μέτρα για την ανάπτυξη εξωγεωργικών δραστηριοτήτων, είναι αδύνατον να δώσουν λύση στο αγροτικό πρόβλημα. 
      Οι περικοπές αυτές αφαιρούν σε σημαντικούς χρηματοδοτικούς πόρους από την ανάπτυξη της περιφέρειας. Ενισχύουν ακόμα πιο πολύ το αίσθημα κοινωνικής και επαγγελματικής απαξίωσης, που έχει ο αγροτικός κόσμος. Εξωθούν τους αγρότες να φύγουν από τη γη τους. Οδηγούν στην ερήμωση της υπαίθρου. Προκαλούν διόγκωση της ανεργίας.
      Ο κυβερνητικός ισχυρισμός ότι, μετά το 2006, δεν θα μειωθούν, τάχα, οι επιδοτήσεις των αγροτών μας, είναι εμπαιγμός με κεφαλαία γράμματα και υποτιμά τη νοημοσύνη του κόσμου.
      Είναι γεγονός, βέβαια, ότι οι συνολικές σχετικές ευρωπαϊκές δαπάνες θα αναπροσαρμόζονται σε ποσοστό 1% ετησίως. Πρέπει, όμως, να μην παραβλέπεται το γεγονός ότι αυτές οι δαπάνες πλέον θα κατανέμονται μεταξύ εικοσιπέντε και όχι δεκαπέντε χωρών-μελών. 
      Όπως πάντα, έτσι και τώρα, η Κυβέρνηση λέει πάλι τη μισή αλήθεια. Σας θυμίζω ότι η μισή αλήθεια είναι χειρότερη από τα μεγάλα ψέματα. Παραβλέπει σκόπιμα την επικείμενη μεγάλη αύξηση του συνολικού αριθμού των Ευρωπαίων αγροτών, που θα δικαιούνται επιδοτήσεις. Παραβλέπει σκόπιμα το γεγονός ότι η Ελλάδα έχει το μεγαλύτερο ποσοστό αγροτικού πληθυσμού και -ως αποτέλεσμα- θα υποστεί πολύ μεγαλύτερες συνέπειες. Παραβλέπει σκόπιμα το γεγονός ότι οι προτάσεις για την ενδιάμεση αναθεώρηση της Κ.Α.Π. προβλέπουν μειώσεις επιδοτήσεων και τιμών σε βασικά προϊόντα.
      Κυρίες και κύριοι συνάδελφοι, η θέση του αγροτικού κόσμου γίνεται ακόμα πιο δύσκολη σήμερα. Και αυτό γιατί χάσαμε τα καλύτερα χρόνια και μπαίνουμε χωρίς τις αναγκαίες προϋποθέσεις στον πιο σκληρό ανταγωνισμό. Οι πράξεις και οι παραλείψεις του χθες αποτυπώνονται στη σημερινή δεινή πραγματικότητα. Φαίνεται ξεκάθαρα τώρα πόσο βαρύ υπήρξε το κόστος της ανυπαρξίας συγκροτημένης αγροτικής πολιτικής. Φαίνεται πόσο στοιχίζει, και μάλιστα σε κάθε αγροτική οικογένεια, η αδυναμία των κυβερνήσεων του ΠΑ.ΣΟ.Κ. να αξιοποιήσουν τις τεράστιες χρηματοδοτικές και αναπτυξιακές ευκαιρίες των κοινοτικών προγραμμάτων. Φαίνεται πόσο λάθος μετρούν εκείνοι, που θέλουν να κυβερνούν έτσι, χωρίς πρόγραμμα, χωρίς σχέδιο, χωρίς έγνοια για την επόμενη μέρα που ξημερώνει.
      Το πλαίσιο, μέσα στο οποίο καλείται να λειτουργήσει η ελληνική γεωργία, γίνεται ήδη εξαιρετικά περιοριστικό. Οι αγρότες περνούν τη μεγαλύτερη κρίση διαρθρωτικού χαρακτήρα, αλλά η Κυβέρνηση, αντί πολιτικής, αναζητεί μέτρα επικοινωνιακής  σκοπιμότητας. Αυτή είναι η πραγματικότητα! Το απέδειξε για πολλοστή φορά με τις προεκλογικές υποσχέσεις και, βέβαια, με το μετεκλογικό εμπαιγμό σε βάρος χιλιάδων βαμβακοπαραγωγών. Το αποδεικνύει είκοσι χρόνια τώρα στην εξουσία.
      Η χώρα, κυρίες και κύριοι συνάδελφοι, χρειάζεται επιτέλους μια νέα επιθετική αγροτική πολιτική, που να βασίζεται σε κάποιες κοινές θεμελιώδεις παραδοχές.
      Παραδοχή πρώτη: δεν νοείται ισχυρή Ελλάδα χωρίς ισχυρή περιφέρεια. Δεν μπορεί να ακούμε θεωρίες και λόγια περί ισχυρής Ελλάδας και να βλέπουμε την ελληνική ύπαιθρο να πηγαίνει από το κακό στο χειρότερο. 
      Να δεχτούμε, λοιπόν, ότι αυτό είναι αυταπόδεικτο αξίωμα. Ισχυρή Ελλάδα προϋποθέτει ισχυρή ελληνική περιφέρεια. Ισχυρή Ελλάδα σημαίνει δυναμική, αλλά και ισόρροπη ανάπτυξη. Ισχυρή Ελλάδα σημαίνει ανάπτυξη παντού, ανάπτυξη για όλους.
      Παραδοχή δεύτερη: βεβαίως η αγροτική οικονομία μπορεί -και πρέπει- να ενισχυθεί με την ανάπτυξη και νέων δράσεων, όπως ο αγροτουρισμός και η έμφαση στην τυποποίηση, στη μεταποίηση. Όλα αυτά είναι βασικά στοιχεία του κυβερνητικού μας προγράμματος. Αποτελούν αναγκαίες και συμπληρωματικές δράσεις. Δεν είναι, όμως, υποκατάστατα της αγροτικής παραγωγής. Η αγροτική οικονομία δεν έχει υποκατάστατο.
      (Χειροκροτήματα από την πτέρυγα της Νέας Δημοκρατίας)
      Παραδοχή τρίτη: η αντίληψη ότι ο αγροτικός τομέας δεν έχει μέλλον είναι αυτοκαταστροφική. Εκείνοι που –συγκεκαλυμμένα βέβαια- πρεσβεύουν την άποψη ότι πρέπει να αφήσουμε τα πράγματα να κυλούν από αδιέξοδο σε αδιέξοδο, με απώτερο κρυφό σκοπό να συρρικνωθεί ο αγροτικός πληθυσμός, να φύγουν οι άνθρωποι από τον πρωτογενή τομέα και να σβήσει, τάχα, έτσι το πρόβλημα, διαπράττουν έγκλημα.
      (Χειροκροτήματα από την πτέρυγα της Νέας Δημοκρατίας)
      Εκείνοι που αρνούνται ή προσποιούνται άγνοια της ελληνικής ιδιαιτερότητας, εκείνοι που φαίνεται να αποδέχονται την άποψη ότι ο ελληνικός αγροτικός πληθυσμός πρέπει να πέσει στα επίπεδα της Ευρώπης διαπράττουν τεράστιο λάθος. Χωρίς να παραγνωρίζουμε τις δυσκολίες, χωρίς να παραγνωρίζουμε τις μεγάλες προκλήσεις, πρέπει να αντιτάξουμε ένα σθεναρό μέτωπο απέναντι στην ολέθρια αντίληψη των «εκσυγχρονιστών» για το τέλος του αγροτικού κόσμου. Γιατί η αγροτική οικονομία στην Ελλάδα, κυρίες και κύριοι συνάδελφοι, έχει και πρέπει να έχει μέλλον.
      Κυρίες και κύριοι συνάδελφοι, τα τελευταία χρόνια ο αγροτικός τομέας αντιμετωπίζει, όπως είπαμε, τη μεγαλύτερη κρίση που γνώρισε ποτέ. Υπάρχει τεράστια καθυστέρηση στην υλοποίηση των διαρθρωτικών κοινοτικών προγραμμάτων για νέους αγρότες, των σχεδίων βελτίωσης, των έργων υποδομής. Υπάρχει διάλυση των υπηρεσιών στήριξης του αγρότη, υποβάθμιση του ΕΛ.Γ.Α., πολύμηνη καθυστέρηση στην καταβολή των επιδοτήσεων. Υπάρχει εφιαλτική διόγκωση των αγροτικών χρεών, που βαρύνονται με τα ληστρικά επιτόκια και τα πανωτόκια της Αγροτικής Τράπεζας.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)  
      Το κόστος παραγωγής αυξάνεται. Οι τιμές βασικών προϊόντων μειώνονται. Το αγροτικό εισόδημα περιορίζεται. Το έλλειμμα του γεωργικού ισοζυγίου διευρύνεται. Συρρικνώνεται και γηράσκει ο αγροτικός πληθυσμός. Αυτή είναι η πραγματικότητα! Ερημώνει η ύπαιθρος. Η ελληνική περιφέρεια, αυτό που ο Πρωθυπουργός αρέσκεται να ονομάζει «η άλλη Ελλάδα», αντιμετωπίζει σοβαρά προβλήματα και ανησυχητικές προοπτικές. 
      Το αγροτικό ζήτημα παίρνει ήδη εκρηκτικές διαστάσεις. Το ζήτημα αυτό δεν αφορά μόνο τον αγροτικό κόσμο. Αφορά κάθε Ελληνίδα και κάθε Έλληνα. Γιατί, αν συνεχιστεί η εγκατάλειψη του αγροτικού κόσμου, θα γονατίσει η ύπαιθρος. Και αν γονατίσει η περιφέρεια, θα πάθουν ασφυξία τα αστικά κέντρα. Και όμως! Ενώ το ΠΑ.ΣΟ.Κ. θέλει να παρουσιάζεται τάχα ως κόμμα των αγροτών η Κυβέρνηση, καλεί και προκαλεί τους αγρότες να τα βγάλουν πέρα μόνοι τους. Αρνείται ακόμα και να ακούσει τη φωνή τους. Καλύπτει τους «αεριτζήδες», που απομυζούν τους κόπους τους και εμπαίζει τους παραγωγούς. Και βέβαια, κατά πάγια τακτική, ρίχνει στην Αντιπολίτευση και στην Ευρωπαϊκή Ένωση τις δικές της ευθύνες!
      Η αλήθεια όμως, κυρίες και κύριοι συνάδελφοι, δεν κρύβεται πια. Φαίνεται ξεκάθαρα ότι οι τεράστιες κοινοτικές εισροές αναλώθηκαν χωρίς πραγματικό αναπτυξιακό αποτέλεσμα. Οι αποτυχίες στις ευρωπαϊκές διαπραγματεύσεις για τα προϊόντα μας διαδέχονται η μία την άλλη. Χάσαμε όλες τις κρίσιμες μάχες για τα προϊόντα μας: για τον καπνό, για το βαμβάκι, για το ελαιόλαδο, για το σιτάρι, για τα οπωροκηπευτικά.
      Μόλις πρόσφατα, στο Συμβούλιο Κορυφής, ο Πρωθυπουργός εμφανίστηκε σε στάση «επιτήδειου ουδέτερου». Δέχθηκε να συμφωνηθεί ένα δυσμενές χρηματοδοτικό πλαίσιο για τις δαπάνες της Κ.Α.Π., μόνο και μόνο για να μην έχει η Ελληνική Προεδρία το βάρος μιας προσπάθειας για τους αγρότες μας. Αντί να επιδιώξει συμμαχίες με χώρες, που έχουν ανάλογα συμφέροντα, προτίμησε να σιωπήσει. Δεν λύνονται όμως έτσι τα οικονομικά και κοινωνικά προβλήματα. Δεν κερδίζεται έτσι το μέλλον. Εάν έγκαιρα δεν αναπτύξουμε κατάλληλες και αποτελεσματικές δράσεις, ο αγροτικός πληθυσμός της χώρας θα βρεθεί μπροστά σε νέα, ακόμα μεγαλύτερα αδιέξοδα. Και αυτό δεν μπορούμε να το επιτρέψουμε, δεν δικαιούμαστε να το επιτρέψουμε.
      Είναι ανάγκη, κυρίες και κύριοι συνάδελφοι, να κινηθούμε -και σε ευρωπαϊκό και σε εθνικό επίπεδο- με αποφασιστικότητα, για να στηρίξουμε τα προϊόντα μας. Είναι ανάγκη να δώσουμε τις λύσεις που απαιτούνται, για να μπορέσει να κρατηθεί ο αγρότης στη γη του. Είναι ανάγκη να προετοιμαστούμε για τις αυξημένες απαιτήσεις του νέου, πιο ανταγωνιστικού περιβάλλοντος. 
      Οι δικές μας θέσεις είναι συγκεκριμένες και ρεαλιστικές: πρώτον, το Υπουργείο Γεωργίας, που έχει καταντήσει ένας αθηνοκεντρικός οργανισμός, ανίκανος και διαβρωμένος από τον κομματισμό, την αναξιοκρατία και τη διαφθορά, να μετασχηματιστεί σε Υπουργείο Αγροτικής Ανάπτυξης και Τροφίμων. Να γίνει κέντρο επιτελικού σχεδιασμού με πλήρως αποκεντρωμένες υπηρεσίες. Να αναδιοργανωθούν οι κρατικές υπηρεσίες και να ενισχυθούν οι περιφερειακές μονάδες.
      Να είναι το κράτος κοντά στον αγρότη και όχι να τρέχει ο αγρότης, για να βρει το κράτος. Να είναι οι γεωπόνοι και οι τεχνικοί σύμβουλοι δίπλα στον αγρότη. 
      Δεύτερον: οργανωμένη στροφή στη δημιουργία σύγχρονων γεωργικών εκμεταλλεύσεων. Ανάπτυξη νέων καλλιεργειών, παραγωγή ποιοτικά βελτιωμένων προϊόντων και ενίσχυση της αγροτικής έρευνας και τεχνολογίας. Προσαρμογή της γεωργίας μας στα νέα καταναλωτικά πρότυπα. 
      Τρίτον: δημιουργία ειδικού οργανισμού για την προώθηση των αγροτικών προϊόντων. Σε αυτό το πλαίσιο απαιτούνται: η έμφαση στην τυποποίηση και στη μεταποίηση? η στήριξη ενός σύγχρονου προγράμματος αποθήκευσης για όλα τα αγροτικά προϊόντα? παραγωγή και προώθηση προϊόντων με ονομασία προέλευσης συστηματική προβολή τους στην ευρωπαϊκή και τη διεθνή αγορά. 
      Τέταρτον: άμεση αξιοποίηση των κοινοτικών πόρων για την εφαρμογή ολοκληρωμένων προγραμμάτων στην περιφέρεια. Έργα για την πρόληψη της λειψυδρίας, για την αποτροπή των πλημμυρών. Έργα αρδευτικά και εγγειοβελτιωτικά, φραγμάτων και υδατοδεξαμενών, όπως επίσης και βασικών υποδομών –εξυπακούεται- για την ποιότητα ζωής των πολιτών της περιφέρειας. 
      Πέμπτον: αλλαγή του κανονισμού του ΕΛ.Γ.Α.. Να επεκταθεί η ασφαλιστική κάλυψη και σε άλλους κινδύνους. Να καταβάλλονται οι αποζημιώσεις στον αγροτικό κόσμο εντός τριμήνου και για κάθε καθυστέρηση να καταβάλλονται έντοκα. Να μάθει κάποτε αυτό το κράτος ότι πρέπει να σέβεται τους πολίτες. 
      (Χειροκροτήματα από την πτέρυγα της Νέας Δημοκρατίας)
      Έκτον: αποτελεσματικές ρυθμίσεις για την ομαλή λειτουργία των θεσμών συλλογικής δράσης, τους συνεταιρισμούς, τις ομάδες παραγωγών, τις διεπαγγελματικές οργανώσεις. Και επιτέλους, να καταρτισθούν και να λειτουργήσουν τα μητρώα βασικών αγροτικών προϊόντων, καθώς και το μητρώο αγροτών.
      Έβδομον: άμεσα μέτρα για τη συμπίεση του κόστους της αγροτικής παραγωγής. Μείωση του ΦΠΑ για τα αγροτικά μηχανήματα και βέβαια των τιμών ρεύματος και πετρελαίου για αγροτική χρήση. Μείωση των φόρων για μεταβιβάσεις, κληρονομιές, γονικές παροχές και δωρεές προς τους κατά κύριο επάγγελμα αγρότες. Και ακόμη μας απασχολεί σοβαρά το θέμα των βιομηχανιών παραγωγής λιπασμάτων. Εξετάζουμε τόσο τον εκσυγχρονισμό τους όσο και τη γεωγραφική τους κατανομή.
      Όγδοο: οικονομική εξυγίανση της Αγροτικής Τράπεζας.
      Η Αγροτική Τράπεζα, κυρίες και κύριοι συνάδελφοι, έχει καταντήσει παραμάγαζο του κομματισμού, άγος του αυτοαποκαλούμενου εκσυγχρονισμού και καθεστωτικός «παίκτης» της Σοφοκλέους. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας)
      Σημειώνω ότι για τα οικονομικά αποτελέσματα του πρώτου εξαμήνου  η Αγροτική ανακοίνωσε κέρδη, λέει, 11 δισεκατομμυρίων δραχμών, ενώ στην πραγματικότητα έχει ζημίες 174 δισεκατομμυρίων δραχμών. Αυτό επισημαίνεται στο πιστοποιητικό ελέγχου των ορκωτών λογιστών. Αυτή είναι η αλήθεια! Θα μου πείτε μα πώς το έκαναν; Πολύ απλά: αποτίμησαν τις μετοχές του εμπορικού και επενδυτικού χαρτοφυλακίου στην τιμή της κτήσης τους, αντί στην τρέχουσα τιμή.
      Ιδιαίτερης σημασίας ζήτημα, κυρίες και κύριοι συνάδελφοι, είναι η ντροπή με τα πανωτόκια. Για μια ακόμη φορά ζητούμε να υιοθετηθεί η πρόταση νόμου της Νέας Δημοκρατίας, που διακρίνεται για την ευκρίνεια, αλλά και για τη δυνατότητά της να δώσει ουσιαστική και αποτελεσματική λύση στο τεράστιο αυτό πρόβλημα. 
      Υπογραμμίζω ότι, ειδικά ρύθμιση για την Αγροτική, πρέπει να προβλέπεται συνέχιση της επιδότησης του Δημοσίου, μια (1) έως δύο (2) μονάδες για τους κατά κύριο επάγγελμα αγρότες, άσχετα από την εξυπηρέτηση ή μη του δανείου τους. 
      Ένατον: Άμεση προτεραιότητα στην ενίσχυση των γεωργών και των κτηνοτρόφων στις μειονεκτικές περιοχές της χώρας. Αναπροσαρμογή των συντάξεων του Ο.Γ.Α.. Βελτίωση της ιατροφαρμακευτικής περίθαλψης του αγρότη. Καταβολή ειδικού επιδόματος στους κτηνοτρόφους, που έχουν μειωμένο εισόδημα. 
      Δέκατον: αποφασιστική στήριξη της κτηνοτροφίας, που βρίσκεται εξαιτίας της κυβερνητικής πολιτικής σε φθίνουσα πορεία. 
      Η Ελλάδα, που θα μπορούσε -και πρέπει- να πρωτοπορεί στην παραγωγή προϊόντων κτηνοτροφίας, έφθασε στο σημείο να κάνει εισαγωγή κρέατος και γαλακτοκομικών, που κοστίζουν τόσο όσο όλες μαζί οι εξαγωγές γεωργικών προϊόντων!
      Κυρίες και κύριοι συνάδελφοι, η ανυπαρξία αγροτικής πολιτικής δεν μπορεί να συνεχίζεται άλλο. Εξαντλήθηκαν τα όρια της αντοχής του αγροτικού κόσμου. Δεν στέρεψαν όμως οι ελπίδες, γιατί υπάρχουν λύσεις. Μπορούμε να διασφαλίσουμε ένα καλύτερο αύριο για την ξεχασμένη Ελλάδα. Μπορούμε να εξασφαλίσουμε μια νέα προοπτική για τους ξεχασμένους Έλληνες. Φθάνει να το πιστέψουμε. Φθάνει να το θελήσουμε και να υλοποιήσουμε ένα συγκροτημένο πρόγραμμα. Εμείς το θέλουμε, το πιστεύουμε, το μπορούμε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Απόστολος Κακλαμάνης): Ο Υπουργός Γεωργίας κ. Γεώργιος Δρυς έχει το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, κυρίες και κύριοι συνάδελφοι, με ιδιαίτερη ικανοποίηση η Κυβέρνηση δέχθηκε την επερώτηση της Νέας Δημοκρατίας για να συζητήσουμε το μεγάλο θέμα που λέγεται αγροτική οικονομία και τις προοπτικές της, ενόψει των εξελίξεων τόσο σε ευρωπαϊκό όσο και σε παγκόσμιο επίπεδο. Η επερώτηση, όμως, σύμφωνα με τα κοινοβουλευτικά πρακτικά προϋποθέτει τη διεξαγωγή ενός καλώς εννοούμενου διαλόγου μεταξύ των επερωτώντων και της Κυβέρνησης.
      Άκουσα με ιδιαίτερη προσοχή τον Αρχηγό της Νέας Δημοκρατίας να ασκεί αυστηρή κριτική στην Κυβέρνηση. Λυπάμαι, όμως, που απεχώρησε μόλις κατήλθε από το Βήμα. Διάλογος δεν μπορεί να γίνει με απόντες τους επερωτώντες. Γι’ αυτό λοιπόν, θα προσπαθήσω να απαντήσω στα θέματα που ο κ. Καραμανλής και οι Βουλευτές της Νέας Δημοκρατίας ανέπτυξαν στην ομιλία τους.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ ) 
      Κύριοι συνάδελφοι, αντιλαμβάνομαι την προσπάθεια κομματικής επένδυσης την οποία κάνετε, για να εκμεταλλευτείτε, τα αποτελέσματα των τελευταίων Δημοτικών και Νομαρχιακών εκλογών. Αυτή είναι η πραγματική αιτία της επερώτησής σας. Δεν είναι η πραγματική αιτία το ενδιαφέρον σας για τον αγροτικό κόσμο. Προσπαθείτε δηλαδή να κεφαλαιοποιήσετε τα αποτελέσματα των Δημοτικών και Νομαρχιακών Εκλογών, αλλά ανεπιτυχώς.
      Κύριοι συνάδελφοι, είναι προφανές ότι θέλετε να θολώσετε τα νερά. Είναι επίσης προφανές, ότι προσπαθείτε να επωφεληθείτε αυτήν τη συγκυρία για να αποσβέσετε από τη μνήμη του αγροτικού κόσμου τα επιτεύγματα των κυβερνήσεων του ΠΑΣΟΚ από την εποχή της υιοθέτησης των Μεσογειακών Ολοκληρωμένων Προγραμμάτων μέχρι και σήμερα. Εκείνο το οποίο δεν είναι προφανές, είναι πως διανοείστε να κυβερνήσετε τον τόπο, όπως φιλοδοξείτε να το κάνετε και να παίζετε με τόση άγνοια ή με τόση ηθελημένη δημαγωγία και με τόση παραπλανητική τακτική, με ένα από τα πιο σοβαρά θέματά μας, όπως είναι σήμερα η Ανασυγκρότηση της Υπαίθρου και η Ανάπτυξης της Αγροτικής Οικονομίας.
      Η γενικότερη τακτική σας, κύριοι συνάδελφοι, όπως αυτή παρουσιάζεται στην επερώτηση, δεν αδικεί μόνον το Υπουργείο Γεωργίας, δεν αδικεί τα στελέχη του Υπουργείου Γεωργίας, δεν αδικεί τους υπαλλήλους του, τις υπηρεσίες του, το επιστημονικό δυναμικό που έχει αφιερώσει μια ολόκληρη ζωή στην υπόθεση της αγροτικής οικονομίας. Ισοπεδώσατε τα πάντα. Τίποτα δεν αξιολογήσατε θετικά. Εκφέρατε ένα στείρο αρνητισμό και επιδιώξατε μια κατεδάφιση ολόκληρης αυτής της προσπάθειας. Αυτό δεν μπορεί να μείνει έτσι. Προφανώς θα το χρεωθείτε ως κόμμα. 
      Αδικείτε, όμως, ακόμη και τον ίδιο τον αγροτικό κόσμο. Αδικείτε το μόχθο και τον κόπο του, τον ιδρώτα και την προοπτική του. Αδικείτε έναν ολόκληρο κόσμο που κατέκτησε επάξια την ευημερία των τελευταίων δεκαετιών και που έχει δώσει με τις επιτυχίες του ένα παράδειγμα προσαρμοστικότητας, παραγωγικότητας, ευελιξίας και προόδου. 
      Δεν υπάρχει, κυρίες και κύριοι συνάδελφοι, καμία αμφιβολία ότι αυτός ο κόσμος σήμερα καλείται να κάνει  μια έσχατη προσπάθεια εξασφάλισης των όρων της επιβίωσής του σ’ ένα διεθνές περιβάλλον ανατροπής δεδομένων υψηλών απαιτήσεων και γοργών αλλαγών.
      Δεν υπάρχει επίσης αμφιβολία ότι αυτός ο κόσμος σήμερα διακατέχεται από μία αβεβαιότητα και ανασφάλεια εξαιτίας ακριβώς της ανατροπής των δεδομένων, της ταχύτητας των εξελίξεων και των πιέσεων που ασκούνται από την παγκοσμιοποίηση των αγορών των αγροτικών προϊόντων. 
      Ε, λοιπόν, κύριοι συνάδελφοι, αυτήν την ανασφάλεια και αβεβαιότητα θα έπρεπε σήμερα ως υπεύθυνη πολιτική δύναμη να προσπαθείτε και εσείς να ξεπεραστεί. Αντ’ αυτού όμως τι κάνετε; Ακολουθείτε μία παρωχημένη παλαιοκομματικής νοοτροπίας τακτική, που κλονίζει ακόμα περισσότερο το ηθικό των αγροτών. Όποιος άκουσε σήμερα από την τηλεόραση αυτά τα οποία είπατε, το μήνυμα που έλαβε είναι μία πλήρης καταστροφή, μια πλήρης ανεπάρκεια για όλους και για όλα. 
      Κάνετε συνδικαλισμό, κύριοι συνάδελφοι, με τα εθνικά μας θέματα. Τον όρο τον χρησιμοποίησε και ο κ. Καραμανλής. Γιατί εθνικό μας θέμα είναι η αγροτική οικονομία, εθνικό μας θέμα είναι η ανάπτυξή της, εθνικό μας θέμα είναι η στήριξή της ως της ισχυρότερης παραγωγικής βάσης της οικονομίας μας.
      Από την πλευρά μου -και νομίζω από την πλευρά όλων μας- εκείνο που αυτή τη στιγμή πρωτεύει είναι να καλλιεργηθεί η αυτοπεποίθηση του αγροτικού κόσμου και η συνειδητοποίηση των δυνατοτήτων που αυτός έχει αποκτήσει. Αυτή η αυτοπεποίθηση αποτελεί σήμερα προϋπόθεση για να κερδηθούν όλες οι μάχες που έχουμε να δώσουμε και για τις οποίες πρέπει να συμφωνήσουμε για την στρατηγική και την τακτική που πρέπει να ακολουθήσουμε. 
      Οι Έλληνες αγρότες όμως, κύριοι συνάδελφοι, δεν έχουν τίποτα να φοβηθούν. Έχουν αντίθετα πολλά να ελπίζουν. Έχουν μόνο να φοβηθούν όσους τους κρύβουν την αλήθεια και τους κλέβουν τους κόπους τους. Έχουν πολλά να ελπίζουν για όσα μπορούν να επιτύχουν, με εκείνους όμως που πραγματικά μπορούν να επιτύχουν τους στόχους τους και με εκείνους που πραγματικά αισθάνονται και συναισθάνονται όχι μόνο τον καημό τους, αλλά πολύ περισσότερο τις δυνατότητές τους. 
      Εκείνο που ισχυρισθήκατε εκπέμψατε σήμερα είναι ότι δεν υπάρχουν δυνατότητες στην ελληνική αγροτιά. Αυτό όμως είναι επικίνδυνο, αν πραγματικά αποτελεί θέση της Νέας Δημοκρατίας και δεν αποτελεί μικροκομματική σας τακτική στην επερώτηση. 
      Οι Έλληνες αγρότες ζουν σ’ ένα άριστο φυσικό περιβάλλον. Μπορούν να παράξουν και τα κάνουν, μοναδικής ποιότητας προϊόντα. Στα χέρια τους βρίσκεται η υπέρβαση μειζόνων διεθνών κρίσεων, όπως είναι αυτή της διατροφής. Δεν βρήκατε μια λέξη να πείτε για τις προσπάθειες των Ελλήνων  κτηνοτρόφων. Τουναντίον, τους κατηγορήσατε.
      Στη μοίρα τους, κύριοι συνάδελφοι, επίσης ανήκει η μετατροπή των μειονεκτημάτων που μέχρι πρόσφατα μάστιζαν την ύπαιθρο, σε στρατηγικά πλεονεκτήματα, όπως είναι η μικρή ευέλικτη αγροτική εκμετάλλευση, το φυσικό κάλλος, η πολιτιστική κληρονομιά, η παραδοσιακή οικογενειακή επιχείρηση, η μεσογειακή διατροφή, η βιοποικιλότητα. 
      Χρειάζεται βεβαίως να αντιμετωπιστεί η πραγματικότητα κατάματα, να συνειδητοποιηθούν οι όροι της βιωσιμότητας των αγροτικών εκμεταλλεύσεων. Να αναζητηθούν οι τρόποι συμπλήρωσης του αγροτικού εισοδήματος με υπαρκτές και πολλά υποσχόμενες εξωγεωργικές δραστηριότητες. Και στο σημείο αυτό, τονίζω ότι συμφωνώ με την αναφορά του Προέδρου της Νέας Δημοκρατίας ότι χρειάζεται να στραφούν περισσότερο οι αγρότες μας στη συμπλήρωση του εισοδήματός τους με εξωγεωργικά εισοδήματα. Χρειάζεται να υιοθετηθούν μέθοδοι και καλλιέργειες που ανταποκρίνονται σήμερα στη ζήτηση και στις σύγχρονες καταναλωτικές συνήθειες. Κυρίως όμως πρέπει να απορριφθούν μύθοι που δυναστεύουν την αγροτική μας οικονομία και σκοτεινιάζουν τους ορίζοντές της. 
      Είναι μύθος ότι το αγροτικό εισόδημα μειώνεται. Λυπάμαι που βάλατε τον Αρχηγό σας να ισχυρίζεται τις ανακρίβειες αυτές. 
      ΕΥΑΓΓΕΛΟΣ ΜΠΑΣΙΑΚΟΣ: Τα στοιχεία όμως, κύριε Υπουργέ;
      ΓΕΩΡΓΙΟΣ ΔΡΥΣ (Υπουργός Γεωργίας): Θα σας δώσω τα στοιχεία και πρέπει να κάνετε την αυτοκριτική σας γι’ αυτά που εισηγηθήκατε στον Αρχηγό σας.
      Είναι μύθος, κύριοι συνάδελφοι, ότι η ελληνική γεωργία φθίνει. Είναι μύθος ότι συνέπεια της Κοινής Αγροτικής Πολιτικής θα είναι η παράδοση της ελληνικής γεωργίας ως βορά στο διεθνή ανταγωνισμό. Είναι μύθος ότι μετά το 2006 δεν θα εξακολουθήσει να υπάρχει στήριξη της αγροτικής παραγωγής. Ποιος άραγε ενημέρωσε τον κ. Καραμανλή γι’ αυτές τις ανακρίβειες που ανέφερε στην ομιλία του; Αν δεν μπορούσαν οι Βουλευτές του, ας ρώταγε τουλάχιστον τους Ευρωβουλευτές να του πουν ακριβώς τι αποφασίστηκε στην άτυπη Σύνοδο Κορυφής των Βρυξελλών στις 24 και 25 Οκτωβρίου. 
      Και πάνω απ’ όλα, κύριοι συνάδελφοι, είναι ψέμα και σας κατηγορώ γι’ αυτό. Λυπάμαι που χρησιμοποιώ αυτό τον όρο ψέμα αλλά το δις και τρις και πολλάκις εξαμαρτείν μόνο ως ψεύδος μπορεί να χαρακτηριστεί. Είναι ψέμα πως είπα «ότι οι αγρότες πρέπει να τα βγάλουν πέρα μόνοι τους».
      Κύριοι συνάδελφοι, είχα την ευαισθησία να σας στείλω την πλήρη συνέντευξή μου στον «ΟΙΚΟΝΟΜΙΚΟ ΤΑΧΥΔΡΟΜΟ». Έδωσα τη συνέντευξη αυτή σε επώνυμα στελέχη της Νέας Δημοκρατίας. Για να μη λέτε και να επαναλαμβάνετε ψέματα και για να μη λέει τις ίδιες ανακρίβειες ο Πρόεδρός σας, ο κ. Καραμανλής, σας ξαναδίνω το πλήρες κείμενο της συνέντευξής μου. Πουθενά, δεν υπάρχει αυτό που λέτε «ότι οι αγρότες πρέπει να τα βγάλουν πέρα μόνοι τους».
      ΕΥΑΓΓΕΛΟΣ ΜΠΑΣΙΑΚΟΣ: Έτσι λέει ο τίτλος. 
      ΓΕΩΡΓΙΟΣ ΔΡΥΣ (Υπουργός Γεωργίας): Κύριοι συνάδελφοι, δεν μπορεί να φταίει ο Υπουργός Γεωργίας για το τι τίτλο θα βάλει και τι σχόλιο θα κάνει κάθε περιοδικό. Όταν το επικαλείστε πρέπει να λέτε την αλήθεια. Όταν ο Υπουργός Γεωργίας σας λέει ότι είναι ανακρίβεια, οφείλετε να το ελέγξετε και αν έχετε πολιτικό θάρρος, να το αναγνωρίσετε. Όμως, πού να βρεθεί αυτό το χαρακτηριστικό σε σας.
      Δίνω, λοιπόν, για τα Πρακτικά, για άλλη μια φορά, ολόκληρη τη συνέντευξή μου στο τεύχος του «ΟΙΚΟΝΟΜΙΚΟΥ ΤΑΧΥΔΡΟΜΟΥ». Πιστεύω ότι θα είναι η τελευταία φορά που ασχολείται με το θέμα αυτό οι Βουλευτές και ο Αρχηγός της Νέας Δημοκρατίας.
      (Στο σημείο αυτό ο Υπουργός Γεωργίας  κ. Γεώργιος Δρυς καταθέτει για τα Πρακτικά την προαναφερθείσα συνέντευξή του στον «ΟΙΚΟΝΟΜΙΚΟ ΤΑΧΥΔΡΟΜΟ» η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Πιστεύω ότι η Νέα Δημοκρατία θα στραφεί στην κριτική της Κυβέρνησης για την πολιτική που ακολουθεί στον αγροτικό τομέα και όχι για τη μικροπολιτική, την οποία, δυστυχώς, ακολουθεί, μη δυνάμενη με άλλους τρόπους να αντιμετωπίσει την Κυβέρνηση μας που έχει περίσσια ευαισθησία στα αγροτικά προβλήματα.
      Έρχομαι τώρα στο πρώτο θέμα το οποίο θίγετε στην επερώτησή σας. Μιλώ για την υποτιθέμενη διαπίστωσή σας, ότι έχουν χαθεί σημαντικές μάχες στα όργανα της Ευρωπαϊκής Ένωσης. Κάποια θέματα πρέπει να καταλάβετε ότι δεν προσφέρονται για κομματική αντιπαράθεση, αλλά αποτελούν βάση για συναίνεση. Η Κυβέρνησή μας έχει επανειλημμένα αποδείξει ότι όχι μόνο έχει ισχυρή διεκδικητική βούληση στα συλλογικά Κοινοτικά όργανα, αλλά και ότι έχει αποτελεσματική παρουσία στα όργανα αυτά. Μάχες δεν έχουν χαθεί στα Κοινοτικά όργανα. Το αποδεικνύει το γεγονός ότι η Ελλάδα εξασφαλίζει κοινοτικές επιδοτήσεις πολύ υψηλότερες και περίπου διπλάσιες από τη συμμετοχή της στην αξία της συνολικής γεωργικής παραγωγής της Ευρωπαϊκής Ένωσης. 
      Καμία άλλη χώρα, μέλος της Κοινότητας, με εξαίρεση την Ιρλανδία, δεν παρουσιάζει τόσο υψηλό ποσοστό.
      Καταθέτω για τα Πρακτικά της Βουλής το σχετικό διάγραμμα προκειμένου, κύριοι συνάδελφοι, να σταματήσετε επιτέλους να κάνετε τόσο σοβαρά λάθη. Το διάγραμμα μιλάει μόνο του. Αν θέλετε μελετήστε το.
      (Στο σημείο αυτό ο Υπουργός Γεωργίας  κ. Γεώργιος Δρυς καταθέτει για τα Πρακτικά το προαναφερθέν διάγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δυστυχώς, οι Βουλευτές της Νέας Δημοκρατίας με ανακριβή στοιχεία κάνουν επερώτηση στην Κυβέρνηση. Παρακαλώ, όμως, αν έχετε επιχειρήματα να τα παρουσιάσετε.
      Ξεχνάτε, κύριοι συνάδελφοι -και δεν θέλω να γυρίζω στο παρελθόν, αλλά είμαι υποχρεωμένος να το κάνω- ότι σχετικά με τις αναμορφώσεις της ΚΑΠ, δυστυχώς, η Νέα Δημοκρατία διαχειρίστηκε τη σημαντικότερη αναμόρφωση της Κοινής Αγροτικής Πολιτικής το 1992, τη λεγόμενη αναθεώρηση Mac Sharry. Αυτή η αναθεώρηση είναι η βάση για τις αλλαγές στην Κοινή Αγροτική Πολιτική που συνεχίζονται μέχρι σήμερα.
      Εσείς δεχθήκατε –και ακούστε τα αυτά, γιατί είναι αποτελέσματα της πολιτικής σας και δεν διαγράφονται από τη μνήμη των αγροτών- για πρώτη φορά το 1992 το decoupling. Για πρώτη φορά το 1992 δεχθήκατε να αποσυνδεθούν οι ενισχύσεις από την παραγωγή. Και αυτό πρέπει να το αντιληφθείτε, έστω και σήμερα, και να έχετε το θάρρος να εξηγήσετε γιατί αποδεχθήκατε το μέτρο αυτό στην Αναθεώρηση Mac Sharry.
      Έρχομαι τώρα στα επόμενα. Άκουσα σήμερα στις ομιλίες σας πράγματα για τα οποία οι αγρότες θα αναρωτηθούν: είναι η Νέα Δημοκρατία κόμμα Αξιωματικής Αντιπολίτευσης; Γιατί λέει τόσες ανακρίβειες;
      Για το λάδι άκουσα με ιδιαίτερη προσοχή τον εκ Κρήτης συνάδελφο κ. Δεικτάκη. Για το λάδι, κύριοι συνάδελφοι, ξέρετε πολύ καλά ότι ακολουθήσαμε μία πολιτική η οποία διασφάλισε την εθνική παραγωγή. Ο μέσος όρος παραγωγής μας τα τελευταία είκοσι χρόνια δεν έχει ξεπεράσει τους τριακόσιες πενήντα χιλιάδες τόνους. Όμως η Μέγιστη Εγγυημένη, άρα και επιδοτούμενη, ποσότητα ελαιολάδου είναι τετρακόσιες δέκα εννέα χιλιάδες επτακόσιοι τόνοι.
      Και βεβαίως ξεχνάτε ότι με την αναθεώρηση της Κοινής Οργάνωσης του Ελαιολάδου το 1998 –και όχι το 1992- διασφαλίστηκε για τη χώρα μας μια αύξηση των κοινοτικών εισροών κατά 25 εκατομμύρια ευρώ. Και παράλληλα αποκτήσαμε το δικαίωμα να επεκτείνουμε τις φυτεύσεις νέων ελαιοδένδρων σε τριάντα πέντε χιλιάδες στρέμματα, ενώ ισχύει απαγόρευση στο σύνολο της Ευρωπαϊκής Ένωσης.
      Πρέπει όμως, κύριοι συνάδελφοι, να παρατηρήσω παρά την προσπάθεια που κάνω να σας ενημερώσω, τίποτα δεν μαθαίνετε. Έχετε πλέον καθημερινή ενημέρωση για την πορεία πληρωμής των επιδοτήσεων του ελαιολάδου. Αφήνω αυτή την άθλια κριτική που ασκήσατε στον ΟΠΕΚΕΠΕ, όπου δεν αναγνωρίζετε τουλάχιστον την τεράστια πρόοδο που έχει κάνει τους δεκατέσσερις μήνες που είναι σε λειτουργία.
      Έχετε μία τάση κατεδάφισης των πάντων. Δεν μπορείτε να είστε πειστικοί, όταν δεν αναγνωρίζετε τα θετικά βήματα, τα οποία κάνουν οι Οργανισμοί του Υπουργείου Γεωργίας. Καταλάβετέ το! Δεν πείθετε κανένα. Διότι, όταν γνωρίζουν καλά οι ελαιοπαραγωγοί ότι έχουν εισπράξει την επιδότησή τους σήμερα που μιλάμε, τότε βεβαίως δεν μπορούν να ακούν τη Νέα Δημοκρατία, να λέει αυτά τα απαράδεκτα ψεύδη, όσον αφορά την καθυστέρηση στις επιδοτήσεις του ελαιολάδου.
      Δεν μπορεί όμως να φταίει η Κυβέρνηση, όταν από τη μία μεριά τηρεί τις Κοινοτικές διαδικασίες, επομένως δεν επαναλαμβάνει, τα λάθη και  αποκλείει την πιθανότητα επιβολής βαρύτατων προστίμων, από την Ευρωπαϊκή Ένωση, και από την άλλη ακούει και κριτική ότι δεν πληρώσαμε εγκαίρως τις επιδοτήσεις.
      Να σας θυμίσω, λοιπόν, για άλλη μια φορά ότι το έτος FEOGA –G αρχίζει την 16η Οκτωβρίου κάθε έτους και περατώνεται την 15η Οκτωβρίου του επομένου έτους. Την πρώτη μέρα που άρχισε το έτος FEOGA-G –και δεν μπορούσε να γίνει ούτε μία μέρα πριν- δηλαδή στις 16 Οκτωβρίου, όσες Ενώσεις Αγροτικών Συνεταιρισμών είχαν αποστείλει φάκελο στον ΟΠΕΚΕΠΕ για την καταβολή των επιδοτήσεων –και ο φάκελος ήταν πλήρης- πληρώθηκαν την 16η Οκτωβρίου. Για πρώτη φορά στην ιστορία των επιδοτήσεων του ελαιολάδου πληρώσαμε την 16η Οκτωβρίου.
      Θα μου πείτε: τους πληρώσατε όλους τους ελαιοπαραγωγούς; Προφανώς όχι. Αλλά αυτό δεν συνέβη υπαιτιότητι του ΟΠΕΚΕΠΕ. Πληρώσαμε όλες τις Ενώσεις Συνεταιρισμών που εγκαίρως απέστειλαν στο ΟΠΕΚΕΠΕ το φάκελο. Από εδώ και πέρα θα δίνουμε στη δημοσιότητα όλες τις Ενώσεις που έχουν πληρωθεί, έτσι ώστε να γνωρίζουν οι αγρότες μας ποιος ευθύνεται για τις καθυστερήσεις. Ο λόγος είναι πολύ απλός: γιατί δεν έχουν αποσταλεί στον ΟΠΕΚΕΠE οι σχετικοί φάκελοι, ως έχουν υποχρέωση να το πράξουν οι Ενώσεις και οι Νομαρχίες.
      Αυτή είναι η αλήθεια. Τολμάτε όμως να το πείτε; Τολμάτε να αναγνωρίσετε ότι πληρώθηκαν επιδοτήσεις στις 16 Οκτωβρίου, πράγμα που δεν είχε γίνει ποτέ τα προηγούμενα χρόνια; Όχι βεβαίως. Σε μία όμως λογική –ξαναλέω- εκμηδενισμού των πάντων κάνετε κριτική ότι δεν πληρώνουμε τις επιδοτήσεις.
      Έρχομαι τώρα στο δεύτερο μεγάλο θέμα, που είναι το σκληρό στάρι. Γνωρίζετε, κύριοι συνάδελφοι, ότι με πολύ κόπο το Υπουργείο Γεωργίας προσπάθησε να αντιμετωπίσει τα αρνητικά αποτελέσματα της μεταρρύθμισης του 1992, της μεταρρύθμισης Mac Sharry. Και σας θυμίζω ότι τότε, αποφασίστηκε η μείωση των τιμών των απευθείας ενισχύσεων και αντικαταστάθηκε με τη χορήγηση των στρεμματικών ενισχύσεων, ως αντιστάθμισμη της μείωσης των τιμών.
      Νομίζω ότι δεν έχετε τόσο ασθενή μνήμη, ώστε να μην μπορείτε να θυμηθείτε τι κάνατε ως Κυβέρνηση.
      ΕΥΑΓΓΕΛΟΣ ΜΠΑΣΙΑΚΟΣ: Η επιδότηση πόσο πήγε; 
      ΓΕΩΡΓΙΟΣ ΔΡΥΣ (Υπουργός Γεωργίας): Προχωρούμε παρακάτω. Ερχόμαστε στο αιγοπρόβειο κρέας. Άκουσα ότι έχετε και προβλήματα με τους Έλληνες αιγοπροβατοτρόφους και γενικότερα με την ελληνική κτηνοτροφία. Άκουσα τον κ. Καραμανλή, να λέει ότι πρέπει να δίνουμε ειδικές επιδοτήσεις στους αιγοπροβατοτρόφους των ορεινών και μειονεκτικών περιοχών. 
      Καλά, αγνοείτε ότι αυτό γίνεται; Εδώ είναι ο κ. Χατζημιχάλης, για να σας βοηθήσει. Θα μπορούσατε επίσης να κάνετε μία ερώτηση για να μάθετε την πραγματικότητα. Δεν μπορείτε να λέτε στον Αρχηγό σας αυτές τις ανακρίβειες, σχετικά με την επιχορήγηση των προβατοτρόφων των ορεινών περιοχών. Δηλαδή προτείνετε να εφαρμόσουμε αυτό το οποίο πράττουμε. Ωραία, σας ευχαριστούμε πάρα πολύ!
      ΕΥΑΓΓΕΛΟΣ ΜΠΑΣΙΑΚΟΣ: Εγώ μίλησα για το επίδομα. Δεν το καταλάβατε. 
      ΓΕΩΡΓΙΟΣ ΔΡΥΣ (Υπουργός Γεωργίας): Αυτό είπα, κύριε Μπασιάκο. Αλλά εσείς που ετοιμάζετε τα σημειώματα δεν προσέχετε -ή αυτοί που σας τα ετοιμάζουν δεν προσέχουν- ώστε να γνωρίζετε ακριβώς τι ισχύει και τι δεν ισχύει. 
      Κύριοι συνάδελφοι, θέλω να προχωρήσω στα μεγάλα ζητήματα που απασχολούν σήμερα την Γεωργία μας, όπως π.χ. ή πορεία του ΑΕΠ του αγροτικού τομέα.
      Αναφέρετε στο κείμενό σας ότι υπάρχει ποσοστιαία μείωση.
      Θέλω όμως να δώσω μία εξήγηση, έτσι ώστε να γίνει κατανοητό. Στις αρχές της δεκαετίας του 1980, η αγροτική δραστηριότητα συνέβαλε περίπου κατά 14% στη δημιουργία του Ακαθάριστου Εγχωρίου Προϊόντος, ενώ σήμερα η συμβολή του πρωτογενούς τομέα περιορίζεται σ’ ένα ποσοστό γύρω στο 8%. Σε απόλυτα όμως μεγέθη, η αξία της ελληνικής αγροτικής παραγωγής έχει αυξηθεί. Η σημερινή ετήσια αξία της είναι περίπου 9,5 δισ. ευρώ έναντι 5,5 δισ. ευρώ το 1981. 
      Υπάρχει, λοιπόν, μία αύξηση της αξίας της αγροτικής παραγωγής, εκφρασμένη και τότε και τώρα σε ευρώ κατά 74% περίπου. Η ποσοστιαία αυτή αύξηση είναι αρκετά μεγάλη και σε καμία περίπτωση δεν μπορεί να δικαιολογήσει απόψεις περί συρρίκνωσης της παραγωγικής βάσης ή περί στασιμότητας του αγροτικού τομέα. Όμως, πρέπει να εξηγήσουμε γιατί το 14% του ΑΕΠ σήμερα είναι 8%. 
      Κύριοι συνάδελφοι, μία συνιστώσα διαμόρφωσης του Ακαθαρίστου Εγχωρίου Προϊόντος είναι το αγροτικό εισόδημα. Υπάρχουν όμως και άλλες συνιστώσες. Αυτό το οποίο παρατηρείται τα τελευταία είκοσι ένα χρόνια είναι μία ταχύτερη αύξηση των άλλων συνιστωσών διαμόρφωσης του ΑΕΠ, σε σχέση με το ρυθμό αύξησης του αγροτικού ΑΕΠ. Αυτός είναι ο λόγος. Ο λόγος δεν είναι αυτά που λέτε εσείς. Και επιτέλους, αντί να πούμε μπράβο στους αγρότες μας για αυτήν τη σημαντικότατη προσπάθεια, εσείς τους μέμφεστε γιατί δεν είναι στο επίπεδο που ήταν το 1981. 
      ΕΥΑΓΓΕΛΟΣ ΜΠΑΣΙΑΚΟΣ: Ανοίγει η ψαλίδα. 
      ΓΕΩΡΓΙΟΣ ΔΡΥΣ (Υπουργός Γεωργίας): Κύριοι συνάδελφοι, σχετικά με το κόστος παραγωγής των αγροτικών προϊόντων, άκουσα με ιδιαίτερο ενδιαφέρον ότι αυξάνεται το κόστος παραγωγής των αγροτικών προϊόντων.
      Πρέπει να σημειωθεί ότι η ελληνική γεωργία έχει το μικρότερο κόστος ενδιάμεσης κατανάλωσης, δηλαδή λιγότερες εισροές γεωργικής παραγωγής απ’ όλες τις άλλες δεκατέσσερις χώρες-μέλη της Ευρωπαϊκής Ένωσης. Κύριοι συνάδελφοι, σας δίδω τα στοιχεία για ολόκληρη την Ευρωπαϊκή Ένωση, όπου φαίνεται χαρακτηριστικά στον πίνακα και στο διάγραμμα ελληνική επίδοση.
      (Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΕΥΑΓΓΕΛΟΣ ΜΠΑΣΙΑΚΟΣ: Τα στοιχεία τα διαψεύδετε; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι.
      ΓΕΩΡΓΙΟΣ ΔΡΥΣ (Υπουργός Γεωργίας): Όλα τα στοιχεία είναι από την EUROSTAT. 
      Θέλω να τονίσω ακόμη ένα στοιχείο σχετικά με το χαμηλό κόστος παραγωγής, σε σύγκριση με πολλές άλλες χώρες της Κοινότητας. Η τεκμηρίωση είναι από την EUROSTAT.
      (Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Στο σημείο αυτό κτυπάει το κουδούνι λήξεως του χρόνου ομιλίας του Υπουργού Γεωργίας κ. Δρυ) 
      Κυρία Πρόεδρε, θα ήθελα κι εγώ περισσότερο χρόνο για να απαντήσω σε όλα όσα ετέθησαν από τους συναδέλφους μου.
      Προχωρούμε, κύριοι συνάδελφοι, στο γεωργικό εισόδημα. Έχω ετοιμάσει πίνακα, που αποδεικνύει την ανακρίβεια των όσων ισχυρισθήκατε. Ο πίνακας δείχνει την πορεία του γεωργικού εισοδήματος τα τελευταία χρόνια και ανατρέπει πλήρως τα επιχειρήματά σας, σχετικά με τη μείωση του γεωργικού εισοδήματος.
      (Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΕΥΑΓΓΕΛΟΣ ΜΠΑΣΙΑΚΟΣ: Τα στοιχεία που σας δώσαμε είναι…
      ΓΕΩΡΓΙΟΣ ΔΡΥΣ (Υπουργός Γεωργίας):  Ναι. Η EUROSTAT διαμόρφωσε τα στοιχεία προς το συμφέρον το δικό μου, για να απαντήσω εγώ προφανώς στην ερώτησή σας! Τέτοια επιρροή στη EUROSTAT βεβαίως μόνον εμείς μπορούμε να έχουμε. Αφού εσείς το αναγνωρίζετε…
      ΕΥΑΓΓΕΛΟΣ ΜΠΑΣΙΑΚΟΣ: (Δεν ακούστηκε)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Μπασιάκο. Θα απαντήσει ο κ. Σαλαγκούδης, θα δευτερολογήσετε εσείς. Πρέπει να διακόπτετε κατ’ αυτόν τον τρόπο;
      ΕΥΑΓΓΕΛΟΣ ΜΠΑΣΙΑΚΟΣ: Μας προκαλεί…
      ΓΕΩΡΓΙΟΣ ΔΡΥΣ ( Υπουργός Γεωργίας):  Αυτό εδώ είναι άλλο ένα στοιχείο το οποίο αποδεικνύει την πορεία του αγροτικού εισοδήματος σε σχέση με τις αντίστοιχες επιτεύξεις άλλων ευρωπαϊκών χωρών. Παρακαλώ να δοθεί και στους συναδέλφους της Νέας Δημοκρατίας.
      (Στο σημείο αυτό ο Υπουργός Γεωργίας κ. Γεώργιος Δρυς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τώρα έρχομαι, κύριοι συνάδελφοι, στο θέμα της διάλυσης των κρατικών υπηρεσιών και της ανεπαρκούς στήριξης των αγροτών. Κύριοι συνάδελφοι, αγνοείτε συνειδητά ότι το Υπουργείο Γεωργίας λειτουργεί ως ένας κεντρικός μηχανισμός σχεδιασμού, χωρίς να έχει τη δυνατότητα, που είχε παλιότερα, να ασκήσει άμεση εποπτεία στις περιφερειακές υπηρεσίες όλων των βαθμίδων Αυτοδιοίκησης, που έχουν πια την αρμοδιότητα εφαρμογής και ελέγχου των προγραμμάτων του αγροτικού τομέα. Όλα αυτά τα οποία έκανε τον κόπο να αναφέρει ο κ. Καραμανλής περί του πώς σχεδιάζει η Νέα Δημοκρατία το Υπουργείο Γεωργίας, θέλω να σας διαβεβαιώσω ότι ήδη αυτά είναι πράξη στο Υπουργείο Γεωργίας. Μίλησε ο κ. Καραμανλής για το ότι πρέπει να έχουμε ένα αποκεντρωμένο Υπουργείο Γεωργίας. Αγνοεί – βεβαίως δεν φταίει ο ίδιος, αλλά εκείνος που του συνέταξε το σημείωμα- ότι σήμερα το Υπουργείο Γεωργίας δεν έχει περιφερειακές υπηρεσίες στο Νομό Έβρου, στο Νομό Κεφαλληνίας ή στο Ηράκλειο. Αυτές είναι καθαρά Νομαρχιακές υπηρεσίες. Λυπάμαι γιατί τελικά προτείνετε πράγματα, τα οποία υπάρχουν και λειτουργούν, ήδη στο Υπουργείο Γεωργίας. 
      Σχετικά τώρα με τις πληρωμές των επιδοτήσεων. Επανέρχομαι στον ΟΠΕΚΕΠΕ. Έχουμε δηλώσει επανειλημμένοι ότι έχουμε δώσει αυστηρότατες οδηγίες στο Δ/Σ του ΟΠΕΚΕΠΕ για έγκαιρη καταβολή των επιδοτήσεων στους αγρότες. Επίσης έχουμε ικανοποιήσει πλήρως τα αιτήματα του ΟΠΕΚΕΠΕ όσον αφορά τη μηχανοργάνωσή του, την στελέχωση του, προκειμένου να ανταποκριθεί στις απαιτήσεις της έγκαιρης πληρωμής. Δηλώνω ενώπιον του Κοινοβουλίου με υπευθυνότητα και βεβαίως με σεβασμό προς εσάς που είστε οι εκπρόσωποι του ελληνικού λαού ότι θέλω να μου αναφέρετε μία περίπτωση κατά την οποία εστάλη πλήρης φάκελος στον ΟΠΕΚΕΠΕ για την καταβολή των επιδοτήσεων και δεν πληρώθηκε εντός των πέντε ημερών, που έχουμε δεσμευθεί απέναντι στους αγρότες.
      ΓΕΩΡΓΙΟΣ ΣΑΛΑΓΚΟΥΔΗΣ: Τους φακέλους ποιος τους κάνει;
      ΓΕΩΡΓΙΟΣ ΔΡΥΣ (Υπουργός Γεωργίας): Τους φακέλους τους αποστέλλουν, κύριε συνάδελφε, όπως ξέρετε πολύ καλά, οι Ενώσεις Αγροτικών Συνεταιρισμών και οι Νομαρχίες. Δεν αποστέλλει τους φακέλους των επιδοτήσεων το Υπουργείο Γεωργίας προς τον ΟΠΕΚΕΠΕ.
      ΓΕΩΡΓΙΟΣ ΣΑΛΑΓΚΟΥΔΗΣ:  Η Διεύθυνση Γεωργίας, κύριε Υπουργέ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σαλαγκούδη, μην κάνουμε διάλογο τώρα. Αμέσως μετά θα πάρετε το λόγο.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Σαλαγκούδη…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Μην του απαντάτε ευθέως κύριε Υπουργέ. Απαντήστε γενικώς στην Αίθουσα.
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε Σαλαγκούδη, με όλο το σεβασμό και την εκτίμηση που σας έχω, επαναλαμβάνω ότι οι Διευθύνσεις Γεωργίας είναι υπηρεσίες των Νομαρχιών, δεν είναι υπηρεσίες του 	Υπουργείου Γεωργίας. Οι Διευθύνσεις Γεωργίας, Κτηνιατρικής και Δασών έχουν μεταφερθεί στην πλήρη αρμοδιότητα των Νομαρχών από το 1994 οι δύο πρώτες και η τρίτη στην αρμοδιότητα των Γενικών Γραμματέων των Περιφερειών. 
      Σας ενημερώνω ότι υπάρχει σήμερα καθυστέρηση στην αποστολή των σχετικών φακέλων καθώς και στην πληρότητα άλλων φακέλων. Γι’ αυτόν το λόγο ο Υπουργός Γεωργίας και οι δύο Υφυπουργοί είναι στις Περιφέρειες για να έχουν προσωπικές επαφές με τους Νομάρχες. Προχθές, την Παρασκευή, ήμουν στη Βοιωτία και μίλησα εκεί με το Νομάρχη τον κ. Στάμου, την Κυριακή το πρωί ήμουν στην Θεσσαλονίκη και μίλησα με το Νομάρχη τον κ. Παπαδόπουλο και την Κυριακή το απόγευμα ήμουν στο νομό Κιλκίς και μίλησα με το Νομάρχη, τον κ. Παραστατίδη, με μοναδικό σκοπό να επιταχύνουμε την αποστολή των φακέλων, προκειμένου να πληρωθούν εγκαίρως οι δικαιούχοι αγρότες μας.
      Εμείς πλέον, σε καμία περίπτωση, δεν είμαστε υπεύθυνοι, εάν υπάρχει καθυστέρηση αποστολής φακέλων από τις ΕΑΣ ή τις Νομαρχίες. 
      ΣΑΒΒΑΣ ΤΣΙΤΟΥΡΙΔΗΣ: …(Δεν ακούστηκε)
      ΓΕΩΡΓΙΟΣ ΔΡΥΣ (Υπουργός Γεωργίας): Σας το λέω, κύριε συνάδελφε, γι’ άλλη μια φορά ότι είμαι στη διάθεσή σας για ο,τιδήποτε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι θα γίνει, κύριοι συνάδελφοι;
      ΓΕΩΡΓΙΟΣ ΔΡΥΣ (Υπουργός Γεωργίας): Με διακόπτουν, κυρία Πρόεδρε!
      ΣΑΒΒΑΣ ΤΣΙΤΟΥΡΙΔΗΣ: …(Δεν ακούστηκε)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Τσιτουρίδη! Δεν είστε κιόλας μεταξύ των ομιλητών.
      Τελειώνετε, όμως, κύριε Υπουργέ. Φθάνουμε τα πέντε λεπτά υπέρβαση καθυστέρηση.
      ΓΕΩΡΓΙΟΣ ΔΡΥΣ (Υπουργός Γεωργίας): Λέω, όμως, γι’ άλλη μια φορά, κύριε συνάδελφε ότι είμαι στη διάθεσή σας μαζί να ελέγξουμε τον ΟΠΕΚΕΠΕ. Εάν έχει αποσταλεί στον ΟΠΕΚΕΠΕ πλήρης φάκελος και δεν έχουν καταβληθεί στον προσωπικό τραπεζικό λογαριασμό του κάθε αγρότη οι επιδοτήσεις, τότε θα επιβάλουμε αυστηρότατες κυρώσεις στο διοικητικό συμβούλιο του ΟΠΕΚΕΠΕ.
      Σας δίνω, λοιπόν, αυτήν τη δυνατότητα και περιμένω από εσάς να αποδείξετε πράγματι ότι υπάρχουν αυτά που καταγγέλλετε. Μέχρι τώρα δεν τα έχετε κάνει.
      Έρχομαι τώρα στον ΕΛΓΑ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κάπως θα πρέπει να συντομεύσετε, κύριε Υπουργέ. Έχουμε φθάσει στη μισή ώρα.
      ΓΕΩΡΓΙΟΣ ΔΡΥΣ ( Υπουργός Γεωργίας): Έχετε δίκιο, κυρία Πρόεδρε. Θα συντομεύσω.
      Ο ΕΛΓΑ, όπως ξέρετε, είναι ο Εθνικός Οργανισμός που καταβάλλει τις αποζημιώσεις μόνο για την ηρτημένη παραγωγή. Δεν είναι υπεύθυνος για τις αποζημιώσεις των ΠΣΕΑ. Χθες το ελληνικό Κοινοβούλιο ψήφισε μια αναγκαία διάταξη. Δεν ξέρω εάν την ψηφίσατε κι εσείς, πάντως οι Βουλευτές σας μου είπαν ότι θέλουν αυτήν την Τροπολογία, έτσι ώστε ο ΕΛΓΑ να αναλάβει και τις αρμοδιότητες που είχαν μέχρι σήμερα τα ΠΣΕΑ στο Υπουργείο Γεωργίας.
      Ο ΕΛΓΑ είναι υποχρεωμένος να καταβάλλει τις αποζημιώσεις, όταν οι αγρότες είναι έτοιμοι, το αργότερο εντός πέντε μηνών από την ημερομηνία που γίνεται η καταστροφή. Κι εδώ πάλι τονίζω ότι, για να πληρωθούν οι αποζημιώσεις προφανώς χρειάζεται οι αγρότες που έχουν ζημιωθεί να κάνουν ορισμένα βήματα, που είναι αναγκαία. Δεν μπορεί ο ΕΛΓΑ να πληρώσει έναν αγρότη, ο οποίος δεν έκανε –για παράδειγμα- αποκατάσταση του παγίου ή του φυτικού του κεφαλαίου. Αυτό δεν μπορεί να γίνει! 
      Όμως, κύριοι συνάδελφοι, είναι ώρα να αναγνωρίσετε την τεράστια πρόοδο που κάνει ο ΕΛΓΑ και τα ΠΣΕΑ, όσον αφορά την υποβολή και την έγκριση των προγραμμάτων. Αναφέρομαι τώρα στα ΠΣΕΑ. Για πρώτη φορά στην ιστορία των ελληνικών γεωργικών ασφαλίσεων είχαμε φέτος ένα τόσο μεγάλο όγκο καταστροφών, που ξεπέρασαν ακόμα και το έτος ρεκόρ, που ήταν το 1997. Κι όμως παρά αυτόν τον τεράστιο όγκο κατορθώνουμε να ανταποκριθούμε εγκαίρως στο σοβαρότατο έργο που έχουμε.
      Κύριοι συνάδελφοι, στη δευτερολογία μου θα πω περισσότερα πράγματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κυρία Πρόεδρε.
      Θέλω μόνο να μου επιτρέψετε να κάνω κι εγώ ένα σχόλιο, όπως βεβαίως και οι άλλοι συνάδελφοι έκαναν.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ένα σύντομο σχόλιο.
      ΓΕΩΡΓΙΟΣ ΔΡΥΣ (Υπουργός Γεωργίας): Θα είναι σύντομο.
      Κύριοι συνάδελφοι, θέλω να τονίσω –κι αν μπορούμε να συμφωνήσουμε, αυτό θα είναι επιτυχία για όλους μας- ότι η ελληνική γεωργία και μαζί της η ύπαιθρος χώρα πράγματι διέρχονται μια περίοδο ταχύτατων αλλαγών υπό την επήρεια ισχυρών οικονομικών, κοινωνικών, πολιτικών, πολιτισμικών και τεχνολογικών εξελίξεων, που λαμβάνουν χώρα τα τελευταία χρόνια όχι μόνο σε εθνικό, αλλά και σε κοινοτικό και σε διεθνές επίπεδο.
      Παρά την ταχύτητα και το μέγεθος αυτών των αλλαγών, η οικονομία και η κοινωνία της υπαίθρου έχουν επιδείξει μια αξιοθαύμαστη προσαρμοστικότητα. Παρά τις ελλείψεις που υπάρχουν και παρά τις δυσκολίες και πολλές φορές τις αστοχίες που έχουν διαπιστωθεί σε αντίθεση με φαινόμενα οικονομικής και κοινωνικής ανησυχίας και αναστάτωσης που εμφανίστηκαν σε άλλες χώρες με ισοδύναμες κοινωνικοοικονομικές μεταβολές, η ελληνική οικονομία και κοινωνία της υπαίθρου έχουν δώσει σαφέστατα δείγματα μιας νηφάλιας προσαρμογής στη νέα κατάσταση, επιβεβαιώνοντας γι’ άλλη μια φορά τη διεθνώς αναγνωρισμένη προσαρμοστικότητα του Έλληνα αγρότη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, μη με υποχρεώνετε να σας αφαιρέσω το λόγο. Έχουμε φθάσει στα τριάντα τρία λεπτά! Τελειώστε, παρακαλώ!
      ΓΕΩΡΓΙΟΣ ΔΡΥΣ ( Υπουργός Γεωργίας): Τελειώνω, κυρία Πρόεδρε.
      Λέω, λοιπόν, ότι σαφή δείγματα αυτής της νηφάλιας προσαρμογής είναι η σταθερή αύξηση της παραγωγής και της παραγωγικότητας, η σταθερή αύξηση του εισοδήματος, η σταθερή αύξηση των ακαθάριστων επενδύσεων παγίου κεφαλαίου στη γεωργία –δημόσιων και ιδιωτικών- που δείχνουν την εμπιστοσύνη των Ελλήνων αγροτών και της Κυβέρνησης στις μελλοντικές θετικές προοπτικές του τομέα.
      Όμως, κύριοι συνάδελφοι…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, σας παρακαλώ πολύ! Αν αρχίζετε «όμως» σημαίνουν άλλα πέντε λεπτά!
      ΓΕΩΡΓΙΟΣ ΔΡΥΣ ( Υπουργός Γεωργίας): Ένα λεπτό σας λέω, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μα, ένα λεπτό μου ζητάτε εδώ και πέντε λεπτά!
      Λοιπόν, κάντε μου τη χάρη και τελειώστε.
      ΓΕΩΡΓΙΟΣ ΔΡΥΣ (Υπουργός Γεωργίας): Σας ευχαριστώ, ένα λεπτό.
      Λέω, όμως, κύριοι συνάδελφοι, αυτές οι μεγάλες αλλαγές υποκρύπτουν και κινδύνους για την κοινωνία της υπαίθρου, αλλά αναδύουν και νέες μεγάλες ευκαιρίες. Η Κυβέρνησή μας έχει υποχρέωση να διαφυλάξει την κοινωνία της υπαίθρου από τους κινδύνους και αυτό το κάνει μέχρι στιγμής με επιτυχία.
      Κυβέρνηση, Κόμματα και θεσμικοί φορείς της κοινωνίας των πολιτών οφείλουμε να κινητοποιήσουμε με κάθε δυνατό τρόπο τους κατοίκους της υπαίθρου να εκμεταλλευθούν στο έπακρο τις μεγάλες αυτές ευκαιρίες που αναδύονται και να προσεγγίσουν θετικά τις προκλήσεις. Η ευημερούσα ύπαιθρος αποτελεί την «εκ των ων ουκ άνευ» προϋπόθεση για την ισχυρή Ελλάδα σε μια ανταγωνιστική, εξωστρεφή και περιβαλλοντική ελληνική Γεωργία. Εμείς με πρόγραμμα, σχέδιο, προτεραιότητες και λύσεις είμαστε μαζί με την αγροτιά μας.
      Κάνω έκκληση, λοιπόν, σε όλους να έλθουν μαζί μας, όπως και οι άλλες πολιτικές δυνάμεις και να συμπορευθούμε στους δύσκολους αγροτικούς δρόμους, που κερδισμένοι από αυτήν την προσπάθεια θα είναι μόνο οι Έλληνες αγρότες. Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, η Βουλευτής κ. Μαριέττα Γιαννάκου ζητεί άδεια ολιγοήμερη απουσίας της στο εξωτερικό.
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε τη ζητηθείσα άδεια.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας ο κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, ο μόλις κατελθών από το Βήμα κύριος Υπουργός ξεκινώντας σχολίασε την αποχώρηση του Προέδρου μας, λέγοντας ότι δεν κάθεται να κάνει διάλογο μαζί του. Ο κ. Δρυς ανέβηκε ψηλά φαίνεται. Κάνει διάλογο, συνδιαλέγεται μόνο με προέδρους και με μας τους Βουλευτές, τους ταπεινούς απλούς Βουλευτές δεν καταδέχεται να συνομιλήσει.
      ΓΕΩΡΓΙΟΣ ΔΡΥΣ (Υπουργός Γεωργίας): Σαράντα λεπτά δεν μιλήσαμε;
      ΓΕΩΡΓΙΟΣ ΣΑΛΑΓΚΟΥΔΗΣ: Φαντασθείτε τι συμβαίνει με τους αγροτοσυνεταιριστές, αγροτοσυνδικαλιστές και αγρότες. Σε αυτούς λέει, ας τα βγάλουν πέρα μόνοι τους. Και έχετε υπόψη σας, κύριε Υπουργέ, όσες φορές και να μας δώσετε τη συνέντευξή σας, αυτό το μήνυμα ήταν καθοριστικό και το έβγαλε ο δημοσιογράφος από το νόημα της συνέντευξής σας, την οποία και διαβάσαμε και φυσικά και εμείς αυτό αντιληφθήκαμε. Έτσι είπατε τότε στους αγρότες, ας τα βγάλουν πέρα μόνοι τους!
      Όμως, εδώ που ήλθατε και σας άκουσα σκέφθηκα και κάτι άλλο. Υποβαθμίζετε το διάλογο και υποβιβάζετε το διάλογο στο Κοινοβούλιο. Είναι μία πρακτική αυτή που, δυστυχώς, οι κυβερνήσεις του ΠΑΣΟΚ διαχρονικά δημιούργησαν στο  Κοινοβούλιο, δηλαδή την υποβάθμιση του διαλόγου στο Κοινοβούλιο. Και το συνεχίζετε και τώρα ακόμα, παρά το γεγονός ότι εμείς για να σας το καταδείξουμε μερικές φορές αποχωρήσαμε. Σπάνιες οι φορές που έρχεστε, κύριε Υπουργέ, κύριοι Υπουργοί της Κυβέρνησης -γενικότερα μιλάω, αλλά και σε σας- εδώ να μας τιμήσετε με την παρουσία σας στις επερωτήσεις. Συνήθως έρχεται μόνο κάποιος Υφυπουργός και όταν ακόμα συζητούμε θέματα, που δεν ανήκουν και στην αρμοδιότητά του. Αυτό αποτελεί υποβάθμιση του διαλόγου και δεν θα πρέπει να το συνεχίσετε.
      Όμως, θέλω να πω, ακούγοντας το λόγο σας εδώ, που κράτησε μάλιστα παραπάνω κατά δέκα λεπτά από τον κανονικό χρόνο, ότι μας δείξατε ότι όπως ο Πρωθυπουργός σας είναι κλεισμένος μέσα σ’ έναν γυάλινο πύργο και τα βλέπει όλα ωραία, ισχυρή οικονομία και ισχυρή Ελλάδα, τη στιγμή ακριβώς που όλα δείχνουν το αντίθετο και τα αντίθετα λένε όλοι οι διεθνείς οργανισμοί, και η Ευρωπαϊκή Ένωση και η EUROSTAT –που με πρόχειρο έλεγχο κιόλας έβγαλε ότι δεν είμαστε καθόλου ισχυρή οικονομία και επομένως καθόλου ισχυρή Ελλάδα- έτσι στον ίδιο γυάλινο πύργο φαίνεται ότι έχει κλείσει και τους Υπουργούς του, μαζί και εσάς γιατί και εσείς βλέπετε ότι όλα είναι ωραία στην ύπαιθρο, όλα είναι ωραία στους αγρότες και το εισόδημά τους έχει αυξηθεί και μας δείξατε και πίνακες. Όμως δεν συνοδεύσατε αυτούς τους πίνακες με το πόσο αντίστοιχα ανέβηκε το κόστος της παραγωγής για να βγάλεις από εκεί και πέρα το διαθέσιμο εισόδημα των αγροτών τι υπέστη όλα αυτά τα χρόνια.
      Μας είπατε ακόμα ότι εμείς κατηγορούμε τους αγρότες. Προς Θεού! Από τον καημό μας για τους αγρότες μόλις ξεκίνησε ακριβώς η κοινοβουλευτική περίοδος  την πρώτη επερώτηση -και μάλιστα καθολική, γενικευμένη επερώτηση- που καταθέσαμε ήταν η επερώτηση για τη γεωργία, γιατί ακριβώς εμείς νιώθαμε τον καημό της υπαίθρου. Και εμείς δεν κατηγορούμε τους γεωργούς και τους κτηνοτρόφους, την Κυβέρνηση κατηγορούμε. Φαίνεται ότι δεν πήρατε χαμπάρι ότι επερωτάσθε σήμερα από μας και αυτό σημαίνει «επερωτάσθε»: Σας κατηγορούμε για την πολιτική σας στον αγροτικό τομέα απέναντι στους γεωργούς και τους κτηνοτρόφους, που ο καημός μας είναι να τους βοηθήσουμε όσο μπορούμε περισσότερο.
      Μας είπατε επιπλέον και για μύθους. Αυτά όλα που σας αναφέρουμε στην επερώτησή μας δεν είναι καθόλου μύθοι, κύριε Υπουργέ. Προσπαθήσατε με διάφορους πίνακες και με στοιχεία, τα οποία δήθεν εμείς δεν έχουμε, να μας πείσετε. Σας καταθέσαμε στοιχεία, σας κατέθεσαν και οι προηγούμενοι ομιλητές και όλα τα στοιχεία είναι ελεγμένα. Προέρχονται τα περισσότερα από ερωτήσεις που κάνουμε σε εσάς και μας τα δίνετε, αλλά και από αντίστοιχα στοιχεία της Αγροτικής Τράπεζας, της Τράπεζας της Ελλάδος και της EUROSTAT. Μόνο όταν διασταυρώνουμε τα στοιχεία, τα φέρνουμε εδώ στο Κοινοβούλιο, διότι εμείς σεβόμαστε και το Κοινοβούλιο και τον ελληνικό λαό. Το ίδιο δυστυχώς δεν συμβαίνει με εσάς. 
      Μας είπατε ότι είπαμε και ψέματα. Μάλιστα είπατε και για τον Πρόεδρό μας αντίστοιχα. Μα, εσείς είσαστε οι διδάσκαλοι του ψεύδους. Τι θέλετε να σας θυμίσω; Να σας θυμίσω τις τιμές «Αθηνών και όχι Βρυξελών»; Νομίζω ότι έχουν μείνει στη μνήμη του ελληνικού λαού και δεν εξαλείφονται βέβαια εύκολα. Αλλά και τόσα άλλα ακόμα, που δε χρειάζεται να τα αναφέρουμε, όπως «ΕΟΚ και ΝΑΤΟ το ίδιο συνδικάτο» ή το «ΕΟΚ, ο λάκκος των λεόντων» και τώρα δηλώνετε ευρωπαϊστές και εμείς βέβαια χαιρόμαστε, αλλά αυτά μην τα ξεχνάμε: πώς δηλαδή μιλούσαμε τότε στον ελληνικό λαό. Δυστυχώς, αυτή η συνήθεια του ψεύδους σας έχει μείνει ακόμα και σήμερα και έχω διαπιστώσει από πάρα πολλές ερωτήσεις πάρα πολλές φορές ότι μας δίνετε απατηλά, ψεύτικα στοιχεία.
      Σας επερωτάμε γιατί ακριβώς δεν δίνετε αποτελεσματικές μάχες στην Ευρωπαϊκή Ένωση. Και εσείς επαίρεσθε εδώ ότι κερδίσατε. Ποιες μάχες κερδίσατε; Κερδίσατε τη μάχη για τον καπνό; Από δική σας υπαιτιότητα -λόγω του ότι αποφασίσατε να συνδεθεί η υγεία με την Επιτροπή Γεωργίας- δεν ήρθε το μήνυμα πλέον για το κόψιμο των επιδοτήσεων για τον καπνό; Δικό σας, του Υπουργού Υγείας, δεν ήταν εκείνο το σφάλμα; Πώς, λοιπόν, διαπραγματεύεσθε σωστά στην Ευρωπαϊκή Ένωση; 
      Να πούμε για το βαμβάκι; Φέρατε αυτόν τον Κανονισμό, ο οποίος ων και χειρότερος κάνατε δεύτερο μεγάλο λάθος και πανηγυρίσατε, αντί να διαπραγματευτείτε σωστά και να προστατεύσετε την ελληνική βαμβακοπαραγωγή που μας φέρνει ένα πολύ σημαντικό εισόδημα και στη χώρα μας και στους αγρότες. Φέρατε, λοιπόν, αυτόν τον Κανονισμό. Ποια ήταν η επιτυχημένη διαπραγμάτευση; Ή μήπως διαπραγματευτήκατε το σκληρό στάρι καλά, όταν προκάτοχός σας Υπουργός από εννιάμισι εκατομμύρια στρέμματα που είχαμε τα έκανε έξι εκατομμύρια και σήμερα έχουμε πρόβλημα και για την παραγωγή του σταριού μας; 
      Αναφερθήκατε στο λάδι και θίξατε το συνάδελφό μας που αναφέρθηκε σε αυτό με στοιχεία και πράγματα τα οποία ούτε καν σας ανέφερε. Και εδώ έχετε πολύ μεγάλη ευθύνη με τους κομματικούς που έχετε μέχρι τώρα συντηρήσει, με τις κομματικές απάτες που πραγματοποιούν στην «ΕΛΑΙΟΥΡΓΙΚΗ», τις οποίες γνωρίζετε και οι οποίοι ακόμα τώρα συνεχίζουν να κάνουν παράνομες παρακρατήσεις με απειλές και εκβιασμούς για να δώσουν επιδοτήσεις μέχρι και 10% στους αντίστοιχους συνεταιρισμούς. 
      Αλλά εκείνο που σας είπε ο συνάδελφός μας κ. Δεικτάκης είναι ότι σταθήκατε ανίκανοι όλα αυτά τα χρόνια να μπορέσετε να αξιοποιήσετε το λάδι μας, το καλύτερο ποιοτικά στον κόσμο με αποδείξεις και στοιχεία από ερευνητές όχι μόνο της Ελλάδας, αλλά και Αμερικανούς και απ’ όλο τον κόσμο. Σταθήκατε ανίκανοι να κάνετε η Ελλάδα να έχει μεγαλύτερο μερίδιο της αγοράς από το 3%, που είχε πριν ενταχθούμε στην Ευρωπαϊκή Ένωση.
      Σας ανέφερε το συγκριτικό παράδειγμα της Ισπανίας, η οποία μπήκε πέντε χρόνια αργότερα από εμάς με χειρότερης ποιότητας ελαιόλαδο και κατάφερε να πάρει το 46% της αγοράς. Αυτό σας είπα και γι’ αυτό δεν είπατε κουβέντα. Γι’ αυτό σας ψέξαμε και όχι για όλα τα υπόλοιπα, που είπατε για τους τόνους, που εξασφαλίσατε για την παραγωγή.
      Πρέπει να σας πω ακόμα πως, όταν μιλάμε για τις νέες συνθήκες, πρέπει να φροντίσουμε, έτσι ούτως ώστε το λάδι μας να εξάγετε τυποποιημένο από εμάς, πιστοποιημένο από εμάς σαν «λάδι της Κρήτης», σαν «λάδι της Καλαμάτας». Μόνο έτσι θα μπορούμε να βρίσκουμε αγορές και να απολαμβάνουν πολύ μεγαλύτερο εισόδημα απ’ αυτό, που απολαμβάνουν σήμερα, οι αγρότες μας εξάγοντας το χύμα, έτσι όπως είναι. Γι’ αυτόν ακριβώς το λόγο σας έψεξε ο κ. Δεικτάκης. 
      Είπατε ότι υπάρχει πρόοδος στον ΟΠΕΚΕΠΕ. Βεβαίως, αν ρίξουμε τις ευθύνες στους άλλους, ο ΟΠΕΚΕΠΕ είναι τέλειος. Τι πρόοδος υπάρχει στον ΟΠΕΚΕΠΕ σε τελική ανάλυση; 
      Ας αφήσουμε τον ΟΠΕΚΕΠΕ και ας πάρουμε το Υπουργείο σας, έτσι όπως δημιουργήσατε το μηχανισμό. Ας πάρουμε την Κυβέρνηση συνολικά, αν λέτε ότι η Νομαρχιακή Αυτοδιοίκηση είναι η υπεύθυνη να σας ετοιμάσει τους φακέλους. Αυτό το κάνατε μόνο για να απεκδύεστε των ευθυνών. Το Υπουργείο Γεωργίας είναι τελικά υπεύθυνο, κύριε Υπουργέ, για την πληρωμή των επιδοτήσεων. Εσείς, κύριε Υπουργέ, είστε υπεύθυνος. Φέτος μάλιστα ορισμένοι αγρότες δεν έχουν πάρει ακόμα τις επιδοτήσεις. Το ξέρετε αυτό. Ακόμα δεν τις έχουν πάρει. 
      Εγώ θα ήθελα να σας ρωτήσω, αν και σας έκανα μία ερώτηση και δεν μου απαντήσατε. Θα επανέλθω και εγγράφως, για να μου απαντήσετε επισταμένως. Εάν οι επιδοτήσεις για το στάρι παραδείγματος χάρη δεν πληρωθούν μέχρι τις 31 Ιανουαρίου του επομένου έτους της παραγωγής, υπάρχουν από εκεί και πέρα πρόστιμα; Βέβαια μπορεί να μην τα πληρώνετε αμέσως, αλλά εν πάση περιπτώσει κάποια στιγμή θα καταλογιστούν, όπως μας καταλογίστηκαν για φέτος τα 142,2 εκατομμύρια ευρώ από την Ευρωπαϊκή Ένωση, γιατί τα προηγούμενα χρόνια είχαμε κάνει κακή, μη χρηστή διαχείριση των κοινοτικών πόρων.
      (Στο σημείο αυτό την Προεδρική Έδρα καταλαμβάνει ο Γ΄  Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
       Έτσι, λοιπόν, ο μηχανισμός, που κάνατε για την πληρωμή των επιδοτήσεων, στην πρώτη εφαρμογή του τουλάχιστον μέσα στο 2002 απέτυχε τραγικά. Αντί να διορθώσουμε τα λάθη, λέμε ότι φταίει η Νομαρχιακή Αυτοδιοίκηση. Μα, οι υπάλληλοί σας της Διεύθυνσης Γεωργίας, που μπορεί βέβαια να ανήκουν διοικητικά τώρα στη Νομαρχιακή Αυτοδιοίκηση, αλλά αν θέλετε να τους αυξήσετε, ποιος θα κάνει τις προσλήψεις; Η Νομαρχιακή Αυτοδιοίκηση; Θα προσλάβει τώρα τους γεωπόνους των διευθύνσεων γεωργίας των νομαρχιών; Εσείς θα το κάνετε. Σε ποιους πραγματικά ανήκουν; Από ποιους παίρνουν κατευθύνσεις; Ποιοι τους συμβουλεύουν; Με ποιους συνεργάζονται; 
      Συνεργάζονται επίσης με την Τοπογραφική Υπηρεσία του Υπουργείου Γεωργίας, για να δουν εκεί πώς είναι τα χωράφια και αν πραγματικά οι δηλώσεις των αγροτών είναι συνεπείς με τις αποτυπώσεις, τις οποίες έχει η Τοπογραφική Υπηρεσία για τα αντίστοιχα χωράφια.
      Εν πάση περιπτώσει, όμως, έχω και άλλα σημειωμένα απ’ αυτά που είπατε. Δεν θα μείνω σε αυτά, γιατί εκείνο που κυρίως ενδιαφέρει και εμάς είναι να μπορέσουμε να σας πείσουμε επιτέλους ότι χρειάζεται σε αυτό το μεγάλο, το εθνικό πρόβλημα, που λέγεται γεωργία, να σκύψετε με περισσότερη φροντίδα. 
      Μπορώ να παραδεχθώ ότι κάποια φορά μπορεί να λέμε και εμείς υπερβολές, αλλά δεν δικαιολογείται η Κυβέρνηση να λέει υπερβολικά καλή μία πραγματικότητα, η οποία δείχνει με όλους τους τρόπους το αντίθετο -και απεδείχθη στις τελευταίες εκλογές για τη Νομαρχιακή Αυτοδιοίκηση- ότι η ύπαιθρος σας εγκατέλειψε.
      Επομένως, κύριε Υπουργέ, η πρόσκλησή σας «ελάτε μαζί μας» δεν είναι πειστική. Πώς να έρθουμε μαζί σας; Να έρθουμε μαζί σας τώρα που σας εγκατέλειψαν οι αγρότες και η ύπαιθρος; Για να κάνουμε τι; 
      Εν πάση περιπτώσει, όμως, εσείς τουλάχιστον συμφωνείστε μαζί μας σε μία πραγματικότητα. Υπάρχει οικονομική δυσπραγία των αγροτών; Οφείλουμε να παραδεχθούμε ότι υπάρχει. Έστω και αν το εισόδημα, όπως μας δείξατε στον πίνακα, ελαφρώς αυξήθηκε, το συνολικό, το διαθέσιμο εισόδημα μειώθηκε, όταν οι ανάγκες της κοινωνίας αυξάνονται για τη βελτίωση της ποιότητας ζωής, ενώ ταυτόχρονα το κόστος παραγωγής έχει ανέβει πάρα πολύ ψηλά αφήνοντας ένα ελάχιστο περιθώριο για τη βελτίωση ή τη διατήρηση του βιοτικού επιπέδου των αγροτών. Άρα υπάρχει οικονομική δυσπραγία και πρέπει να το φροντίσουμε.
      Ερημώνει η ύπαιθρος ή δεν ερημώνει; Και αν ερημώνει η ύπαιθρος και φεύγουν οι άνθρωποι από τα χωριά, γιατί ακριβώς φεύγουν; Είναι γιατί ακριβώς μειώνεται το εισόδημα το αγροτικό, διότι το αγροτικό εισόδημα είναι ο πνεύμονας και η οικονομική πνοή που δίνει δραστηριότητα και ευρωστία σε όλα τα υπόλοιπα επαγγέλματα που μπορούν να ζήσουν στα χωριά. 
      Χάσαμε είκοσι ένα χρόνια Κοινής Αγροτικής Πολιτικής, όπου η χώρα μας και οι αγρότες έπαιρναν περίπου 1 τρισεκατομμύριο δραχμές και αυτά δεν τα αξιοποιήσαμε για να κάνουμε μια γεωργία που να ανταποκρίνεται σήμερα στις σύγχρονες ανάγκες; Νομίζω ότι συμφωνείτε και σε αυτό το τρίτο. Ότι δεν αξιοποιήσαμε όπως έπρεπε σύμφωνα με τις προδιαγραφές, σύμφωνα με τα μηνύματα που είχαμε από το 1986 ακόμη, για την αναθεώρηση της κοινής γεωργικής πολιτικής και για τη μεθοδική και σταδιακή μείωση των επιδοτήσεων. Αυτά τα μηνύματα τα είχαμε από το 1986 με τις διαπραγματεύσεις της GATT. Και όμως εμείς δεν αξιοποιήσαμε τα κονδύλια προς την κατεύθυνση, να κάνουμε ανταγωνιστική γεωργία. 
      Έτσι, λοιπόν, αυτήν τη στιγμή η παραδοχή είναι ότι οι γεωργικές μας καλλιέργειες και οι γεωργοί μας δεν εκσυγχρονίστηκαν και επομένως η γεωργία μας έχει χαμηλή ανταγωνιστικότητα. Κανένας δεν μπορεί να το αρνηθεί αυτό, αφού αποτυπώνεται και στο εμπορικό ισοζύγιο γεωργικών προϊόντων που κάθε χρόνο γίνεται περισσότερο ελλειμματικό. 
      Έκτη παραδοχή. Έχουμε διαλυμένους μηχανισμούς που δεν μπορούν να προωθήσουν τον εκσυγχρονισμό της γεωργίας. Είναι γεγονός. Και οι διευθύνσεις γεωργίας δεν μπορούν να κάνουν καλά τη δουλειά τους. Δεν υπάρχουν γεωπόνοι για να συμβουλεύουν τον παραγωγό, ούτως ώστε να μπορεί και αυτός να βλέπει τα προγράμματα και τις προοπτικές που υπάρχουν για να κάνει την επιχείρησή του ανταγωνιστική. 
      Τα ερευνητικά κέντρα που θα παρήγαγαν καινοτομίες. Δυστυχώς βρίσκονται σχεδόν σε κατάσταση διάλυσης. Έχω ορισμένες εκθέσεις και παραδείγματα, αλλά δεν έχω το χρόνο για να σας τα πω. Ίσως στη δευτερολογία μου βρω χρόνο για να σας πω ακριβώς που βρίσκεται αυτή τη στιγμή το ΕΘΙΑΓΕ και τα υπόλοιπα ερευνητικά κέντρα που θα μπορούσαν να βοηθήσουν πάρα πολύ σημαντικά σε αυτή την πορεία προς τον εκσυγχρονισμό της γεωργίας μας. 
      Οι συνεταιρισμοί, οι ενώσεις, είναι υπερχρεωμένες. Γίνονται προσπάθειες σπασμωδικές από μέρους σας. Αυτά τα εργαλεία των αγροτών πρέπει να μπορέσουμε να τα κάνουμε πραγματικά σημαντικά εργαλεία, τα οποία να μπορούν να βοηθήσουν. 
      Γερασμένος αγροτικός πληθυσμός. Θέλουμε να βάλουμε νέους αγρότες και τρίτο έτος κλείνει το Γ΄ Κοινοτικό Πλαισίο Στήριξης, το τελευταίο, θα έλεγε κανείς, εν πάση περιπτώσει πολύ σημαντικό εργαλείο για την ανάπτυξη της χώρας μας. Δυστυχώς  και με τις διαδικασίες τις οποίες φτιάξατε στην προκήρυξη που βγάλατε, αλλά και με την καθυστέρηση δεν έχουμε δημιουργήσει νέους αγρότες. Η καθυστέρηση γενικότερα στο Γ΄ Κοινοτικό Πλαίσιο Στήριξης είναι γεγονός και πρέπει να το παραδεχθούμε. Σας ανέφερα ορισμένα από τα σημεία που είναι κοινές διαπιστώσεις, στα οποία μπορούμε να συμφωνήσουμε και πάνω σε αυτά ένα-ένα μαζί να βρούμε λύσεις. Στη δευτερολογία μου θα σας πω τις προτάσεις και τις λύσεις γι’ αυτές τις τραγικές διαπιστώσεις που υπάρχουν σήμερα στην ύπαιθρο χώρα μας και οι οποίες χρειάζονται την προσοχή μιας κυβέρνησης που πραγματικά θα θέλει να δημιουργήσει ισόρροπη ανάπτυξη της υπαίθρου χώρας, που βλέπει το αγροτικό πρόβλημα σαν εθνικό πρόβλημα και θα θέλει πραγματικά να βοηθήσει τον αγρότη. Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Φλώρος Κωνσταντίνου έχει το λόγο. 
      ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κύριε Πρόεδρε.
      Κύριε Πρόεδρε, όλοι μας παρακολουθήσαμε αυτήν την επερώτηση όλων των Βουλευτών της Νέας Δημοκρατίας –την ανέπτυξαν και οι συνάδελφοι, αλλά και ο Πρόεδρος της Νέας Δημοκρατίας ο κ. Καραμανλής- με πάρα πολύ μεγάλη προσοχή και οφείλουμε να ομολογήσουμε ότι είναι θετικό και για το Κοινοβούλιο –η Νέα Δημοκρατία ελπίζει ότι θα είναι θετικό κομματικά για τη Νέα Δημοκρατία- το ότι συζητούμε τα θέματα των αγροτών. 
      Έχω την πεποίθηση ότι ο χρόνος δεν είναι αρκετός και ότι με μια επερώτηση δεν μπορούμε να καταλήξουμε σε κάποιο θετικό για τους αγρότες συμπέρασμα, όταν η μεν Αντιπολίτευση, κριτικάροντας ισοπεδώνει τα πάντα και ουσιαστικά οδηγείται στο συμπέρασμα, αυτό προσπαθεί να βγάλει προς τα έξω, ότι τίποτε δεν γίνεται, η δε Κυβέρνηση μέσα στον ελάχιστο χρόνο θα παρατηρήσατε και τον Υπουργό κ. Δρυ, δεν προλαβαίνει να αναφερθεί σε όλα τα θέματα για τα οποία επερωτάται. Αυτό είναι ένα μειονέκτημα θα έλεγα ότι αν θέλουμε πραγματικά να βοηθήσουμε τους αγρότες, αν πράγματι αυτό που λένε ορισμένοι, τον πόνο που πρέπει να αισθανόμαστε για τον αγρότη όλοι να το κάνουμε πράξη, να βρούμε άλλη διαδικασία, υπάρχει στη Βουλή, υπάρχει στον Κανονισμό, να συζητήσουμε ειλικρινά και σε χρονικό διάστημα μεγάλο, να υπάρξει πραγματική αντιπαράθεση και όχι παράλληλοι διάλογοι. 
      Είπε ο Αρχηγός της Νέας Δημοκρατίας, έφυγε. Αν ο κ. Δρυς ή όποιος από μας προσέθεσε κάτι θετικό στον προβληματισμό του, δεν έχει κανένα σχεδόν νόημα για τον Αρχηγό της Νέας Δημοκρατίας. Και όμως θα πρέπει να έχει νόημα για όλους μας. 
      (Θόρυβος-διαμαρτυρίες από την πτέρυγα της Νέας Δημοκρατίας)
      ΑΛΕΞΑΝΔΡΟΣ ΚΟΝΤΟΣ: Θα τα πούμε εμείς.
      ΓΕΩΡΓΙΟΣ ΣΑΛΑΓΚΟΥΔΗΣ: Ο Πρωθυπουργός πώς ενημερώνεται; 
      ΦΛΩΡΟΣ ΚΩΝΣΤΑΝΤΙΝΟΥ: Θα ξεκινήσω, λοιπόν, εγώ με αυτά τα οποία θέλω να υπογραμμίσω ότι συμφωνώ με τον Αρχηγό της Νέας Δημοκρατίας.
      	Είπε ο κ. Καραμανλής ότι δεν μπορούν να πληρώσουν οι αγρότες το κόστος της διεύρυνσης. Όχι μόνο εγώ αλλά πιστεύω κανείς από τους τριακόσιους δεν διαφωνεί σε αυτό. Είπε ότι πρέπει να υπάρχει αρχή της οικονομικής και κοινωνικής αλληλεγγύης στην Ελλάδα. Είναι κανείς από τους τριακόσιους που διαφωνεί; 
      	Είπε ότι χρειάζονται νέοι πόροι στον κοινοτικό προϋπολογισμό. Αμήν και πότε!
      Είναι κανείς που μπορεί να αντιδράσει; Αυτές είναι πάγιες θέσεις που παλεύουν οι ελληνικές κυβερνήσεις, άσχετα χρώματος ή κόμματος.
      Είναι κανείς που διαφωνεί ότι δεν πρέπει να μειωθούν οι αγροτικές δαπάνες στην Ευρωπαϊκή Ένωση μετά το 2006; Είναι κανείς που δεν παλεύει προς αυτήν την κατεύθυνση είτε εδώ είτε στα ευρωπαϊκά όργανα που συμμετέχουμε; Ή για την ενδιάμεση αναθεώρηση; Μα είναι κανείς, κύριε Πρόεδρε, που αυτά δεν τα θεωρεί ως δεδομένες, όχι κομματικές, ελληνικές θέσεις; Και ανά πάσα στιγμή είτε στο ευρωπαϊκό σοσιαλιστικό κόμμα που συμμετέχουμε εμείς είτε στο PPU που συμμετέχετε σεις είτε σε όποιο άλλο θεσμικό όργανο της Ευρωπαϊκής Ένωσης δεν τα παλεύει αυτά τα θέματα; 
      Είναι βέβαιο, επαναλαμβάνω, ότι έτσι έχουν τα πράγματα και όλοι επιθυμούμε αυτά να γίνουν πράξη. 
      Μα, η πολιτική αρχίζει όταν αυτά δεν γίνονται πράξη, κύριοι συνάδελφοι. 
      Έχετε καμία άποψη ή καμία πρόταση ή καμία ένδειξη ή πολύ περισσότερο αν σας είπε το ευρωπαϊκό λαϊκό κόμμα ότι ο κοινοτικός προϋπολογισμός, ως ποσοστό του ΑΕΠ που καταβάλλουμε ως χώρα, θα αυξηθεί πάνω από το 1,27%; Αν έχετε, να μας το πείτε και τότε η Κυβέρνηση θα είναι υπόλογη αν δεν προσαρμόσει την αγροτική μας πολιτική σύμφωνα με τέτοιους τεράστιους πια πόρους. 
      Αλλά είμαστε υποχρεωμένοι -και αυτό κάνει η Κυβέρνηση, να προσαρμόσει την αγροτική της πολιτική τουλάχιστον στον τομέα των επιδοτήσεων και του FEOGA- όχι εγγυήσεις αλλά διαρθρώσεις, βάσει αυτών των πόρων.
      Τι νόημα, λοιπόν, έχει να λέμε εδώ ή να λέει ο κ. Καραμανλής ή να υπονοείται εδώ ότι υπάρχουν και άλλοι πόροι που είτε δεν τους ξέρει είτε δεν τους είδε, δεν τους παλεύει η Κυβέρνηση ή το ΠΑΣΟΚ ή κάποια άλλα κόμματα εκτός από τη Νέα Δημοκρατία; 
      ΝΙΚΟΛΑΟΣ ΚΑΤΣΑΡΟΣ: Σας τα λέμε για να τα πείτε.
      ΦΛΩΡΟΣ ΚΩΝΣΤΑΝΤΙΝΟΥ: Είδατε, λοιπόν, κύριε συνάδελφε, ότι και τα ξέρουμε και τα είπαμε και τα παλεύουμε και ξέρουμε ότι το 0,17 από τον κοινοτικό προϋπολογισμό ούτε καν μπαίνει τώρα, δεν διατίθεται για τις κοινές πολιτικές και βάσει αυτών πρέπει να παλέψει όχι μόνο ο Υπουργός Γεωργίας, ο Πρωθυπουργός της Ελλάδας, όλοι οι Υπουργοί. Τι λέτε δηλαδή; Εσείς ανακαλύψατε τον τροχό και δεν τα γνωρίζουμε εμείς; 
      Υπάρχει, όμως, και ένα δεύτερο θέμα, κύριε Πρόεδρε, στο οποίο θέλω επίσης να αναφερθώ μετά από αυτές τις κοινοτυπίες που είπε ο Αρχηγός της Νέας Δημοκρατίας. Κατέληξε την ομιλία του: «Γιατί η Νέα Δημοκρατία είναι σωστή και θα κάνει; Διότι» -είπε- «το θέλουμε, το πιστεύουμε, το μπορούμε. Η Νέα Δημοκρατία το θέλει, το πιστεύει, το μπορεί». Εγώ δεν έχω καμία διάθεση να αμφισβητήσω ότι και το θέλει και το πιστεύει και το μπορεί. Αυτό, όμως, είναι θεωρητικό. 
      ΝΙΚΟΛΑΟΣ ΚΑΤΣΑΡΟΣ: Είπε τι θα κάνουμε.
      ΦΛΩΡΟΣ ΚΩΝΣΤΑΝΤΙΝΟΥ: Αφήστε, κύριε Κατσαρέ. Μη διακόπτετε διότι δεν γίνετε, κύριε Κατσαρέ…
      ΝΙΚΟΛΑΟΣ ΚΑΤΣΑΡΟΣ: Αυτό είναι το συμπέρασμα.
      ΦΛΩΡΟΣ ΚΩΝΣΤΑΝΤΙΝΟΥ: Δεν γίνετε, κύριε Κατσαρέ, έτσι. Σας παρακαλώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, μη διακόπτετε. Ιδιαίτερα εσείς, κύριε Πρόεδρε, ξέρετε πολύ καλά ότι δεν πρέπει να διακόπτετε. Ιδιαίτερα εσείς.
      ΦΛΩΡΟΣ ΚΩΝΣΤΑΝΤΙΝΟΥ: Για να είναι αυτό πειστικό και προς εμένα, αλλά και σε όλους τους αγρότες, πρέπει να δούμε αν αυτό που λέτε θεωρητικά το κάνατε στην πράξη. Και λυπούμαι για το γεγονός ότι για να δούμε την πράξη πρέπει να πάμε πίσω σε ό,τι αφορά τη Νέα Δημοκρατία.
      Να θυμηθούμε εσείς που ξέρατε, που θέλατε, που μπορούσατε, τι κάνατε το 1992 στην αναθεώρηση της τότε Κοινής Αγροτικής Πολιτικής; 
      Τώρα κόπτεστε για τον καπνό παραδείγματος χάρη. Θέλετε να σας θυμίσω τι κάνατε για τον καπνό, σε ποιον δίνατε τις επιδοτήσεις στο καπνεμπόριο με επιτόκιο τότε στις τράπεζες 20% και 25%; Θέλετε να σας θυμίσω τι κάνατε για τα σκληρά στάρια, σε ποιους δώσατε τα στρέμματα το 1992 χωρίς να γνωρίζουν οι αγρότες πώς βρέθηκαν κάποιοι με περιουσίες στα χέρια, ενώ αλλιώς δεν θα έπρεπε να είναι έτσι; Μήπως θέλετε να σας θυμίσω τι κάνατε εκείνη την περίοδο και για άλλα τέτοιου είδους θέματα;
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα μου επιτρέψετε και εμένα, κύριε Πρόεδρε, ένα με δύο λεπτά.
      Είπε, λοιπόν, ο κ. Καραμανλής στη συνέχεια και άλλα ως παραδοχές κλπ. 
      Θα προσέξατε, όμως, και εσείς, κύριοι συνάδελφοι της Νέας Δημοκρατίας –αν σας διέφυγε θα σας παρακαλέσω να διαβάσετε με προσοχή τα Πρακτικά της ομιλίας του κ. Καραμανλή- ότι όπου ήθελε να πει πως αυτό είναι θέση της Νέας Δημοκρατίας έλεγε «αυτό είναι στο αγροτικό μας πρόγραμμα». Δεν είπε για άλλα ότι είναι στο αγροτικό πρόγραμμα. 
      Και θέλω ευθέως να προκαλέσω. Είναι θέση της Νέας Δημοκρατίας το μητρώο αγροτών και αγροτικών εκμεταλλεύσεων; Ευθέως προκαλώ. Διότι αυτό θα αποδειχθεί, κύριε Πρόεδρε -παρ’ όλο που εγώ το λέω πολλά χρόνια- ως κεντρικό πολιτικό θέμα από εδώ και πέρα και ενόψει των αναθεωρήσεων της Κοινής Αγροτικής Πολιτικής, είτε της ενδιάμεσης αναθεώρησης είτε μετά το 2006.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θέλω, όμως, να προχωρήσω και σε άλλα που είπε –επιτρέψτε μου, κύριε Πρόεδρε- για ΑΤΕ, για μειονεκτικές περιοχές, για οργανισμούς συλλογικής ευθύνης κλπ., διότι δεν μου το επιτρέπει ο χρόνος.
      Κύριε Πρόεδρε, σήμερα στην Ελλάδα με αυτήν την παγκοσμιοποίηση και την ταχύτητα που συντελούνται οι μεταβολές, κατά τη δική μου προσωπική άποψη στον αγροτικό τομέα συντηρητική άποψη, συντηρητική πρόταση είναι αυτή που δεν κάνει τίποτα πάρα να λέει «κάντε ό,τι θέλετε, αφήστε την αγορά να λειτουργήσει». Και προοδευτική πρόταση, την οποία εγώ ενστερνίζομαι απόλυτα -και χαίρομαι διότι η Κυβέρνηση σε πάρα πολλούς τομείς το προσπαθεί- είναι η κρατική παρέμβαση σε λίγους, επιλεγμένους τομείς. Πάντως πρέπει να υπάρχει η παρέμβαση, διότι αλλιώς είναι νόμος της ζούγκλας αυτό που γίνεται κάθε μέρα σε μεγαλύτερη ένταση.
      Οι διαφορές των κομμάτων, κύριε Πρόεδρε, δεν είναι σε αυτό που είπε ο κ. Καραμανλής, να μη μειωθεί ο αγροτικός πληθυσμός στα ποσοστά που είναι στην Ευρωπαϊκή Ένωση. Αυτή είναι η αναπόδραστη πορεία της κοινωνίας. Οι αγρότες και στην Ελλάδα και παντού θα μειωθούν όσο η κοινωνία βελτιώνει τη θέση της και αυξάνεται ο δευτερογενής και τριτογενής τομέας. Η διαφορά των κομμάτων είναι αλλού. Ότι τα κόμματα τα προοδευτικά πρέπει να πάρουν τέτοια μέτρα, ώστε να υποδεχθούν αυτούς που θα γίνουν αύριο άνεργοι, ενώ τα συντηρητικά κόμματα, οι συντηρητικές προτάσεις ούτε ασχολούνται ούτε τους ενδιαφέρει. Και ό,τι λένε δήθεν για κοινωνική συνοχή και αλληλεγγύη δεν είναι παρά πλασματικό, έξω από την κοινωνική πραγματικότητα.
      Τέλος, κύριε Πρόεδρε, θέλω να πω –παρ’ όλο που άφησα πάρα πολλά σημαντικά θέματα- το εξής: Πιστεύω ότι σήμερα και στην Ελλάδα φθάσαμε σε σημείο που οι προτάσεις, οι θέσεις, οι αποφάσεις οι κυβερνητικές δεν φτάνει να είναι μέτρα διαχειριστικά. Απαιτούνται ριζοσπαστικές λύσεις. Απαιτούνται μέτρα που θα δημιουργήσουν πρόβλημα. Πράγματι τέτοια μέτρα πρέπει να ληφθούν.
      Δεν θα υπάρξει κατ’ εμέ νηφάλια προσαρμογή. Και ακούσαμε και το μήνυμα των εκλογών: Πρέπει να έχουμε τέτοιους μηχανισμούς, όπως είπα για το Μητρώο Αγροτών και Αγροτικών Εκμεταλλεύσεων, που θα βοηθούν και το μικρό αγρότη, θα βοηθούν και τη διαφάνεια, αλλά θα προάγουν και την ανταγωνιστικότητα ταυτόχρονα, την οποίαν έχουμε ανάγκη ως χώρα και ως κοινωνία.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο, Κοινοβουλευτικός Εκπρόσωπος του Κομμουνιστικού Κόμματος Ελλάδας.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
      Κύριοι συνάδελφοι, κανένας δεν μπορεί να ισχυριστεί ότι τα όσα αναφέρονται στη επερώτηση των κυρίων συναδέλφων, τα όσα ακούστηκαν από την πλευρά τους σε γενικές γραμμές δεν ανταποκρίνονται στην πραγματικότητα. Είναι μία σκληρή πραγματικότητα αυτή που βιώνει σήμερα ο μικρομεσαίος αγρότης με όποια καλλιέργεια και αν ασχολείται.
      Εγώ σαν αγρότης και ζώντας σε μία αγροτική περιφέρεια έχω πολλά χρόνια να συναντήσω ευτυχισμένο αγρότη, αγρότη που να λέει «καλά είμαστε». Καθημερινά χειροτερεύει η θέση τους. Αυτή η πραγματικότητα, λοιπόν, θα γίνει ακόμα σκληρότερη στην πορεία. Και αυτό το πρόβλημα δεν δημιουργήθηκε από μόνο του. Δεν ήταν στη μοίρα του αγρότη να φτάσει σ’ αυτήν την κατάσταση. Ευθύνονται συγκεκριμένες πολιτικές που εφαρμόζονται εδώ και χρόνια κι από όλες τις κυβερνήσεις και βέβαια από την Ευρωπαϊκή Ένωση.
      Εδώ, όμως, κύριοι συνάδελφοι –και απευθύνομαι στους επερωτώντες Βουλευτές της Νέας Δημοκρατίας- επιτρέψτε μου να πω ότι το ενδιαφέρον σας για τα προβλήματα που αντιμετωπίζει σήμερα η αγροτιά μας είναι υποκριτικό. Το ενδιαφέρον του κόμματός σας εννοώ. Και αυτό το λέω γιατί η πολιτική σας –αναφέρθηκε, δεν θέλω να το επαναλαμβάνω- όταν ήσασταν στην Κυβέρνηση στα ίδια αντιαγροτικά μονοπάτια βάδισε.
      Αναφέρθηκε το θέμα της αναθεώρησης της ΚΑΠ το 1992 που δημιούργησε τεράστια προβλήματα και στον τρόπο καταβολής των επιδοτήσεων και στα πλαφόν που μπήκαν στα ζώα, ιδιαίτερα σε εκείνα της μικρής κτηνοτροφίας, κάτι που δημιούργησε τεράστια προβλήματα στην ανάπτυξη των κοπαδιών. 
      Όμως δεν είναι αυτό το κυριότερο που λέμε αυτόν τον ισχυρισμό υποκριτικό. Το λέμε γιατί πίνετε κι εσείς νερό από την ίδια την πηγή, αυτήν την αντιαγροτική πολιτική της Ευρωπαϊκής Ένωσης. Οι θέσεις σας ταυτίζονται. Και λέω ότι το κάλεσμα που απηύθυνε ο Υπουργός -κύρια σε σας απευθύνεται- πρέπει να βρει ανταπόκριση. Και μία αναφορά έγινε στις πολιτικές της Ευρωπαϊκής Ένωσης, όπως αυτές στις γενικές τους γραμμές υλοποιούνται μέσα από τις ΚΑΠ και από τις ΓΟΑ. 
      Το πρόβλημα για μας δεν βρίσκεται εκεί, αν δηλαδή η Κυβέρνηση διαπραγματεύθηκε σωστά, πάλεψε σωστά, υπερασπίστηκε σωστά. Το πρόβλημα είναι το εξής και βρίσκεται αλλού: Ότι αποδεχόμαστε πολιτικές που χαράζονται. Θα σας πω ένα παράδειγμα: Τι θα γινόταν αν το πλαφόν στο λάδι ή στα στρέμματα ήταν κάτι περισσότερο ή κάτι λιγότερο; Το κύριο ήταν ότι σε δυναμικές καλλιέργειες, που στηρίζουν το εισόδημα χιλιάδων αγροτικών οικογενειών, εσείς βάζετε πλαφόν, βάζετε όριο στην παραπέρα ανάπτυξη και στον προσανατολισμό να μπουν σ’ αυτήν τη διαδικασία και νέα χέρια.
      Ειπώθηκε από τον κύριο Υπουργό ότι έχουμε αύξηση του εισοδήματος. Πώς, κύριε Υπουργέ, μπορούμε να έχουμε αύξηση του εισοδήματος, παραδείγματος χάρη, των ελαιοπαραγωγών όταν οι τιμές που πουλιέται το λάδι είναι ακριβώς οι ίδιες που πουλιόταν τα τελευταία χρόνια της δεκαετίας του 1980;
      Ακριβώς σε αυτά τα επίπεδα είναι, το ξέρω γιατί είμαι ελαιοπαραγωγός.
               Έχω σήμερα, αρχές της τρίτης χιλιετηρίδας, το τιμολόγιο αγοράς του λαδιού από την Ένωση Συνεταιρισμών Λέσβου. Πεντακόσιες ογδόντα δραχμές είναι η τιμή του άσσου –να σας ενημερώσω ότι έχουμε σημείο αναφοράς τον άσσο- ενώ με το προηγούμενο τιμολόγιο πριν από δύο μήνες ήταν εξακόσιες τριάντα δραχμές, δηλαδή η τιμή είναι πενήντα δραχμές κάτω και βρισκόμαστε στις αρχές της περιόδου. Φανταστείτε τι θα γίνει όταν θα πέσουν τα λάδια στην αγορά, όταν θα αρχίσει να τρέχει το λάδι στα λιοτρίβια και ο παραγωγός θα είναι αναγκασμένος να το πουλήσει για να καλύψει βιοτικές ανάγκες και να πληρώσει μεροκάματα.
           Πώς μπορεί να είναι ανεβασμένο το εισόδημα των χιλιάδων κτηνοτρόφων του νησιού μου και της υπόλοιπης χώρας, όταν οι τιμές είναι καθηλωμένες στα επίπεδα του 1993, χωρίς να κουνιούνται από εκεί; Μια φορά πήγαν να κινηθούν και έπεσαν στις 130 δραχμές –μιλώ για το γάλα των προβάτων.
             Πώς είναι δυνατόν να είναι καλή η κατάσταση για τον κτηνοτρόφο, όταν κάποιος μου έφερε δύο τιμολόγια αγοράς κρέατος προβάτου του 1987 και του 2001, που είχαν ακριβώς την ίδια τιμή και ας πέρασαν από τότε δεκαπέντε χρόνια; Η τιμή του κρέατος παρέμεινε ακριβώς στα ίδια επίπεδα και δεν κινήθηκε παραπάνω.
              Είπατε για τις επιδοτήσεις. Η περιοχή μου είναι από εκείνες τις περιοχές που δεν πήρε ακόμα την επιδότηση για το λάδι.
              Κύριε Υπουργέ, υπάρχουν και άλλα προβλήματα. Μπορεί να είναι λίγοι οι άνθρωποι αυτοί, αλλά είναι παραγωγοί και θα κάνουν καιρό να πάρουν επιδοτήσεις ή απάντηση στο πρόβλημα που δημιουργήθηκε. Είναι αυτοί οι παραγωγοί που βγήκαν έξω, χαρακτηρίστηκαν ως ασυμβίβαστοι, τους ζητήσατε να κάνουν αιτήσεις κ.λ.π. Έκαναν τα χαρτιά τους, αλλά απάντηση δεν παίρνουν. Το ίδιο συμβαίνει και με τους ελαιοπαραγωγούς του 2000. 
              Εμείς, απαντώντας και στους συναδέλφους της Νέας Δημοκρατίας, θέλουμε να πούμε ότι αυτή η πολιτική, η βαθιά αντιαγροτική, δεν αντιμετωπίζεται με μερεμέτια, με επιχρίσματα. Η ΚΑΠ, η ΚΟΑ κ.λ.π. είναι ταξικές πολιτικές και αλλαγές δεν επιδέχονται, γιατί έχουν συγκεκριμένο στόχο: Να συρρικνώσουν την αγροτική παραγωγή και να καταστρέψουν μεγάλο μέρος της μικρομεσαίας αγροτιάς μας.
                Εμείς λέμε ότι για να βγει από τα αδιέξοδα η αγροτική μας οικονομία χρειάζεται μια άλλη πολιτική, μια πολιτική που θα αξιοποιήσει τις παραγωγικές δυνατότητες της χώρας μας, χωρίς ποσοστώσεις και συνυπευθυνότητες, με κάλυψη των διατροφικών αναγκών του λαού μας. Θα πρέπει να διασφαλίζει το αγροτικό εισόδημα και την αγροτική απασχόληση για να σταματήσει η αφαίμαξη της υπαίθρου. 
                 Θα αναφέρω ένα χαρακτηριστικό παράδειγμα. Πηγαίνω σε χωριά και μου λένε ότι έχουν χρόνια πολλά να ανοίξουν τα μητρώα της κοινότητας για να κάνουν εγγραφές. Καθημερινά τα ανοίγουν για να διαγράψουν. Φθίνουν τα χωριά μας, χάνονται τα χωριά μας, γιατί χάνεται η παραγωγή τους, σβήνει το αύριο τους, η πηγή ζωής, που ήταν η αγροτική οικονομία.
      Βέβαια αυτήν την πολιτική ούτε εσείς ούτε η Νέα Δημοκρατία μπορεί να την εφαρμόσει. Θα την απαιτήσει ο λαός με τον αγώνα και την πάλη του και θα στείλει ξανά ένα μήνυμα, το οποίο δεν θα πάει σε λάθος κατεύθυνση, όπως πήγε το μήνυμα των νομαρχιακών και δημοτικών εκλογών.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μπασιάκος έχει το λόγο.
      ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, λυπάμαι, γιατί ο Υπουργός επικαλέστηκε την ανάγκη διεξαγωγής διαλόγου σ’ αυτήν την Αίθουσα με αφορμή την επερώτηση του συνόλου των Βουλευτών της Νέας Δημοκρατίας, αλλά ο ίδιος αρκέστηκε σε ένα δακτυλογραφημένο κείμενο, το οποίο είχε ετοιμάσει πριν από την επερώτηση. Ήρθε εδώ, μας το διάβασε, δεν είχε καμία επαφή με το διάλογο που γινόταν σε αυτήν την Αίθουσα και αυτή είναι ίσως μια εξήγηση που δεν διέψευσε κανένα από τα στοιχεία που επικαλούμαστε στην επερώτηση.
      Μας είπατε άλλα αντί άλλων, κύριε Υπουργέ. Ο μισός σας λόγος ήταν θεωρητικός, μια έκθεση ιδεών που απείχε τελείως από την ελληνική πραγματικότητα. Θα ήταν καλό, όπως συζητήσαμε και με τους συναδέλφους εδώ, αυτά τα σημεία του λόγου σας να τα βιντεοσκοπήσετε και να τα μεταδώσετε στην περιφέρεια, εκεί που λέτε ότι το αγροτικό εισόδημα αυξάνει, εκεί που λέτε ότι το κόστος παραγωγής είναι το καλύτερο σε όλη την Ευρωπαϊκή Ένωση, εκεί που λέτε ότι δίνουμε τις μάχες και όλα πάνε καλά, εκεί που τους λέτε ότι το εισόδημά τους είναι καλύτερο από το 1992, ότι δηλαδή το 1992 ήταν άσχημα τα πράγματα και τώρα είναι καλύτερα ενώ θα αναπολούμε όλοι μας την εποχή του 1992 και του 1993 όπως θα σας αποδείξω και με στοιχεία. Τελικά, δεν μας δώσατε καμία προοπτική ότι με τη δική σας Κυβέρνηση, με τη δική σας διαχείριση κάτι σε αυτόν τον τόπο θα πάει καλύτερα.
      Εγώ, λοιπόν, ξεκινάω με συγκεκριμένες τοποθετήσεις από αυτά που είπατε. Είπατε αν μειώνεται ή όχι το αγροτικό εισόδημα. Εγώ επικαλούμαι τα στοιχεία της EUROSTATΤ, κύριε Υπουργέ, τα οποία σε σχέση με τον εισοδηματικό δείκτη απασχολούμενων στη γεωργία λένε ότι, παρά το ότι σε επίπεδο Ευρωπαϊκής Ένωσης υπάρχει αύξηση 3,3%, στη χώρα μας έχουμε σημαντική υστέρηση σε σχέση με άλλες χώρες της Νότιας Ευρώπης. Σας τα είπα και πριν και δεν μου τα διαψεύδετε. 
      Η Ελλάδα, λοιπόν, με μέσο όρο το 100 του 1995 –λέει η EUROSTATΤ-  έχει εισοδηματικό δείκτη 99,4, η Πορτογαλία 119, η Ισπανία 118, η Ιταλία 115 και η Γαλλία 108. Θα ήθελα να σας ρωτήσω ειλικρινά: Πόσο χειρότερα θα έπρεπε να είναι τα πράγματα για να σας προβληματίσουν; Έχουμε ίδια προβλήματα, οι ίδιες καλλιέργειες υπάρχουν στη χώρα μας και σε άλλες χώρες της νοτίου Ευρώπης, αυτοί αντιδρούν στις όποιες προσπάθειες αναθεώρησης και εμείς καθόμαστε στο περιθώριο δείχνοντας ότι ευνοούμαστε από τα μέτρα ή ότι δεν μας ενοχλούν όπως άφησε να εννοηθεί και ο Πρωθυπουργός αλλά και εσείς. Αναφέρομαι στις νέες προοπτικές.
      Τα δεδομένα, λοιπόν, είναι καταλυτικά, είναι τελείως αρνητικά. Και επειδή μπορεί να αγνοείτε το μέγεθος αυτό διότι είπατε με υπερηφάνεια και με την αλαζονεία που σας διακρίνει μια και κυβερνάτε τόσα χρόνια –το έχετε πει και άλλοτε- ότι δεν έχει η Αντιπολίτευση στοιχεία, μόνο εσείς έχετε στοιχεία. Εγώ σας τα παραδίδω για να τα διαψεύσετε. Θα σας παρακαλέσω μέχρι το τέλος της συζήτησης τα στοιχεία αυτά να τα διαψεύσετε. Τα καταθέτω για τα Πρακτικά.
      (Στο σημείο αυτό ο Βουλευτής κ.Ευάγγελος Μπασιάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μας είπατε ότι το κόστος παραγωγής είναι το καλύτερο στην Ευρωπαϊκή Ένωση. Εγώ, λοιπόν, επικαλούμαι στοιχεία δικά σας, της Εθνικής Στατιστικής Υπηρεσίας, που επιβεβαιώνουν τον ισχυρισμό μας, ότι το πρώτο εξάμηνο του 2002 το κόστος παραγωγής αυξήθηκε κατά 2,7%. Γιατί δεν μας το αντικρούετε αυτό; Είναι στοιχεία της Κυβέρνησης. Γιατί δεν μας αντικρούετε ότι οι τιμές παραγωγού στο ίδιο διάστημα μειώθηκαν κατά 10,3%; Θα είστε αξιόπιστος. Επ’ αυτού δεν μας είπατε κουβέντα. Είναι γραμμένα στην επερώτηση, αποτελούν μείζον ζήτημα διαμόρφωσης του αγροτικού εισοδήματος, είναι ένα σοβαρό πρόβλημα το οποίο ταλανίζει τους αγρότες και δεν είπατε τίποτα. Αντίθετα μας είπατε ότι αυξάνεται το εισόδημα του αγρότη στην Ελλάδα και γι’ αυτό δεν χρειάζεται να κάνουμε και τίποτε άλλο. Ουσιαστικά, αυτό μας είπατε.
      Μας είπατε ότι τα στοιχεία μας σε σχέση με τη μείωση των κοινοτικών εισροών από το 2006 και μετά είναι λανθασμένα. Μας είπατε δηλαδή ότι δεν μειώνεται η επιδότηση στον Έλληνα αγρότη λόγω της διεύρυνσης. Δεν ξέρω αν εξακολουθείτε να το λέτε αυτό και τώρα. Σας ρωτώ ευθέως. Εγώ δέχομαι και διακοπές, κύριε Υπουργέ. Εγώ δεν αρνούμαι το διάλογο όπως εσείς. Δεν οχυρώνομαι πίσω από μονολόγους γραμμένους ώρες πριν έρθω στην Αίθουσα. Σας προκαλώ λοιπόν: Θα μειωθούν ή όχι οι επιδοτήσεις μετά το 2006 με την ένταξη νέων χωρών στην Ευρωπαϊκή Ένωση; Θα γίνουν είκοσι πέντε, συν δύο αργότερα, και οι αγρότες θα είναι 16 εκατομμύρια. Σας ρωτώ ευθέως.
      Τα στοιχεία τα οποία σας επικαλούμαι είναι ότι 43,6 δισεκατομμύρια ευρώ, που είναι οι επιδοτήσεις σήμερα, το ποσό αυτό θα φθάσει τα 45 δισεκατομμύρια το 2006 για να μειώνεται ουσιαστικά αργότερα με την αύξηση του 1% που ουσιαστικά δεν αποτελεί αναπλήρωση του χαμένου εισοδήματος λόγω του πληθωρισμού, όταν θα έχουν μπει οι νέες χώρες. Αυτά είναι τα στοιχεία. Διαψεύστε τα. Αυτά τα στοιχεία μας ανησυχούν και μας προβληματίζουν. Αν εσείς έχετε μυωπία και δεν τα βλέπετε είναι πρόβλημα δικό σας -και πρόβλημα των αγροτών βεβαίως.
      Μας είπατε για την αναθεώρηση του 1992. Εγώ σας λέω για πολλοστή φορά και σας το έχω ξαναπεί ότι θα αναπολούμε όλοι τα μεγέθη και τη μεταχείριση από πλευράς Ευρωπαϊκής Ένωσης των δικών μας καλλιεργειών της εποχής εκείνης. Διότι, τι έχει συμβεί; Αυτά που πετύχαμε εμείς και με την αναθεώρηση, να επιτύχουμε δηλαδή μία τιμή 300 δραχμών για το βαμβάκι δεν το βλέπουν ούτε στο όνειρό τους οι αγρότες σήμερα, με απεριόριστη ποσότητα παραγωγής, με οροφή στη συνυπευθυνότητα, όχι αυτά που είναι σήμερα. Τότε αποφασίστηκαν αυτά.
      Και βέβαια προφανώς αυτά ανετράπησαν από τον περασμένο κανονισμό, δεν σας λέω του ’95, που ήταν τελείως αρνητικός, σας λέω για τον πρόσφατο κανονισμό που ο κ. Ανωμερίτης απεδέχθη με πανηγυρισμούς. Και γι΄ αυτό έχουμε το τραγικό φαινόμενο να βάζετε διακόσια εβδομήντα πέντε κιλά, διακόσια ενενήντα πέντε κιλά και οι παραγωγοί στο πρώτο χέρι έχουν τετρακόσια κιλά το στρέμμα στη Θεσσαλία και στη Βοιωτία και τα πενήντα κιλά θα τα πάρουν στο δεύτερο χέρι. Πόσος είναι ο μέσος όρος τιμής; Συγκρίνετε, λοιπόν, αυτό το ποσό που το βγάλαμε με τον κ. Κατσαρό στις 230 δρχ. το κιλό, με τις 300 δρχ. το κιλό του 1993. Κάντε την πράξη να μας πείτε ποιος έχει δίκιο. Σας μιλάω με στοιχεία του 1992.
      Αλλά δεν είναι μόνο το βαμβάκι, είναι και το σκληρό σιτάρι. Το σκληρό σιτάρι επί Νέας Δημοκρατίας, κύριε Υπουργέ, που μας κατηγορήσατε, είμαστε περήφανοι, διότι έχει επιδότηση τρεις φορές πάνω από το 1989, που δώσατε την εξουσία. Από 4.500 δρχ. το στρέμμα, έφτασε στις 15.000 δρχ. το στρέμμα. Και η τιμή παρέμεινε και τότε και τώρα βέβαια σταθερή. Η αναπλήρωση του εισοδήματος έγινε τότε με τη στρεμματική ενίσχυση. Αρνηθήκατε να μας το πείτε. Εγώ σας προκάλεσα. Για πείτε μας ποια είναι τα στοιχεία για τη στρεμματική ενίσχυση μεταξύ του 1989-1993; Έχουμε τριπλασιασμό, ναι ή όχι; Πείτε το εδώ στην Αίθουσα. Έκτοτε τι έγινε; Μειώνονται οι επιδοτήσεις, γιατί δεν εξασφαλίσατε τα 9,5 εκατομμύρια στρέμματα, που σας είπε και ο συνάδελφος, που είχε εξασφαλίσει η Νέα Δημοκρατία. Περιοριστήκατε στα έξι χιλιάδες τριακόσια στρέμματα, χάνοντας δικαιώματα και αποδυναμώνοντας οποιαδήποτε δυνατότητα και ευκαιρία των αγροτών να φύγουν από το βαμβάκι, αφού τους διώχνετε από το βαμβάκι με το έτσι θέλω, ώστε να πάνε κάπου αλλού και να πάρουν κάποια επιδότηση, αυτή που είχαμε εξασφαλίσει εμείς με μεγάλους κόπους, με πολλές προσπάθειες.
       Μια και μας προκαλέσατε για το λάδι –σας το είπε και ο εκπρόσωπος του Κομμουνιστικού Κόμματος, ο οποίος δεν έχει κανένα λόγο να στηρίζει τη Νέα Δημοκρατία, ότι έχουμε τιμές του 1989- θα ήθελα να σας πω ότι το 1989 η τιμή στο λάδι ήταν 1.100 δρχ. το κιλό και σήμερα είναι 600 δρχ. το κιλό. Σας έδειξε τιμολόγια. Δεν σας προβληματίζει αυτό; Είσθε ευχαριστημένοι για το λάδι; 
      Αυτά λέτε στην Ευρωπαϊκή Ένωση, ότι περνάνε καλά οι αγρότες, ότι οι ελαιοπαραγωγοί έχουν καλό εισόδημα, οι βαμβακοπαραγωγοί έχουν καλό εισόδημα, οι σιτοπαραγωγοί καλό, οι κτηνοτρόφοι επίσης και ότι όλοι περνάνε καλά. Πώς να διαπραγματευτείτε με αυτήν την απαράδεκτη ηττοπαθή στάση, την οποία επιδεικνύετε σε κάθε ευκαιρία;
      Επί των ημερών σας λίγα χρόνια πριν η επιδότηση δεν ήταν στις 390 δρχ. που είναι τώρα,  αλλά ήταν στις 483. Ακόμη και επί των ημερών σας υπάρχει μείωση για το ελαιόλαδο. Ήταν 483 δρχ. το κιλό για τους μικρούς παραγωγούς. Διαψεύστε το. Βγάλτε ένα δελτίο Τύπου και πείτε ο Μπασιάκος λέει ψέματα και ότι δεν ήταν 483 το κιλό η επιδότηση για τους μικρούς παραγωγούς πριν από δύο χρόνια. Πείτε το. Τολμάτε να τα πείτε; 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πρέπει να κάνουμε ανακοίνωση….
      ΕΥΑΓΓΕΛΟΣ ΜΠΑΣΙΑΚΟΣ: Μα, δεν το λέτε. Δεν μπορείτε να το πείτε αυτό, γιατί δεν διαψεύσατε τίποτα από όσα σας περιγράφω.
      Άφησε μία αιχμή ο κύριος Υπουργός για τον ΟΠΕΚΕΠΕ και είπε τον τελευταίο ενάμιση χρόνο παίρνουν κανονικά. Ουσιαστικά εσείς τον καταδικάσατε τον ΟΠΕΚΕΠΕ. Να μας πείτε τι έπαιρναν πριν. Μην το αφήνετε κενό. Πείτε μας ότι τώρα τα παίρνουν 16 Οκτωβρίου, αλλά τι γινόταν πριν; Ποιος είχε την ευθύνη του ΟΠΕΚΕΠΕ και πότε ιδρύθηκε; Κι αν δεν λειτουργεί το σύστημα με τις ενώσεις ή με τις περιφερειακές υπηρεσίες, αλλάξτε το θεσμό. Εσείς έχετε την ευθύνη. Μη μου πείτε ότι έχει η Αντιπολίτευση την ευθύνη και κατηγορείτε την Αντιπολίτευση, τους συνεταιρισμούς και τη Νομαρχιακή Αυτοδιοίκηση, ενώ εσείς έχετε την ευθύνη.
      Καλώς ή κακώς έχετε ακόμη ένα μικρό περιθώριο εξουσίας. Εσείς έχετε την ευθύνη χειρισμού των θεμάτων αυτών ως προς τη στελέχωση των υπηρεσιών και τους θεσμούς για τους ελέγχους.
      Μας είπατε ότι θα πάρει ο ΕΛΓΑ και το ΠΣΕΑ. Βλέπουμε τι είναι ο ΕΛΓΑ σήμερα, θα πάρει και παραπάνω αρμοδιότητες. Σημασία έχει ότι ο ΕΛΓΑ δεν καταγράφει ζημιές και οι ζημιές καθυστερούν. Σε όλες τις περιοχές υπάρχουν φοβερές διαμαρτυρίες για το θέμα αυτό, ότι υποεκτιμά τις ζημιές. Και δεν κάνετε τίποτα για να ενισχύσετε τον ΕΛΓΑ. Πείτε μου, με ποιον κωδικό θα δώσετε τα λεφτά αυτά; Πού υπάρχει ο κωδικός στον προϋπολογισμό; Πείτε μου με ποιον κωδικό θα δώσετε και ποια ποσά; Θα δανείσετε πάλι τον ΕΛΓΑ βέβαια, γιατί δεν έχετε άλλη λύση, δημιουργώντας συσσωρευμένα χρέη, πέραν των 40-50 δισεκατομμυρίων, που είναι χρεωμένος ήδη. 
      Μας είπε ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου, για το μητρώο των αγροτών. Το μητρώο των αγροτών με θεατρικό τρόπο το έδωσε κάποτε ο Πρόεδρος της ΠΑΣΕΓΕΣ στον κ. Τζουμάκα και αντίστροφα και δεν έχει λειτουργήσει τίποτα.
      Πρέπει να ντρέπεται όποιος συνάδελφος επικαλείται αυτό το στοιχείο, αφού χρόνια ολόκληρα έχει καταρτιστεί το μητρώο των αγροτών, αλλά δεν εφαρμόζεται.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Αλέξανδρος Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ: Κύριε Πρόεδρε, ο κύριος Υπουργός κατά την ομιλιά του προσπάθησε να μας πείσει, ότι τα στοιχεία τα οποία παραθέτουμε στην επερώτησή μας, αλλά και αυτά που αναφέραμε εδώ στην Αίθουσα ο Πρόεδρός μας και εμείς, δεν ανταποκρίνονται στην πραγματικότητα και ότι αποτελούν ένα μύθο.
      Εγώ θα παραθέσω μια σειρά στοιχείων τα οποία δεν μπορεί –και είμαι βέβαιος γι’ αυτό- να τα αμφισβητήσει κανείς όσον αφορά την ελληνική γεωργία.
      Για το αγροτικό εισόδημα ότι μειώνεται αναφέρθηκε ο κ. Μπασιάκος. Όμως, πρέπει να πούμε ότι είναι πραγματικότητα ότι η αγροτική έρευνα βρίσκεται στα σπάργανα και δεν το λέμε εμείς αυτό, το λέει σε συνέντευξή του ο Πρόεδρος τους ΕΘΙΑΓΕ ο κ. Μαραβέλγιας. Είναι πραγματικότητα ότι δεν υπάρχουν γεωργικές εφαρμογές. Δεν υπάρχει γεωπόνος δίπλα στον αγρότη, στο χωράφι, κύριε Υπουργέ. Και αυτό είναι πραγματικότητα. Είναι πραγματικότητα ότι όσον αφορά την παραγωγή βιολογικών προϊόντων είμαστε οι τελευταίοι απ’ όλες τις χώρες της Ευρωπαϊκής Ένωσης, ότι είμαστε οι τελευταίοι στα προγράμματα εκπαίδευσης των αγροτών, ότι κάθε χρόνο δεκάδες χιλιάδες αγρότες εγκαταλείπουν τη γεωργία και βέβαια ότι το ισοζύγιο των αγροτικών προϊόντων συνεχώς γίνεται και πιο ελλειμματικό. Συνεχώς τα δικά μας προϊόντα αδυνατούν να μπουν στις ξένες αγορές και συνεχώς ξένα προϊόντα κερδίζουν όλο και μεγαλύτερο μερίδιο από την ελληνική αγορά. 
      Πρέπει δε να σας πω ότι και εσείς οι ίδιοι με σχέδιο νόμου αποδεχθήκατε ότι η ελληνική γεωργία οδηγείται σε χρεοκοπία. Σχέδιο νόμου του Υπουργείου Εργασίας -το οποίο και εσείς υπογράψατε, κύριε Υπουργέ- αναφέρει ότι το 40% των Ελλήνων αγροτών αδυνατούν να πληρώσουν τις εισφορές τους για ιατροφαρμακευτική περίθαλψη. Αυτό δεν αποτελεί μια χρεοκοπία; Και μάλιστα μέσα αναφέρεται χαρακτηριστικά ότι και ο ΟΓΑ είναι ένας αναξιόπιστος οργανισμός. 
      Βέβαια στο νομοσχέδιο αυτό φαίνεται ότι δεν έχετε και κοινωνικό πρόσωπο όσον αφορά τη γεωργία, γιατί στερούνται το δικαίωμα κάθε χρόνο αυτοί οι άνθρωποι να ανανεώνουν το βιβλιάριο υγείας τους. 
      Είπε ο Κοινοβουλευτικός Εκπρόσωπος του ΠΑΣΟΚ πριν από λίγο «ξέρετε κάτι, το 1990-1993». Θα μπορούσαμε να μιλάμε ώρες για το τι έγινε με την κυβέρνηση την περίοδο 1990-1993, για την αγροτική της πολιτική, τα επιτεύγματά της ή γι’ αυτά που είπε ο Κοινοβουλευτικός Εκπρόσωπος του ΠΑΣΟΚ, ότι δεν τα πήγε καλά. Εκείνο, όμως, που μας ενδιαφέρει είναι τι γίνεται από εδώ και πέρα. Και πρέπει να πούμε ότι δεν μπορεί να υπάρξει μέλλον για την ελληνική γεωργία αν δεν υπάρξουν νέοι αγρότες. Και εσείς βέβαια λέτε ότι θα έρθει νέο αίμα στη γεωργία, θα υπάρξουν νέοι αγρότες. Όμως, ποιος νέος θα τολμήσει να ασχοληθεί με ένα χώρο στον οποίο δεν λειτουργεί τίποτα σωστά; Σκεφθείτε ότι για να ενταχθούν νέοι αγρότες στο Γ΄ Κοινοτικό Πλαίσιο Στήριξης υπάρχει τόση γραφειοκρατία, τόσοι εμπλεκόμενοι φορείς και τόση μεγάλη καθυστέρηση στην καταβολή των ενισχύσεων που όποιος τόλμησε να ενταχθεί το έχει μετανιώσει πολύ πικρά.
      Κύριε Υπουργέ, πρέπει να πούμε ότι οδηγούνται οι Έλληνες αγρότες σε πολύ δυσμενή θέση και πρέπει να αντιληφθούμε, ότι αν θέλουμε να υπάρξει ζωή στην ύπαιθρο απαιτείται η γεωργία να θεωρηθεί ένα θέμα ύψιστης εθνικής σπουδαιότητας. Για μας, όπως επανειλημμένα έχουμε δηλώσει, αυτό αποτελεί ένα θέμα ύψιστης εθνικής σπουδαιότητας. Καιρός είναι να το αντιληφθείτε και εσείς και επιτέλους να λάβετε κάποια μέτρα στήριξης της ελληνικής γεωργίας.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Κατσαρός έχει το λόγο.
      ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, είμαι αναγκασμένος να επαναφέρω μερικά θέματα στα οποία δεν πήρα καμία απολύτως απάντηση.
      Για την ιστορία των περίφημων πανωτοκίων, είπα ότι οι τράπεζες για να δώσουν αντίγραφο του δανειστικού φακέλου όπως τους υποχρεώνει το άρθρο 42 του ν.2912/01 ζητούν 100.000 δραχμές, οι οποίες βεβαίως δεν έχουν καμία σχέση με τη δαπάνη που απαιτείται για τα αντίγραφα μερικών συμβάσεων και μερικών καρτελών. 
      Κύριε Υπουργέ, το θέμα αυτό ήρθε και με ερωτήσεις επανειλημμένως εδώ. Ήθελα να ξέρω τι κάνατε. Αφορά τους αγρότες. Αν δεν είστε εσείς αρμόδιος να δώσετε σχετική εντολή στις τράπεζες, ζητήστε αυτήν την εντολή να τη δώσει ο διοικητικής της Τράπεζας της Ελλάδος, ο οποίος σε μία εξέτασή του στην Επιτροπή Θεσμών και Διαφάνειας εξεπλάγην όταν άκουσε αυτήν την καταγγελία. Από τότε πέρασε ενάμιση περίπου χρόνος και δεν έχει γίνει τίποτα απολύτως.
      Και οι τράπεζες αρνούνται με αυτό το πρόσχημα να δώσουν αντίγραφα των φακέλων. Κάτι πρέπει να κάνετε. 
      Μετά σας ελέχθη ότι καίτοι δεν ανταποκρίνονται στην υποχρέωσή τους να δώσουν αντίγραφα του φακέλου για να βγάλει ο αγρότης το συμπέρασμα πόση είναι η οφειλή του κατά το νόμο, το άρθρο 42 σας είπα τον απειλούν με κατάσχεση. Έχω στα χέρια μου τουλάχιστον δεκαπέντε επιστολές της Αγροτικής Τράπεζας όλων των υποκαταστημάτων του Νομού Λάρισας αλλά και μερικών άλλων που τους απειλούν με κατασχέσεις αν μέσα σε δέκα μέρες δεν εξοφλήσει τα 40 εκατομμύρια για τις 200.000 που πήρε ή τα 37 εκατομμύρια για τα 3 εκατομμύρια που πήρε κάποιος μεταγενέστερα κλπ. Κάτι πρέπει να γίνει. Δεν μπορεί να αφήσετε τον αγροτικό κόσμο τελείως απροστάτευτο. 
      Ένα άλλο θέμα είναι αυτό το γνωστό σκάνδαλο με τα βοσκοτόπια. Δεν μας είπατε τίποτε απολύτως. Σταμάτησε να εφαρμόζεται το πρόγραμμα για τη μακροχρόνια ανάπτυξη των βοσκοτόπων τα λεγόμενα οικοπάρκα. Το πρόγραμμα αυτό στέρησε βοσκήσιμες εκτάσεις από πάρα πολλές κτηνοτροφικές μονάδες και βλέπουμε να υπάρχει σκάνδαλο. 
      Όσο για το βαμβάκι αναφέρθηκε ο κ. Μπασιάκος. Για τους αγρότες του Θεσσαλικού κάμπου με τα τετρακόσια κιλά το πρώτο χέρι στη δηλωθείσα ποσότητα καλλιεργούμενων στρεμμάτων, θα πάρουν 230 δραχμές. Το ξέρετε, κύριε Αργύρη, βαμβακάρχη θα σας έλεγα, γιατί σας έχουμε συνδέσει τόσο πολύ με το βαμβάκι και με τις μη εκπληρωθείσες υποσχέσεις που έχουν δοθεί. Δώστε μας κάποια εξήγηση.
      Επίσης ενημερώστε τους καπνοπαραγωγούς τι θα γίνει μετά την τριετία; Για όνομα του Θεού είναι τριάντα πέντε χιλιάδες οικογένειες. Πανηγυρίσατε γιατί λέει τα μέτρα θα ληφθούν ύστερα από τρία χρόνια. Μέγα επίτευγμα! Ενημερώστε τους έγκαιρα για να μη βρεθούν σε πάρα πολύ δύσκολη θέση, στη θέση που βρίσκεται δυστυχώς όλος ο αγροτικός κόσμος. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Καρασμάνης έχει το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, έθεσα απλά πρακτικά θέματα. Ρώτησα αν οι αγρότες που έχει καταστραφεί η σοδειά τους από τους παγετούς του χειμώνα αν θα πληρωθούν από τα ΠΣΕΑ πριν από το Πάσχα. Απάντηση δεν πήρα. Είπατε, κύριε Υπουργέ, ότι τώρα μεταφέρονται τα ΠΣΕΑ στον ΕΛΓΑ. Είναι λάθος. Τα ΠΣΕΑ μεταφέρθηκαν εδώ και ένα χρόνο απλώς με την τροπολογία που πέρασε χθες δίνεται τη δυνατότητα στον ΕΛΓΑ να προσφύγει σε δανεισμό. Αυτή είναι η αλήθεια. Μάλιστα υπήρξαν αντιδράσεις τότε από ορισμένους συναδέλφους. Πάρτε τα Πρακτικά να το δείτε. 
      Από εκεί και πέρα ο νόμος που ψηφίσαμε πέρσι είναι ανενεργός. Δεν έχουν βγει υπουργικές αποφάσεις και το όλο σύστημα είναι στον αέρα. Πέραν αυτού είχαμε πει ότι θα εκσυγχρονιστεί ο κανονισμός ο οποίος είναι απηρχαιωμένος. Θα καλυφθούν οι κίνδυνοι και ιδιαίτερα στην κτηνοτροφία. Υπάρχουν αιφνίδιοι θάνατοι σε ζώα και έρχεται ο ΕΛΓΑ και λέει ότι αυτή η ασθένεια δεν καλύπτεται ή από άγνωστη αιτία. Ο κ. Χατζημιχάλης το γνωρίζει ότι υπάρχουν κτηνοτρόφοι που έχουν καταστραφεί. Στην Πέλλα έχουμε κρούσμα, κτηνοτρόφος Νικόλαος Ζαλμακούπης έχασε μέσα σε δυο μήνες τριάντα τέσσερις γαλακτοφόρες αγελάδες και ισάριθμα μοσχάρια. Βεβαιωμένοι θάνατοι από το κτηνιατρείο της περιοχής και ακόμη δεν έχει πάρει μια απάντηση.
      Εγώ ειλικρινά έχω συγκλονιστεί. Δεν ξέρω αν εσείς σαν ηγεσία του Υπουργείου έχετε ευαισθητοποιηθεί γι’ αυτό τα πράγμα και περιμένω μια απάντηση.
      Από εκεί και πέρα έρχομαι στο θέμα αυτό που ενοχλεί τον κύριο Υπουργό που λέμε ότι χάνονται οι μάχες στις Βρυξέλες. Είναι γεγονός ότι υπήρξε πρόταση από την Κομισιόν να αλλάξει η συνυπευθυνότητα στο βαμβάκι από 0,50% στο 0,60% και δεν το αποδεχθήκαμε. Αν γινόταν αποδεκτή η αρχική πρόταση της Κομισιόν η τιμή πέρυσι θα ήταν πεσμένη στις 25 με 30 δραχμές και όχι κατά 80 δραχμές και όλη η ποσότητα θα ήταν επιδοτούμενη και επιλέξιμη. Δεν θα υπήρχαν οι εκατόν σαράντα χιλιάδες τόνοι που έχουν πληρωθεί με τα ψίχουλα της εμπορικής αξίας. 
      Θέλω πραγματικά σήμερα από τον κύριο Υπουργό να πάρουμε την απάντηση τι θα γίνει με τη φετινή παραγωγή. Θα υπάρξουν εκείνα τα τερτίπια τα περσινά; Θα είναι η παραγωγή επιλέξιμη όλη ή θα υπάρξουν και ποσότητες οι οποίες δεν θα είναι επιλέξιμες; Θέλουμε μια τεκμηριωμένη απάντηση διότι αυτήν τη στιγμή οι βαμβακοπαραγωγοί βρίσκονται σε απόγνωση απ’ αυτές τις αλλεπάλληλες αλληλοαναιρούμενες αποφάσεις, οι οποίες επιφέρουν σύγχυση και ανασφάλεια.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Γεώργιος Δεικτάκης έχει το λόγο.
      ΓΕΩΡΓΙΟΣ ΔΕΙΚΤΑΚΗΣ: Ο κύριος Υπουργός στην ομιλία του είπε ότι η Νέα Δημοκρατία δεν πείθει και δεν πείθει, διότι κατά την άποψή του χρησιμοποιούμε αυτές τις δύσκολες στιγμές για να κερδίσουμε πολιτικά και αυτό το καταλαβαίνουν οι αγρότες. Ακριβώς αυτό του είπα στην πρωτολογία μου ότι εστάλη το μήνυμα αποστροφής προς την Κυβέρνηση και ελπίδας προς τη Νέα Δημοκρατία. Αυτό και μόνο δείχνει ότι οι αγρότες έχουν καταλάβει πού είναι το συμφέρον τους και πού πρέπει να επενδύσουν. Εάν, λοιπόν, πείθουμε ή όχι το δείχνει το αποτέλεσμα των περιοχών εκείνων που οι αγρότες έχουν υποστεί πέραν των θεομηνιών τη δική σας εγκατάλειψη. Εάν δεν είναι έτσι αποδείξτε μας ότι μπορείτε όπως είπε ο κύριος Υφυπουργός στο Ηράκλειο μέσα σ’ αυτό το έτος να δώσετε τις αποζημιώσεις της αξίας, τις καταβολές εκείνες που ισοδυναμούν με όλη τη παραγωγή. Διότι αυτό υποσχεθήκατε, κύριε Υφυπουργέ, στο Ηράκλειο και θα πρέπει να το κάνετε για να μην αποδείξετε ότι έχετε εγκαταλείψει τους αγρότες. Εμείς πιστεύουμε ότι δεν θα το κάνετε. Μακάρι να το κάνετε και ας κερδίσετε εσείς πολιτικά. 
      Αποδείξτε ακόμη και αυτό που στο Ηράκλειο σας έκανα πρόταση, κύριε Υπουργέ, να ανασταλεί για φέτος η φορολογία οινοπνεύματος για να ελαφρυνθούν αυτοί οι δύσμοιροι αγρότες έστω αυτήν τη χρονιά που ξέρετε εσείς ότι η καταστροφή τους ήταν τελεία. Μέχρι σήμερα δεν το κάνατε και έχει ήδη ξεκινήσει η παραγωγή αιθυλικής αλκοόλης χωρίς να σας ευαισθητοποιήσει. Με αυτά που συνέλεξαν οι αγρότες που στο κάτω-κάτω ήταν για πέταμα ό,τι κερδίσουν. 
      Μια επαρκής χρηματοδότηση χαμηλότοκη όπως έκαναν οι Ισπανοί της τάξεως του 2% και όχι το 8% που είναι σήμερα στην Ελλάδα θα ήταν ένα πρώτης τάξεως κίνητρο για τις συνεταιριστικές οργανώσεις και για τις ομάδες παραγωγών ώστε και οι εξαγωγές τους να γίνουν έγκαιρα και με τον καλύτερο τρόπο και όχι να έχουν μειωθεί κατά 70% που μειώθηκαν φέτος.
      Ακόμη η ΕΛΑΙΟΥΡΓΙΚΗ τι ρόλο αλήθεια παίζει αυτή η οργάνωση εκτός από το να συγκεντρώνει και να πουλάει χύμα εις βάρος των αγροτών; Δώστε της ένα ακόμη ρόλο το ρόλο της εποπτείας της δακοκτονίας.
      Ξέρετε ότι έχουν χαθεί δισεκατομμύρια φέτος από την υποβάθμιση του προϊόντος και από την πτώση της ελιάς εξαιτίας του δάκου. Ο πρόεδρος της ΕΛΑΙΟΥΡΓΙΚΗΣ έχει ζητήσει τον έλεγχο. Δώστε τον, να έχει επιτέλους κάποιος φορέας την ευθύνη. Αυτήν τη στιγμή την έχει η Διεύθυνση Γεωργίας και δεν είναι επαρκής ο έλεγχος. Δώστε του αυτή την ευθύνη. Πιστεύουμε ότι θα τα καταφέρει.
      Τέλος, κύριε Υπουργέ, στον τομέα της διαφήμισης, κάντε μια γενναία διαφήμιση! Για να μπει στο αμερικανικό ράφι, πρέπει να το πληρώσετε, κύριε Υπουργέ. Και μόνο εάν μπει σε αυτό το ράφι και μπορεί να ανταγωνιστεί το προϊόν των άλλων χωρών, μόνο τότε το λάδι το δικό μας θα επιτύχει στην παγκόσμια αγορά.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Θα μιλήσει ο κύριος Υπουργός και οι δύο Υφυπουργοί, ο καθένας από πέντε λεπτά.
      Πρώτος το λόγο έχει ο κ. Αργύρης.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα κατ’ αρχάς να κάνω μία γενική παρατήρηση που αφορά όλους μας. Εκτιμώ ότι για πρώτη φορά μετά από πολλά χρόνια διαμορφώνεται ένα σταθερό περιβάλλον για την ευρωπαϊκή γεωργία. Ο καθένας μπορεί να κριτικάρει και να έχει τις δικές του θέσεις και απόψεις αναλύοντας την απόφαση των Βρυξελών, αλλά σε καμία περίπτωση δεν μπορεί να αγνοήσει αυτόν τον καθοριστικό παράγοντα ότι επιτέλους η ευρωπαϊκή γεωργία βρίσκει ένα σταθερό περιβάλλον για να οικοδομήσει την ανταγωνιστικότητά της, ενόψει μάλιστα και των μεγάλων αλλαγών στην παγκοσμιοποιημένη αγορά.
      Το δεύτερο που θα ήθελα να πω είναι ότι από την μία μεριά θέλουμε μία ενωμένη Ευρώπη, μία μεγάλη Ευρώπη, αγνοούμε όμως ότι η διεύρυνση διαμορφώνει και θα διαμορφώσει τη μεγαλύτερη ίσως παραγωγή αγροτικών προϊόντων σε όλο τον κόσμο, διαμορφώνεται πλέον μία καινούρια κατάσταση. Επίσης σε πολιτικό επίπεδο, μιας και όλοι θέλουμε μια Ευρώπη ενωμένη, αλλά με κοινωνική συνοχή, δεν θα έχουμε αγρότες δύο και τριών ταχυτήτων και οι αγρότες του 2013 θα έχουν τις ίδιες ευκαιρίες και θα αντιμετωπίζονται από μία ενωμένη Ευρώπη με τα ίδια κριτήρια.
      Περίμενα από τον κ. Καραμανλή, μια και μίλησε για διαρθρωτικά προβλήματα της γεωργίας, να καταθέσει την πρότασή του για το πώς ακριβώς θα οικοδομήσουμε μία γεωργία σε αυτό το νέο, ανταγωνιστικό, παγκοσμιοποιημένο περιβάλλον. Τη Νέα Δημοκρατία, όμως, τη διακατέχει ένα σύνδρομο: όταν είναι κυβέρνηση συμπεριφέρεται νεοφιλελεύθερα, όταν είναι αντιπολίτευση συμπεριφέρεται χριστιανοδημοκρατικά και όπου αυτό δεν καλύπτει τα πράγματα, τότε λοιπόν, για να λαϊκίσει ακόμη περισσότερο και να διαχειριστεί την ανασφάλεια και πολλές φορές, αν θέλετε, και τη δημιουργία του προβλήματος, τότε γίνεται και λίγο αριστερή, για να είναι με όλους καλά. Έτσι, όμως, δεν προσφέρουμε υπηρεσία στον αγροτικό χώρο.
      Κάνοντας αυτές τις παρατηρήσεις θα πρέπει επίσης να πω ό,τι είπε ο κ. Καραμανλής πως όποιος σήμερα μιλάει για ανασφάλεια και όποιος λέει σήμερα ότι ο Έλληνας αγρότης και ο αγροτικός χώρος δεν έχει μέλλον, σίγουρα κάνει ένα εθνικό έγκλημα. Και χειροκροτήσατε. Μα, από την ώρα που πήρατε το λόγο δεν κάνατε τίποτε άλλο παρά να οικοδομείτε την αντίληψη στην κοινωνία ότι εδώ τελικά δεν υπάρχει γεωργία, ο αγρότης δεν υπάρχει. Σίγουρα και αγροτικός χώρος υπάρχει και προβλήματα υπάρχουν και αγρότες υπάρχουν και έχουν, αν θέλετε, προβλήματα και οι ίδιοι. Εσείς, όμως, δεν δώσατε αυτήν την εικόνα. Δώσατε μία εικόνα καταστροφική.
      Το άλλο που έχει πολύ μεγάλη σημασία είναι –για να λέμε τα πράγματα με το όνομά τους- ότι πολύ θέλουν, για να γίνουν αρεστοί στον παραγωγό, να δείξουν ότι η αγορά δεν μπορεί να λύσει τα προβλήματα. Όσοι αγνόησαν την αγορά κατέρρευσαν. Πρέπει, όμως, εδώ να κάνουμε το διαχωρισμό. Άλλο είναι η παραγωγή, η οποία ουσιαστικά δεν κάνει τίποτε άλλο παρά να ακολουθεί τους κανόνες της αγοράς, και άλλο αγρότες. Εδώ έχουμε τον αγρότη, για τον οποίο σίγουρα πρέπει να διαμορφώσουμε ένα άλλο περιβάλλον, να γίνει ισότιμος πολίτης της χώρας. Και αυτό νομίζω ότι κάνει η Κυβέρνηση και τα περιέγραψε με σαφήνεια ο κύριος Υπουργός στην πρωτολογία του.
      Είναι, όμως, πολύ σημαντικό να καταλάβουμε όλοι ότι μιλάμε για ανάπτυξη της υπαίθρου. Μιλάμε, λοιπόν, για την ανασυγκρότησή της. Άρα, μιλάμε για μία γεωργία με πολλή δραστηριότητα, πολυλειτουργική, όπου θα υπάρξει ακόμη και αυτό που είπε ο κ. Καραμανλής, μία αξιοποίηση και άλλων δραστηριοτήτων για να έχει ο αγρότης εισόδημα.
      Επειδή ο χρόνος δεν είναι πολύς, θα μιλήσω λίγο για τα προϊόντα. Κύριοι συνάδελφοι, νομίζω ότι με σύγχυση –το έχω δει πολλές φορές να γίνεται- δεν βοηθάμε τους αγρότες. Μιλήσατε για το βαμβάκι, μιλήσατε για παλινωδίες, θυμηθήκατε τα πάντα. Για το θέμα, λοιπόν, των παλινωδιών, το οποίο εσείς αναφέρετε συνέχεια εδώ, έχω μόνο να σας απαντήσω με ένα κορυφαίο σας στέλεχος στο συνεταιριστικό χώρο. 
      Λέει, λοιπόν, σε μια συνέντευξή του: «Αυτές είναι αποφάσεις και πολιτικές του Υπουργείου, με τις οποίες κάνουν προσπάθεια να διαχειριστούν το βαμβάκι και δεν είναι παλινωδίες. Είναι μια προσπάθεια σωστής διαχείρισης και αυτήν την προσπάθεια δεν πρέπει να την υποτιμάμε, αλλά με συνεργασία και σύνεση όλων των φορέων να καταφέρουμε να διαχειριστούμε ένα προϊόν που όλοι το λέμε «εθνικό», αλλά δεν του συμπεριφερόμαστε εθνικά». Αυτές είναι οι δηλώσεις του κορυφαίου σας στελέχους στη Λάρισα, του κ. Κοκκινούλη, σε συνέντευξη τοπικής εφημερίδας. Έτσι λοιπόν σας απαντάω στις παλινωδίες. 
      Όσον αφορά το πλαφόν και αυτό που λέτε ότι δεν μπορούν να παραδώσουν οι παραγωγοί κλπ, θα ξεκινήσω από τη Βοιωτία του κ. Μπασιάκου. Κατ΄ αρχάς πρέπει να σας πω ότι το 79% των παραγωγών έχει κινήσει την καρτέλα του και έχει παραδώσει το βαμβάκι. Λέτε, όμως, ότι είναι πολύ το βαμβάκι, πολλές οι μεγάλες αποδόσεις. 
      Θα πρέπει να σας πω, κύριε Μπασιάκο, ότι οι παραγωγοί…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Αν θέλετε, κύριε Πρόεδρε, να μου δώσετε ακόμα ένα δύο λεπτά για τα προϊόντα. Τα διαχειριστήκατε και ξέρετε ότι είναι πολλά. 
      Θα πρέπει, λοιπόν, να σας πω ότι οι παραγωγοί σας έχουν παραδώσει μέσο όρο μέχρι διακόσια τριάντα έξι κιλά το στρέμμα. Άρα, μέχρι το πλαφόν που ελέγχει ο ΟΠΕΚΕΠΕ, το διακόσια ενενήντα επτά, όλοι οι παραγωγοί –και αυτοί που παρέδωσαν, αλλά και οι άλλοι που δεν παρέδωσαν καθόλου και είναι ένα ποσοστό 20% περίπου- θα μπορούσαν να πάνε να παραδώσουν το βαμβάκι. Γιατί δεν το παραδίνουν το βαμβάκι; Ποιος τους εμποδίζει να παραδώσουν το βαμβάκι;
      Πηγαίνω τώρα στη Λάρισα, για την οποία μίλησε ο κ. Κατσαρός. Και εδώ βλέπω ότι ο μέσος όρος των παραδομένων βαμβακιών, που έγιναν από τη Λάρισα, είναι διακόσια δεκαεννέα κιλά το στρέμμα. Τι τους εμποδίζει, λοιπόν, να πάνε μέχρι τα διακόσια ενενήντα επτά κιλά το στρέμμα το βαμβάκι; Άρα, λοιπόν, δεν μπορούμε να λέμε πράγματα τα οποία δεν ισχύουν. 
      Πηγαίνω τώρα στο θέμα της προώθησης των προϊόντων και των υπολοίπων. Καταλαβαίνετε ότι για να ζήσει ο αγροτικός χώρος σε αυτό το παγκόσμιο περιβάλλον, πρέπει οπωσδήποτε να διαμορφώσει και ένα νέο μοντέλο. Πρέπει να καταλάβουμε ότι οι συνεταιρισμοί έπαιξαν ένα μεγάλο ρόλο. Σιγά-σιγά όμως πολλοί από αυτούς έκλεισαν τον κύκλο τους. Πρέπει να ταυτοποιήσουμε τον παραγωγό με την παραγωγή. Και αυτός που το κάνει συλλογικά είναι μόνο η ομάδα παραγωγών. Και στην επέκτασή της το κάνει μία επαγγελματική οργάνωση. 
      Σας πληροφορώ, λοιπόν, ότι αυτή είναι η πολιτική μας. Πώς έγιναν εκατόν είκοσι εννέα ομάδες παραγωγών; Πώς έκαναν εξήντα τρία επιχειρησιακά προγράμματα; Και μάλιστα με μία κατανομή, όπου το 55% των επενδύσεών τους να είναι δράσεις για την προώθηση των προϊόντων, το 22% να είναι για τη ζήτηση και την προσφορά και το υπόλοιπο  για φιλοπεριβαλλοντικά μέτρα. 
      Μίλησε και ο κ. Δεικτάκης για το λάδι. Τι γίνεται με τη βιολογική γεωργία. Νομίζω ότι αυτά που λέγονται εδώ, τα λένε μόνο άνθρωποι που δεν γνωρίζουν. Εμείς δεν ωραιοποιούμε τα πράγματα, αλλά οπωσδήποτε πρέπει να δείξουμε και το δρόμο και τη σωστή κατεύθυνση. Πρέπει να σας πω ότι τριακόσιες έντεκα χιλιάδες εκατόν ογδόντα δύο στρέμματα αφορούν ήδη βιολογική ελιά και λάδι. Καταλαβαίνετε, λοιπόν, ότι δεν είναι τα μικρά ποσοστά που βλέπουμε, το 1% και 2%. Σε ορισμένες παραγωγές έχουμε φθάσει και στο 50%, αν θέλετε 50% αύξηση αυτών των βιολογικών προϊόντων που βλέπαμε μέχρι πέρυσι. Άρα, υπάρχει μια κατεύθυνση και μια προοπτική. 
      Κλείνω, λοιπόν –και ευχαριστώ τον Πρόεδρο για την ανοχή του- με όσα λέτε για διαπραγματεύσεις, πως δεν κάνουμε καλά τη δουλειά μας, πως ο Υπουργός πηγαίνει στις Βρυξέλλες και δεν κάνει τη δουλειά που πρέπει. Ποιος απέτρεψε, λοιπόν, την καταστροφή του καπνού; Δεν την απέτρεψε ο Υπουργός Γεωργίας, ο κ. Δρυς; Ποιους αντιπάλους είχε όμως; Είχε αντιπάλους τους Ευρωβουλευτές του Λαϊκού Κόμματος. Και μια και κάνετε συνεδριάσεις με τους συναδέλφους σας του Λαϊκού Κόμματος και ο κ. Καραμανλής θα πήγαινε στις Βρυξέλες…
      ΓΕΩΡΓΙΟΣ ΣΑΛΑΓΚΟΥΔΗΣ: Τα είπαμε εκατό φορές. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): -γιατί δεν έπιασε τους συναδέλφους του στο Λαϊκό Κόμμα και να πει «Μα, είναι δυνατόν να κάνετε αυτήν την πολιτική»; Και να μη μιλάτε για χαμένες ευκαιρίες.
      ΓΕΩΡΓΙΟΣ ΣΑΛΑΓΚΟΥΔΗΣ: Σας ρωτήσαμε επανειλημμένα και λέτε πάλι τα ίδια. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κλείνω με το θέμα των επιδοτήσεων. Ξέρετε πολύ καλά ότι το θέμα των επιδοτήσεων είναι πάρα πολύ δύσκολη υπόθεση. Ο Ευρωπαίος φορολογούμενος έχει απαιτήσεις τα χρήματά του να πιάνουν τόπο. Η επιτροπή γίνεται ακόμα πιο σκληρή και απαιτεί τα χρήματα αυτά να πιάνουν τόπο. 
      Αποφασίσαμε, λοιπόν, στο Υπουργείο Γεωργίας ότι δεν επιτρέπεται σε μας ούτε ένα ευρώ επιστροφή για δημοσιονομικές διορθώσεις. Γι’ αυτό πρέπει όλοι να τηρούμε τις προϋποθέσεις. Έτσι τηρώντας όλοι τις προϋποθέσεις, καταφέραμε ώστε 16 του μηνός που ξεκινάει η πρώτη μέρα του έτους Feoga, που δίνονται επιδοτήσεις, να δίνουμε επιδοτήσεις στο λάδι, στο βαμβάκι και στον καπνό.
      Πότε άλλοτε έχουν ξαναγίνει αυτά τα πράγματα; Βέβαια, εσείς όλα αυτά τα βλέπετε ισοπεδωτικά. 
      Θα ήθελα να κάνω μια τελευταία παράκληση. Είναι ευκαιρία για τη χώρα μας και για τον αγροτικό τομέα -και να κλείσω με αυτό που άρχισα- ότι διαμορφώνεται ένα καινούριο περιβάλλον. Θα υπάρξουν μεγάλοι ανταγωνισμοί. Υπάρχει πρώτον, η πρόκληση των δεκαπέντε για την αγορά των υπολοίπων δέκα χωρών, αλλά και η πρόκληση η δική μας να ξανακατακτήσουμε παραδοσιακές αγορές, που τις κατακτούν μέρα με την ημέρα τα οπωροκηπευτικά, τα ποιοτικά μας προϊόντα και τα προϊόντα εκείνα τα οποία έχουν μέλλον και είναι ανταγωνιστικά.
      Επίσης, δεν είναι τυχαίο ότι βλέπουμε το πρόβλημα να το έχουν μονίμως εκείνα τα προϊόντα που έχουν την επιδότηση. Λύση θα υπάρξει μόνον αν αναστραφεί,  αν θέλετε, η σχέση και κάνουμε προσπάθεια να το κάνουμε αυτό. Όχι 75% επιδότηση , το υπόλοιπο αποζημιώσεις, που ψάχνουμε εδώ, και λίγο από την αγορά. Το προϊόν πρέπει να κερδίζει από την αγορά. Το δρόμο που έδειξε το ελληνικό ροδάκινο, που κρατά την πρώτη θέση στην  παγκόσμια  αγορά, όπου το 90% είναι από την αγορά και το 10% από την επιδότηση, είναι αυτό που μπορεί να διαμορφώσει όρους ανταγωνιστικούς. Τότε μόνον μπορούμε τα χρήματα των επιδοτήσεων να τα κάνουμε υποδομές, να τα κάνουμε παιδικούς σταθμούς, να τα κάνουμε σχολεία, να τα κάνουμε νοσοκομεία, για να ζήσει ο αγρότης στην ύπαιθρο. Διότι ο αγρότης δεν είναι παρακατιανός, ούτε δεύτερης κατηγορίας πολίτης. Και αυτό είναι το όραμά μας για το αύριο.
      ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Γεωργίας κ. Φώτιος Χατζημιχάλης έχει το λόγο.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα είμαι πολύ σύντομος, κύριε Πρόεδρε.
      Ο κ. Καραμανλής με την τοποθέτησή του, αλλά και με την αποχώρησή του στη συνέχεια, πιστεύω ότι δεν υποβάθμισε μόνο τις διαδικασίες του Κοινοβουλίου. Υποβάθμισε τον ίδιο τον εαυτό του και προσπάθησε να υποτιμήσει και τη νοημοσύνη των Ελλήνων πολιτών και ιδιαίτερα των Ελλήνων παραγωγών που μας ακούνε. 
      Ακούσαμε μια ομιλία γεμάτη κινδυνολογία, μια ομιλία μηδενιστική και μια ομιλία –ιδιαίτερα μια ανάγνωση γραπτής ομιλίας- με πάρα πολλές λαϊκίστικες εξάρσεις. Μπορεί κανείς να κατανοήσει την προσπάθεια αυτή, μπορεί κανείς να κατανοήσει την έξαρση του λαϊκισμού και να την βλέπει και στη συνέχεια όσο πλησιάζουμε προς τις επόμενες εθνικές εκλογές. Μόνο που αυτή η πρακτική είναι επικίνδυνη. Και όταν ένας τέτοιος λόγος εκφέρεται μέσα στο Κοινοβούλιο, χρειάζεται μεγάλη τόλμη, για να μην χρησιμοποιήσω άλλη λέξη, μια τόλμη που από ό,τι αποδεικνύεται στηρίζεται σε άγνοια. Και επιδείχθηκε άγνοια από τη Νέα Δημοκρατία σήμερα –συνειδητά- και από τον Αρχηγό της.
      Δεν νομίζω, κύριε Μπασιάκο και κύριε Πρόεδρε της Νέας Δημοκρατίας, ότι αναπολούν οι αγρότες ή θα αναπολούν τα επόμενα χρόνια τις διαπραγματεύσεις που κάνατε το ’92. Πολλοί από εσάς ήσασταν Υπουργοί, Υφυπουργοί, γενικοί γραμματείς εκείνη την περίοδο. Διαπραγματευθήκατε και τώρα θέλετε, έχετε την τόλμη, για να μην χρησιμοποιήσω άλλη λέξη, να διαβεβαιώνετε τον ελληνικό λαό ότι θα διαπραγματευθείτε καλύτερα, ότι θα δώσετε δυνατότερες μάχες, αποτελεσματικότερες μάχες, για να κερδίσετε τι; Την αναθεώρηση ενός καθεστώτος, το οποίο έπληξε, όπως λέτε, τα συμφέροντα του αγροτικού πληθυσμού της χώρας. Μόνο που αυτό το καθεστώς εσείς το επιβάλατε, εσείς με τις αποτυχημένες διαπραγματεύσεις σας. Και από τότε ως σήμερα έγιναν πάρα πολλές προσπάθειες και είχαμε σημαντικές επιτυχίες.
      Μίλησα για ανακρίβειες. Κατ’ αρχήν, θέλει τόλμη να μιλά κανείς για μείωση του κόστους παραγωγής. Γιατί δεν ξεχνούν οι αγρότες πώς σε μία νύχτα μόνον το πετρέλαιο από εβδομήντα δραχμές έφθασε στις εκατόν πενήντα δραχμές επί κυβερνήσεως Μητσοτάκη,…
      ΕΥΑΓΓΕΛΟΣ ΜΠΑΣΙΑΚΟΣ: Το μειώσατε εσείς; Το αυξήσατε.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας):…όπως δεν ξεχνούν το πού έφθασαν τα φυτοφάρμακα, τα λιπάσματα, τα ανταλλακτικά, τα μηχανήματα. Δεν το ξεχνούν οι Έλληνες παραγωγοί, κύριε Μπασιάκο και κύριε Καραμανλή. Δεν ξεχνούν οι Έλληνες παραγωγοί τα πανωτόκια, για τα οποία χτυπιέστε σήμερα στο ελληνικό Κοινοβούλιο, -είναι υπόθεση δική σας- δεν ξεχνούν οι Έλληνες παραγωγοί πώς έφθασαν τα επιτόκια στο 14% και στο 21% και αρκετές φορές πολύ παραπάνω. 
      Ακούσαμε μια ομιλία από τον Αρχηγό της Νέας Δημοκρατίας, που στο τέλος της κινδυνεύσαμε να αναφωνήσουμε: «Ζήτω ο δημοκρατικός συγκεντρωτισμός», «Ζήτω ο κρατικός παρεμβατισμός», «Ζήτω τα κολχόζ» παραλίγο. Όμως αυτούς τους παρεμβατικούς μηχανισμούς που υπήρχαν μέχρι το 1992-1993 εσείς τους καταργήσατε, παραδείγματος χάρη την ΚΥΔΕΠ.
      Αναφέρθηκε ο Αρχηγός της Νέας Δημοκρατίας, αγνοώντας τις εξελίξεις, στον ΕΛΓΑ και στην ανάγκη ενός νέου κανονισμού. Αγνοεί ότι υπάρχει νόμος που ψηφίστηκε, αγνοεί ότι υπάρχει κανονισμός υπό αναθεώρηση. 
      ΕΥΑΓΓΕΛΟΣ ΜΠΑΣΙΑΚΟΣ: Εμείς διαφωνούμε.
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αναφέρθηκε σε συνεταιρισμούς και σε θεσμικό πλαίσιο. Αγνοεί ότι υπάρχει αυτό το θεσμικό πλαίσιο. Αγνοεί ότι το αξιοποιούν οι παραγωγοί. Αγνοεί ότι βασική πολιτική της Κυβέρνησης είναι η συγκρότηση των ομάδων παραγωγών. Δεν βλέπουμε, όμως, κανένα από τα αγροτοσυνδικαλιστικά στελέχη της Νέας Δημοκρατίας, που εκφράζονται στους χώρους και στα μπλόκα να προσπαθεί να στήσει έστω και μία ομάδα παραγωγών.
      Χρειάζεται τόλμη για να μπορείς να προσπαθείς σε αυτήν την Αίθουσα να εμπορεύεσαι την αγωνία ή την ελπίδα των Ελλήνων αγροτών. Χρειάζεται τόλμη για να λες ότι χάνονται μάχες στις Βρυξέλλες και ότι δεν κερδίθηκε τίποτα. Να θυμίσω ότι αφήσατε το 1992 που θα αναπολούν οι Έλληνες γαλακτοπαραγωγοί πεντακόσιες χιλιάδες τόνους ποσόστωσης στο γάλα. Αυτήν τη στιγμή είναι επτακόσιες χιλιάδες αυτοί οι τόνοι και η ελληνική Κυβέρνηση διαπραγματεύεται ένα εκατομμύριο διακόσιες χιλιάδες τόνους ποσόστωσης στο αγελαδινό γάλα. Αλλά ήταν επιτυχία της ελληνικής Κυβέρνησης, της Κυβέρνησης του ΠΑΣΟΚ οι επτακόσιες χιλιάδες τόνοι. Και ήταν επιτυχία, αλλά υπάρχει άγνοια.
      Γνωρίζετε πολύ καλά –ο κ. Καραμανλής δεν το γνωρίζει- ότι ήταν επιτυχία της ελληνικής Κυβέρνησης η αναθεώρηση της Κοινής Οργάνωσης Αγοράς στο αιγοπρόβειο κρέας. Χρειάζεται τόλμη για να λες ότι πρέπει να στηριχθούν οι μειονεκτικές και ορεινές περιοχές πολύ περισσότερο όταν δεν γνωρίζεις ότι με αφορμή αυτήν την Κοινή Οργάνωση Αγοράς και την αναθεώρησή της, 7 ευρώ ανά κεφαλή επιλέξιμου αιγοπροβάτου ενισχύεται ο παραγωγός στις μειονεκτικές και ορεινές περιοχές. Χρειάζεται τόλμη να λες ότι χρειάζονται ειδικής ενίσχυσης οι Έλληνες κτηνοτρόφοι όταν δεν γνωρίζεις ότι 8.000.000 ευρώ –υπάρχει εθνικός φάκελος- απόθεμα διατίθεται μόνο στους κτηνοτρόφους των ορεινών και μειονεκτικών περιοχών. Χρειάζεται μεγάλη τόλμη να λες στο ελληνικό Κοινοβούλιο ότι δεν κερδίθηκε καμία μάχη όταν πρόσφατα κερδίθηκε η μεγαλύτερη μάχη στον τομέα των γαλακτομικών προϊόντων, που είναι η μάχη της φέτας, που κατοχυρώθηκε ως παγκόσμιο μονοπώλιο η παραγωγή της στην Ελλάδα. Χρειάζεται μεγάλη τόλμη να προσπαθείς, επαναλαμβάνω, να εμπορευθείς την αγωνία των Ελλήνων παραγωγών. Πολύ περισσότερο χρειάζεται μεγάλη τόλμη να εκφέρεται λόγος από έναν επί αρκετά χρόνια εν αναμονή, όπως αρέσκεται να λέγεται, Πρωθυπουργός στην πολιτική στον αγροτικό τομέα χωρίς να έχει σχέση με αυτή την πολιτική. Και δυστυχώς η ενημέρωση που παρέχεται από τα στελέχη της Νέας Δημοκρατίας είναι μία ελλιπέστατη ενημέρωση. Το κόστος δεν είναι μόνο κόστος για τη Νέα Δημοκρατία, αλλά είναι κόστος για τον ελληνικό λαό, για τη λειτουργία του ελληνικού Κοινοβουλίου.
      ΓΕΩΡΓΙΟΣ ΚΑΡΑΣΜΑΝΗΣ: Θα μας απαντήσετε στα ερωτήματα;
      ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν μπορεί να αναφέρεστε σε γενικόλογες αναφορές στην παραγωγή ποιοτικών προϊόντων, όταν γνωρίζετε πολύ καλά ότι έχει προωθηθεί η βιολογική παραγωγή και στο φυτικό και στο ζωϊκό τομέα, όταν γνωρίζετε ότι πιστοποιούνται διαρκώς προϊόντα προστατευόμενης ονομασίας προέλευσης, όταν γνωρίζετε ότι ενισχύονται προϊόντα γεωγραφικής ένδειξης, όταν γνωρίζετε ότι ενισχύονται οι ειδικές εκτροφές, όταν γνωρίζετε ότι σε συνεργασία με τους Έλληνες παραγωγούς αναπτύσσονται ειδικές εκτροφές σε διάφορους τομείς της φυτικής ή της ζωϊκής παραγωγής, όταν γνωρίζετε ότι τα ελληνικά προϊόντα αρχίζουν να κερδίζουν έδαφος στην εγχώρια και στις ξένες αγορές και όταν γνωρίζετε –και θα έπρεπε να συμβάλλετε σε αυτό- ότι διαμορφώνεται μία καινούρια συνείδηση, όπου οι παραγωγοί δεν περιμένουν σαν δημόσιοι υπάλληλοι την αποζημίωση ή την επιδότηση, αλλά δίνουν μάχες για να κερδίσουν αγορές, δίνουν μάχες για να κατοχυρώσουν την ποιότητα των προϊόντων τους. Και αυτές οι μάχες είναι νικηφόρες και είναι οι ελπιδοφόρες μάχες που δίνει ο Έλληνας αγρότης με την υποστήριξη της ελληνικής Κυβέρνησης, αλλά δυστυχώς με τη διαρκή υπονόμευση της Νέας Δημοκρατίας!
      ΠΡΟΕΔΡΕΥΩΝ (Κωνσταντίνος Βρεττός): Θα πρότεινα να μιλήσει, κύριε Υπουργέ, ο κ. Σαλαγκούδης πρώτα και μετά να κλείσετε εσείς.
      ΓΕΩΡΓΙΟΣ ΔΡΥΣ ( Υπουργός Γεωργίας): Συμφωνώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Σαλαγκούδη, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κάθε φορά που μιλάει ο Υφυπουργός, ο υπεύθυνος της ζωϊκής παραγωγής, θυμίζει παλιές εποχές τη ξύλινη γλώσσα και τους δεκάρικους που κάποτε αμολούσαν πολιτικάντηδες στα καφενεία. Αναχρονιστικός πολιτικός. Με αυτόν επικεφαλής η ζωική παραγωγή και η κτηνοτροφία μας δυστυχώς χτυπάει διάλυση. Ήδη έχουμε φθάσει σε τραγική κατάσταση. 
      Σήμερα όλα τα κρεοπωλεία και οι κρεοπώλες μας λένε ότι μας δίνουν ντόπια κρέατα και επτά από τις δέκα μοσχαρίσιες μπριζόλες που τρώμε είναι εισαγόμενες. Πριν αναλάβει τα χοιρινά, είχαμε τουλάχιστον αυτάρκεια. Από τότε που ανέλαβε, στις δέκα χοιρινές μπριζόλες οι πέντε είναι εισαγόμενες. Εκεί που είχαμε αυτάρκεια, σήμερα εισάγουμε αρκετές χιλιάδες αιγοπρόβατα. Και είναι κοντά το Πάσχα που θα επαναληφθεί το φαινόμενο και δυστυχώς θα εισάγουμε και από χώρες που είναι αμφίβολη η υγεία αυτών των ζώων. 
      Εν πάση περιπτώσει δεν αξίζει να ασχολούμαι άλλο μ’ αυτό. Θα ήθελα να πω ότι εμείς πιστεύουμε ότι η γεωργία έχει μέλλον, γιατί κάποιος από τους Υφυπουργούς ανέφερε ότι εμείς είπαμε ότι η γεωργία δεν έχει μέλλον. Η γεωργία έχει μέλλον! Εκείνο που δεν έχει μέλλον είναι η Κυβέρνηση του ΠΑΣΟΚ, εκείνο που δεν έχει μέλλον είναι το Υπουργείο Γεωργίας, ως έχει σήμερα –εξάλλου είναι και υπό ανασχηματισμό απ’ ό,τι πληροφορούμαι- εκείνο που επίσης δεν έχει μέλλον είναι ο κρατικός μηχανισμός, όπως το δημιούργησε το ΠΑΣΟΚ. 
      Γι’ αυτό ακριβώς το λόγο μιλάμε εμείς για επανίδρυση του κράτους και ιδιαίτερα πλήρη αναδιάρθρωση και αναδιοργάνωση –επανίδρυση ουσιαστικά- και του Υπουργείου Γεωργίας. Εάν το Υπουργείο Γεωργίας δεν επανιδρυθεί εκ βάθρων, εάν δεν δημιουργηθούν αποτελεσματικοί μηχανισμοί -επιτελικοί εδώ στο κέντρο, αλλά και αποτελεσματικοί στην περιφέρεια- δυστυχώς δεν θα μπορέσουμε να ανταποκριθούμε στις σημερινές απαιτήσεις και της ενδιάμεσης αναθεώρησης, αλλά –εν πάση περιπτώσει- και των εξελίξεων, που θα δημιουργηθούν από κει και πέρα στην εποχή της παγκοσμιοποιημένης πλέον αγοράς.
      Αυτό για να το πετύχουμε χρειάζεται τόλμη να αποφασίσουμε. Να αποφασίσουμε να διαλύσουμε αυτούς τους μηχανισμούς, να αποφασίσουμε να κάνουμε ανθρώπους -που σήμερα δεν εργάζονται- να εργαστούν, να κάνουμε ανθρώπους που θα τους εμφυσήσουμε ακριβώς την επιθυμία, που όμως πρώτα εμείς πρέπει να έχουμε, την πίστη στο μέλλον της γεωργίας και την επιθυμία να ενισχύσουμε και να βοηθήσουμε τον Έλληνα αγρότη και την ύπαιθρο.
      Η ενδιάμεση αναθεώρηση, η οποία λέμε ότι πραγματικά δημιουργεί χειρότερες συνθήκες για τους αγρότες, είναι γεγονός. Ας πάψει, λοιπόν, η Κυβέρνηση να λέει ότι δεν δημιουργούνται πραγματικά τέτοιες δυσάρεστες συνθήκες. Αυτό νομίζω ότι δεν πείθει ούτε τους Βουλευτές της κυβερνητικής πτέρυγας, που τουλάχιστον εκλέγονται και ζουν στην επαρχία.
      Αυτοί ασχολήθηκαν, αλλά το λέει και η απλή λογική: Όταν τα κονδύλια της Ευρωπαϊκής Ένωσης, των διαρθρωτικών ταμείων δεν αυξάνονται είναι φυσιολογικό, εφόσον οι χώρες αυξάνονται και γίνονται είκοσι πέντε από δέκα πέντε, να έχουμε μείωση των κάθε είδους ενισχύσεων και χρημάτων που δίνονται για τη γεωργία. Όσο και να έχει μείνει το άλλο, το πλαφόν, που δεν έχει προσδιοριστεί, με προορισμό τις πολιτικές ενίσχυσης της υπαίθρου, δεν νομίζω ότι θα είναι και τόσο πολύ μεγάλο, για να μπορέσει να διανεμηθεί στους είκοσι πέντε και να δημιουργήσει προϋποθέσεις ανάπτυξης ή βελτίωσης αντίστοιχα και του εισοδήματος και της ποιότητας ζωής γενικότερα των αγροτών.
      Έχουμε δύσκολες συνθήκες. Όλοι μας το αντιλαμβανόμαστε. Αλλά είπαμε ότι πρώτα πρέπει να προχωρήσουμε σε μια τολμηρή αναδιοργάνωση όλων των μηχανισμών που ασχολούνται με τον αγρότη, για να μπορέσουμε να κάνουμε τον αγρότη επιχειρηματία. Κι αυτό πρέπει να είναι το κύριο μέλημά μας. Διότι η ενδιάμεση αναθεώρηση, έτσι όπως γίνεται από εδώ και πέρα πλέον η κοινή γεωργική πολιτική, θα έχει απαιτήσεις και από κράτος και από τους μηχανισμούς για την απορρόφηση έστω κι αυτών των μειωμένων επιδοτήσεων.
      Αλλά θα δίνει και θα δώσει σ’ εκείνες τις χώρες -που θα είναι έτοιμες με μηχανισμούς για να μπορέσουν να κάνουν και την ανταγωνιστική γεωργία- τη δυνατότητα να μπορέσουν να δημιουργήσουν ποιοτικά προϊόντα και ταυτόχρονα να δημιουργήσουν τις συνθήκες εκείνες καλλιέργειας, που θα έχουν σεβασμό στο περιβάλλον, για να μπορέσουμε να πάρουμε όσα δεν θα μπορούν οι νέες –ενδεχομένως- χώρες που και μηχανισμούς δεν διαθέτουν και τώρα θα τους στήσουν. 
      Εμείς έχουμε είκοσι ένα χρόνια εμπειρία κι αν είμαστε πιο ανίκανοι απ’ αυτούς, αν έχουμε ένα κράτος πιο ανίκανο απ’ αυτούς, τότε τι να πω; Μετά από είκοσι ένα χρόνια ακόμα δυσκολευόμαστε να κάνουμε τις αντίστοιχες απορροφήσεις.
      Από δω και πέρα πλέον αν δεν λειτουργήσουμε αποτελεσματικά και τολμηρά σε αυτούς τους μηχανισμούς, δεν θα μπορούμε να παρακολουθήσουμε και να τα  απορροφήσουμε. Θα έχουμε δυσκολίες και εμείς. Οι άλλες χώρες, όμως, της ένταξης θα έχουν πολύ μεγαλύτερες. Ας κερδίσουμε τουλάχιστον και ας εκμεταλλευτούμε αυτό το πλεονέκτημα. Αλλά δείξτε δείγματα προς αυτήν την κατεύθυνση και ενημερώσετε τον αγρότη, ότι από δω και πέρα πλέον την επιδότησή του δεν θα την παίρνει έτσι, ό,τι και να’ ναι η παραγωγή του. 
      Βεβαίως τώρα που μου ‘ρθε στο νου, πήρατε ένα ωραίο, ανακουφιστικό, προσωρινό μέτρο για το γεωργό: Μειώσατε τον πιστοποιημένο σπόρο. Κερδίζει ένα μικρό εισόδημα τώρα ο αγρότης. Τι θα γίνει, όμως, όταν αύριο θα απαιτηθεί στο σκληρό σιτάρι το ποιοτικό προϊόν και μόνον αυτό θα επιδοτείται; 
      Πρέπει, λοιπόν, να προχωρήσουμε συστηματικά, να μην είμαστε ανανταπόδοτοι. Σε μία συγκροτημένη πολιτική που μπορεί κάποιες φορές προσωρινά να πονάει, αλλά μακροπρόθεσμα να στοχεύει εδώ όπου πραγματικά είναι ο στόχος, όπου απαιτούν οι συνθήκες, όπου απαιτεί ο εκσυγχρονισμός της γεωργίας μας. Μπορούμε να το κάνουμε μέσα σ’ αυτά τα περιθώρια που μας παρουσιάζονται και που φυσικά εμείς με τις δυνατότητες που είχε η χώρα μας πιστεύουμε –θέλουμε να το πιστεύουμε, Αντιπολίτευση είμαστε- ότι θα κάναμε καλύτερα τη δουλειά μας από εσάς –εύλογο είναι- και θα δίναμε μία καλύτερη μάχη για να πετύχουμε καλύτερες διαρρυθμίσεις για τα προϊόντα που ιδιαίτερα μας ενδιαφέρουν. 
      Εν πάση περιπτώσει όμως, δώστε όλες τις μάχες συγκροτημένα. Τις μάχες αυτές που εμείς και ο Πρόεδρός μας έχει πει ότι και ο ίδιος θα τις δίνει στις Βρυξέλλες. Ας ασχοληθεί, έστω και μία φορά να δείξει ο Πρωθυπουργός ότι πραγματικά έχει καημό και τον πονά το θέμα της αγροτιάς και το θέμα της ελληνικής υπαίθρου. Ας το δείξει έτσι έμπρακτα τουλάχιστον. Ο Υπουργός Γεωργίας, όμως, πρέπει συνεχώς να είναι σε επαφή με τους υπόλοιπους Υπουργούς γιατί θα πρέπει να συμπήξουμε από δω και πέρα συμμαχίες, σημαντικές, για να έχει η φωνή μας αντίκρισμα, όταν θα συνενώνεται και θα είναι πολλαπλάσια δύναμη, αφού θα συνεργάζεται με τους υπόλοιπους συμμάχους που και αυτοί κάτι θα μας ζητάνε και θα έχουν περισσότερες δυνατότητες.
      Νομίζω ότι έχουμε πολύ δουλειά μπροστά μας να κάνουμε και εμείς σαν Αντιπολίτευση, γιατί θα ξανάρθουμε και θα ξανασυζητήσουμε το θέμα. Βεβαίως θα βρούμε κι άλλους τρόπους να ζητήσουμε και εμείς σαν κι αυτήν τη συζήτηση που έγινε στη Διαρκή Επιτροπή, να επαναληφθεί. Να τις κάνουμε και πιο τακτικά ακόμη ανά ομάδες προϊόντων, ομοειδών ενδεχομένως, και εκεί να πούμε και εμείς τις προτάσεις μας, να πείτε και εσείς τις δικές σας, να δούμε τις παραλείψεις, να δούμε πού υπάρχουν διορθώσεις τι μπορούμε να κάνουμε.
      Το θέμα και το πρόβλημα της γεωργίας μας έχει πλέον αναδειχτεί σε εθνικό πρόβλημα. Εθνικό πρόβλημα όχι μόνο από την οικονομική άποψη που βεβαίως είναι και αυτό, διότι ο αγροτικός πληθυσμός φυσιολογικά θα φθίνει, αλλά αυτήν τη στιγμή επιβάλλεται να μη μειώνεται καθόλου ή θα πρέπει να είναι ελάχιστη η μείωσή του γιατί δεν υπάρχουν εναλλακτικές μορφές απασχόλησης. 
      Δυστυχώς παρά τα νούμερα που ανακοινώνονται, ουσιαστική ανάπτυξη με τη δημιουργία ποιοτικών θέσεων εργασίας όπου μπορούν να εργάζονται τα Ελληνόπουλα, δεν υπάρχει στη χώρα μας γι’ αυτό και έχουμε το δεύτερο υψηλότερο δείκτη ανεργίας στην Ευρωπαϊκή Ένωση. Ταυτόχρονα με τη διατήρηση της υπαίθρου και την ενίσχυση της γεωργίας μας, αν φροντίσουμε και την ανάπτυξη γενικότερα, θα μπορεί σιγά-σιγά να μειώνεται ο αγροτικός πληθυσμός γιατί θα βρίσκει ενδεχομένως ποιοτικότερες θέσεις εργασίας με καλύτερο εισόδημα και φυσικά θα έχει την ευχέρεια τότε να το επιλέξει. Σήμερα, όμως, πρέπει όλη η προσοχή μας να στραφεί στο πώς θα στηρίξουμε το εισόδημα του αγρότη, που αυτό το εισόδημα και ο αγρότης στηρίζει τη ζωή της υπαίθρου. 
      Αυτή, λοιπόν, είναι η πολιτική που ιδιαίτερα εσείς έχετε επωμισθεί σαν Υπουργοί Γεωργίας μέσα στο γενικότερο πλαίσιο της πολιτικής που ο Πρωθυπουργός το λέει βέβαια ότι ο στόχος όλων μας είναι η ισχυρή Ελλάδα. Είναι ο στόχος που έχουμε τώρα μετά την ένταξή μας στην ΟΝΕ, το να πετύχουμε την πραγματική σύγκλιση της χώρας μας.
      Όμως, για να γίνει αυτό, χρειάζoνται από παντού προσπάθειες ακόμα μεγαλύτερες απ’ αυτές, που καταβάλλετε. Εάν καταβάλλετε αυτές τις προσπάθειες, θα έχετε και ελπίδες στην επόμενη εκλογική αναμέτρηση, για να καλύψετε κάποια από τη διαφορά, που δημιουργήθηκε ήδη στις εκλογές για τη Νομαρχιακή και Τοπική Αυτοδιοίκηση. Διαφορετικά, νομίζω ότι θα ψάχνετε να βρείτε τα κομμάτια σας μετά από τις επόμενες εθνικές εκλογές.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Θα ολοκληρώσουμε τη συζήτηση με τον κύριο Υπουργό.
      Κύριε Υπουργέ, έχετε το λόγο.
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, θέλω να αρχίσω από εκεί που σταμάτησε ο Κοινοβουλευτικός Εκπρόσωπος της Νέας Δημοκρατίας. Διετύπωσε αυθαίρετα συμπεράσματα για το νόημα της ψήφου του ελληνικού λαού στις δημοτικές και νομαρχιακές εκλογές. 
      Κύριε συνάδελφε, δεν είδα, όμως, να κάνετε την αυτοκριτική σας. Εμείς από τα τελευταία είκοσι ένα χρόνια, τα δεκαοκτώ χρόνια είμαστε συνεχώς στην Κυβέρνηση με την ψήφο του ελληνικού λαού. 
      ΓΕΩΡΓΙΟΣ ΣΑΛΑΓΚΟΥΔΗΣ: Αυτό είναι αλήθεια.
      ΠΡΟΕΔΡΕΥΩΝ (Κωνσταντίνος Βρεττός): Να μη γράφεται καμία διακοπή.
      ΓΕΩΡΓΙΟΣ ΔΡΥΣ ( Υπουργός Γεωργίας): Δεν ρωτήσατε, όμως, γιατί ο ελληνικός λαός για δεκαοκτώ συνεχή χρόνια σας έχει μονίμως στην Αντιπολίτευση. Δεν μπορείτε να κάνετε μία εκτίμηση; Είναι απλό. Αυτό γίνεται, διότι δεν διδάσκεσθε ούτε από το παρελθόν σας ούτε από το παρόν σας.
      Χαρακτηριστικό παράδειγμα αυτής της πολιτικής αμάθειας, είναι η στάση σας σήμερα. Νομίζετε ότι όσοι παρακολουθήσουν σήμερα την από τηλεόρασης μετάδοση της συζήτησης αυτής θα σας επιβραβεύσουν γι’ αυτά. τα οποία είπατε; Είπατε κάτι συγκεκριμένο; Δώσατε επιτέλους μια απάντηση στα μεγάλα προβλήματα, τα οποία έχει σήμερα ο αγροτικός κόσμος; Απαντήσατε παραδείγματος χάρη τι θα γίνει με την ενδιάμεση αναθεώρηση; Είπατε μόνο ανακρίβειες. Αν και εσείς δεν κάνετε τον κόπο να μελετήσετε τα συμπεράσματα της άτυπης Συνόδου Κορυφής τον Οκτώβριο στις Βρυξέλλες, νομίζω ότι οι αγρότες μας γνωρίζουν πολύ περισσότερα από αυτά που τους είπατε σήμερα. 
      Ξέρουν, πρώτον, ότι από τη Σύνοδο Κορυφής του Βερολίνου το Μάρτιο του 1999, όπου ήταν διασφαλισμένες οι αγροτικές δαπάνες μέχρι το 2006, περάσαμε, κύριοι συνάδελφοι, στο 2013. Αυτή είναι η αλήθεια.
      Ο κ. Κ. Καραμανλής είπε ότι είναι τεράστιο έγκλημα που δεν λέμε ότι θα μειωθούν οι τιμές των αγροτικών προϊόντων μετά το 2006.
       Κύριοι συνάδελφοι, θα ήθελα πρώτα να σας πω κάτι απλό. Άλλο τιμές και άλλο στήριξη. Διαβάστε επί λέξει τα Πρακτικά του Συμβουλίου Κορυφής.
      ΕΥΑΓΓΕΛΟΣ ΜΠΑΣΙΑΚΟΣ:…
      ΓΕΩΡΓΙΟΣ ΚΑΡΑΣΜΑΝΗΣ:…
      ΓΕΩΡΓΙΟΣ ΔΡΥΣ ( Υπουργός Γεωργίας): Ο Υπουργός και οι Υφυπουργοί έχουν την ικανότητα να σημειώνουν κατά λέξη αυτά, τα οποία λέτε. 
      Είμαστε, βεβαίως, στη διάθεσή σας, για να σας βοηθήσουμε να κατανοήσετε το Κοινοτικό κεκτημένο, κύριοι συνάδελφοι. Η Ευρωπαϊκή Ένωση δε συζητά για τιμές αγροτικών προϊόντων, αλλά για στήριξη των προϊόντων μέσω των Κοινών Οργανώσεων Αγοράς. 
      Μου έκανε εντύπωση πώς είναι δυνατόν Αρχηγός Αξιωματικής Αντιπολίτευσης, ο οποίος, εν δυνάμει, είναι και υποψήφιος Πρωθυπουργός,  να ισχυρίζεται ότι υπάρχει στόχος των εκσυγχρονιστών για μείωση του αγροτικού πληθυσμού. Μάλιστα, εις εκ των ομιλητών σας ανέφερε ότι η Ευρωπαϊκή Ένωση –ο κ. Δεικτάκης το είπε και μπορείτε να το δείτε στα Πρακτικά- έχει στόχο να μειώσει τον αγροτικό πληθυσμό από το 22%-25%, στο 8%.
      ΕΥΑΓΓΕΛΟΣ ΜΠΑΣΙΑΚΟΣ:…
      ΓΕΩΡΓΙΟΣ ΔΡΥΣ ( Υπουργός Γεωργίας): Ουδέν αναληθέστερον αυτού. 
      Τουναντίον, κύριοι συνάδελφοι, αν και λέτε ότι είσθε φιλοευρωπαϊκό κόμμα, στην ουσία είσθε ένα κόμμα, το οποίο αγνοεί το ευρωπαϊκό κεκτημένο και τους ευρωπαϊκούς προσανατολισμούς για την Γεωργία μας. 
      Αυτό που κάνει η Ευρωπαϊκή Ένωση, είναι να στηρίζει πολιτικές για την ανάπτυξη της υπαίθρου. Τι λέει η Ευρωπαϊκή Ένωση; Λέει πάρα πολύ απλά ότι θα μειώσουμε τη στήριξη των αγορών και θα πάρουμε τα χρήματα αυτά, για να στηρίξουμε την ανάπτυξη της Υπαίθρου. Δεν θα μειωθούν οι αγροτικές δαπάνες, αλλά θα γίνει μία ανακατανομή μέσα στο συνολικό προϋπολογισμό της Ευρωπαϊκής Ένωσης.
      Φαίνεται κύριοι συνάδελφοι, ότι είσθε λάτρεις του γαλλικού μοντέλου Γεωργίας, αλλά, όμως, στην Ελλάδα δεν μπορούμε να το εφαρμόσουμε.
      Επανειλημμένως, ο εν αναμονή να υπουργοποιηθεί συνάδελφός σας, με ψέγει διότι δεν στήριξα το Γάλλο Υπουργό Γεωργίας σε ένα κείμενο που έδωσε τον Οκτώβριο στη δημοσιότητα. Όχι βέβαια, δεν θα τον στήριζα ποτέ, όταν δεν χρησιμοποιεί διαδικασίες που να είναι μέσα στα πλαίσια της δεοντολογίας, αλλά και της ευρωπαϊκής πρακτικής. Δεν είναι δυνατόν, κύριοι συνάδελφοι, να υπογράφουμε εμείς…
      ΕΥΑΓΓΕΛΟΣ ΜΠΑΣΙΑΚΟΣ: …
      (Κωδωνοκρουσίες)
      ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, ζητώ να μιλήσω και εγώ χωρίς διακοπή, όπως μίλησαν και εκείνοι. Αν δεν αντέχουν τον αντίλογο, δεν μπορεί να είναι κοινοβουλευτικοί. Ο κοινοβουλευτισμός διδάσκει ότι πρέπει να ακούτε τον αντίλογο. Το πώς θα απαντήσω είναι επιλογή μου. 
      ΕΥΑΓΓΕΛΟΣ ΜΠΑΣΙΑΚΟΣ: …
      ΠΡΟΕΔΡΕΥΩΝ (Κωνσταντίνος Βρεττός):  Είναι απαράδεκτη η στάση σας. Είναι προκλητικότατη. Είναι άνευ προηγουμένου να διακόπτετε, όποτε εσείς νομίζετε. 
      ΓΕΩΡΓΙΟΣ ΔΡΥΣ ( Υπουργός Γεωργίας): Απαντώ σε όλα και μάλιστα βλέπω με πολύ ευαισθησία το συνάδελφό σας να σας λέει ότι πρέπει να σταματήσετε. 
      Λέγω, λοιπόν, τα εξής: Δεν πρόκειται, κύριοι συνάδελφοι, να υπογράφουμε, εν τυφλώ, οι Υπουργοί των διαφόρων χωρών της Ευρωπαϊκής Ένωσης, κείμενα τα οποία προτείνει ο κάθε Υπουργός Γεωργίας. Δεν υπάρχουν πρώτης, δεύτερης και τρίτης κατηγορίας Υπουργοί.
      ΕΥΑΓΓΕΛΟΣ ΜΠΑΣΙΑΚΟΣ: …
      ΓΕΩΡΓΙΟΣ ΔΡΥΣ ( Υπουργός Γεωργίας):  Κύριε Πρόεδρε, σας παρακαλώ. 
      ΠΡΟΕΔΡΕΥΩΝ (Κωνσταντίνος Βρεττός): Τι να κάνω; Λυπάμαι. 
      ΕΥΑΓΓΕΛΟΣ ΜΠΑΣΙΑΚΟΣ: …
      ΓΕΩΡΓΙΟΣ ΔΡΥΣ ( Υπουργός Γεωργίας):  Συγκρατηθείτε, κύριε συνάδελφε, διότι, δυστυχώς για σας, υπάρχουν τα Πρακτικά, τα οποία σας διαψεύδουν. 
      Εμείς δεν πρόκειται να ακολουθούμε το άρμα οποιουδήποτε Υπουργού Γεωργίας στην Ευρωπαϊκή Ένωση, όταν τα συμφέροντά μας δεν ταυτίζονται. Γνωρίζετε ότι είμαι δώδεκα μήνες Υπουργός Γεωργίας. Έχω αναπτύξει στο διάστημα αυτό τις καλύτερες σχέσεις με όλους τους ομολόγους μου. Όπως γνωρίζετε το Συμβούλιο Υπουργών Γεωργίας είναι πολυκομματικό. Υπάρχουν και Υπουργοί οι οποίοι στηρίζονται από συγγενείς κυβερνήσεις προς το κόμμα σας. Μπορείτε να μιλήσετε μαζί τους για το ποιες είναι οι θέσεις, η στάση και η δράση του Υπουργού Γεωργίας στα Συμβούλια των Υπουργών. 
      Μου κάνει εντύπωση, όμως, κύριοι συνάδελφοι, να λέει ο Αρχηγός της Νέας Δημοκρατίας, ο οποίος υποτίθεται ότι έπρεπε να είναι πλήρως ενημερωμένος για ένα τόσο μεγάλο θέμα, τόσες ανακρίβειες. Είναι επικίνδυνη αυτή η συμπεριφορά για την ελληνική Γεωργία. Δεν είναι επικίνδυνο μόνο για σας. Ελάχιστα με ενδιαφέρει η τύχη της Νέας Δημοκρατίας. Με ενδιαφέρει μόνο η τύχη της ελληνικής αγροτιάς στην οποία προσφέρετε πολύ κακές υπηρεσίες με αυτήν την τρομολαγνεία, την οποία αναπτύξατε σήμερα και η οποία βεβαίως θα καταδικασθεί πρώτα-πρώτα από τους Έλληνες αγρότες. 
      Λέει ο κ. Καραμανλής ότι «χάσατε» όλες τις κρίσιμες μάχες για τα προϊόντα. Ποιες κρίσιμες μάχες; Σας απήντησε ο κ. Χατζημιχάλης. Ουδέποτε είχατε το θάρρος να αναφέρετε μία μάχη, την οποία χάσαμε. Ουδέποτε. Μόνο γενικόλογα, ότι τάχα «χάσατε» τις κρίσιμες μάχες. Όχι, κύριε συνάδελφε. Τις μάχες τις κερδίσαμε με συνεργασίες, με συμμαχίες και πάντοτε προς την κατεύθυνση εξυπηρέτησης των συμφερόντων της ελληνικής Γεωργίας. 
      Είπε ο κ. Καραμανλής «ο Πρωθυπουργός σιώπησε στη Σύνοδο των Βρυξελών». Έπρεπε ο κ. Καραμανλής να διαβάζει τα δελτία τύπου και τις εφημερίδες. Εκεί θα διεπίστωνε τον καθοριστικό ρόλο τον οποίο έπαιξε ο Πρωθυπουργός για να διαμορφωθεί αυτή η συμφωνία, η οποία διασφάλισε το μέλλον της Ευρωπαϊκής Γεωργίας μέχρι το 2013. 
      ΓΕΩΡΓΙΟΣ ΚΑΡΑΣΜΑΝΗΣ:…
      ΓΕΩΡΓΙΟΣ ΔΡΥΣ ( Υπουργός Γεωργίας): Στα ερωτήματα. 
      Κύριοι συνάδελφοι, τι μπορούμε να πούμε άραγε όταν εμείς επερωτώμεθα και σεις είστε πλέον απολογούμενοι; Διότι μετετράπη η επερώτηση σε απολογία δική σας. Είπε ένας συνάδελφος «οι κομματικές απάτες που γίνονται στην ΕΛΑΙΟΥΡΓΙΚΗ». Κύριε συνάδελφε, αν έχετε τέτοια αντίληψη για την κορυφαία συνεταιριστική οργάνωση των αγροτών την ΕΛΑΙΟΥΡΓΙΚΗ, γιατί δεν πάτε στη δικαιοσύνη να καταγγείλετε τις απάτες που κάνει η Ελαιουργική; Εγώ ένα ερώτημα θέτω, η κρίση είναι των ίδιων των αγροτών, είναι των ίδιων των ελαιοπαραγωγών. 
      ΓΕΩΡΓΙΟΣ ΣΑΛΑΓΚΟΥΔΗΣ: …
      ΓΕΩΡΓΙΟΣ ΔΡΥΣ ( Υπουργός Γεωργίας): Ένα άλλος συνάδελφος σας είπε: Δεν έχουν ακόμη πληρωθεί οι επιδοτήσεις του 2001. Κύριοι συνάδελφοι, εσείς θα υπογράφατε ένα φάκελο ο οποίος είναι αναληθής ή ανακριβής; Φαντάζομαι όχι. Έτσι και ο ΟΠΕΚΕΠΕ δεν μπορεί να πληρώσει τους παραγωγούς των οποίων οι φάκελοι είναι ανακριβείς και μη σύμφωνοι με τις κοινοτικές οδηγίες. Αυτό σας ενοχλεί; Σας διαβεβαιώ ότι δεν πρόκειται να πληρώσει ο ΟΠΕΚΕΠΕ τέτοιες περιπτώσεις. 
      Κύριοι συνάδελφοι, άκουσα για καθυστερήσεις και στη δευτερολογία σας. 
      Επειδή, λοιπόν, στο σπίτι του κρεμασμένου δεν μπορούν να μιλάνε για σχοινί, σας κάνω μια δήλωση. Θα σας δώσω όλα τα στοιχεία των προηγουμένων ετών. Διότι η Νέα Δημοκρατία είναι ένα κόμμα που έχει ασκήσει κυβερνητική εξουσία και άρα έχει συγκρίσιμα στοιχεία από τις κυβερνητικές της επιδόσεις.
      Θα σας δώσω τα στοιχεία κύριοι συνάδελφοι, πότε πληρώσατε εσείς τις επιδοτήσεις για κάθε ένα προϊόν και πότε πληρώνουμε εμείς τις επιδοτήσεις. Ακόμη θα σας δώσω στοιχεία από τον ΕΛΓΑ, διότι και εσείς διαχειριστήκατε τον ΕΛΓΑ κατά την περίοδο 1989-1993. Πότε ακριβώς πληρώνατε τις αποζημιώσεις και πότε πληρώνουμε εμείς. Έτσι επιτέλους θα σταματήσει αυτό το παραμύθι της Νέας Δημοκρατίας, ότι η Κυβέρνηση του ΠΑΣΟΚ είναι υπεύθυνη για τις καθυστερήσεις στην πληρωμή των επιδοτήσεων. Εμείς κάνουμε τα πάντα για να πληρωθούν εγκαίρως οι κοινοτικές επιδοτήσεις στους αγρότες μας.
      Τώρα όμως πρέπει να πω ότι τουλάχιστον εξ όλων αυτών, για ένα πράγμα έμεινα ικανοποιημένος. Κάνατε μια ανασκευή της θέσης σας σχετικά με το σλόγκαν «οι αγρότες να τα βγάλουν πέρα μόνοι τους». Είπατε στη δευτερολογία σας, αφού βεβαίως σας παρουσίασα για άλλη μια φορά αδιάσειστα στοιχεία, ότι αυτό είναι συμπέρασμα του «ΟΙΚΟΝΟΜΙΚΟΥ ΤΑΧΥΔΡΟΜΟΥ». 
      Κύριοι συνάδελφοι, δεν μπορεί να φέρει ευθύνη ο Υπουργός για την όποια ερμηνεία μπορεί να δώσει ο οποιοσδήποτε από σας ή ο οποιοσδήποτε δημοσιογράφος. Εγώ σας ζήτησα να διαβάσετε κατά λέξη το κείμενο της συνέντευξής μου. Τα συμπεράσματα είναι δικά σας. Δεν θα σας απαγορεύσω εγώ να βγάλετε οποιοδήποτε συμπέρασμα. Αλλά επιτέλους έστω και αργά, τουλάχιστον καταλάβατε ότι ο Υπουργός Γεωργίας δεν χρησιμοποίησε ουδόλως και ουδέποτε τις λέξεις αυτές. 
      Κύριοι συνάδελφοι, άκουσα μια επιλεκτική αναφορά από τον πρώτο επερωτώντα συνάδελφο της Νέας Δημοκρατίας, για τον εισοδηματικό δείκτη κατά απασχολούμενο αγρότη.
      ΕΥΑΓΓΕΛΟΣ ΜΠΑΣΙΑΚΟΣ: ...
      ΓΕΩΡΓΙΟΣ ΔΡΥΣ ( Υπουργός Γεωργίας): Μην περιμένετε να βρείτε ασυλία για τις ανακρίβειες που εκφέρατε στην ομιλία σας. Θα έχετε απάντηση σε όλα. 
      Λοιπόν, αναφέρατε ότι ο δείκτης αυτός είναι για τη χώρα μας 99,4% ενώ για άλλες χώρες είναι άνω του 100%. 
      Λοιπόν, κύριοι συνάδελφοι, εγώ σας έδωσα στοιχεία μιας δεκαετίας. Σε ένα εξάμηνο ή σε ένα τρίμηνο μπορείτε να βγάλετε οποιοδήποτε συμπέρασμα. Η στατιστική σας δίνει τη δυνατότητα να κάνετε τέτοιες αλχημείες. Επιτέλους, ας συμφωνήσουμε ότι χρειάζεται ένα μεγαλύτερο χρονικό διάστημα για την εξαγωγή συμπερασμάτων. 
      Λέτε στην επερώτησή σας ότι το κόστος παραγωγής αυξήθηκε κατά 2,7% το πρώτο εξάμηνο. Κύριοι συνάδελφοι, το πρώτο εξάμηνο μπορεί να αυξήθηκε. Αν, όμως, το δεύτερο εξάμηνο μειωθεί κατά 7%, δεν θα υπάρχει σε επίπεδο έτους μείωση συνολική; Γιατί κάνετε αυτές τις αλχημείες; Νομίζετε ότι θα σας χαριστούμε; Όχι κύριοι συνάδελφοι, θα αποδεικνύουμε ότι έχουμε μπροστά μας μια Αντιπολίτευση η οποία είναι μη επαρκής να εκφέρει υπεύθυνο και συγκεκριμένο πολιτικό λόγο. 
      Άκουσα επίσης, ότι αναπολούν οι αγρότες μας την περίοδο 1989-1993, τη διακυβέρνηση δηλαδή της Νέας Δημοκρατίας.
      Ακούστε, κύριοι συνάδελφοι. Είστε αντιδιαλεκτικοί πρώτα-πρώτα. Να κάνετε πρώτα την αυτοκριτική σας γιατί χάσατε τις εκλογές το 1993 και μετά να δηλώνετε ότι οι αγρότες μας αναπολούν την αγροτική πολιτική της Νέας Δημοκρατίας της περιόδου 1989-1993. Διότι τα ποιοτικά χαρακτηριστικά της άσκησης της πολιτικής αυτής τα γνωρίζουν πολύ καλά οι αγρότες μας. Την αντιαγροτική σας πολιτική κατεψήφισαν το 1993 οι αγρότες μας.
      ΓΕΩΡΓΙΟΣ ΚΑΡΑΣΜΑΝΗΣ:  …
      ΓΕΩΡΓΙΟΣ ΔΡΥΣ ( Υπουργός Γεωργίας): Για τα καθημερινά προβλήματα μιλάω.
      Είπατε ακόμη ότι πριν από ένα χρόνο πέρασαν τα ΠΣΕΑ στον ΕΛΓΑ. Προσπάθησα να διορθώσω το συνάδελφό μου ότι αυτό δεν είναι ακριβές. Τα ΠΣΕΑ εντάχθησαν στον ΕΛΓΑ με απόφαση της σημερινής πολιτικής ηγεσίας η οποία ολοκληρώθηκε χθες με την ψήφιση της συγκεκριμένης τροπολογίας.
      ΓΕΩΡΓΙΟΣ ΚΑΡΑΣΜΑΝΗΣ:  … 
      ΓΕΩΡΓΙΟΣ ΔΡΥΣ (Υπουργός Γεωργίας): Κύριε συνάδελφε, μη διακόπτετε. Πρέπει να αποδείξετε ότι έχετε τη δύναμη να ακούσετε τον αντίλογο. Αυτό σημαίνει δημοκρατία. Εάν δεν μπορείτε να το κάνετε, δεν μπορούμε να κάνουμε κοινοβουλευτικό έλεγχο. Εμείς είμαστε έτοιμοι να υποστούμε την αυστηρότερη κριτική την οποία μπορεί να κάνει το κόμμα σας για το κυβερνητικό μας έργο. Δεν μπορούμε, όμως, να ανεχθούμε τα ψεύδη, τις ανακρίβειες και τη μικροκομματική εκμετάλλευση συγκεκριμένων δυσκολιών του αγροτικού χώρου.
      Κλείνω, κυρίες και κύριοι συνάδελφοι, λέγοντας τα εξής: Η Κυβέρνησή μας έχει μέλλον. Θα εξαντλήσουμε την τετραετία, όπως ακριβώς οι συνταγματικές διατάξεις επιτάσσουν. Εκείνη που δεν έχει μέλλον είναι η Νέα Δημοκρατία η οποία για πολύ καιρό ακόμη θα συνεχίσει να παραμένει Αξιωματική Αντιπολίτευση.
      Βέβαια, χαίρομαι ιδιαίτερα και για την αποκλειστική πληροφόρηση του Κοινοβουλευτικού σας Εκπροσώπου. Τον ευχαριστώ πάρα πολύ γι’ αυτό που μου είπε. Θέλω να σας πω, όμως, να προσέξετε γιατί θα διαψευστείτε άλλη μία φορά.
      Κύριοι συνάδελφοι, εγώ σας έκανα μία πρόσκληση και μία έκκληση. Και βέβαια, ζήτησα από τη Νέα Δημοκρατία να συμπορευτεί μαζί μας, με τον προγραμματισμό του Υπουργείου Γεωργίας, τα σχέδια, τις δράσεις και τις λύσεις που έχουμε για τον αγροτικό τομέα. Μόνο έτσι μπορούμε να δώσουμε θετικές απαντήσεις στα μεγάλα προβλήματα που έχει μπροστά της η ελληνική αγροτιά. Όσο δεν το κάνετε εσείς, κύριοι συνάδελφοι, θα παραμένετε στο περιθώριο των πολιτικών εξελίξεων και εμείς βεβαίως θα αναλάβουμε –διότι έτσι έχουμε δεσμευθεί απέναντι στην αγροτιά- να λύσουμε τα προβλήματα αυτά μαζί με τους αγρότες, μαζί με την ΕΛΑΙΟΥΡΓΙΚΗ, μαζί με την ΠΑΣΕΓΕΣ, μαζί με εκείνους στους οποίους έχετε κηρύξει έναν αμείλικτο πόλεμο. Διότι δεν ξεχνάμε το παρελθόν της Νέας Δημοκρατίας για το συνεταιριστικό κίνημα. Το θυμόμαστε εμείς, το θυμούνται οι αγρότες. Δεν υπάρχει αμνησία στους αγρότες μας για το παρελθόν σας. Υπάρχει αυστηρή κρίση, γι’ αυτό το λόγο σας έχουν τάξει μονίμως σε αυτή τη θέση. Και λυπάμαι που θα σας πω ότι σήμερα διαπίστωσα πως είστε ανέτοιμοι να αντιμετωπίσετε τα μεγάλα προβλήματα που έχει η ελληνική αγροτιά. 
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της υπ’ αριθμόν 13/24.10.2002 επερώτησης του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και εκατόν είκοσι Βουλευτών του Κόμματός του προς τον Υπουργό Γεωργίας, σχετικώς με την κυβερνητική πολιτική στον αγροτικό τομέα.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.18΄, λύεται η συνεδρίαση για τη Δευτέρα 18 Νοεμβρίου 2002 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα σας διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
      
