      (Σημείωση: Ο παρακάτω Πίνακας Περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
      
      ΠΙΝΑΚΑΣ ΠΕΡΙΕΧΟΜΕΝΩΝ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΠΕΡΙΟΔΟΣ ΙΒ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΠΓ΄
      Δευτέρα 11 Φεβρουαρίου 2008 
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών. σελ.
      2. Ανακοινώνεται ότι τη συνεδρίαση παρακολουθούν μαθητές από το 5ο Γυμνάσιο Πτολεμαίδας Κοζάνης. σελ.
      3. Ανακοινώνεται συγχαρητήρια αναφορά στο Συνέδριο του Συνασπισμού της Ριζοσπαστικής Αριστεράς. σελ.
      4. Επί Προσωπικού θέματος. σελ. 
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών. σελ.
      2. Απαντήσεις Υπουργών σε ερωτήσεις Βουλευτών. σελ.
      3. Συζήτηση επικαίρων ερωτήσεων:
      α) Προς τον Υπουργό Δικαιοσύνης, σχετικά με τη λειτουργία των τοξικολογικών εργαστηρίων κ.λπ. σελ.
      β) Προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση της έλλειψης δασκάλων στο Δημοτικό Σχολείο Ελάτης του Νομού Κοζάνης. σελ.
      γ) Προς τον Υπουργό Πολιτισμού, σχετικά με τη χρηματοδότηση του Δήμου Αρχαίας Ολυμπίας, ενόψει της Τελετής Αφής της Ολυμπιακής Φλόγας. Σελ.
      δ) Προς τον Υπουργό Ανάπτυξης,
      i) σχετικά με τα ορυχεία εξόρυξης χρυσού στον Έβρο κ.λπ. σελ.
      ii) σχετικά με την κατάργηση της διατίμησης σε προϊόντα κυλικείων δημοσίων χώρων κ.λπ. σελ.
      ε) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων βελτίωσης της Εθνικής Οδού Πατρών – Πύργου. Σελ.
      στ) Προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων ενίσχυσης των βιοκαλλιεργητών κ.λπ. σελ.
      4. Συζήτηση επερώτησης Βουλευτών του Κομμουνιστικού Κόμματος Ελλάδας προς τον Υπουργό Αγροτικής Ανάπτυξης και Τροφίμων, σχετικά με τις συνεταιριστικές οργανώσεις. σελ.
      
      ΟΜΙΛΗΤΕΣ
      
      Α. Επί Προσωπικού θέματος:
      ΑΡΓΥΡΗΣ Ε. σελ.
      ΣΟΥΡΛΑΣ Γ. σελ.
      ΡΟΝΤΟΥΛΗΣ Α. σελ.
      
      Β. Επί των επικαίρων ερωτήσεων:
      ΑΜΑΝΑΤΙΔΟΥ – ΠΑΣΧΑΛΙΔΟΥ Ε. σελ.
      ΒΛΑΧΟΣ Γ. σελ.
      ΓΕΩΡΓΙΑΔΗΣ Α. σελ.
      ΙΩΑΝΝΙΔΗΣ Ι. σελ.
      ΚΑΛΑΦΑΤΗΣ Σ. σελ.
      ΚΑΦΑΝΤΑΡΗ Λ. σελ.
      ΚΟΝΤΟΣ Α. σελ.
      ΚΟΥΤΣΟΥΚΟΣ Ι. σελ.
      ΛΥΚΟΥΡΕΝΤΖΟΣ Α. σελ.
      ΞΑΝΘΟΠΟΥΛΟΣ Θ. σελ.
      ΠΑΠΑΚΩΝΣΤΑΝΤΙΝΟΥ Γ. σελ.
      ΡΟΝΤΟΥΛΗΣ Α. σελ.
      ΤΣΟΥΚΑΛΗΣ Ν. σελ.
      ΧΑΤΖΗΓΑΚΗΣ Σ. σελ.
      
      Γ. Επί της επερώτησης:
      ΑΛΥΣΑΝΔΡΑΚΗΣ Κ. σελ.
      ΑΜΑΝΑΤΙΔΟΥ – ΠΑΣΧΑΛΙΔΟΥ Ε. σελ.
      ΑΡΓΥΡΗΣ Ε. σελ.
      ΖΙΩΓΑΣ Ι. σελ.
      ΚΑΛΑΝΤΙΔΟΥ Σ. σελ.
      ΚΑΝΤΑΡΤΖΗΣ Α. σελ.
      ΚΑΡΑΜΑΡΙΟΣ Α. σελ.
      ΚΟΝΤΟΣ Α. σελ.
      ΜΩΡΑΪΤΗΣ Ν. σελ.
      ΡΟΝΤΟΥΛΗΣ Α. σελ.
      ΣΚΟΠΕΛΙΤΗΣ Σ. σελ.
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ 
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΠΓ΄
      Δευτέρα 11 Φεβρουαρίου 2008
      Αθήνα, σήμερα στις 11 Φεβρουαρίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Σπυρίδωνα-Άδωνι Γεωργιάδη, Βουλευτή Β΄ Αθηνών τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές, Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία  ο Σύλλογος Εκπαιδευτικών Πρωτοβάθμιας Εκπαίδευσης Λήμνου Νομού Λέσβου «AΡΓΥΡΗΣ ΜΟΣΧΙΔΗΣ» ζητεί τη στελέχωση των δημοτικών σχολείων Μούδρου και Κοντοπουλίου Λέσβου  με εκπαιδευτικό προσωπικό.
      2) Οι Βουλευτές, Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου Νομού Λέσβου «ΑΡΓΥΡΗΣ ΜΟΣΧΙΔΗΣ» ζητεί την τοποθέτηση ειδικευμένων εκπαιδευτικών στα δημοτικά σχολεία της Λήμνου.
      3) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ και Νομού Αττικής κ. ΔΗΜΟΣ ΚΟΥΜΠΟΥΡΗΣ κατέθεσαν αναφορά με την οποία  ο Δήμαρχος Κονιστρών Νομού Εύβοιας ζητεί την επαναλειτουργία του Πρακτορείου της Τραπέζης της  Ελλάδος στην Κύμη.
      4) Οι Βουλευτές, Ευβοίας κ. ΓΕΩΡΓΙΟΣ ΜΑΡΙΝΟΣ, Νομού Αττικής κ. ΔΗΜΟΣ ΚΟΥΜΠΟΥΡΗΣ κατέθεσαν αναφορά με την οποία  οι Δήμαρχοι Βορείου Εύβοιας διαμαρτύρονται για τη διακοπή λειτουργίας του Πρακτορείου της Τραπέζης της Ελλάδος στην Ιστιαία.
      5) Οι Βουλευτές, Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ και Α΄ Αθηνών κ. ΓΑΡΥΦΑΛΛΙΑ (ΛΙΑΝΑ) ΚΑΝΕΛΛΗ  κατέθεσαν αναφορά με την οποία  ο Σύλλογος Τεχνικών Υπαλλήλων του Υπουργείου Οικονομικών ζητεί την απομάκρυνση των καμερών παρακολούθησης από το κτήριο επί της οδού Κολωνού 2 και Πειραιώς.
      6) Οι Βουλευτές, Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και κ. ΠΑΝΑΓΙΩΤΑ-ΕΥΑ ΜΕΛΑ αντίστοιχα κατέθεσαν αναφορά με την οποία  ο Σύνδεσμος Συνταξιούχων Ο.Α.Ε.Ε. πρώην Τ.Σ.Α. Αθηνών-Περιχώρων «Ο ΑΓΙΟΣ ΧΡΙΣΤΟΦΟΡΟΣ» διαμαρτύρεται για την οικονομική πολιτική της Κυβέρνησης.
      7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο κ. Κωνσταντίνος Ξυπολιτάκης ζητεί τη λειτουργία ειδικού σχολείου στη Σητεία.
      8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  ο κ. Μιχάλης Παπαζαχαριάκης ζητεί πληροφορίες για την πορεία του ΠΕΡΠΟ Λασιθίου.
      9) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στα οικονομικά του Πανεπιστημιακού Γενικού Νοσοκομείου Πατρών Αχαΐας.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  το Επιμελητήριο Λασιθίου ζητεί την αναπτυξιακή μεταρρύθμιση του φορέα ΚΤΕΛ  Κρήτης Α.Ε..
      11) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε δημοσίευμα εφημερίδας στο οποίο ζητείται η άμεση καταβολή της μισθοδοσίας του προσωπικού του Κέντρου Πρόληψης κατά των ναρκωτικών του Νομού Χανίων.
      12) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Σύλλογος Γονέων - Κηδεμόνων και Ατόμων με Ειδικές Ανάγκες Νομού Ηλείας ζητεί τη φοροαπαλλαγή ειδικού οχήματος.
      13) Ο Βουλευτής Αιτωλοακαρνανίας κ. ΧΡΙΣΤΟΣ  ΒΕΡΕΛΗΣ  κατέθεσε αναφορά με την οποία  το Τοπικό Συμβούλιο, Σύλλογοι και Φορείς Δημοτικού  Διαμερίσματος Βομβοκούς Ναυπάκτου ζητούν να μην επιτραπεί η ίδρυση λατομείου στη θέση «Λούζες» και να αποχαρακτηρισθεί η περιοχή τους από λατομική ζώνη.
      14) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ  κατέθεσε αναφορά με την οποία  η Εταιρεία Ελλήνων Σκηνοθετών ζητεί την άμεση αντικατάσταση των διορισμένων Προέδρου και Αντιπροέδρου του Ελληνικού Κέντρου Κινηματογράφου.
      15) Η Βουλευτής Α΄ Θεσσαλονίκης κ. ΧΡΥΣΗ  ΑΡΑΠΟΓΛΟΥ κατέθεσε αναφορά με την οποία  ο Πανελλήνιος Σύλλογος Αδιορίστων Επιτυχόντων Α.Σ.Ε.Π., Φεβρουαρίου 1998, για το Δημόσιο Τομέα. ζητεί τον άμεσο διορισμό των μελών του στο Δημόσιο Τομέα.
      16) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  το Σωματείο Εργαζομένων στα Κέντρα Πρόληψης Ο.ΚΑ.ΝΑ. και Αυτοδιοίκησης υποβάλλει πρότασή του, για την επίλυση του θεσμικού προβλήματος των Κέντρων Πρόληψης Ο.ΚΑ.ΝΑ. και Αυτοδιοίκησης.
      17) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Σύνδεσμος Βορειοελλαδιτών Πολεμιστών της Ελληνικής Δύναμης Κύπρου ζητεί την ηθική και υλική αποκατάσταση των μελών του.
      18) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Χρήστος Δούγιος ζητεί την ολοκλήρωση των διαδικασιών πρόσληψής του στο Γ.Ν. ΄Εδεσσας.
      19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ευαγγελία Κόλια, νοσηλεύτρια ΔΕ. ζητεί την επίλυση εργασιακού της προβλήματος.
      20) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  ο Δήμος Ολύμπου Λάρισας ζητεί έκτακτη οικονομική ενίσχυση για την κάλυψη λειτουργικών δαπανών του.
      21) Ο Βουλευτής Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία  ο Δήμος Νεμέας Κορινθίας ζητεί την ίδρυση και λειτουργία Δ΄ Τάξης Πυροσβεστικού Σταθμού ή Πυροσβεστικού Κλιμακίου στο Τοπικό Διαμέρισμα της Νεμέας.
      22) Ο Βουλευτής Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία  ο Δήμος Αγίων Θεοδώρων Κορινθίας διαμαρτύρεται για την καθυστέρηση αποστολής εισήγησης στο Κεντρικό ΣΧΟΠ για τον περιορισμό των όρων δόμησης στο Δήμο του.
      23) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  ο Δήμος Ευρωστίνης Κορινθίας ζητεί την άμεση αποκατάσταση του τμήματος της περιφερειακής οδού Κορίνθου - Πατρών στην περιοχή Λυκοποριάς Κορινθίας.
      24) Ο Βουλευτής Κορινθίας κ. ΠΑΝΑΓΙΩΤΗΣ ΜΠΕΓΛΙΤΗΣ κατέθεσε αναφορά με την οποία  το Εργατοϋπαλληλικό Κέντρο Κορίνθου ζητεί την επίλυση εργασιακών αιτημάτων των μελών του.
      25) Ο Βουλευτής Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ κατέθεσε αναφορά με την οποία  ο Αγροτικός Συνεταιρισμός Σκύρου ζητεί την άμεση καταβολή των επιδοτήσεων από την ΑΤΕ.
      26) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμος Μεγάλου Αλεξάνδρου Πέλλας ζητεί τη νομοθετική ρύθμιση των οφειλών των δημοτών του για τα Δημοτικά τέλη.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 2225/21.11.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Α.Π.Φ.21/144/Α.Σ.3438 δις14.12.07 έγγραφο από την Υπουργό Εξωτερικών η ακόλουθη απάντηση:
      «Μας προβληματίζει έντονα το γεγονός ότι, κατά το τελευταίο χρονικό διάστημα, έχουν σημειωθεί, με μεγάλη συχνότητα, κρούσματα επιθέσεων και βανδαλισμών σε βάρος εκκλησιών στην Κωνσταντινούπολη εκ μέρους Τούρκων πολιτών, καθώς και δύο περιστατικά απαράδεκτης επεμβάσεως των επισήμων τουρκικών Αρχών σε περιουσιακά στοιχεία του Οικουμενικού Πατριαρχείου και της ομογένειας. Πρόκειται α) για την πρόθεση εκποίησης, εκ μέρους της Γενικής Διεύθυνσης Βακουφίων, ακινήτων της Ιεράς Μονής Αγίου Γεωργίου Καρύπη στη νήσο Αντιγόνη και β) για την καταστροφή εργασιών ανακαίνισης ναΐσκου και την προσπάθεια εξώσεως φυλάκων παρακείμενων κτισμάτων, εκ μέρους Διεύθυνσης Δασών Πριγκηπονήσων, στην Ιερά Μονή Μεταμορφώσεως του Σωτήρος στη Χάλκη.
      Η κυβέρνηση έχει καταγράψει προσεκτικά τα ανωτέρω επεισόδια και έχει ήδη προβεί στη λήψη μέτρων. Συγκεκριμένα, δώσαμε σχετικές οδηγίες στην Πρεσβεία μας στην Άγκυρα, η οποία πραγματοποίησε αλλεπάλληλα διαβήματα, σε υψηλό επίπεδο, στο τουρκικό Υπουργείο Εξωτερικών. Αναμένουμε την απάντηση της τουρκικής πλευράς, η οποία υποσχέθηκε να διερευνήσει τις εν λόγω περιπτώσεις, προτού αποφασίσουμε πώς θα χειρισθούμε το θέμα περαιτέρω. Οφείλω, πάντως, να σημειώσω ότι, στις εκκλησίες που υπέστησαν επιθέσεις, η τουρκική αστυνομία έχει ήδη αυξήσει τα μέτρα ασφαλείας.
      Όπως αντιλαμβάνεσθε, κατά την διάρκεια της πρόσφατης εmσκέψεως του Τούρκου ομολόγου μου στην Αθήνα, είχα την ευκαιρία να του εκθέσω την ανησυχία και τον προβληματισμό μας. Ο κ. Babacan υπεσχέθη να εξετάσει το θέμα και να με ενημερώσει σχετικώς.
      Παραλλήλως, και δεδομένου ότι το όλο θέμα είναι όχι μόνον διμερούς, αλλά και ευρωπαϊκού ενδιαφέροντος, ενημερώσαμε καταλλήλως τόσο τους Ευρωπαίους εταίρους μας όσο και την Ευρωπαϊκή Επιτροπή, η οποία, ως γνωστόν, χειρίζεται θεσμικά και το κεφάλαιο περί σεβασμού της θρησκευτικής ελευθερίας στην Τουρκία, στο πλαίσιο των ενταξιακών διαπραγματεύσεων της γείτονος. Οι συνομιλητές μας στην Επιτροπή, στους οποίους εκθέσαμε τα γεγονότα και εγγράφως, παρέχοντας και σχετικό φωτογραφικό υλικό, μας διαβεβαίωσαν ότι και εκείνοι, από πλευράς τους, παρακολουθούν το θέμα με προσοχή, μέσω των επί τόπου γραφείων τους, και προτίθενται να το εγείρουν στην τουρκική πλευρά.
      Εκτός αυτού, προεβήκαμε και σε ενημέρωση του Επιτρόπου για Ανθρώπινα Δικαιώματα του Συμβουλίου της Ευρώπης, κ. Hammarberg,  ο οποίος, μάλιστα, κατά την προσεχή του επίσκεψη στην Αθήνα, θα ενημερωθεί εκτενέστερα από την υπηρεσιακή ηγεσία του Υπουργείου Εξωτερικών.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      2. Στην με αριθμό 2183/20.11.07 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. Β13-579/7.12.07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κ. Αντ. Αντωνίου, με θέμα «Κοστολογικές μελέτες από το Υπουργείο Ανάπτυξης», σας γνωστοποιούμε τα ακόλουθα:
      Από το 1992 και μετά, δυνάμει της Α-Δ. 16/92, οι τιμές πώλησης στο σύνολο σχεδόν των αγαθών και στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγή, χονδρεμπορία, λιανεμπόριο), με μόνη εξαίρεση τα οπωρολαχανικά και τις παιδικές τροφές, των οποίων οι τιμές τελούν ακόμα υπό το καθεστώς των ελεγχομένων ειδών.
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών-Μελών της Ε.Ε., αψ' ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π.χ. με χαμηλή προσφορά -υψηλή ζήτηση -άνοδος τιμών, με υψηλή προσφορά -χαμηλή ζήτηση -μείωση τιμών).
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703/77 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις ...).
      Κατ' ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, ερευνά την αγορά, για επιλογή των προϊόντων της αρεσκείας του και στις συμφέρουσες γι' αυτόν τιμές.
      Όσον αφορά το σκέλος της ερώτησής σας σχετικό με ανατιμήσεις που έχουν γίνει σε είδη που σχετίζονται με σιτηρά και άλευρα (δημητριακά, ψωμί, ζυμαρικά) τίθενται υπ' όψη σας τα εξής:
      Α) Οι πολύ υψηλές τιμές διαμόρφωσης των δημητριακών στις αγορές του εξωτερικού, αφ' ενός μεν λόγω της παρατεταμένης ξηρασίας και αφ’ ετέρου λόγω της υψηλής ζήτησης που παρατηρήθηκε από Χώρες όπως, Κίνα και Ινδία, είχαν σαν συνέπεια να αυξηθούν οι τιμές των παραγώγων προϊόντων των δημητριακών (άλευρα, άρτος, ζυμαρικά και άλλα συναφή προϊόντα) και στην Χώρα μας.
      Β) Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το γεγονός ότι οι τιμές αυτές επηρεάζονται και από άλλους κοστολογικούς παράγοντες που δεν μπορούν να παραγνωρισθούν, όπως:
      Η τελική τιμή εργοστασίου, αναμφισβήτητα εμπεριέχει στοιχεία κόστους που εξ' αντικειμένου δεν μπορούν να παραγνωρισθούν, όπως π.χ
      - Τιμή κτήσης πρώτης ύλης, μεταφορά στο εργοστάσιο, έξοδα παραγωγής, έξοδα διάθεσης, γενικό έξοδα, καθαρό κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών, Φ.Π.Α κ.λπ.)
      Από πλευράς αρμοδιότητας της Διεύθυνσης Τιμών Τροφίμων - Ποτών της Γ. Γ. Εμπορίου ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των τιμών τροφίμων και ποτών στην εγχώρια αγορά, όπως
      α) Η Α.Δ. 5/05, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως, επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 προϊόντα), ενημερώνουν απευθείας την Υπηρεσία 10 ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατόλογο με τις νέες τιμές. Σε συνέχεια αυτής της διάταξης και σε μια προσπάθεια καλύτερης καταγραφής των τάσεων της αγοράς, ζητήθηκε από την Πολιτική Ηγεσία του Υπουργείου Ανάπτυξης από τις αλυσίδες των Super Market να καταθέτουν επιπλέον λίστες με τις τιμές από 450 βασικό προϊόντα. Μέσα από αυτή τη διαδικασία και με παράλληλη εξέταση των τιμών παραγωγού και των αντίστοιχων διεθνών τιμών επιδιώκεται η διερεύνηση αναίτιων ανατιμήσεων.
      β) Η σε τακτό χρονικό διαστήματα διενέργεια τιμοληψίας σε βασικό είδη διατροφής από επιλεγμένες πηγές πληροφόρησης (Σούπερ Μόρκετ) της Πρωτεύουσας.
      γ) Ο καθημερινός αγορανομικός και τιμοληπτικός έλεγχος στις τιμές οπωρολαχανικών που διαμορφώνονται στις Λαϊκές Αγορές της Πρωτεύουσας.
      δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι τιμές πώλησης οπωρολαχανικών που διαμορφώνονται στις Κεντρικές Αγορές Χονδρεμπορίου και στις Λιανικές (Σούπερ-Μάρκετ, Οπωροπωλεία και Λαϊκές Αγορές).
      Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα στις τάσεις της αγοράς από πλευράς τιμών.
      Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών».
      Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703/77 αρμοδιότητας της Επιτροπής Ανταγωνισμού.
      Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιmώσεις στις οικονομίες των Χωρών και κατ' επέκταση και στην Χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεΙ.
      Σε μια απελευθερωμένη αγορά όπου οι τιμές των προϊόντων διαμορφώνονται ελεύθερα μέσα στα πλαίσια αγοράς -ζήτησης -ανταγωνισμός δεν μπορούν να υπεισέλθουν Αγορανομικοί κανόνες κοστολόγησης σε όλα τα στάδια εμπορίας των ειδών, (βιομηχανία - βιοτεχνία -χονδρεμπόριο- λιανεμπόριο) δοθέντος ότι τέτοιοι κανόνες κατά τα Αγορανομικά ισχύοντα εφαρμόζονται μόνο στην περίπτωση που τα είδη είναι καταταγμένα στην κατηγορία των ελεγχομένων ειδών όπως π.χ. οπωρολαχανικά και παιδικές τροφές.
      Επίσης ο έλεγχος για την εφαρμογή των διατάξεων του Αγορανομικού Κώδικα και των κατ’ εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Επιπρόσθετα σας πληροφορούμε ότι με την έκδοση του Ν.3377/19-8-2005 «Θέματα του Υπουργείου Ανάπτυξης» ενισχύεται η κείμενη Νομοθεσία.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      3. Στην με αριθμό 3434/18-12-07 ερώτηση του Βουλευτή κ. Άδωνη Γεωργιάδη δόθηκε με το υπ’ αριθμ. 769Β/8-1-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ως άνω ερώτηση, σας ενημερώνουμε τα ακόλουθα:
      - Σύμφωνα με τα στοιχεία του συστήματος εναλλακτικής διαχείρισης οχημάτων Ελλάδας (ΕΔΟΕ) για την περίοδο 1.1.07 - 31.10.07, το σύνολο των ΟΤΚΖ που παραδόθηκαν (σαν εγκαταλειμμένα) από τους δήμους στις συμβεβλημένες με την ΕΔΟΕ εγκαταστάσεις ανέρχεται σε περίπου 6000. Το σύνολο των ΟΤΚΖ που παραδόθηκαν από ιδιώτες και δήμους σε εγκαταστάσεις συλλογής/ανακύκλωσης το 2006 ήταν 30000 περίπου.
      - Ο χαρακτηρισμός οχημάτων σαν εγκαταλειμμένα και οι σχετικές ενέργειες που πρέπει να ακολουθήσουν οι Δήμοι για τον εντοπισμό και την απόσυρσή τους προδιαγράφονται με σαφήνεια στο ΠΔ 116/2004.
      - Υπάρχει αυξητική τάση παράδοσης ΟΤΚΖ στα κέντρα διάλυσης/ ανακύκλωσης: τα 6500 οχήματα που παραδόθηκαν και ανακυκλώθηκαν το 2005 (1ο έτος λειτουργίας της ΕΔΟΕ), αυξήθηκαν σε 30000 το 2006 (αύξηση κατά 450%). Ο αριθμός αυτός έχει ήδη επιτευχθεί στο πρώτο εννεάμηνο του 2007.
      - Το ΠΔ 116/2004 λειτουργεί υποδειγματικά όσον αφορά το έργο για το οποίο θεσπίστηκε δηλ. την διαδικασία ανακύκλωσης των ΟΤΚΖ στα 29 κέντρα συλλογής/ανακύκλωσης όπου τα ΟΤΚΖ απορυπαίνονται και διαλύονται, ενώ τα κυριότερα μέρη τους ανακυκλώνονται. Ήδη το ποσοστό ανακύκλωσης των ΟΤΚΖ για το 2006 ανέρχεται σε 82% και υπερκαλύπτει τους στόχους του ΠΔ 116/2004 (80%).
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      4. Στην με αριθμό 3625/20-12-07 ερώτηση του Βουλευτή κ. Γεωργίου Παπαδημητρίου δόθηκε με το υπ’ αριθμ. 798Β/11-1-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στο ανωτέρω σχετικό σας γνωρίζουμε ότι:
      Με την παρ. 1 του άρθρου 19 του Ν.1577/85 «Γενικός Οικοδομικός Κανονισμός» (ΦΕΚ 210Α) όπως ισχύει, ορίζονται οι κατασκευές που επιτρέπονται στους κοινόχρηστους χώρους.
      Όλες αυτές οι κατασκευές και εγκαταστάσεις πραγματοποιούνται από τον οικείο δήμο ή κοινότητα ή ύστερα από άδεια του δημοτικού ή κοινοτικού συμβουλίου, από άλλους δημόσιους ή ιδιωτικούς φορείς ή νομικά πρόσωπα ή ιδιώτες.
      Με την εγκύκλιο 12/28-3-2002 κοινοποιήθηκε η υπ' αρ. 52716/20-11-2001 απόφαση Υπουργού ΠΕ.ΧΩ.Δ.Ε (ΦΕΚ 1663 Β'), που αφορά τις κατασκευές και εγκαταστάσεις στους κοινόχρηστους χώρους για τις οποίες δεν απαιτείται έκδοση άδειας οικοδομής.
      Στην εγκύκλιο επισημαίνεται ότι με την Απόφαση αυτή καθορίζονται τα έργα και οι απαραίτητες κατασκευές διαμόρφωσης και προστασίας εδάφους, ορισμένα μεγέθη κατασκευαστικών επεμβάσεων εξοπλισμού στους κοινόχρηστους χώρους όπως και μέγιστο επιτρεπόμενο ποσοστό επί της συνολικής επιφάνειας των κοινόχρηστων χώρων 20% για τις εγκαταστάσεις της παρ.β αυτής (στέγαστρα, κιόσκια, τέντες και περίπτερα), με την προϋπόθεση ότι εντάσσονται σε συνολικό σχεδιασμό, εγκεκριμένο από την αρμόδια ΕΠΑΕ, τοποθέτησης των εγκαταστάσεων και των δικτύων υποδομής.
      Τονίζεται ότι παράλληλα έχουν εφαρμογή το αρθ. 3 του Γ.Ο.Κ., τα οριζόμενα από την Απόφαση περί αρμοδιοτήτων των ΕΠΑΕ, καθώς και τα οριζόμενα με την απόφαση 52488/16-11-01 (ΦΕΚ 18/Β/02), περί ειδικών ρυθμίσεων για την εξυπηρέτηση των ΑΜΕΑ σε κοινόχρηστους χώρους κυκλοφορίας πεζών και οι λοιπές σχετικές διατάξεις.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      5. Στην με αριθμό 3750/31-12-07 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 2/337/0020/23-1-08 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της υπ’ αριθ. 3750/31-12-07 ερώτησης της Βουλευτού κ. Θεοδ. Τζάκρη, σχετικά με τη χορήγηση πολυτεκνικού επιδόματος και στις τρίτεκνες οικογένειες, σας πληροφορούμε, κατά το μέρος που μας αφορά, ότι στον προϋπολογισμό του τρέχοντος οικονομικού έτους έχει εγγραφεί συνολική πίστωση ποσού 640.000.000 ευρώ για την καταβολή των επιδομάτων στις πολύτεκνες και τις τρίτεκνες οικογένειες. Η πίστωση αυτή κρίνεται επαρκής για την πλήρη κάλυψη των αντίστοιχων συνολικών δαπανών, όπως αυτές θα διαμορφωθούν μετά την επεξεργασία των προβλεπόμενων δικαιολογητικών των νέων δικαιούχων από τις αρμόδιες υπηρεσίες του ΟΓΑ, μέσω του οποίου καταβάλλονται οι εν λόγω παροχές.
      Κατά τα λοιπά, αρμόδιος να απαντήσει είναι ο Υπουργός Υγείας και Κοινωνικής Αλληλεγγύης, στον οποίο διαβιβάζουμε αντίγραφο της ερώτησης.
      Ο Υφυπουργός
      Ν. ΛΕΓΚΑΣ»
      6. Στην με αριθμό 3566/20-12-07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 212/9-1-08 έγγραφο από τον Υπουργό Δικαιοσύνης η ακόλουθη απάντηση:
      «Παρακαλώ να ενημερώσετε τον αξιότιμο κύριο συνάδελφο ότι τα διαλαμβανόμενα στην ανωτέρω ερώτηση ζητήματα δεν εμπίπτουν στην αρμοδιότητα του Υπουργείου Δικαιοσύνης.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
      7. Στην με αριθμό 2529/28-11-07 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 315/18-1-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Το ΥΠΕΧΩΔΕ σύμφωνα με το άρθρο 10 του Ν. 2576/98, είναι αρμόδιο αποκλειστικά για την αποκατάσταση των ζημιών σε κτίρια μετά από πλημμύρες, πυρκαγιές, κατολισθήσεις (και όχι από ανεμοστρόβιλο ή χαλαζόπτωση), στις περιπτώσεις που η περιοχή που επλήγη, έχει ενταχθεί με Κοινή Υπουργική Απόφαση στα προγράμματα αποκατάστασης ζημιών του Υ.ΠΕ.ΧΩ.Δ.Ε..
      Προκειμένου να συνταχθούν οι απαιτούμενες Υπουργικές Αποφάσεις, για την οριοθέτηση των περιοχών που έχουν πληγεί από την πλημμύρα και να χορηγηθεί η Στεγαστική Συνδρομή στους πληγέντες, απαιτείται η υποβολή σχετικού αιτήματος από την Νομαρχιακή Αυτοδιοίκηση ή την Περιφέρεια, με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων, τα κτίρια των οποίων υπέστησαν πράγματι ζημιές. Στην προκειμένη περίπτωση, δεν έχει υποβληθεί αντίστοιχο αίτημα προς το ΥΠΕΧΩΧΕ.
      2. Για την πληρέστερη ενημέρωσή σας, σχετικά με τις διαπιστωθείσες ζημιές στα κτίρια του Δημοτικού Διαμερίσματος Λουτουφίου στο Δήμο Θήβας, επισυνάπτεται το με αρ. πρ. 15/7-1-08 σχετικό έγγραφο της Νομαρχιακής Αυτοδιοίκησης Βοιωτίας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 3733/28-12-07 ερώτηση του Βουλευτή κ. Σπυρίδωνα-Άδωνι Γεωργιάδη δόθηκε με το υπ’ αριθμ. 328/21-1-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Σύμφωνα με την ΚΥΑ Γ5/29480/2304/2001 (Β΄614) συγκροτούνται με αποφάσεις των οικείων Νομαρχών, Μικτά Κλιμάκια Ελέγχου που διενεργούν Οδικούς Ελέγχους για τη νομιμότητα της κυκλοφορίας, της ασφάλειας, τη νομιμότητα διενέργειας μεταφοράς, τον τεχνικό έλεγχο οδών και οχημάτων καθώς και μεταφοράς επικίνδυνων εμπορευμάτων σύμφωνα με τις διατάξεις ADR, που προβλέπονται από το ΠΔ 256/99 (Α΄ 209) σε εναρμόνιση με την οδηγία 95/50/ΕΚ.
      2. Στις Συμβάσεις Παραχώρησης που αφορούν στους αυτοκινητόδρομους της χώρας, προβλέπεται να κατασκευάσει το Ελληνικό Δημόσιο Σταθμούς Ελέγχου Φορτηγών Οχημάτων (ΣΕΦΟ) σε κατάλληλες θέσεις που θα πρέπει να προσδιοριστούν μετά από μελέτη.
      3. Η διαμόρφωση των αυτοκινητόδρομων περιλαμβάνει κατά διαστήματα κατάλληλους χώρους στάθμευσης ώστε να είναι δυνατόν να χρησιμοποιηθεί σε αυτούς κινητός εξοπλισμός ελέγχου των φορτηγών οχημάτων (έλεγχος βάρους, ύψους, είδος φορτίου κ.λπ.). Ωστόσο με δεδομένο ότι η καταπόνηση των οδοστρωμάτων από υπέρβαρα οχήματα αποτελεί τον κύριο λόγο βλαβών και συνεπώς και ατυχημάτων στους αυτοκινητόδρομους, προκύπτει η ανάγκη ουσιαστικού ελέγχου (πέραν της παράβασης του ΚΟΚ) και το Δημόσιο όσο και οι Ανάδοχοι Λειτουργίας και Συντήρησης των οδών έχουν κάθε λόγο να γίνεται αυστηρή αστυνόμευση.
      4. Το ΥΠΕΧΩΔΕ στα πλαίσια εφαρμογής σχετικής Κοινοτικής Οδηγίας, που αφορά την καθιέρωση ενιαίων διαδικασιών ελέγχου οχημάτων επικίνδυνων εμπορευμάτων στον τομέα των Οδικών Μεταφορών, προωθεί και νέα δημοπρασία μελέτης με επείγουσα διαδικασία μετά την προηγηθείσα δημοπρασία που απέβη άγονος. Από τη μελέτη αυτή θα προκύψουν οι διαμορφώσεις ειδικών χώρων και ο εξοπλισμός ελέγχου- Στάθμευσης οχημάτων μεταφοράς επικίνδυνων φορτίων στους αυτοκινητοδρόμους.
      5. Η Εγνατία Οδός ΑΕ (ΕΟ.ΑΕ) έχει ενσωματώσει σε διάφορες θέσεις του αυτοκινητοδρόμου ειδικά αυτογραφικά συστήματα μέτρησης βάρους οχημάτων εν κινήσει (WIM - Weigh in Motion) τα οποία συνδέονται σε κεντρική μονάδα καταγραφής δεδομένων. Τα συλλεγόμενα δεδομένα βάρους οχημάτων αξιοποιούνται τόσο στη διαστασιολόγηση των νέων οδοστρωμάτων όσο και στο βέλτιστο προγραμματισμό συντήρησης των υφιστάμενων οδοστρωμάτων και λαμβάνονται υπόψη στις μελέτες για το κυκλοφοριακό μοντέλο της Εγνατίας Οδού.
      6. Η ΕΟ.ΑΕ θα προωθήσει περαιτέρω το έτος 2008 την εκπόνηση μελέτης με αντικείμενο τον καθορισμό της στρατηγικής για θέματα κυκλοφοριακής διαχείρισης και ελέγχου των οχημάτων μεταφοράς επικίνδυνων φορτίων και υπέρβαρων οχημάτων, στην οποία θα περιλαμβάνεται και η χωροθέτηση των απαιτούμενων παρόδιων σταθμών ελέγχου που θα χρησιμοποιούνται από τα αρμόδια Μικτά Κλιμάκια Ελέγχου.
      Ο Υφυπουργός
      Θ. ΞΑΝΘΟΠΟΥΛΟΣ»
      9. Στην με αριθμό 2766/3-12-07 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 155770/31-12-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.2766/3-12-2007 ερώτηση που κατατέθηκε στη Βουλή από τη Βουλευτή κ. Μ. Δαμανάκη σχετικά με εκκρεμούσες αμοιβές των εργαζομένων στο ΨΝΑ «Δρομοκαίτειο», σας γνωρίζουμε τα εξής:
      Το ερώτημα αφορά τις με αρ. 59/98, 60/98, 721/98, 722/98 και 723/98 αποφάσεις του Ειρηνοδικείου Αθηνών, με τις οποίες επιδικάστηκαν σε όλους σχεδόν τους υπαλλήλους του Νοσοκομείου διάφορα ποσά ως πριμ παραγωγικότητας για την περίοδο από 1-1-1994 έως 30-7-1996.
      Οι ανωτέρω αποφάσεις εκδόθηκαν επί αγωγών των υπαλλήλων του Νοσοκομείου, οι οποίοι επικαλούμενοι την αρχή της ίσης μεταχείρισης, απαίτησαν και αυτοί το αρχικά χορηγηθέν στους υπαλλήλους του ΙΚΑ οικονομικό κίνητρο για την αύξηση της παραγωγικότητάς τους με στόχο τη διεκπεραίωση των εκκρεμών υποθέσεων.
      Αν και οι αποφάσεις αυτές, εκδοθείσες το έτος 1998, αποκρύφτηκαν επί 9 έτη, με αποτέλεσμα να καταστούν αμετάκλητες, κατατέθηκαν στο Νοσοκομείο στις 30-4-2007 και το Διοικητικό Συμβoύλιo στην με αρ. 39/31-7-07 συνεδρίασή του αποφάσισε την Kαταβoλή των επιδικασθέντων ποσών, διαβιβάζoντας όλα τα δικαιολογητικά στην Υπηρεσία Δημοσιονομικού Ελέγχου της Νομαρχίας Αθηνών.
      Ακολούθησε η επιστροφή των υπoβληθέντων από την Υπηρεσία Δημοσιονομικού Ελέγχου της Νομαρχίας, με το δικαιολογητικό ότι οι σχετικές απαιτήσεις έχουν υποπέσει στην παραγραφή του άρθρου 90 του Ν. 2362/95.
      Ο Υπουργός
      Δ. ΑΒΡΑΜΟΠΟΥΛΟΣ»
      10. Στην με αριθμό 2832/14-12-07 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 665Β/3-1-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ανωτέρω σχετική ερώτηση, σάς γνωρίζουμε τα εξής:
      Στην ευρύτερη περιοχή του Πηνειού λειτουργούν επιχειρήσεις των οποίων η διάθεση των υγρών αποβλήτων γίνεται σύμφωνα με άδεια της αρμόδιας Νομαρχιακής Υπηρεσίας μετά από έγκριση από την αρμόδια Κεντρική, Περιφερειακή ή Νομαρχιακή Υπηρεσία σχετικής μελέτης επεξεργασίας, για επικίνδυνα και μη επικίνδυνα απόβλητα.
      Για τη λειτουργία κάθε βιομηχανικής/βιοτεχνικής εγκατάστασης απαραίτητη προϋπόθεση αποτελεί η αξιολόγηση των περιβαλλοντικών επιπτώσεων και η έγκριση περιβαλλοντικών όρων από τις κατά περίπτωση αρμόδιες Υπηρεσίες Περιβάλλοντος (Κεντρικές, Περιφερειακές ή Νομαρχιακές), ανάλογα με το είδος και το μέγεθός της. Στις Αποφάσεις έγκρισης περιβαλλοντικών όρων αναφέρονται, μεταξύ άλλων, οι οριακές τιμές εκπομπής και συγκέντρωσης ρυπαντικών φορτίων στους αποδέκτες σύμφωνα με την άδεια διάθεσης, τα τεχνικά έργα, τα μέτρα, οι όροι και οι περιορισμοί που επιβάλλεται να κατασκευασθούν ή να ληφθούν για την αντιμετώπιση της ρύπανσης ή γενικότερα της υποβάθμισης του περιβάλλοντος, καθώς επίσης και η παρακολούθηση της εφαρμογής των περιβαλλοντικών όρων. Με την τήρηση των εγκεκριμένων περιβαλλοντικών όρων, κατ' αρχήν, επιτυγχάνεται η κατά το δυνατόν επαρκής προστασία του περιβάλλοντος.
      Περαιτέρω μείωση της ρύπανσης αναμένεται με την εφαρμογή της Οδηγίας 96/61/ΕΚ σχετικά με την ολοκληρωμένη πρόληψη και έλεγχο της ρύπανσης (IPPC), όπως αυτή ενσωματώθηκε στο Εθνικό Δίκαιο της χώρας μας. Οι υφιστάμενες βιομηχανίες, που εμπίπτουν στην ως άνω Οδηγία οφείλουν να εφαρμόσουν τις Βέλτιστες Διαθέσιμες Τεχνικές, μέσω της έκδοσης νέας Απόφασης έγκρισης περιβαλλοντικών όρων, τα κατάλληλα προληπτικά αντιρρυπαντικά μέτρα και τις οριακές τιμές εκπομπής με βάση τα σχετικά Κείμενα Αναφοράς (ΒΑΤ Reference Documents-BREFs) που έχουν εκδοθεί για κάθε βιομηχανικό κλάδο από το Ευρωπαϊκό Γραφείο IPPC.
      Ο έλεγχος της τήρησης των εγκεκριμένων περιβαλλοντικών όρων διενεργείται από την αδειοδοτούσα Αρχή, το ΥΠΕΧΩΔΕ, τις αρμόδιες Υπηρεσίες και το Κλιμάκιο Ελέγχου Ποιότητας Περιβάλλοντος (ΚΕΠΠΕ) της οικείας Νομαρχιακής Αυτοδιοίκησης, την ΔΕΥΑΛ Λάρισας, την Δ/νση Δημόσιας Υγείας της Ν.Α. Λάρισας καθώς επίσης και από την Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ.
      Η ΕΥΕΠ σε εννέα (9) περιπτώσεις για τις οποίες έχει ολοκληρωθεί η διαδικασία που προβλέπεται από το άρθρο 9 του Ν.2947/2001, η ΕΥΕΠ έχει εισηγηθεί πρόστιμα συνολικού ύψους περί τα 70.000 Ευρώ.
      Τέλος σας γνωρίζουμε ότι, οι παράνομες χωματερές που υπήρχαν και μόλυναν τον Πηνειό Ποταμό έχουν παύσει να λειτουργούν και όλοι οι Δήμοι και οι Κοινότητες του Νομού μεταφέρουν τα απορρίμματα τους στο ΧΥΤΑ της Λάρισας.
      Επίσης στη λεκάνη απορροής του ποταμού Πηνειού έχουν ολοκληρωθεί και λειτουργούν οι Εγκαταστάσεις Επεξεργασίας Λυμάτων της Λάρισας, της Καρδίτσας, των Τρικάλων, του Τυρνάβου, της Ελασσόνας, της Γιάννουλης και της Καλαμπάκας.
      Ο Υφυπουργός
      ΣΤΑΥΡΟΣ ΚΑΛΟΓΙΑΝΝΗΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, τα πολιτικά κόμματα είναι θεμελιώδης έκφραση του δημοκρατικού μας πολιτεύματος. Τα Συνέδριά τους είναι κορυφαίες, κομβικές διαδικασίες επιλογής πολιτικής, οργάνων και προσώπων. 
      Οι αποφάσεις τους αντανακλούν σε όλη την πολιτική ζωή του τόπου. 
      Ο Συνασπισμός της Αριστεράς των Κινημάτων και της Οικολογίας, που μετέχει στο Συνασπισμό Ριζοσπαστικής Αριστεράς, ολοκλήρωσε χθες ένα Συνέδριο, που τον οδήγησε σε μία νέα ηγεσία. 
      Συγχαίρω τον κ. Αλέξη Τσίπρα για την εκλογή του. 
      Οποιαδήποτε θετική εξέλιξη σε οποιοδήποτε πολιτικό κόμμα είναι κέρδος για τη δημοκρατία μας. 
      Συγχαρητήρια αξίζουν επίσης στο συνάδελφο κ. Φώτη Κουβέλη για τη δημοκρατική συμμετοχή του στη διαδικασία εκλογής νέας ηγεσίας. 
      Στη δημοκρατία η συμμετοχή είναι πάντοτε σημαντική.
      Συγχαίρω, επίσης, τον συνάδελφο κ. Αλέκο Αλαβάνο που συνεχίζει, όπως μου εγνώρισε, ως Πρόεδρος της Κοινοβουλευτικής Ομάδας του ΣΥ.ΡΙΖ.Α..
      Του εύχομαι κάθε επιτυχία στο έργο του. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη θα συζητηθεί η με αριθμό 572/5-2-2008 τέταρτη κατά σειρά επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Δικαιοσύνης, σχετικά με τη λειτουργία των τοξικολογικών εργαστηρίων κ.λ.π.. 
      Το περιεχόμενο της επίκαιρης ερώτησης του κυρίου συναδέλφου έχει ως εξής:
      «Στην πρόσφατη συζήτηση στη Βουλή για το πόρισμα της διακομματικής επιτροπής για την αντιμετώπιση της μάστιγας των ναρκωτικών, τόσο από τον ειδικό αγορητή της Πλειοψηφίας Υφυπουργό Αγροτικής Ανάπτυξης κ. Κιλτίδη Κωνσταντίνο, όσο και από τον ειδικό αγορητή του ΠΑ.ΣΟ.Κ. κ. Σκουλάκη έγινε η εξής καταγγελία: Ότι ως μέλη της Επιτροπής της Βουλής για τα ναρκωτικά ζήτησαν από τον Υπουργό της Δικαιοσύνης να λειτουργήσουν επιτέλους στην Ελλάδα δημόσια τοξικολογικά εργαστήρια, ώστε να μην μπορούν οι έμποροι των ναρκωτικών να διαφεύγουν της συλλήψεως ισχυριζόμενοι ότι είναι χρήστες. Μάλιστα, όπως επεσήμαναν και οι δύο, το ετήσιο κόστος λειτουργίας τοξικολογικών εργαστηρίων, που θα καλύπτουν το σύνολο της χώρας, δεν θα ξεπερνά τα 150.000 ευρώ. Παρά ταύτα, όμως, έως σήμερα κανένα τοξικολογικό εργαστήριο δεν λειτουργεί, με αποτέλεσμα πολλοί έμποροι ναρκωτικών να μένουν τελικά ελεύθεροι. 
      Συνεπώς ερωτάται ο αρμόδιος Υπουργός:
      1. Τι σκοπεύετε να κάνετε για να λειτουργήσουν επιτέλους τα τοξικολογικά εργαστήρια και να μη διαφεύγουν με ψεύτικες βεβαιώσεις από ψυχιάτρους οι έμποροι των ναρκωτικών; Και πόσο χρόνο θα χρειαστείτε γι’ αυτό;».
      Στην επίκαιρη ερώτηση του κυρίου συναδέλφου θα απαντήσει ο Υπουργός Δικαιοσύνης κ. Σωτήρης Χατζηγάκης. 
      Κύριε Υπουργέ, έχετε το λόγο.  
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Κύριε Πρόεδρε, κυρίες και κύριοι συνάδελφοι, οφείλω να ομολογήσω ότι η ερώτηση αποπνέει μία ευαισθησία. Ακόμη και η αναφορά που γίνεται στους δύο συναδέλφους είναι ένα γεγονός αξιοσημείωτο, αξιοπρόσεκτο που χρήζει ιδιαίτερης προσοχής. Με την ίδια υπευθυνότητα επιτρέψτε μου να απαντήσω στο ερώτημά σας, κύριε Γεωργιάδη.
      Κατ’ αρχάς κυρίες και κύριοι, πρέπει να ξεκαθαρίσουμε το εξής: Όταν μιλάμε για τοξικολογικά εργαστήρια εννοούμε ένα σύνθετο πρόβλημα το οποίο άπτεται αρμοδιοτήτων πολλών υπουργείων. Φερ’ ειπείν τα τοξικολογικά εγκληματολογικά εργαστήρια της ΕΛ.ΑΣ. υπάγονται σε αρμοδιότητες του Υπουργείου Εσωτερικών. Τα τοξικολογικά εργαστήρια των νοσοκομείων υπάγονται στην αρμοδιότητα του Υπουργείου Υγείας. Τα τοξικολογικά εργαστήρια των πανεπιστημιακών νοσοκομείων υπάγονται στην αρμοδιότητα του Υπουργείου Παιδείας. Εγώ θα αναφερθώ σε εκείνο το κομμάτι που άπτεται του Υπουργείου της Δικαιοσύνης. 
      (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΙΔΟΥ)
      Θα πρέπει να σας πω ότι τοξικολογικό εργαστήριο λειτουργεί στην Ιατροδικαστική Υπηρεσία Αθηνών και αυτό δεν διενεργεί εξετάσεις επί ζώντων ανθρώπων, αλλά επί τεθνεώτων. Δηλαδή διενεργεί τοξικολογικές εξετάσεις δειγμάτων από νεκροτομές που γίνονται σε όλη την Ελλάδα. Σας διαβεβαιώνουμε ότι κάνουμε κάθε δυνατή προσπάθεια για την απρόσκοπτη λειτουργία αυτής της υπηρεσίας.
      Συγκεκριμένα τους τελευταίους μήνες λάβαμε τα εξής μέτρα. Πρώτον, όσον αφορά το προσωπικό. Προσλάβαμε μέσω διαγωνισμού του Α.Σ.Ε.Π. δύο χημικούς τοξικολόγους οι οποίοι στελεχώνουν την Ιατροδικαστική Υπηρεσία Αθηνών. Πρέπει να σημειώσω ότι επί δεκαπέντε χρόνια τοξικολογική υπηρεσία είχε μόλις ένα χημικό. Μελετάμε την περαιτέρω ενίσχυση της Ιατροδικαστικής με περισσότερο επιστημονικό προσωπικό. Δεύτερον, έχουμε αναθέσει σε εξειδικευμένη επιτροπή το έργο της αναμόρφωσης και αναβάθμισης της Ιατροδικαστικής Υπηρεσίας Αθηνών, προκειμένου να βελτιωθούν τόσο οι συνθήκες εργασίας όσο και οι παρεχόμενες υπηρεσίες. Η επιτροπή αυτή θα εξετάσει τον εκσυγχρονισμό του υπάρχοντος εργαστηρίου καθώς και τη δημιουργία νέου. Τρίτον, με εντολή μας και με έγκρισή μας έχει προκηρυχθεί μέσω της Ιατροδικαστικής Υπηρεσίας Αθηνών διαγωνισμός για την προμήθεια αναλώσιμων υλικών για την απρόσκοπτη λειτουργία του εργαστηρίου.
      Έρχομαι τώρα στο ζήτημα λειτουργίας των τοξικολογικών εργαστηρίων σε όλη την Ελλάδα, ώστε να μη μπορούν οι έμποροι ναρκωτικών να διαφεύγουν της σύλληψης με τον ισχυρισμό του χρήστη. Κατ’ αρχάς πρέπει να ξεκαθαρίσουμε ότι όσα τοξικολογικά εργαστήρια και αν γίνουν δεν πάει να πει ότι θα  μπορεί να χτυπηθεί ο έμπορος ναρκωτικών. Απόδειξη είναι ότι στις Ηνωμένες Πολιτείες υπάρχουν πολλά τοξικολογικά εργαστήρια και όμως οι έμποροι ναρκωτικών είναι εξίσου ασύλληπτοι σε πολύ μεγάλο βαθμό. Καταλήξαμε λοιπόν ότι η τοξικολογική εξέταση πρέπει να γίνεται αμέσως μόλις συλλαμβάνεται εκείνος ο οποίος επικαλείται ότι είναι απλώς χρήστης. Έτσι θα μπορεί να γίνεται η διαστολή, η διάστιξη, ο διαχωρισμός μεταξύ του εμπόρου και του χρήστη.
      Δυστυχώς μέχρι σήμερα δεν υπάρχει νομοθετική κάλυψη και είναι μέσα στις προθέσεις μας να προχωρήσουμε στην κάλυψη αυτή. Ήδη έχουμε ειδική νομοπαρασκευαστική επιτροπή η οποία εξετάζει το όλο ζήτημα και προχωρούμε σε μία τέτοια ρύθμιση γιατί η αρτιότητα λειτουργίας έστω και πολλών εργαστηρίων δεν εξασφαλίζεται εάν δεν υπάρχουν και ορισμένες νομοθετικές ρυθμίσεις τις οποίες επισπεύδουμε και πιθανόν στους επόμενους μήνες θα τις φέρουμε ενώπιον της Εθνικής Αντιπροσωπείας. 
      Υπάρχει και κάτι άλλο στο οποίο δεν σας απάντησα, αλλά επειδή ήδη έχω περάσει το χρόνο μου θα σας απαντήσω στη δευτερολογία μου.
      Σας ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Γεωργιάδης έχει το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, θα είμαι μαζί σας πάρα πολύ ειλικρινής. Σας εκτιμώ ιδιαίτερα σε προσωπικό επίπεδο και ο λόγος που κάνω αυτήν την ερώτηση είναι γιατί σας θεωρώ πολύ σοβαρό Υπουργό. Θέλω λοιπόν να σας διαβάσω τι είπε στην Αίθουσα αυτήν ως Πρόεδρος της διακομματικής επιτροπής της Βουλής για την καταπολέμηση της μάστιγας των ναρκωτικών νυν Υφυπουργός Αγροτικής Ανάπτυξης της Κυβερνήσεως της Νέας Δημοκρατίας ο κ. Κιλτίδης. 
      Κιλτίδης: «Και όσον αφορά γι’ αυτό που θα σας καταθέσω, ειλικρινά θα ήθελα να είναι εδώ ο Υπουργός Δικαιοσύνης για να επιληφθεί αμέσως του ζητήματος». Και λέει παρακάτω: «Πάσχιζα με άλλους συναδέλφους, χρόνια ολόκληρα στη βόρεια Ελλάδα να ικανοποιήσουμε» -θέλω μια συγκεκριμένη απάντηση γι’ αυτό- «το αίτημα του τοξικολογικού εργαστηρίου του Αριστοτελείου Πανεπιστημίου Θεσσαλονίκης, για να μπορεί να κάνει τις τοξικολογικές εξετάσεις όπως προβλέπει ρητώς ο νόμος». Και παρακάτω: «Και ξέρετε το επακόλουθο των πραγματογνωμοσυνών; Ο ν. 1729 προβλέπει ότι η πρώτη επιλογή είναι ο εκ της δικαστικής εξουσίας προερχόμενος πραγματογνώμων, δηλαδή αυτός που προβλέπει η δικαιοσύνη. Μετά πηγαίνουμε στον πανεπιστημιακό και μετά πηγαίνουμε στον ετήσιο ανηρτημένο πίνακα των πραγματογνωμόνων. Ε, λοιπόν αγαπητοί μου συνάδελφοι, πως γίνεται και όλες οι πραγματογνωμοσύνες γίνονται κατ’ ευθείαν από τον τρίτο πίνακα; Είναι δυνατόν να μην εγειρόμεθα; Είναι δυνατόν;» Κώστας Κιλτίδης. 
      Ο κ. Σκουλάκης ήταν επικεφαλής της αντιπολιτεύσεως στην ίδια επιτροπή. Ακούστε τι λέει: «Ολόκληρη η διακομματική επιτροπή παλεύουμε ενάμιση χρόνο, έχουμε απευθυνθεί στον Υπουργό Δικαιοσύνης ο οποίος έπρεπε να είναι παρών. Μακάρι να ήταν όλοι οι συναρμόδιοι Υπουργοί και ο Πρωθυπουργός». Και λέει παρακάτω: «Η επιστολή μας λέει ότι από το έτος 2003 δεν γίνονται τοξικολογικές εξετάσεις στο Αριστοτέλειο Πανεπιστήμιο Θεσσαλονίκης, γιατί το Υπουργείο Δικαιοσύνης δεν χρηματοδοτεί το εργαστήριο. Πόσα είναι αυτά τα έρημα τα χρήματα; Εκατόν πενήντα χιλιάδες ευρώ είναι όλα και όλα». Και μάλιστα λέει ο άνθρωπος για τον κ. Τσούγκο που κατέθεσε την πραγματογνωμοσύνη στα Πρακτικά. «Έμποροι μπορεί να διαφεύγουν ως χρήστες και τανάπαλιν, δηλαδή χρήστες να βαφτίζονται έμποροι».
      Κύριε Υπουργέ, σας έκανε ερώτηση γι’ αυτό το θέμα, για τα τοξικολογικά εργαστήρια του Αριστοτελείου Πανεπιστημίου Θεσσαλονίκης ο συνάδελφός μου κ. Ροντούλης και απαντήσατε ότι για το Αριστοτέλειο Πανεπιστήμιο Θεσσαλονίκης για το οικονομικό έτος 2007 εκκαθαρίστηκαν δικαιολογητικά ύψους 139.188 ευρώ για τοξικολογικές και παθολογοανατομικές πράξεις. Επιπλέον εκκρεμούν και διάφορα άλλα ποσά. Έκανα όμως μια έρευνα για την απάντησή σας κύριε Υπουργέ, και ξέρετε τι έμαθα; Έμαθα ότι αυτά τα χρήματα δόθηκαν για χρωστούμενα στους ιατροδικαστές του πανεπιστημίου Θεσσαλονίκης από το 2002. Δεν είναι για να χρησιμοποιούμε τοξικολογικά εργαστήρια για να πιάνουμε τους εμπόρους ναρκωτικών και για να ξεχωρίζουμε ποιος είναι χρήστης και ποιος είναι έμπορος, αλλά είναι ακόμη και για τις απλές ανατομικές κινήσεις που κάνουν. 
      Απαντήσατε λοιπόν, κύριε Υπουργέ, για κάποια ποσά τα οποία δεν ανταποκρίνονται στην πραγματικότητα. Θα χρηματοδοτήσει το Υπουργείο σας αυτά τα 150.000 ευρώ που χρειάζεται το Αριστοτέλειο Πανεπιστήμιο Θεσσαλονίκης για να καλύπτει είκοσι δύο νομούς της χώρας; Ναι ή όχι; 
      ΠΡΟΕΔΡΕΥΟΥΣΑ (Βέρα Νικολαϊδου): Ο κύριος Υπουργός έχει το λόγο.
      ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Εκτιμώ πολύ την ευαισθησία του συναδέλφου, όπως και τα όσα ανέφερε σχετικά με τους συναδέλφους Βουλευτάς, τον Υφυπουργό κ. Κιλτίδη και τον κ. Σκουλάκη.
      Το ζήτημα είναι καθαρά οικονομικό. Θα σας αναφέρω ορισμένα νούμερα για να δείτε ότι το Υπουργείο Δικαιοσύνης στα πλαίσια των δυνατοτήτων που έχει, εκτελεί τις υποχρεώσεις του. Βεβαίως υπάρχουν οικονομικά κενά. Ωστόσο όμως μέσα σε αυτό το πλαίσιο προσπαθεί με όλες του τις δυνάμεις να τα καλύψει. Θα σας αναφέρω τα ποσά τα οποία διατέθηκαν το 2007. Για το Αριστοτέλειο Πανεπιστήμιο Θεσσαλονίκης εκκαθαρίστηκαν γύρω στις 140.000 ευρώ. Εκκρεμούν δαπάνες 16.745 ευρώ. Υπάρχει μια εκκρεμότητα. Θα προσπαθήσουμε να την καλύψουμε. Για το Εθνικό Καποδιστριακό Αθηνών όπου είναι το μεγάλο χρέος, εκκαθαρίστηκαν 133.384 ευρώ. Εκκρεμούν δαπάνες και γύρω στις 300.000 ευρώ. Είναι μεγάλο ποσό. Αναμένουμε πάντως μια σχετική απόφαση για να μπορέσουμε μέχρι τον Απρίλιο ή περί τον Απρίλιο να λύσουμε αυτό το θέμα. Για την Ιατροδικαστική Υπηρεσία Αθηνών, έχουν εκκαθαριστεί 115.782 ευρώ περίπου. Για την Ιατροδικαστική Αθηνών για το 2008 έχουν ήδη εκκαθαριστεί 15.000 ευρώ και έχουν εκδοθεί άλλες 30.000 ευρώ για την προμήθεια επιστημονικού υλικού. 
      Ως προς το κόστος λειτουργίας των τοξικολογικών εργαστηρίων στο οποίο αναφερθήκατε, είπατε ότι απαιτούνται 150.000 ευρώ το χρόνο για τη λειτουργία τους σε όλη την Ελλάδα. Θα έλεγα ότι αυτή η εκτίμηση είναι εκτός πραγματικότητας. 
      Εμείς μόνο, το Υπουργείο Δικαιοσύνης, για το 2007 και μόνο για τη λειτουργία του Τοξικολογικού Εργαστηρίου Ιατροδικαστικής Αθηνών και τη διενέργεια τοξικολογικών πράξεων από το Αριστοτέλειο και το Καποδιστριακό διαθέσαμε 384.344 ευρώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Τελειώνω, κυρία Πρόεδρε. 
      Είναι προφανές ότι το ποσό που θα αφορά στη λειτουργία όλων των τοξικολογικών εργαστηρίων της χώρας είναι πολύ μεγαλύτερο απ’ αυτό που ισχυρίζεστε. Ωστόσο δεν θέλω να αντιδικήσω γιατί ξέρω ότι κινούμαστε προς την ίδια κατεύθυνση και βεβαίως υπάρχει ένα πρόβλημα, το οποίο είναι πρόβλημα οικονομικό. Από την πλευρά του Υπουργείου Δικαιοσύνης, με τις δυνατότητες που έχουμε, με τις δυνατότητες που παρέχει ο προϋπολογισμός, διότι όντως υπάρχει ζήτημα, θα προσπαθήσουμε να το λύσουμε. Και βέβαια πάντα με την προσθήκη, την οποία ανέφερα στην πρωτολογία μου, ότι θα φροντίσουμε να αλλάξουμε ορισμένα σημεία του νομικού πλαισίου, έτσι ώστε ο έμπορος ναρκωτικών πραγματικά να συλλαμβάνεται και να μη βρίσκει ορισμένες ατραπούς και να διαφεύγει, όπως κάνει μέχρι σήμερα. 
      Σας ευχαριστώ για το ερώτημά σας. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Θα συζητηθεί τώρα η με αριθμό 582/5-2-2008 πρώτη επίκαιρη ερώτηση, του Βουλευτή του Πανελληνίου Σοσιαλιστικού Κινήματος κ. Γεωργίου Παπακωνσταντίνου προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση της έλλειψης δασκάλων στο Δημοτικό Σχολείο Ελάτης του Νομού Κοζάνης. 
      Το περιεχόμενο της επίκαιρης ερώτησης του κ. Παπακωνσταντίνου έχει ως εξής:
      «Κύριε Υπουργέ,
      Από την αρχή της σχολικής χρονιάς το Δημοτικό Σχολείο Ελάτης του Νομού Κοζάνης, με δεκαοχτώ παιδιά κατανεμημένα σε πέντε τάξεις, λειτουργεί με έναν μόνο νεοδιορισμένο δάσκαλο. Είναι προφανές πως με αυτές τις συνθήκες δεν μπορεί να γίνει μάθημα και φυσικά δεν μπορούν να καλυφθούν οι εκπαιδευτικές ανάγκες όλων των τάξεων. 
      Το σχολείο της Ελάτης είναι οργανικά τριθέσιο, με τις τρεις θέσεις καλυμμένες. Όμως από τους δύο δασκάλους που λείπουν ο ένας βρίσκεται με απόσπαση στην Αθήνα και η άλλη εκπαιδευτικός είναι με άδεια κύησης, με αποτέλεσμα το σχολείο να λειτουργεί –για πρώτη φορά- με έναν μόνο δάσκαλο. Αποτέλεσμα αυτής της κατάστασης είναι δύο από τα παιδιά να έχουν ήδη φύγει σε σχολείο χωριού γειτονικού Νομού και αρκετά από τα υπόλοιπα να αντιμετωπίζουν μαθησιακά προβλήματα.
      Οι γονείς έχουν προβεί επανειλημμένα σε διάβημα στο διευθυντή πρωτοβάθμιας εκπαίδευσης του Νομού Κοζάνης, ο οποίος τους πληροφόρησε πως «δεν υπάρχουν δάσκαλοι». Δεν είναι δυνατόν όμως τα παιδιά και οι γονείς ενός απομακρυσμένου κτηνοτροφικού χωριού στην περιφέρεια να πληρώνουν την αδυναμία του Υπουργείου να κάνει έναν στοιχειώδη προγραμματισμό. Και αυτό όταν ο Πρωθυπουργός αναφέρεται συνέχεια στην προτεραιότητα που δίνει στην εκπαίδευση και στην περίφημη «στροφή στην περιφέρεια». Πώς θα μείνουν οι κάτοικοι στην περιφέρεια όταν δεν μπορούν να στείλουν στο σχολείο τα παιδιά τους;
      Ερωτάται ο αρμόδιος Υπουργός:
      Σε τι ενέργειες προτίθεται να προβεί ώστε να λύσει άμεσα το πρόβλημα έλλειψης δασκάλων στο Δημοτικό Σχολείο Ελάτης του Νομού Κοζάνης;»
      Στην επίκαιρη ερώτηση του κ. Παπακωνσταντίνου θα απαντήσει ο Υφυπουργός Εθνικής Παιδείας και Θρησκευμάτων κ. Λυκουρέντζος.
      Κύριε Υφυπουργέ έχετε το λόγο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κύριε συνάδελφε, σας ευχαριστώ για την ευκαιρία την οποία μου δίνετε να αναφερθώ στις αντικειμενικές δυσκολίες, τις οποίες αντιμετωπίζουμε στη διαχείριση του εκπαιδευτικού δυναμικού της πρωτοβάθμιας εκπαίδευσης. Πράγματι, ο διευθυντής της πρωτοβάθμιας εκπαίδευσης στο νομό σας, σας λέει την αλήθεια. Δεν υπάρχουν διδάσκαλοι διαθέσιμοι να προσληφθούν ως αναπληρωτές ή ωρομίσθιοι. Εξαντλήσαμε όλες τις δυνατότητες. Προσελήφθησαν μάλιστα διδάσκαλοι οι οποίοι υπηρετούσαν -για κάποιες μέρες ή εβδομάδες- ακόμα τη θητεία τους. Προσελήφθησαν απόφοιτοι των παιδαγωγικών τμημάτων, οι οποίοι ή οι οποίες ολοκλήρωσαν τις σπουδές τους το Σεπτέμβριο μήνα. Υπάρχει ζήτημα με την έλλειψη δασκάλων. Δεν υπάρχει αδυναμία του Υπουργείου να διαχειριστεί την υπόθεση. Υπάρχει αντικειμενική δυσκολία. Αν έχετε να μας προτείνετε έναν ή μία δασκάλα, ευχαρίστως αύριο θα εξασφαλίσουμε την πίστωση για να γίνει η πρόσληψη.
      Αυτό το οποίο κάνουμε ήδη στο Υπουργείο είναι ότι συγκροτήσαμε μια επιτελική ομάδα εργασίας, για να μπορέσουμε να επιτύχουμε τη μεγίστη δυνατή αποτελεσματικότητα στη διαχείριση του εκπαιδευτικού προσωπικού. Αυτό αφορά όλες τις βαθμίδες της εκπαίδευσης: Πρωτοβάθμια, δευτεροβάθμια, ειδική αγωγή, μουσικά σχολεία κ.λπ.. Και αυτό, διότι διαπιστώνουμε και άλλου είδους δυσκαμψίες, οι οποίες υπάρχουν και θέλουμε να τις ξεπεράσουμε. 
      Επίσης ήδη δώσαμε δείγμα γραφής για τον έλεγχο των αποσπάσεων. Ακυρώσαμε, ανακαλέσαμε τις αποσπάσεις διδασκάλων στον Οργανισμό Επαγγελματικής Εκπαίδευσης και Κατάρτισης από άλλους Οργανισμούς του Υπουργείου. Δεν το εφαρμόσαμε στην κεντρική υπηρεσία, διότι στους υπαλλήλους της κεντρικής υπηρεσίας ο ένας στους τρεις είναι μόνιμος διοικητικός υπάλληλος και οι δύο στους τρεις είναι αποσπασμένοι εκπαιδευτικοί. Διότι θέλω να σας γνωστοποιήσω ότι πάνω από δύο δεκαετίες έχουν να προσληφθούν υπάλληλοι στο Υπουργείο Εθνικής Παιδείας και Θρησκευμάτων. 
      Για τις περιπτώσεις εκείνες, στις οποίες με άνεση στο παρελθόν, υπήρχαν δηλώσεις για επαπειλούμενη κύηση, κάνουμε ό,τι είναι δυνατόν και θ’ αλλάξουμε τη διαδικασία για να υπάρχει ένας αυστηρότερος έλεγχος, χωρίς να θέλουμε να αναιρέσουμε σε τίποτα τις πολιτικές πρόνοιας, τις πολιτικές μέριμνας τις οποίες έχει η ελληνική πολιτεία για να στηρίξει τη μητρότητα και την αύξηση των γεννήσεων. 
      Τέλος, κύριε συνάδελφε, αυτά τα οποία λέει ο Πρωθυπουργός τα εννοεί. Απόδειξη του γεγονότος είναι ο μεγάλος αριθμός προσλήψεων, οι οποίες έγιναν σε μόνιμο προσωπικό στην πρωτοβάθμια και δευτεροβάθμια εκπαίδευση. Δύο χιλιάδες εκατόν εβδομήντα οκτώ διδάσκαλοι προσελήφθησαν ως μόνιμοι και δεκάδες εκατοντάδες άλλοι ως αναπληρωτές και ωρομίσθιοι, όπως ήδη προανέφερα. 
      Σε ό,τι αφορά τη στροφή προς την ελληνική περιφέρεια, την οποία υπαινίσσεστε στην ερώτησή σας, δείτε τα μεγέθη του Εθνικού Στρατηγικού Πλαισίου Αναφοράς να δείτε ότι το 80% των πόρων της Δ’ Προγραμματικής Περιόδου στρέφεται στην περιφέρεια και ελπίζουμε ότι ο διοικητικός μηχανισμός της χώρας να είναι ικανός να απορροφήσει τους πόρους αυτούς, να πιάσουν τα ευρώ τόπο στην ελληνική περιφέρεια και να συμβάλουν στην ανάπτυξή της .
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαϊδου): Ο κ. Παπακωνσταντίνου έχει το λόγο. 
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Ευχαριστώ πολύ, κύριε Υπουργέ, για την απάντησή σας. Πρέπει να σας πω, όμως, ότι εάν στην Αίθουσα βρίσκονταν οι γονείς των μαθητών του σχολείου της Ελάτης, για το οποίο έγινε η ερώτηση, αμφιβάλλω εάν θα έβρισκαν έστω και μια πρόταση σε αυτά που είπατε που θα τους βοηθούσε στο πρόβλημά τους. 
      Αντιλαμβάνομαι ότι υπάρχει πρόβλημα δασκάλων. Εμάς αυτό δεν μας αφορά. Ο προγραμματισμός του Υπουργείου Παιδείας είναι ακριβώς για να αντιμετωπίζει και τέτοια ζητήματα. 
      Μας λέτε να σας προτείνουμε ένα δάσκαλο. Δεν είναι δουλειά δική μας, κύριε Υπουργέ, αυτό. Δουλειά δική σας –εάν μου επιτρέπετε- είναι να σκέφτεστε ότι του χρόνου δεν θα υπάρχουν δάσκαλοι. Δουλειά δική σας είναι να βρίσκετε εναλλακτικές λύσεις. Δεν ξέρω, μπορείτε να πάρετε από τους αδιόριστους καθηγητές μ’ ένα ταχύρρυθμο πρόγραμμα έξι μηνών. Αλλά δουλειά του Υπουργείου είναι να κάνει προγραμματισμό. Προγραμματισμό δεν βλέπουμε. 
      Τα παιδιά αυτά είναι χωρίς δάσκαλο πέντε μήνες! Δεκαέξι παιδιά κατανεμημένα σε πέντε τάξεις του δημοτικού. Και το ερώτημα είναι τι λέμε στους γονείς τους. Τους λέμε ότι η πολιτεία δεν θέλει να εξασφαλίσει, δεν μπορεί να εξασφαλίσει έναν δάσκαλο σ’ ένα κτηνοτροφικό χωριό στην  περιφέρεια; 
      Λέτε ότι ο Πρωθυπουργός τιμά τον λόγο του. Αν το έκανε, κύριε Υπουργέ, θα φρόντιζε  κάθε χρόνο να υπάρχουν  κονδύλια για την παιδεία. Και ξέρετε πολύ καλά ότι από τη στιγμή που αναλάβατε την εξουσία, κάθε χρόνο ο προϋπολογισμός των κονδυλίων για την εκπαίδευση, ως ποσοστό του Α.Ε.Π., μειώνεται. 
      Επίσης, η περίφημη στροφή στην περιφέρεια, τα κονδύλια του Ε.Σ.Π.Α. φαίνεται πως δεν αρκούν για να βρεθεί ένας δάσκαλος, για να διδάξει δεκαέξι παιδιά σε ένα –επαναλαμβάνω και πάλι- κτηνοτροφικό χωριό. 
      Καταλαβαίνω πολύ καλά ότι αυτήν τη στιγμή έχετε ένα αντικειμενικό πρόβλημα. Θα σας παρακαλούσα να βρεθεί μία λύση με κάποιον τρόπο –δεν τον γνωρίζω- και θα σας παρακαλούσα να το σκεφθείτε πολύ ως Κυβέρνηση, διότι ειλικρινά δεν είναι –νομίζω- ζήτημα της Βουλής να ασχολείται μ’ ένα παρόμοιο  θέμα. Δεν θα έπρεπε να φθάνει ποτέ εδώ! 
      Έχουμε ένα υπερσυγκεντρωτικό σύστημα, το οποίο εκ των πραγμάτων φαίνεται ότι δεν αποδίδει κιόλας. Ας πάμε σε μια γενναία αποκέντρωση, για να λύνονται αυτά τα προβλήματα επιτόπου και ας έχει η περιφερειακή διοίκηση, η Τοπική Αυτοδιοίκηση, την ευθύνη αυτών των επιλογών. 
      Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ. 
      Κύριε Λυκουρέντζο, έχετε το λόγο. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, η τελευταία παράγραφος ή οι παράγραφοι της ομιλίας σας, σάς προστατεύουν να μην σας απαντήσω με οξύτητα. Και αυτό, διότι πράγματι, εάν δείτε στις σημειώσεις μου, ήθελα να χρησιμοποιήσω και εγώ την έκφραση «γραφειοκρατικό και μη ευέλικτο σύστημα διαχείρισης του ανθρώπινου δυναμικού», με τη διαφορά ότι δεν το δομήσαμε εμείς. Το βρήκαμε αυτό το σύστημα και έχω κι εγώ τις ίδιες απόψεις με εσάς, πώς θα γίνει ευέλικτο, αποτελεσματικό, για να μπορούμε να μη συζητούμε –πράγματι- τέτοιες ερωτήσεις στη Βουλή.
      	Όμως, για να γίνει αυτό, πρέπει να ξεφύγετε λίγο από τις πρακτικές σας ως κόμμα. Και δεν ξεφύγατε κι εσείς, στην αρχή της τοποθέτησής σας, προσπαθώντας, ενώ παραδέχεστε την αντικειμενική δυσκολία ότι δεν υπάρχουν δάσκαλοι, να ξαναχρεώσετε σ’ εμάς την ευθύνη. 
      Αλλά δεν είναι μόνο αυτό. Ακούστε. Εδώ έχουμε ορισμένες στρεβλώσεις, οι οποίες έχουν επέλθει μέσα από πολλές διαδικασίες και συνδικαλιστικές και πολιτικές και διοικητικού χαρακτήρα, όπου η δική σας συμβολή, η συμβολή όλων των πτερύγων της Βουλής, μπορεί να συνεισφέρει για να αντιμετωπιστούν. 
      Και εγώ δεν έχω κανένα δισταγμό να σας πω ότι πολλές από τις αποφάσεις που λαμβάνονται σε κεντρικό επίπεδο, θα μπορούσαν να λαμβάνονται σε περιφερειακό επίπεδο, όπως, για παράδειγμα, οι πίνακες των αναπληρωτών ή οι πίνακες των ωρομισθίων. Και ενδεχομένως αυτό να συνέβαλε. Μπορούμε να το συζητήσουμε και είμαστε ανοιχτοί σε μια τέτοια διαδικασία. 
      Και βεβαίως, παρά το γεγονός, επαναλαμβάνω, ότι δέχομαι αυτό που σας είπε ο διευθυντής της πρωτοβάθμιας εκπαίδευσης, δεν σημαίνει ότι από το Υπουργείο δεν θα δείξουμε περαιτέρω ενδιαφέρον. Αν κάποιος συνάδελφος του κυρίου διευθυντή, δάσκαλος, επιστρέψει από αναρρωτική άδεια, αν κάποια κυρία επιστρέψει, δεν σημαίνει ότι δεν θα ενδιαφερθούμε να δώσουμε λύση. Αλλά αυτές είναι οι αντικειμενικές συνθήκες, αυτές προσπαθούμε να βελτιώσουμε. Δεν έχουμε καμμία αρνητική διάθεση απέναντι στο συγκεκριμένο Δημοτικό Σχολείο του κτηνοτροφικού χωριού. Με αγάπη και μ’ ενδιαφέρον το περιβάλλουμε και μακάρι να εξευρεθεί λύση. 
      Τέλος, σε ό,τι αφορά τις δαπάνες, καλύτερα μην αναφέρεστε. Ξέρετε πάρα πολύ καλά την εξίσωση την οποία χρησιμοποιώ περί του δημοσίου χρέους και της σχέσης του με τις δαπάνες για οποιοδήποτε κομμάτι της δημόσιας ζωής, περισσότερο δε για την παιδεία. Έχουμε 95,3% χρέος, με βάση τα στοιχεία της EUROSTAT και 3,4% με βάση τα στοιχεία του Ο.Ο.Σ.Α., αν και εμείς λέμε ότι είναι λίγο παραπάνω. Η Δανία, η οποία έχει 8,4%, τις υψηλότερες δαπάνες για την παιδεία στην Ευρωπαϊκή Ένωση, έχει 30% δημόσιο χρέος. Και αυτό, βεβαίως, δεν βαραίνει εμάς. 
      Σας ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Η με αριθμό 577/5-2-2008 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Χαράλαμπου Χαραλάμπους προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τα προβλήματα των ναυτεργατών που εργάζονται στο πλοίο «ΑΓΙΑ ΘΕΟΔΩΡΑ» της ναυτιλιακής εταιρείας ΚΕΡΚΥΡΑΪΚΕΣ ΓΡΑΜΜΕΣ, δεν θα συζητηθεί λόγω κωλύματος του κυρίου Υπουργού. Ο κύριος Βουλευτής έχει ενημερωθεί. 
      Επίκαιρες ερωτήσεις δευτέρου κύκλου:
      Θα συζητηθεί η πρώτη με αριθμό 537/4-2-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Κουτσούκου προς τον Υπουργό Πολιτισμού, σχετικά με τη χρηματοδότηση του Δήμου Αρχαίας Ολύμπιας, ενόψει της Τελετής Αφής της Ολυμπιακής Φλόγας. 
      Το περιεχόμενο της επίκαιρης ερώτησης του κ. Κουτσούκου έχει ως εξής:
      «Θύμα της πολιτικής Ζαχόπουλου με τις ανεξέλεγκτες χρηματοδοτήσεις που εξυπηρετούσαν κομματικά και άλλα προσωπικά συμφέροντα, φαίνεται ότι είναι ο Δήμος Αρχαίας Ολυμπίας. 
      Συγκεκριμένα, καθώς πλησιάζει η ημερομηνία αφής της Ολυμπιακής Φλόγας, ο δήμος δεν έχει ακόμα χρηματοδοτηθεί, όπως συνέβαινε σε όλες τις προηγούμενες περιπτώσεις, για τα έξοδα που απαιτούνται για την προετοιμασία της πόλης, η οποία θα φιλοξενήσει χιλιάδες επισκέπτες και επίσημες αντιπροσωπείες. 
      Η δικαιολογία, την οποία προβάλει το Υπουργείο Πολιτισμού δια στόματος του διευθυντή του Υπουργού –σύμφωνα με τα δημοσιεύματα του τοπικού Τύπου- είναι ότι το ταμείο βρίσκεται στο «κόκκινο». 
      Η δικαιολογία αυτή αποτελεί πρόκληση, όταν είναι γνωστό από το σκάνδαλο Ζαχόπουλου που βρίσκεται σε εξέλιξη, με ποιο τρόπο το Υπουργείο Πολιτισμού σπατάλησε σε διάφορες χρηματοδοτήσεις «ημετέρων» σωματείων, εκατομμύρια ευρώ. 
      Επειδή η ενέργεια αυτή του Υπουργείου κινδυνεύει να δημιουργήσει πρόβλημα στην προετοιμασία του δήμου ενόψει της Αφής της Ολυμπιακής Φλόγας και να εκθέσει τη χώρα μας.
      Ερωτάται ο αρμόδιος Υπουργός:
      Τι πρόκειται να πράξει, ώστε να χρηματοδοτηθεί από το Υπουργείο Πολιτισμού ο Δήμος της Αρχαίας Ολυμπίας, ενόψει της Τελετής Αφής της Ολυμπιακής Φλόγας, όπως έγινε το 2000 και το 2004;».
      Στην ερώτηση του κ. Κουτσούκου θα απαντήσει ο Υφυπουργός Πολιτισμού κ. Ιωαννίδης. 
      Ορίστε, κύριε Ιωαννίδη, έχετε το λόγο. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ευχαριστώ, κυρία Πρόεδρε. 
      Το πρώτο σχόλιο, που θα ήθελα να κάνω, με αφορμή την ερώτηση του κυρίου συναδέλφου, είναι πως η Κυβέρνηση κάνει ό,τι είναι απαραίτητο από κάθε άποψη, ώστε η Τελετή Αφής της Ολυμπιακής Φλόγας να γίνει κατά τέτοιο τρόπο που να αρμόζει στη μακρόχρονη και σπουδαία ιστορία του θεσμού. Δεν επιτρέπεται να φτάνουμε εδώ, όπως γράφει η ερώτηση, βάσει των δημοσιευμάτων του Τύπου κ.λπ.. Θα πρέπει να είμαστε πιο ενημερωμένοι και να μη φτάνουμε εδώ βάσει των δημοσιευμάτων. 
      Το ενδιαφέρον της Κυβέρνησης και του Πρωθυπουργού προσωπικά για την Αρχαία Ολυμπία είναι –και το τονίζω αυτό- δεδομένο. Όσο για τον ομιλούντα είναι ένα κομμάτι από την ψυχή μου, είναι στην καρδιά μου. Έχω κάνει πάνω από πενήντα σεμινάρια στην Αρχαία Ολυμπία και θα ήθελα να πω ότι καταλαβαίνει κάποιος τι σημαίνει Αρχαία Ολυμπία, όταν προέρχεται μάλιστα από τον αθλητισμό. 
      	Σε ό,τι αφορά στη χρηματοδότηση του Δήμου Αρχαίας Ολυμπίας για την προετοιμασία της πόλης, με την έννοια της αναβάθμισης της εικόνας της πόλης εν όψει της Τελετής Αφής της Ολυμπιακής Φλόγας, ελέγξαμε την καρτέλα του Δήμου Αρχαίας Ολυμπίας που τηρείται στη Γενική Γραμματεία Αθλητισμού, απ’ όπου προκύπτει πως ο Δήμος της Αρχαίας Ολυμπίας από το Υφυπουργείο Πολιτισμού δεν έχει χρηματοδοτηθεί ποτέ για το σκοπό αυτό.
      	Τα ποσά που έχει δώσει η Γενική Γραμματεία Αθλητισμού στο Δήμο της Αρχαίας Ολυμπίας τη δεκαετία του 2000 είναι στο σύνολο 18.729 ευρώ για προγράμματα μαζικού αθλητισμού, εκ των οποίων τα δικά σας μέχρι το 2004 είναι 6.761 ευρώ. 
      	Σας ενημερώνω, επίσης, ότι το 1997 για την Τελετή Αφής της Ολυμπιακής Φλόγας στους Χειμερινούς Αγώνες δόθηκε το ποσό των 29.347 ευρώ και το 2000 για τον ίδιο σκοπό πριν πάμε στο Σίδνεϋ δόθηκε το ποσό των 190.756 ευρώ.
      	Το 2004, η Γενική Γραμματεία Ολυμπιακών Αγώνων με κοινή υπουργική απόφαση των Υπουργών Πολιτισμού και Οικονομίας και Οικονομικών, επιχορήγησε το Δήμο της Αρχαίας Ολυμπίας με το ποσό των 2.000.000 ευρώ από το πρόγραμμα «ΕΛΛΑΔΑ 2004» για Πρόγραμμα Δράσης για την Αρχαία Ολυμπία και όχι για την Aφή της Ολυμπιακής Φλόγας.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Υφυπουργού)
      	Αυτά τα έργα έγιναν με ανάθεση. Ο νυν Δήμαρχος είχε αποχωρήσει. Δέχθηκαν τα χρήματα –τότε ήταν Αντιπολίτευση- γιατί δεν υπήρχε κανένα σχέδιο και γιατί δεν υπήρχε από το Κ.Α.Σ. ούτε σχεδιασμός ούτε τίποτα. Έτσι δίναμε τα χρήματα και, όπως είπε προηγουμένως ο συνάδελφος, φθάσαμε σ’ αυτά τα τεράστια χρέη. 
      Επιπλέον, δόθηκε το ποσό των 300.000 ευρώ από τη Γενική Γραμματεία Ολυμπιακών Αγώνων για τη φιλοξενία, τους εορτασμούς και τις άλλες εκδηλώσεις για την Τελετή Αφής της Φλόγας. 
      	Φέτος, η πολιτεία διαθέτει το ποσό των 205.000 ευρώ για την προετοιμασία για την Τελετή Αφής της Φλόγας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      	Καταθέτω για τα Πρακτικά το έγγραφο το οποίο μας έστειλε, σήμερα μέσω φάξ ο ίδιος ο δήμαρχος. που γράφει ότι είναι ήδη εξασφαλισμένα 205.000 ευρώ. 
      (Στο σημείο αυτό ο Υφυπουργός Πολιτισμού κ. Ιωάννης Ιωαννίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επομένως, να μη λαμβάνουμε υπ’ όψιν τι γράφει ο Τύπος.
      ΠΡΟΕΔΡΕΥΟΥΣΑ (Βέρα Νικολαΐδου): Τα υπόλοιπα, κύριε Υφυπουργέ, μπορείτε να τα πείτε στη δευτερολογία σας.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εντάξει, κυρία Πρόεδρε. Τα υπόλοιπα θα τα πω στη δευτερολογία μου. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κυρία Πρόεδρε.
      Ανησυχούμε, κύριε Υφυπουργέ, γιατί καθυστερήσατε να υπογράψετε τη σύμβαση για την αναδάσωση του Κρόνιου Λόφου και κινδυνεύουμε να εκτεθούμε και γιατί σαράντα ημέρες περίπου πριν από την Τελετή Αφής, δεν είχατε δώσει ούτε ένα ευρώ στο δήμο για να προετοιμαστεί για όλα όσα χρειάζονται ώστε η χώρα μας, όπως της αξίζει και ο δήμος, όπως του αξίζει, να φιλοξενήσει τους χιλιάδες επισκέπτες.
      Ξέρετε ότι μιλάμε για έναν πυρόπληκτο δήμο. Έχουν καεί τα φωτιστικά, οι τέντες, τα καλλωπιστικά φυτά. Και όλα αυτά πρέπει να γίνουν. Και είναι γεγονός, όπως είπατε, ότι το 2000 ο δήμος πήρε περίπου 190.000 ευρώ.
       (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Αν τα τιμαριθμοποιήσετε αυτά, σήμερα έπρεπε να είναι τα διπλά, έτσι όπως είναι η ακρίβεια. Και το 2004, λόγω του ότι η χώρα μας ήταν και διοργανώτρια, πήρε 2.000.000 ευρώ. 
      Και δεν πρέπει να περιμένετε την ερώτηση τη δική μου για να έρθετε, κύριε Ιωαννίδη, την Παρασκευή να δώσετε κάποια χρήματα στο δήμο. Και πρέπει να σας πω –γιατί την ευαισθησία σας για τον αθλητισμό τη γνωρίζω- ότι, δυστυχώς, είστε μέλος μίας Κυβέρνησης η οποία διά της πολιτικής Ζαχόπουλου έφθασε το Ταμείο του Υπουργείου Πολιτισμού στο μείον. Χρηματοδοτήσεις εκκλησιών, μοναστηριών, σωματείων! Αθλητικοί σύλλογοι της Ηλείας την προεκλογική περίοδο απέστειλαν ευχαριστήρια με το τσουβάλι στους συναδέλφους της Νέας Δημοκρατίας. Και έφθασε ο Διευθυντής του Υπουργού να λέει στον κύριο Δήμαρχο: «δυστυχώς, δεν έχουμε άλλα χρήματα»! Και αναγκάζεστε κάτω από την πίεση να δώσετε αυτές τις 205.000 ευρώ.
      Το ερώτημα είναι, πρώτον, πότε θα εκταμιευτούν και, δεύτερον, αν προβλέπεται και κάτι παραπάνω, γιατί –όπως σας είπα- αυτά δεν είναι ούτε καν στο επίπεδο του 2000!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και ξέρετε, την ευαισθησία τη δική σας την αναγνωρίζουμε, αλλά να αναγνωρίζετε και εσείς τη δική μας, ως Ηλείοι που είμαστε, καθώς είναι τιμή μας και καμάρι μας που εκπροσωπούμε αυτόν τον τόπο, ο οποίος με την ιστορία του και τον πολιτισμό του αναδεικνύει την Ελλάδα, την κάνει περήφανη παντού σ’ όλον τον κόσμο. Άρα έχουμε υποχρέωση να σας ρωτάμε και να σας κρίνουμε, όταν δεν κάνετε αυτό που πρέπει.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο κ. Ιωαννίδης για να δευτερολογήσει. 
      Κύριε Υφυπουργέ, έχετε το λόγο. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Υπήρξα σαφής στην πρωτολογία μου. Εγώ είπα ότι δεν μπορεί να φτάνουμε να κάνουμε ερωτήσεις γιατί υπάρχουν γραφόμενα στον Τύπο. Αυτό είπα.
      Η ευαισθησία είναι καλό να υπάρχει, δεδομένου ότι η Αρχαία Ολυμπία είναι η κοιτίδα του αθλητισμού, η παγκόσμια πρωτεύουσα του αθλητισμού. Και επομένως, και εσείς που είστε κάτοικος του Νομού, αλλά και ο οιοσδήποτε Έλληνας και ξένος, την έχουν πραγματικά σαν πρωτεύουσα. 
      Παρ’ όλα αυτά, λοιπόν, και ενώ λέτε για το Διευθυντή του Υπουργού, βλέπετε ότι ήδη υπάρχουν 205.000 ευρώ στο Δήμαρχο. Επομένως, υπάρχουν και να μην ανησυχείτε. 
      Τώρα, για να δείτε τη δική μας ευαισθησία, σας είπα ότι το Υπουργείο -όχι Πολιτισμού, αλλά το κομμάτι του αθλητισμού- από το 2000, έχει πάρει -τα τέσσερα χρόνια που ήσασταν Κυβέρνηση- 6.700 ευρώ σε προγράμματα μαζικού αθλητισμού. 
      Εμείς, λοιπόν, αυτή τη στιγμή και όσον αφορά το κομμάτι των αθλητικών υποδομών, ήδη έχουμε προγραμματίσει ένα στάδιο στην Αρχαία Ολυμπία το οποίο θα είναι προϋπολογισμού 6.000.000 ευρώ. Ο Δήμαρχος ζήτησε να είναι 2.000.0000 ευρώ, αλλά με εντολή Πρωθυπουργού, ο οποίος –σας το λέω ξανά- έχει μεγάλη ευαισθησία, το αυξήσαμε για να κάνουμε κάτι το οποίο θα χαίρεται ο κόσμος που θα το επισκέπτεται -και από τους νεοέλληνες- και θα είναι προϋπολογισμού 6.000.000 ευρώ. Το στάδιο αυτό θα έχει στίβο 400 μέτρων διαδρομών, ελαστικό τάπητα, φυσικό χλωροτάπητα, κερκίδες για δύο χιλιάδες θεατές, με χώρους εξυπηρέτησης αθλητών, θεατών κλπ. Δεν έχω χρόνο για να επεκταθώ. Ήδη, λοιπόν, η μελέτη, η οποία βρίσκεται στη Γενική Γραμματεία Αθλητισμού, θα τελειώσει μέχρι τέλος Μαρτίου, ώστε στη συνέχεια να μπούμε πλέον στη δημοπράτηση του έργου. 
      Δεδομένου, λοιπόν, ότι η στιγμή της αφής της φλόγας είναι πολύ σημαντική, εμείς θα κρατήσουμε –και μη στενοχωριέστε- στο ύψος αυτό το οποίο πρέπει να κάνουμε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Όσο για το αν θα είμαστε έτοιμοι, ώστε η Ολυμπία να παρουσιάσει την πραγματική της μορφή, θα ήθελα να σας ενημερώσω ότι και με το προσωπικό ενδιαφέρον του κ. Λιάπη, ο οποίος πρόσφατα είχε συνάντηση και με τον Πρόεδρο της Ολυμπιακής Επιτροπής κ. Κυριακού, δεν θα υπάρχει κάτι το οποίο να μην είναι σωστό, ώστε όλος ο κόσμος να είναι υπερήφανος για την Αρχαία Ολυμπία όταν θα γίνει η Τελετή Αφής της Ολυμπιακής Φλόγας. 
      Και θα ήθελα να σας πω και κάτι ως γεωπόνος. Όταν καίγονται τα πεύκα την πρώτη φορά, δεν πρέπει να φυτεύουμε. Η φύση από μόνη της, την πρώτη φορά που καίγονται τα πεύκα, βγάζει το καλύτερο πράσινο, με αποτέλεσμα να γίνεται πολύ καλύτερο απ’ ότι ήταν. Εξ ανάγκης, λοιπόν, γίνονται ορισμένα πράγματα. Επειδή, λοιπόν, υπάρχουν ιδιαιτερότητες -και το καταλαβαίνετε- αναγκαζόμαστε να επέμβουμε, για να εξασφαλίσουμε το πώς θα μας δει όλη η κοινωνία και ειδικά οι ξένοι λαοί. Όσον αφορά, όμως, το πεύκο που θα καεί για δεύτερη φορά, θα πρέπει να επέμβουμε και να κάνουμε δενδροφύτευση κ.λπ..
      ΠΡΟΕΔΡΕΥΟΥΣΑ (Βέρα Νικολαΐδου): Και μ’ αυτό ολοκληρώστε, κύριε Υφυπουργέ.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Τελειώνω, κυρία Πρόεδρε. 
      Έχουμε, λοιπόν, την ίδια ευαισθησία και αυτή την ευαισθησία δεν την χαρίζουμε σε κανένα πολιτικό κόμμα, αλλά ούτε και σε κανέναν άνθρωπο. Γι’ αυτό το λόγο, πρέπει να συνδράμετε και εσείς. Υπάρχει κι ένα άλλο σχέδιο, το οποίο έχει γίνει πιο παλιά και το οποίο θα βοηθήσει για να γίνει κάτι εκπληκτικό.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, πρέπει να ολοκληρώσετε. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κυρία Πρόεδρε, θα ήθελα να ενημερώσω το Σώμα, για να βοηθήσουν κιόλας. 
      Αν γίνει αυτό το έργο, θα είναι ένα κόσμημα για την Αρχαία Ολυμπία. Οι νεοέλληνες κάνουν κάτι καινούριο, όπως οι παλιοί έκαναν την Αρχαία Ολυμπία. Το έργο αυτό είναι της τάξεως των 45.000.000 ευρώ-50.000.000 ευρώ και αν τυχόν μπορέσουμε να βρούμε αυτά τα χρήματα –και το δηλώνω από εδώ- δεν θα γίνει το στάδιο των 6.000.000 ευρώ και θα προσπαθήσουμε να κάνουμε αυτό των 50.000.000 ευρώ. 
      Ευχαριστώ πάρα πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Υφυπουργό. 
      Επόμενη είναι η με αριθμό 578/5-2-2008 δεύτερη επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λίλας Καφαντάρη προς τον Υπουργό Ανάπτυξης, σχετικά με τα ορυχεία εξόρυξης χρυσού στον Έβρο κλπ. 
      Η επίκαιρη ερώτηση της κ. Καφαντάρη έχει ως εξής:
      «Εδώ και χρόνια έχει ανακύψει τεράστιο πρόβλημα με την εξόρυξη χρυσού από τα κοιτάσματα Περάματος – Πετρωτών στον Έβρο. 
      Πρόβλημα που έχει να κάνει με το ξεπούλημα δημόσιας περιουσίας, όπως είναι ο ορυκτός πλούτος, στο μεγάλο κεφάλαιο, αλλά και με τεράστιους κινδύνους από την εξόρυξη και την επεξεργασία για τη ζωή των κατοίκων και του φυσικού περιβάλλοντος της περιοχής. 
      	Απ’ την πρώτη στιγμή ο λαός της περιοχής, το σύνολο των μαζικών φορέων, τα Νομαρχιακά Συμβούλια Έβρου και Ροδόπης τάχθηκαν εναντίον αυτής της εξόρυξης. Την αντίθεσή τους αυτή την επαναλαμβάνουν συνεχώς εκφράζοντάς την και με συλλαλητήρια, που συγκεντρώνουν χιλιάδες εργαζόμενους, όπως αυτό της 16ης Γενάρη 2008. 
      	Όμως, παρ’ όλα αυτά τόσο η σημερινή Κυβέρνηση της Νέας Δημοκρατίας όσο και οι προηγούμενες του ΠΑ.ΣΟ.Κ. δεν κλείνουν το θέμα οριστικά. Επικαλούνται την αντίθεση της τοπικής κοινωνίας, υπολογίζοντας φυσικά το πολιτικό κόστος, αλλά αφήνουν την πόρτα ανοικτή και προς τους μεγαλοεπιχειρηματίες, ελπίζοντας με την πάροδο του χρόνου να αντιστραφεί η κοινή γνώμη και να ανοίξει έτσι ο δρόμος για την εκμετάλλευση των κοιτασμάτων. 
      	Ερωτάται ο κύριος Υπουργός τι θα κάνει η Κυβέρνηση για να κλείσει οριστικά το θέμα σύμφωνα με τη θέληση του λαού της περιοχής.» 
      	Στην ερώτηση της κ. Καφαντάρη θα απαντήσει ο Υφυπουργός Ανάπτυξης κ. Καλαφάτης.
      Κύριε Υφυπουργέ έχετε το λόγο.
      	ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ πολύ, κυρία Πρόεδρε. 
      	Κυρία συνάδελφε, πριν από είκοσι μέρες περίπου απάντησα στην ίδια ερώτηση συναδέλφου από το ΠΑ.ΣΟ.Κ. και επαναλαμβάνω σήμερα ότι η Κυβέρνηση αντιμετωπίζει το θέμα εξόρυξης χρυσού από τα Μεταλλεία Περάματος και Πετρωτών με ιδιαίτερο σεβασμό στις απόψεις και στις ανησυχίες της τοπικής κοινωνίας και των τοπικών φορέων. 
      	Ζούμε και λειτουργούμε σε μια δημοκρατική κοινωνία, η οποία πρόσφατα έδωσε τη λαϊκή της ετυμηγορία σ’ αυτήν την Κυβέρνηση να ξεκινήσει ένα έργο το οποίο είχε ξεκινήσει το 2004 και να εφαρμόσει ένα νέο σύγχρονο αναπτυξιακό πρότυπο, εντελώς διαφορετικό απ’ αυτό που εφαρμοζόταν στη χώρα μας από τις προηγούμενες κυβερνήσεις. 
      Πρόκειται για ένα σύγχρονο αναπτυξιακό πρότυπο, που έχει στο επίκεντρο τον άνθρωπο, που σκοπεύει στη διαμόρφωση ενός ευνοϊκού επενδυτικού περιβάλλοντος, στην προστασία του φυσικού περιβάλλοντος, στην παραγωγή περισσότερου πλούτου και στη δημιουργία νέων θέσεων εργασίας. Και είναι δραματικά διαφορετικό και φυσικά πολύ καλύτερο αυτό το μοντέλο ανάπτυξης απ’ αυτό που εφαρμοζόταν από τις προηγούμενες κυβερνήσεις. Γιατί όσον καιρό εφαρμόστηκε –δηλαδή για δύο και πλέον δεκαετίες περίπου- αυτά που αποκομίσαμε ήταν διόγκωση των δημοσιονομικών ελλειμμάτων, πολύ περισσότερα προβλήματα στο θέμα της ανεργίας, διόγκωση του προβλήματος της ανεργίας, διόγκωση του δημόσιου τομέα, συρρίκνωση και αποθάρρυνση του ιδιωτικού τομέα. 
      	Στο πλαίσιο αυτό, λοιπόν, η Κυβέρνηση οφείλει απέναντι στους πολίτες να διερευνήσει κάθε πιθανή αξιοποίηση του φυσικού και ορυκτού πλούτου της χώρας. Αυτό ασφαλώς –και το τονίζω- δεν μπορεί και δεν πρέπει να γίνεται σε βάρος καμμιάς τοπικής κοινωνίας. 
      	Όμως, κυρία συνάδελφε, με την ίδια ευκολία που πολιτικά, βεβαίως, μας εγκαλείτε σήμερα, γιατί δεν κλείνουμε το θέμα ως Κυβέρνηση, μπορεί στο άμεσο μέλλον να μας κατηγορείτε που πιθανόν να χάθηκε μια σημαντική επένδυση, να σπαταλήθηκε η δυνατότητα δημιουργίας νέων θέσεων εργασίας, να υπονομεύθηκε η αναπτυξιακή προοπτική της περιοχής. 
      	Όπως γνωρίζετε, μέχρι σήμερα δεν έχει υπάρξει καμμιά μεταλλευτική δραστηριότητα στην περιοχή. Η μελέτη περιβαλλοντικών επιπτώσεων της εταιρείας έχει διορθωθεί και συμπληρωθεί με ειδικές μελέτες και πρόσθετους όρους, που τέθηκαν από όλα τα συναρμόδια Υπουργεία, ενώ μέχρι σήμερα το Υ.ΠΕ.ΧΩ.Δ.Ε., ως αρμόδιο Υπουργείο, δεν έχει εγκρίνει τους περιβαλλοντικούς όρους. 
      	Υπάρχουν ακόμη κάποιες διαδικασίες που βρίσκονται σε εξέλιξη και πρέπει να ολοκληρωθούν, για να μπορούμε με βεβαιότητα να προχωρήσουμε στο επόμενο βήμα, όποιο και αν είναι αυτό. Σε κάθε περίπτωση, όμως, και για όποια απόφαση –επαναλαμβάνω και τονίζω- η τοπική κοινωνία θα έχει πλήρη ενημέρωση και συμμετοχή. 
      	Ευχαριστώ πολύ. 
      	ΠΡΟΕΔΡΕΥΟΥΣΑ (Βέρα Νικολαΐδου): Κυρία Καφαντάρη, έχετε το λόγο. 
      ΛΙΛΑ ΚΑΦΑΝΤΑΡΗ: Κύριε Υφυπουργέ, δυστυχώς, η απάντησή σας ήταν προβλέψιμη ή μάλλον η μη απάντησή σας. Εμείς ζητήσαμε ένα καθαρό «όχι» από την Κυβέρνηση στην εξόρυξη του χρυσού και εσείς για μια φορά ακόμη τοποθετηθήκατε με ασάφεια, γιατί ασάφεια θεωρώ την απάντησή σας. 
      Υπάρχει σε εκκρεμότητα μια περιβαλλοντική μελέτη χρόνια τώρα. Πάντα κάτι εκκρεμεί. Ένα: «ναι μεν, αλλά». Αυτό που είναι ολοφάνερο πια είναι ότι ελπίζετε στην κάμψη της αντίδρασης της τοπικής κοινωνίας, κάνοντας ουσιαστικά «πλάτες» στην ξένων συμφερόντων εταιρεία «ΧΡΥΣΩΡΥΧΕΙΑ ΘΡΑΚΗΣ». 
      Ο λαός της Θράκης είναι σαφής. Δεν θέλουν την εξόρυξη και για πολλούς και σοβαρούς λόγους. Θα πληγεί ανεπανόρθωτα το περιβάλλον. Οι επιστήμονες δηλώνουν ότι η εξόρυξη χωρίς τη χρήση κυανίου δεν είναι δυνατόν να πραγματοποιηθεί. Το κυάνιο από μόνο του είναι καταστροφή για το περιβάλλον.
       Άρα, η περιβαλλοντική μελέτη που υποτίθεται ότι κάνει το Υ.ΠΕ.ΧΩ.Δ.Ε. εδώ και χρόνια, εύκολα βγαίνει το συμπέρασμα ότι είναι μια κάλυψη της Κυβέρνησης για να αφήνει στον αέρα τη λύση του προβλήματος.
      Ο λαός της Θράκης θα πληγεί και οικονομικά. Ο λίγος τουρισμός που υπάρχει στην περιοχή θα λάβει τέλος, μια και οι εκτάσεις των χρυσορυχείων είναι κοντά σε κατοικημένες περιοχές, όπως και στα παράλια.
      Τι δεσμεύσεις, κύριε Υφυπουργέ, έχει αναλάβει το Υπουργείο απέναντι σ’ αυτήν την πολυεθνική που θέλει να εκμεταλλευτεί το δικό μας πλούτο; Γιατί δικός μας πλούτος είναι. Και πώς βαπτίζετε ανάπτυξη της περιοχής την κερδοφορία μιας συγκεκριμένης εταιρείας,  όταν γνωρίζετε πολύ καλά ότι σ’ αυτές τις περιπτώσεις μόνο για υποβάθμιση της περιοχής και των κατοίκων της μπορούμε να μιλάμε; Υπάρχουν ατέλειωτα παραδείγματα για το αν είναι ανάπτυξη ή όχι αυτό. 
      Ο λαός της Θράκης φωνάζει καθαρά «όχι» από τον απλό πολίτη, από την Εκκλησία ως το Νομαρχιακό Συμβούλιο και τους Βουλευτές όλων των κομμάτων. Οφείλετε επιτέλους να το ακούσετε. Να ακούσετε και να λάβετε σοβαρά υπ’ όψιν σας αυτό το «όχι». Καμμία μελέτη, καμμία ανάπτυξη όπως εσείς την εννοείτε, δεν πρέπει να προχωρήσει. Το μόνο που πρέπει να προχωρήσει είναι η κατάργηση ή η τροποποίηση του μεταλλευτικού κώδικα ώστε να θωρακίζεται ο φυσικός και ορυκτός πλούτος της χώρας και να μην αποτελεί απροστάτευτη λεία οικονομικών συμφερόντων.
      Δώστε σαφή απάντηση σε μια κοινωνία που κράζει και είναι σε ομηρία χρόνια τώρα.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Κύριε Καλαφάτη, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία συνάδελφε, είναι ανέξοδη, άσφαιρη και πάντως δεν μας αγγίζει επ’ ουδενί και σε κανένα σημείο η κριτική στην οποία αναφέρεστε σχετικά με «πλάτες» για επιχειρήσεις, για επιχειρηματίες. Αυτό το οποίο έχουμε σαν γνώμονα αποκλειστικά και μόνο, είναι το συμφέρον της χώρας, το όφελος της χώρας, το όφελος της τοπικής κοινωνίας. Οτιδήποτε άλλο συνθηματολογικό ή πολιτικά ρηχό αναφέρεται σ’ αυτή την Αίθουσα, χαρακτηρίζει κυρίως αυτούς που το εκστομίζουν και όχι αυτούς στους οποίους απευθύνεται.
      Χρησιμοποιήσατε και στη γραπτή σας ερώτηση κάποιες διατυπώσεις για ξεπούλημα και για πολιτικό κόστος και για επιχειρηματίες. Αυτοί οι πολιτικοί χαρακτηρισμοί κατά την άποψή μας, ανήκουν σε μια άλλη εποχή, δεκαετίες πίσω. Δεν εμπεριέχουν κανένα στοιχείο ουσιώδους κριτικής. Δεν επιχειρηματολογείτε, δεν φέρνετε στοιχεία που να μας πείσουν ότι η πολιτική που ασκούμε και που σας την περιέγραψα στην πρωτολογία μας, πραγματικά μπορεί να είναι ευάλωτη σε κάποια κριτική. Σας περιέγραψα με πολύ σαφήνεια με ποιον τρόπο ακολουθούμε την κείμενη νομοθεσία.
      Επαναλαμβάνω, ότι αντιλαμβάνομαι πλήρως τις ανησυχίες της τοπικής κοινωνίας και γι’ αυτό είμαι εδώ, κάθε φορά, να απαντήσω πολλές φορές και τρεις και τέσσερις φορές, στην ίδια ερώτηση σεβόμενος τη διαδικασία του κοινοβουλευτισμού και τη μεταφορά των ανησυχιών από συναδέλφους, όπως κάνετε και εσείς σήμερα. Όμως, η Κυβέρνηση και το Υπουργείο Ανάπτυξης γνωρίζει καλά τις απόψεις των τοπικών φορέων και όλες τις κινητοποιήσεις που πραγματοποιούνται. Τέτοιου είδους, όμως, αποφάσεις δεν πρέπει να λαμβάνονται εν θερμώ, ιδιαίτερα όταν εκκρεμούν ακόμη συγκεκριμένες και σημαντικές διαδικασίες.
      Αυτή τη στιγμή που μιλάμε βρίσκεται σε εξέλιξη διαδικασία για το  συγκεκριμένο μεταλλείο. Αυτή αποτελεί μια πολύπλοκη και χρονοβόρα διαδικασία που περιλαμβάνει αυτοψίες και γνωμοδοτήσεις διαφόρων φορέων και υπηρεσιών.
      Επίσης, εκκρεμεί απόφαση του Συμβουλίου της Επικρατείας σχετικά με την προέγκριση χωροθέτησης που αφορούσε τις εγκαταστάσεις επεξεργασίας των εξορυγμένων υλικών.
      Κυρία συνάδελφε, δεν πρέπει να ξεχνάμε ότι καλώς ή κακώς το κράτος είναι αυτό που παραχώρησε το δικαίωμα εκμετάλλευσης των μεταλλείων το 1999. Στο πλαίσιο αυτό και το κράτος έχει υποχρεώσεις και η εταιρεία όμως έχει δικαιώματα. Λειτουργούμε σε μια ελεύθερη οικονομία, με κανόνες και διαδικασίες τις οποίες οφείλουμε να σεβαστούμε και να τηρούμε. Ακόμη, όμως, εφαρμόζουμε ένα αναπτυξιακό πρότυπο, όπου η κοινωνική συναίνεση αποτελεί βασικό συστατικό. Κι αυτή είναι ίσως η σημαντικότερη υποχρέωση του κράτους.
      Καταλήγοντας, θέλω να επαναλάβω ότι δεν υπάρχει έγκριση περιβαλλοντικών όρων. Αναμένουμε την ολοκλήρωση των εκκρεμών διαδικασιών. Λαμβάνουμε σοβαρά υπ’ όψιν τις απόψεις και αντιδράσεις των τοπικών φορέων.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Τρίτη είναι η με αριθμό 581/5.2.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων βελτίωσης της Εθνικής Οδού Πατρών-Πύργου.
      Η επίκαιρη ερώτηση του κ. Τσούκαλη έχει ως εξής:
      «Το πλήθος των τροχαίων ατυχημάτων που συμβαίνουν στην Εθνική Οδό Κορίνθου-Πατρών-Πύργου έχει αναστατώσει πολίτες και φορείς της Αχαΐας, οι οποίοι θέτουν επιτακτικά το θέμα των άμεσων παρεμβάσεων για την άρση της επικινδυνότητας της οδού. Ενώ για το τμήμα της Εθνικής Οδού Πατρών-Κορίνθου υπάρχει δέσμευση για την ανάθεση σχετικής εργολαβίας στο πλαίσιο του έργου κατασκευής της νέας Εθνικής Οδού, δεν συμβαίνει το ίδιο για το τμήμα Πατρών-Πύργου. Όπως προέκυψε από την πρόσφατη παράσταση εκπροσώπων των φορέων της Αχαΐας στον κύριο Υπουργό ΠΕ.ΧΩ.Δ.Ε., στο τμήμα Πατρών-Πύργου θα γίνουν παρεμβάσεις μόνο στο τμήμα που η νέα χάραξη συμπίπτει με την υφιστάμενη οδό. Έτσι, δεν πρόκειται να γίνουν παρεμβάσεις για την άρση της επικινδυνότητας στο τμήμα της Εθνικής Οδού μετά τον Αλισσό και μέχρι το Βουπράσιο.
      Να σημειωθεί ότι στο συγκεκριμένο τμήμα της Εθνικής Οδού έχουν συμβεί πολλά θανατηφόρα ατυχήματα και η λήψη συγκεκριμένων μέτρων κρίνεται απολύτως επιβεβλημένη.
      Κατόπιν αυτών ερωτάται ο κύριος Υπουργός:
      1. Προτίθεται να εντάξει στην υφιστάμενη εργολαβία για την άρση της επικινδυνότητας και το τμήμα της Εθνικής Οδού μετά τον Αλισσό;
      2. Θα ληφθούν άμεσα μέτρα, όπως συνεχείς έλεγχοι, βελτιώσεις στο οδόστρωμα, φωτισμός, σήμανση, ώστε να διασφαλιστεί η ασφαλής κυκλοφορία των οχημάτων ιδιαίτερα στα σημεία που στατιστικά στοιχεία έχουν αναδείξει ως τα πλέον επικίνδυνα;» 
       Στην επίκαιρη ερώτηση του κ. Τσούκαλη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      Κύριε Υφυπουργέ έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Είναι πράγματι, γεγονός και έχετε δίκιο ότι μετά την Πάτρα πολλά ατυχήματα συμβαίνουν και σε μερικά σημεία ο δρόμος έχει προφανώς τα χάλια του. Δεν υπάρχει καμμία αμφιβολία γι’ αυτό. Δεν είναι, όμως, ακριβές ότι ο Υπουργός είπε ότι δεν θα γίνει τίποτα μετά την Πάτρα. Αντιθέτως, συνοψίζω τρεις παρεμβάσεις που γίνονται εκ των οποίων η τρίτη είναι πολύ σημαντική κι αν υπάρχουν απορίες θα σας απαντήσω στη δευτερολογία μου.
      Πρώτη παρέμβαση. Κάθε χρόνο, όπως και το 2007 παραδείγματος χάριν, δίνουμε από πόρους του Ταμείου Εθνικής Οδοποιίας ένα μεγάλο ποσό στην Περιφέρεια Δυτικής Ελλάδας. Περίπου 11.000.000 ευρώ δόθηκαν για το κομμάτι της Δυτικής Ελλάδας εκ των οποίων ένα σημαντικό μέρος πήγε στο τμήμα μετά την Πάτρα. Άρα, τακτική και στοιχειώδης συντήρηση γίνεται. Δεν φτάνει αυτό, όμως, και συμφωνώ μαζί σας.
      Δεύτερη παρέμβαση. Το 2006 ολοκληρώθηκε μια ειδική παρέμβαση με τίτλο: «Βραχυπρόθεσμες παρεμβάσεις για τη βελτίωση του επιπέδου της οδικής ασφάλειας στον άξονα Πύργος-Ολυμπία», με την οποία μερικά κακά σημεία του δρόμου βελτιώθηκαν.
      Σημαντικότερη απ’ όλες, όμως, είναι η τρίτη παρέμβαση. Επειδή διαπιστώθηκε από μελέτη ότι υπάρχει μείζον θέμα στους ισόπεδους κόμβους μετά την Πάτρα και όχι μόνο, ολοκληρώνεται μέσα στους προσεχείς τέσσερις μήνες μία ειδική μελέτη άρσης επικινδυνότητας στον άξονα Πάτρα-Πύργος-Ολυμπία και Πύργος-Κυπαρισσία ύψους 1.000.000 ευρώ. Έχουν εγκριθεί ήδη 8.000.000 ευρώ για να αρχίσει η παρέμβαση μετά τη μελέτη αυτή, που ελπίζουμε να ολοκληρωθεί μέχρι τέλος του χρόνου. Με την παρέμβαση αυτή θα υπάρξει μια θεαματική βελτίωση της ασφάλειας στο κομμάτι αυτό. Βέβαια, όπως θα ξέρετε ασφαλώς, υπάρχει και η υποχρέωση του παραχωρησιούχου -και έχετε δίκαιο- στα νέα τμήματα για μια ουσιαστική βελτίωση των υπαρχόντων όπου συμπίπτουν και αυτό συμβαίνει μόνο στα πρώτα είκοσι χιλιόμετρα.
      Συνεπώς, οι παρεμβάσεις γίνονται ειδικές και μάλιστα για την τρίτη επεσήμανα την αξία της και κυρίως η σοβαρότητα με την οποία έγινε. Δεν δόθηκαν δηλαδή χρήματα στο νομάρχη, στο δήμαρχο για να κάνει μια παρέμβαση. Μελετάμε εμείς τις παρεμβάσεις. Έχουμε ήδη είκοσι δύο κόμβους για βελτίωση και για να σας βοηθήσω στην κατανόηση, καταθέτω δύο έγγραφα. Το πρώτο αφορά τις παρεμβάσεις του 2006 και το δεύτερο είναι ένας χρήσιμος χάρτης που δείχνει τις είκοσι δύο παρεμβάσεις που θα γίνουν εντός του 2008.
      (Στο σημείο αυτό ο Υφυπουργός κ. Θεμιστοκλής Ξανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Ο ερωτών Βουλευτής κ. Τσούκαλης έχει το λόγο.
      ΝΙΚΟΛΑΟΣ ΤΣΟΥΚΑΛΗΣ: Κύριε Υπουργέ, χαίρομαι ιδιαιτέρως που ομολογήσατε πραγματικά ότι στο τμήμα αυτό της Εθνικής Οδού από Πάτρα μέχρι Πύργο και κυρίως από Πάτρα μέχρι την είσοδο του Πύργου, δεν έχει γίνει σχεδόν τίποτα όσον αφορά τις συνθήκες ασφαλείας για την κυκλοφορία των οχημάτων στην οδό αυτή. 
      Φαντάζομαι ότι όλοι οι συνάδελφοι είναι γνώστες της σπουδαιότητας αυτής της οδικής αρτηρίας και κυρίως της επικινδυνότητας. Πρόκειται για έναν δρόμο που δεν είναι μόνο αυτοί οι ανισόπεδοι κόμβοι τους οποίους αναφέρατε εσείς, κύριε Υπουργέ. Είναι ένας δρόμος που επικοινωνεί απευθείας με τους παρακείμενους αγρούς. Δηλαδή τρακτέρ και άλλα γεωργικά μηχανήματα έχουν απευθείας πρόσβαση στην Εθνική Οδό. Είναι ένας κόμβος, ένας οδικός άξονας όπου τουλάχιστον το καλοκαίρι το κύριο τουριστικό ρεύμα που περνάει από εκεί για την Ολυμπία. 
      Όμως, υπάρχει  μια άνιση μεταχείριση σε σχέση με το τμήμα από Κόρινθο μέχρι Πάτρα, κύριε Πρόεδρε. Το ερώτημα που σας έθεσα και την άλλη φορά ενώπιον του κυρίου Υπουργού, είναι για ποιο λόγο αυτή η άνιση μεταχείριση σε σχέση με το τμήμα από Πάτρα μέχρι Κόρινθο. Γιατί να μην έχει ανατεθεί η μελέτη στην ίδια εταιρεία; Γιατί να μην γίνουν επιστημονικά οι παρεμβάσεις στα σημεία εκείνα όπου πραγματικά υπάρχει κίνδυνος; Και γιατί αφήνουμε αυτή τη σοβαρή βελτίωση στη Δ.Ε.Σ.Ε. με τους ρυθμούς που είναι γνωστοί ότι υπάρχουν; Εξ’ άλλου, τα χρονοδιαγράμματα και τα κόστη και οι χρηματοδοτήσεις δεν είναι συγκεκριμένες όπως τουλάχιστον στο άλλο τμήμα της Πατρών-Κορίνθου, κύριε Υπουργέ;
      Αυτό το οποίο ζητούν όλοι οι δήμοι και της Αχαϊας και της Ηλείας, είναι χρονοδιαγράμματα. Και κυρίως, αυτό το οποίο ζητούν να ενταχθεί στο προνομιακό καθεστώς Κορίνθου-Πατρών. 
      Και κάτι επιπλέον, κύριε Υπουργέ, που δεν έχει σχέση με το τμήμα αυτό. ‘Εχετε εγκρίνει ένα ποσό 600.000 ευρώ για τη βελτίωση της καρμανιόλας Πατρών-Κορίνθου, με υποχρέωση της εταιρείας να κάνει άμεσες παρεμβάσεις. Υπάρχει όμως μια πληροφορία η οποία έχει ανησυχήσει όλη την Πάτρα και τη δυτική Αχαϊα, ότι οι παρεμβάσεις θα ξεκινήσουν από Ελευσίνα προς Πάτρα. Εάν ισχύει αυτό, κύριε Υπουργέ, τότε…
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Τσούκαλη, μπαίνετε σε άλλο θέμα. Πρέπει να ολοκληρώσετε.
      ΝΙΚΟΛΑΟΣ ΤΣΟΥΚΑΛΗΣ: Τελειώνω, κυρία Πρόεδρε.
      Αυτό το οποίο ζητάμε είναι να ξεκινήσει από την Πάτρα, ή τουλάχιστον από  Κόρινθο, Πάτρα συγχρόνως. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Ξανθόπουλος έχει το λόγο για να δευτερολογήσει.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Λυπάμαι, γιατί δεν τα είπα καλά, ή δεν με ακούσατε. Είπα, ακριβώς, το αντίθετο, ότι εάν κάποιος πρέπει να διαμαρτυρηθεί είναι οι κάτοικοι του κομματιού Κόρινθος-Πάτρα γιατί στο άλλο κομμάτι, επαναλαμβάνω, όχι μόνον υπάρχει χρονοδιάγραμμα, αλλά πλήρης μελέτη η οποία έγινε από εμάς για να γίνει με σοβαρότητα και αντικειμενικότητα. 
      Διατίθεται φέτος, 8 συν άλλα 9.000.000 για παρεμβάσεις όχι μόνον στους κόμβους, έχετε δίκιο, αλλά και για την αποφυγή εισόδων και εξόδων ανεξέλεγκτων σε διάφορα σημεία του δρόμου κ.λπ. Αυτό γίνεται για πρώτη φορά,  στην Ελλάδα και γίνεται φέτος. Δεν γίνεται με «κάποτε», «θα» και τέτοια. Οι πιστώσεις είναι εξασφαλισμένες. 
      Συνεπώς, ορθά επισημαίνετε τον κίνδυνο, συμφωνώ μαζί σας, αλλά για πρώτη φορά οργανωμένα φέτος γίνεται αυτή η μεγάλη παρέμβαση στο κομμάτι αυτό, που το έχει πράγματι ανάγκη. Και συνεπώς, στο τέλος του 2008, επαναλαμβάνω, σε είκοσι δύο σημεία κόμβων και σε πάρα πολλά ενδιάμεσα σημεία θα υπάρχει πλέον μια θεαματικά αυξημένη οδική ασφάλεια, που είναι και το ζητούμενο.
      Για το τελευταίο που είπατε, σας πληροφορώ ότι δεν είναι ακριβές. Είναι σαφής η εντολή και η ανάθεση. Είναι για το κομμάτι Κόρινθος-Πάτρα και όχι για το προηγούμενο. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων είκοσι πέντε μαθήτριες και μαθητές και τέσσερις συνοδοί-καθηγητές από το Ε΄ Γυμνάσιο Πτολεμαΐδας Κοζάνης.
      Η Βουλή της καλωσορίζει.
      (Χειροκροτήματα απ’ όλες τις πτέρυγες)
      Επανερχόμαστε στις επίκαιρες ερωτήσεις πρώτου κύκλου και θα συζητηθεί τώρα η τρίτη με αριθμό 579/5.2.2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου –Πασχαλίδου προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων ενίσχυσης των βιοκαλλιεργητών κ.λπ..
      Η επίκαιρη ερώτηση της κ. Αμμανατίδου-Πασχαλίδου έχει ως εξής:
      «Τα έτη 2005 και 2006 χαρακτηρίστηκαν ως πολύ καλές χρονιές για τη βιολογική καλλιέργεια αφού φτάσαμε στα τρία εκατομμύρια στρέμματα. Σύμφωνα όμως με πρόσφατα στοιχεία του Υπουργείου τα στρέμματα καλλιεργούμενης γης σε πλήρες βιολογικό στάδιο (τρία έτη και άνω) μειώθηκαν κατά 40%!
      Όταν η παγκόσμια και εγχώρια ζήτηση για τα βιολογικά συνεχώς αυξάνει, τότε η μειωμένη παραγωγή και διάθεση επαρκών βιολογικών προϊόντων σημαίνει απουσία συγκροτημένης και αποτελεσματικής πολιτικής.
      Συγκεκριμένα στο Ε.Π.Α.Α. 2007 – 2013 ορίζονται οι επιλέξιμες καλλιέργειες προς επιδότηση, από όπου όμως απουσιάζουν σημαντικές κατηγορίες αγροτικών προϊόντων. Περαιτέρω επιδοτήσεις για τα επιλέξιμα προϊόντα μειώνονται σημαντικά, η δράση θα εφαρμοστεί μόνο σε εκατόν ογδόντα χιλιάδες εκτάρια, ενώ το πλαφόν για τα επιδοτούμενα στρέμματα που θα ενταχθούν στη βιολογική γεωργία δεν επαρκεί για να καλύψει κόστος παραγωγής και πιστοποίησης. 
      Να σημειωθεί ότι και ο τρόπος επιχορήγησης μέσω Κοινής Οργάνωσης Αγοράς θα είναι καταστροφικός, αφού το 90% των βιοκαλλιεργητών δεν ανήκουν σε ομάδες παραγωγών.
      Η μείωση των επιδοτήσεων, ο αποκλεισμός ορισμένων κατηγοριών προϊόντων, καθώς και η στρεβλή οργάνωση και λειτουργία βιολογικών αγορών, όπως θα προκύψει από την εφαρμογή του προεδρικού διατάγματος, αποτελούν αντικίνητρο για την ένταξη παραγωγών στη βιολογική γεωργία.
      Ερωτάται ο κύριος Υπουργός:
      Με ποια άμεσα μέτρα θα ενισχύσει τους βιοκαλλιεργητές, ώστε να ανταποκριθούν στην αυξημένη ζήτηση για βιολογικά προϊόντα;»
      Στην επίκαιρη ερώτηση της κ. Αμμανατίδου-Πασχαλίδου θα απαντήσει ο Υπουργός Αγροτικής Ανάπτυξης και Τροφίμων, κ. Κοντός.
      Κύριε Υπουργέ έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Κυρία Πρόεδρε, κυρίες και κύριοι συνάδελφοι, στα προηγούμενα τέσσερα χρόνια καταβάλαμε μία σημαντική προσπάθεια, έτσι ώστε να ενισχυθεί η βιολογική γεωργία και η κτηνοτροφία στη χώρα μας. Είχαμε σημαντικά θετικά αποτελέσματα. Από 0,8% της καλλιεργηθείσας έκτασης που ήταν τα βιολογικά προϊόντα το 2004, φθάσαμε στο 3%, όταν οι στόχοι που είχαμε θέσει ήταν το 3% να το πιάσουμε το 2010 και αντίστοιχα αυξήθηκε και η βιολογική κτηνοτροφία και είναι σημαντικό ότι αρκετοί, κυρίως νέοι άνθρωποι, ασχολήθηκαν και ασχολούνται με τα βιολογικά προϊόντα. 
      Θέλω να σας πω ότι δεν μείναμε μόνο εκεί, αλλά κάναμε μία προσπάθεια έτσι ώστε να γίνουν ευρύτερα γνωστά στην αγορά τα βιολογικά προϊόντα, να δημιουργηθεί εθνική διεπαγγελματική βιολογικών προϊόντων, έτσι ώστε να μπορούν να ανταλλάσσουν απόψεις όλοι οι εμπλεκόμενοι με την παραγωγή, την προβολή, την προώθηση και τη διακίνηση των βιολογικών προϊόντων. Δώσαμε τη δυνατότητα να δημιουργηθούν και άλλοι εκτός από τους πιστοποιητικούς οργανισμούς που λειτουργούσαν, για να μειωθεί και μειώθηκε το κόστος πιστοποίησης των βιολογικών προϊόντων και στελεχώσαμε τον αρμόδιο Οργανισμό, των Ο.Π.Ε.Γ.Ε.Π., έτσι ώστε να μπορεί να κάνει πιο αποτελεσματικούς ελέγχους.
      Απαντώντας στην ερώτησή σας θέλω να πω ότι στο Πρόγραμμα Αγροτικής Ανάπτυξης «Αλέξανδρος Μπαλτατζής» 2007-2013 ουδεμία σημαντική κατηγορία αγροτικών προϊόντων απουσιάζει από τις επιλέξιμες καλλιέργειες προς επιδότηση πλην των οπωροκηπευτικών, που με βάση κοινοτική απαίτηση –ήταν μία απαίτηση της Ευρωπαϊκής Ένωσης- ενισχύονται πλέον μέσα από την κοινή οργάνωση αγοράς οπωροκηπευτικών, είτε για τη βιολογική γεωργία είτε για την ολοκληρωμένη διαχείριση. 
      Όσον αφορά τις επιδοτήσεις, πρέπει να επισημανθεί ότι η σχετική διαβούλευση για το ύψος των επιδοτήσεων βρίσκεται σε εξέλιξη με την Ευρωπαϊκή ‘Ένωση. Δεν έχει ολοκληρωθεί. Περιμένουμε να μας καταθέσει πρόσθετα στοιχεία το Πανεπιστήμιο Αθηνών, που έχει κάνει και τις αρχικές μελέτες για τον υπολογισμό των ενισχύσεων και πιστεύουμε ότι όταν θα ολοκληρωθούν οι διαβουλεύσεις, θα έχουμε ικανοποιητικές ενισχύσεις για τους βιοκαλλιεργητές. 
      Όσον αφορά τις εκτάσεις που έχουν ενταχθεί σε συγχρηματοδοτούμενα περιβαλλοντικά μέτρα, πρέπει να πούμε ότι ναι μεν έχουμε τρία εκατομμύρια καλλιέργειες βιολογικών προϊόντων, όμως ενταγμένες στα προγράμματα είναι περίπου ενάμισι εκατομμύριο. Καλύπτονται όλες με τις πιστώσεις του προγράμματος και μάλιστα δίνεται η δυνατότητα και σε νέους βιοκαλλιεργητές, εφόσον το επιθυμούν, να ενταχθούν σε προγράμματα βιολογικής γεωργίας. 
      Επίσης λέτε ότι δεν θα μπορούν να δοθούν μέσα από την Κ.Ο.Α. οπωροκηπευτικών σε μεμονωμένους βιοκαλλιεργητές αλλά η Κ.Ο.Α. προβλέπει –και σωστά προβλέπει- μονάδες παραγωγών. 
      Η κατεύθυνση που δίνεται και από την Ευρωπαϊκή Ένωση –και θα το συζητήσουμε σε λίγο με την επερώτηση που έχει κατατεθεί από το Κομμουνιστικό Κόμμα- είναι οι συλλογικές δράσεις των αγροτών. Εκεί που δεν μπορεί να προχωρήσει κάποιος μόνος του, είτε να διεισδύσει στην αγορά είτε να τυποποιήσει τα προϊόντα είτε να μειώσει το κόστος παραγωγής, μπορεί κάλλιστα να το πετύχει εφόσον ενταχθεί σε μία συλλογική δράση, είτε μιλάμε για ομάδες παραγωγών είτε μιλάμε για συνεταιρισμούς. Γίνεται, λοιπόν, μία προσπάθεια μέσω και του κανονισμού να οργανωθούν καλύτερα οι παραγωγοί στις συλλογικές τους δράσεις. 
      	Εκτός απ’ αυτό θέλω να σας πω ότι για πρώτη φορά προβλέπεται μέσα από το πρόγραμμα αγροτικής ανάπτυξης «Αλέξανδρος Μπαλτατζής» 2007-2013 να χρηματοδοτείται και το κόστος της πιστοποίησης των αγροτικών προϊόντων. Ανά εκμετάλλευση δίνονται σημαντικές πλέον ενισχύσεις για πρώτη φορά, έτσι ώστε να επιδοτείται το κόστος πιστοποίησης των βιολογικών προϊόντων και αυτό είναι ένα πρόσθετο κίνητρο για να ενταχθούν νέοι βιοκαλλιεργητές στα βιολογικά προϊόντα.
      	ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Υπουργό.
      	Η κ. Αμμανατίδου-Πασχαλίδου έχει το λόγο.
      	ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κυρία Πρόεδρε.
      Κύριε Υπουργέ, κατ’ αρχάς θα ξεκινήσω με τα στοιχεία του Υπουργείου σας που λένε ότι έχουμε μία μείωση κατά 39,48% όσον αφορά τις καλλιεργήσιμες εκτάσεις. Αυτά δεν είναι δικά μου στοιχεία, είναι του Υπουργείου Αγροτικής Ανάπτυξης. Καταργήσατε το Εθνικό Συμβούλιο Βιολογικής Γεωργίας κι έτσι κλείσατε τις πόρτες στους εμπλεκόμενους φορείς, όπως είναι οι βιοκαλλιεργητές, οι πιστοποιητικοί οργανισμοί, οι κρατικοί φορείς, οι καταναλωτές, η λιανική και η χονδρική πώληση και οι συνεταιρισμοί.
      Αυτό που κάνατε είναι η σύσταση μιας Εθνικής Διεπαγγελματικής Οργάνωσης, αλλά εδώ νομίζω ότι έχουμε μπερδέψει τους ρόλους. Το Εθνικό Συμβούλιο Βιολογικής Γεωργίας ήθελε ρόλο καθαρά πολιτικό, ενώ η Εθνική Διεπαγγελματική το μόνο που κάνει είναι να διαχειρίζεται κονδύλια.
      Δεν θέλω εδώ να αναφερθώ και στην επιβολή συσκευασίας στα προϊόντα βιοκαλλιέργειας. Ξέρουμε πάρα πολύ καλά τι γίνεται με όλη αυτήν την ιστορία των προϊόντων, που πρέπει να είναι συσκευασμένα όπως εσείς αναφέρετε και όπως λέει και η Ευρωπαϊκή Ένωση ότι κάποια προϊόντα βιοκαλλιέργειας εξαιρούνται. Οι βιοκαλλιεργητές προσπαθούν εδώ να κατοχυρώσουν μετά από δώδεκα χρόνια ένα θεσμό των μοναδικών αγορών παραγωγών. 
      Είχαμε μία καταγγελία από το Ευρωκοινοβούλιο κι έτσι εσείς υποχωρήσατε ώστε να συμμετάσχουν και έμποροι στις αγορές αμιγών παραγωγών. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΟΥΣΑ (Βέρα Νικολαΐδου): Κυρία συνάδελφε, πρέπει να ολοκληρώσετε.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Προχωρήσατε σ’ ένα προεδρικό διάταγμα το οποίο είναι απαράδεκτο και αντιαναπτυξιακό. Οι βιοκαλλιεργητές δεν είναι πολίτες δεύτερης κατηγορίας. Τους περιορίζετε μόνο σε μία νομαρχία και δεν τους επιτρέπετε να πάνε σε κάποιον άλλο νομό. Αυτό γίνεται μόνο στην Ελλάδα. Οι τριμελείς επιτροπές ελέγχου του Υπουργείου που συστήσατε, πρώτον, λειτουργούν πλέον γραφειοκρατικά και, δεύτερον, δημιουργείτε μία εικόνα αναξιοπιστίας του ίδιου του συστήματος ελέγχου του κράτους. Θέλω να πω ότι η ένταξη στον Οργανισμό Λαϊκών Αγορών δεν έχει καμμία σχέση και οι βιοκαλλιεργητές έχουν μηδενική εκπροσώπηση. Έχουμε 65% εισαγωγές βιολογικών προϊόντων. Αυτό θα πρέπει να το αναφέρουμε. Είναι σημαντικό ότι οι βιοκαλλιεργητές πρέπει να έχουν χαμηλό κόστος παραγωγής και οι καταναλωτές να αγοράζουν ποιοτικά και φθηνά προϊόντα.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας προ πολλού, κυρία συνάδελφε. Πρέπει να ολοκληρώσετε.
      	ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ζητώ συγγνώμη, κυρία Πρόεδρε, θα πω μόνο δύο λόγια.
      	Εσείς μιλήσατε για βοήθεια στις ομάδες παραγωγών και στους συνεταιρισμούς βιοκαλλιεργητών. Περιμένω, κύριε Υπουργέ, να δω τι θα κάνετε από δω και πέρα. Θέλω να ρωτήσω αν θα αυξήσετε βέβαια τα κονδύλια -μου είπατε κάποια πράγματα- και αν θα αναμορφώσετε το θεσμικό πλαίσιο με στόχο τη στήριξη του παραγόμενου προϊόντος και την επιστημονική στήριξη των παραγωγών. 
      Θα απαγορεύσετε τη χρήση μεταλλαγμένων προϊόντων και ζωοτροφών; 
      ΠΡΟΕΔΡΕΥΟΥΣΑ (Βέρα Νικολαΐδου): Κυρία Αμμανατίδου, θα πρέπει να ολοκληρώσετε. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ένα τελευταίο. 
      Θα θέλαμε να προωθήσετε τα βιολογικά προϊόντα στις καντίνες των σχολείων, στα νοσοκομεία, στα στρατόπεδα και αν μη τι άλλο μέσα στη Βουλή.
      Ευχαριστώ.
       ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, δευτερολογείτε για δύο λεπτά. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, θεωρώ ότι απαντώ σε επερώτηση. 
      Πάντως θέλω να πω ότι συμφωνώ απόλυτα με την κυρία συνάδελφο όσον αφορά στην καθιέρωση των βιολογικών προϊόντων στα σχολεία, στα νοσοκομεία και εδώ στη Βουλή. 
      Συμφωνώ μαζί σας και πρέπει να σας πω ότι ήδη έχει ξεκινήσει μια διαβούλευση, μια συζήτηση  μάλλον, με τους αρμόδιους του Υπουργείου Παιδείας και του Υπουργείου Υγείας, έτσι ώστε να διατίθενται βιολογικά προϊόντα ιδιαίτερα στα σχολεία, για να γίνουν γνωστά τα βιολογικά προϊόντα στους μαθητές και να συνεχίσουν να τα καταναλώνουν και αργότερα. 
      Θέλω να σας πω ότι υπήρχε το Εθνικό Συμβούλιο Βιολογικών Προϊόντων το οποίο συνήλθε δυο φορές και τίποτα απ’ αυτά που αποφασίστηκαν ποτέ δεν υλοποιήθηκε. Ενώ η Εθνική Διεπαγγελματική Οργάνωση Βιολογικών Προϊόντων συνέρχεται, αποφασίζει, δεν διαχειρίζεται κονδύλια όπως αναφέρατε –δεν ξέρω από πού πήρατε αυτήν την πληροφορία- αλλά ουσιαστικά αποτελεί και τον σύμβουλο του Υπουργείου Αγροτικής Ανάπτυξης και Τροφίμων. 
      Για τις λαϊκές αγορές βιολογικών προϊόντων θέλω να σας πω ότι έγινε ευρεία διαβούλευση, έγιναν πάρα πολλές συσκέψεις. Την αρμοδιότητα έχει το Υπουργείο Ανάπτυξης. Καταλήξαμε σε ένα προεδρικό διάταγμα το οποίο καλύπτει σε ένα πολύ μεγάλο ποσοστό τους βιοκαλλιεργητές και αυτούς οι οποίοι διαθέτουν βιολογικά προϊόντα. 
      Η βιολογική γεωργία και η βιολογική κτηνοτροφία είναι  μια διαφορετική κουλτούρα και πρέπει να το καταλάβουμε. Είναι μια νοοτροπία που διαπνέει κυρίως νέους αγρότες. Όμως, εκείνο που πρέπει επίσης να αντιληφθούμε είναι ότι δεν πρέπει να την στηρίξουμε μόνο στις επιδοτήσεις και στις ενισχύσεις. Για πολλά χρόνια η ελληνική γεωργία δυστυχώς βασίστηκε στις επιδοτήσεις. Ακολούθησε μια στρεβλή ανάπτυξη. 
      Εκείνο, λοιπόν, που θα πρέπει να γίνει είναι να προβληθούν με τον καλύτερο τρόπο τα βιολογικά προϊόντα, να αυξηθεί η παραγωγή. Συμφωνώ ότι γίνονται εισαγωγές και θα πρέπει με δικά μας προϊόντα να καλυφθεί το κενό αυτό. Να γίνουν γνωστά τα βιολογικά προϊόντα έτσι ώστε να υπάρχει με την υψηλή εμπορική αξία και την υψηλή εμπορική τιμή ένα κίνητρο για να μπορέσουμε να αναπτύξουμε τη βιολογική γεωργία και την κτηνοτροφία. Πάντως θέλω να σας ότι και σε επίπεδο Ευρωπαϊκής Ένωσης δίνεται μια μάχη έτσι ώστε να βελτιωθούν οι επιδοτήσεις, έτσι ώστε να μπορέσουν και άλλοι βιοκαλλιεργητές να τύχουν ενισχύσεων που, όπως είπα όμως, δεν πρέπει  να είναι το μοναδικό κίνητρο για την ανάπτυξη της βιολογικής γεωργίας και κτηνοτροφίας στον τόπο μας. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ. 
      Επανερχόμαστε στις επίκαιρες ερωτήσεις δευτέρου κύκλου και θα συζητηθεί η τέταρτη με αριθμό 574/5-2-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Ανάπτυξης, σχετικά με την κατάργηση της διατίμησης σε προϊόντα κυλικείων  δημοσίων χώρων κ.λπ..
      Η επίκαιρη ερώτηση του κ. Ροντούλη έχει ως εξής:
      «Με πρόσφατη απόφαση του Σ.τ.Ε. καταργείται η επιβολή διατίμησης στα προϊόντα των κυλικείων που βρίσκονται σε αεροδρόμια, αθλητικούς χώρους, αρχαιολογικούς χώρους, σταθμούς Ο.Σ.Ε.-Κ.Τ.Ε.Λ., επιβατηγά πλοία, κινηματογράφους, θέατρα.
      Το σκεπτικό της απόφασης είναι ότι πρέπει να διασφαλίζεται σε κάθε περίπτωση πως οι ανώτατες τιμές δεν είναι κάτω του κόστους. Όμως εύκολα μπορεί να αντιληφθεί κανείς ότι η «απελευθέρωση» στις τιμές των προϊόντων κυλικείων θα οδηγήσει σε νέες ανατιμήσεις και φαινόμενα αισχροκέρδειας, επιβαρύνοντας επιπροσθέτως τον ήδη υψηλό δείκτη της ακρίβειας και υπονομεύοντας έτι περαιτέρω την ήδη καχεκτική αγοραστική δύναμη των καταναλωτών. 
      Συνεπώς ερωτάται ο κύριος Υπουργός:
      1. Θα υπάρξει πρωτοβουλία του Υπουργείου Ανάπτυξης στην κατεύθυνση μιας νέας νομοθετικής ρύθμισης που θα επαναφέρει το καθεστώς διατίμησης στα προϊόντα των προαναφερθέντων κυλικείων;
      2. Με ποια άλλα μέτρα σκοπεύει το Υπουργείο να προστατεύσει τους καταναλωτές από ανεξέλεγκτα φαινόμενα  κερδοσκοπίας, που μετά τις πρόσφατες εξελίξεις σίγουρα θα εκδηλωθούν σε κυλικεία «κλειστών» δημοσίων χώρων;»
      Στην επίκαιρη ερώτηση του κ. Ροντούλη θα απαντήσει ο Υφυπουργός Ανάπτυξης κ. Βλάχος. 
      Κύριε Υφυπουργέ, έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ευχαριστώ, κυρία Πρόεδρε.
      Θέλω να ενημερώσω τους συναδέλφους ότι υπήρχε μια αγορανομική διάταξη από το 2003 η οποία ρύθμιζε ανώτατες τιμές σε μια σειρά προϊόντων που πωλούνταν σε κυλικεία, σε δημόσιους χώρους. Αυτή το 2005 έπεσε στο Συμβούλιο της Επικρατείας στο σύνολό της.
      Τότε, η πολιτική ηγεσία του Υπουργείου Ανάπτυξης διά των κυρίων Σιούφα και Παπαθανασίου έφερε μία νέα αγορανομική διάταξη, η οποία ίσχυε μέχρι τώρα. Πριν λίγες μέρες, όπως όλοι γνωρίζουμε, είχαμε πάλι την απόφαση του Συμβουλίου της Επικρατείς για την ακύρωση αυτής της αγορανομικής διατάξεως. Η διαφορά είναι ότι αυτήν τη φορά η αγορανομική διάταξη δεν ακυρώθηκε στο σύνολό της, αλλά μόνο μία παράγραφος, η παράγραφος που έχει να κάνει με τις τιμές και με το κόστος των προϊόντων που πωλούνται, που σημαίνει ότι το Συμβούλιο της Επικρατείας δέχθηκε τη λογική της αγορανομικής διάταξης, που όριζε κάποιους συγκεκριμένους χώρους, στους οποίους πρέπει να πωλούνται προϊόντα με διατιμωμένες τιμές.
      Μέσα σε αυτό το κλίμα που έχει δημιουργηθεί, εμείς περιμένουμε, γιατί όλα αυτά που είπα είναι από πληροφορίες, να καθαρογραφεί η οριστική απόφαση, να λάβουμε γνώση ακριβώς των λεπτομερειών και του σκεπτικού του Συμβουλίου της Επικρατείας και ανάλογα να πράξουμε.
      Είναι ενθαρρυντικό, όμως, και θέλω και πάλι να το τονίσω, ότι η αγορανομική διάταξη δεν αμφισβητήθηκε στο σύνολό της, που σημαίνει ότι μας δίνει τη δυνατότητα να επανέλθουμε, ίσως με πιο λεπτομερή και πιο τεκμηριωμένα στοιχεία, προσεχώς.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύρια Πρόεδρε.
      Κύριε Υφυπουργέ, δεν κατάλαβα τι είπατε. Σας έκανα ένα απλό ερώτημα και περίμενα μία απλή απάντηση. Θα υπάρξει νέα νομοθετική ρύθμιση ή όχι; Είπατε ότι θα περιμένουμε, θα καθαρογραφεί η απόφαση κ.λπ.. Ξέρετε, ο άνθρωπος που πεινάει, δεν περιμένει, δεν μπορεί να περιμένει. Και εδώ μιλάμε για το φαινόμενο της ακρίβειας και της αισχροκέρδειας. Περιττό να σας τονίσω το γεγονός ότι σύμφωνα με πρόσφατη μελέτη της Γ.Σ.Ε.Ε., αν δούμε την αγοραστική δύναμη του κατώτατου μισθού το 1984 και την αγοραστική δύναμη του κατώτατου μισθού σήμερα, θα παρατηρήσουμε ότι υπάρχει μία πτώση της τάξεως του 4%. Έχουμε, δηλαδή, μία στασιμότητα στους μισθούς από τη μία πλευρά και μία μεγέθυνση της αισχροκέρδειας και της ακρίβειας από την άλλη. Αυτό είναι η γυμνή και καθαρή αλήθεια. 
      Εδώ τώρα με την απόφαση του Συμβουλίου της Επικρατείας πάμε να δημιουργήσουμε καντίνες πέντε και επτά αστέρων, διότι περί αυτού πρόκειται. Και ερωτώ: Δεν ελήφθη υπ’ όψιν, μιας που αναφερόμαστε σε τιμές, όπως είπαμε,  κάποιων προϊόντων, ότι στους χώρους αυτούς δεν λειτουργεί ο ανταγωνισμός, δεν έχουμε έναν ελεύθερο ανταγωνισμό; Έχουμε κάποιες τιμές, που κάποιος ιδιώτης τις ορίζει και ο καταναλωτής-πελάτης θα πρέπει να συμβιβαστεί με τους κανόνες του συγκεκριμένου χώρου και του συγκεκριμένου ιδιώτη. 
      Το άλλο μεγάλο θέμα, που θα πρέπει να λάβετε υπ’ όψιν, είναι το εξής: Συμμετέχει κατά έμμεσο τρόπο το κράτος σε αυτήν την πυροδότηση των τιμών σε αυτούς τους κλειστούς χώρους; Συμμετέχει, κύριε Υφυπουργέ, διότι τα ενοίκια που καλούνται να πληρώσουν οι ιδιοκτήτες των κυλικείων είναι υπέρογκα σε κάποιες περιπτώσεις. Άρα τι γίνεται; Κατά φυσιολογικό τρόπο μεταβιβάζουμε το κόστος στον πολίτη, στον πελάτη, στον καταναλωτή. Αυτό θα πρέπει να το δείτε και ως παρέμβαση του κράτους στον ευαίσθητο αυτόν τομέα.
      Βεβαίως σήμερα ακούσαμε από τις τηλεοράσεις δηλώσεις του αξιότιμου Υπουργού Ανάπτυξης κ. Φώλια, ο οποίος ούτε λίγο ούτε πολύ είπε ότι το κράτος απεκδύεται των ευθυνών του -εξ ου και η ερώτησή μου περί της αναγκαιότητας νέας νομοθετικής ρύθμισης- και θα πρέπει να επέμβουν οι καταναλωτές.
      Δηλαδή τι θα πρέπει να κάνουν, κύριε Υφυπουργέ, οι καταναλωτές; Θα πρέπει, όταν πηγαίνουν σε έναν αρχαιολογικό χώρο, να κουβαλάνε νερό και καφέδες μαζί τους; Στα παιδάκια που θα έχουν οι γονείς δίπλα, θα τους λένε «Μην πίνετε νερό» και θα πάνε στο διπλανό χώρο για να βρουν νερό για τα παιδάκια; Αυτό λέτε, δηλαδή; Για να καταλάβουμε ποια είναι η ευθύνη του καταναλωτή, πού σταματά η ευθύνη του καταναλωτή και πού αρχίζει η ευθύνη των αρχών του κράτους.
      Για να ολοκληρώσω, κύριε Υφυπουργέ, υπάρχει το φαινόμενο της τρωθείσας αξιοπιστίας του ελληνικού κράτους στον ευαίσθητο χώρο που λέγεται προστασία του εισοδήματος των ελληνικών νοικοκυριών και μάλιστα των αδύναμων οικονομικά οικογενειών. Αυτήν την τρωθείσα αξιοπιστία θα πρέπει να την επαναφέρετε με μία νέα νομοθετική διάταξη, που θα διασφαλίζει τον καταναλωτή. Αν δε το πράξετε τούτο, να ξέρετε ότι προσφέρετε και μία μεγάλη υπηρεσία στον ελληνικό τουρισμό, διότι καθιστάμεθα με την πολιτική που ακολουθείται, αφερέγγυοι στα μάτια εκατομμυρίων ανθρώπων, που επισκέπτονται τη χώρα.
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υφυπουργός Ανάπτυξης κ. Βλάχος.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κύριε συνάδελφε, νομίζω ότι μπερδέψατε πολλά πράγματα. Μάλιστα, θέλω να επισημάνω ότι αποπειραθήκατε να λαϊκίσετε κιόλας.
      ΑΣΤΕΡΙΟΣ ΡΟΝΤΟΥΛΗΣ: Τα περί λαϊκισμού τα έχουμε ακούσει.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Μπερδέψατε τα εισοδήματα, μπερδέψατε τις δηλώσεις του Υφυπουργού με αυτό που ρωτήσατε. 
      ΑΣΤΕΡΙΟΣ ΡΟΝΤΟΥΛΗΣ: Για την ακρίβεια μιλήστε.
      ΠΡΟΕΔΡΕΥΟΥΣΑ (Βέρα Νικολαΐδου): Σας παρακαλώ, κύριε Ροντούλη.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Ρωτήσατε πολύ απλά για τη συγκεκριμένη αγορανομική διάταξη. Γι’ αυτήν σας απάντησα.
      ΑΣΤΕΡΙΟΣ ΡΟΝΤΟΥΛΗΣ: Άλλα λόγια να αγαπιόμαστε.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Επειδή όποτε σας συμφέρει θυμάστε να είστε νομιμόφρονες και όποτε το ξεχνάτε παριστάνετε τους επαναστάτες, σας είπα πολύ απλά ότι εμείς δεν μπορούμε να κινηθούμε προς καμμία κατεύθυνση, προτού να δούμε την επίσημη απόφαση του Συμβουλίου της Επικρατείας.
      ΑΣΤΕΡΙΟΣ ΡΟΝΤΟΥΛΗΣ: Αφού την ξέρετε την απόφαση.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Εάν εσείς την ξέρετε, να μας την φέρετε. 
      ΑΣΤΕΡΙΟΣ ΡΟΝΤΟΥΛΗΣ: Την ξέρετε την απόφαση.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Ροντούλη, σας παρακαλώ, όχι διάλογος.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Εάν την ξέρετε, να μας την φέρετε. Εμείς έτσι έχουμε μάθει να λειτουργούμε. 
      Είπα -και δεσμεύθηκα απέναντι στο ελληνικό Κοινοβούλιο- ότι μόλις πάρουμε την καθαρογραμμένη, την τελική απόφαση του Συμβουλίου της Επικρατείας -γιατί σύμφωνα με πληροφορίες σήμερα γνωρίζουμε, ανεπίσημα- θα επαναφέρουμε τη λογική της προηγούμενης αγορανομικής διάταξης, προκειμένου να καλύψουμε τους καταναλωτές, διότι πολύ απλά δεν δεχόμαστε σε αυτούς τους χώρους, που όντως η αγορά λειτουργεί μονοπωλιακά, να μην υπάρχει δυνατότητα επιλογών. Αυτό, όμως, σήμερα δεν μπορώ να το αναλύσω, εάν δεν δούμε νομικά πώς το Συμβούλιο της Επικρατείας τεκμηριώνει αυτήν την ακύρωση. 
      Επεσήμανα –το λέω και πάλι, για να το κατανοήσουμε όλοι- ότι είναι θετικό πως δεν ακυρώθηκε στο σύνολό της η αγορανομική διάταξη, αλλά μόνο ως προς την παράγραφο των τιμών. Αποδέχεται ότι στα σημεία αυτά υπάρχει μονοπωλιακή προμήθεια αγαθών και ως εκ τούτου, μας δίνει, όπως είπα και στην πρωτολογία μου, το πάτημα, τη δυνατότητα να επανέλθουμε. Και θα επανέλθουμε αμέσως μόλις έχουμε την οριστική απάντηση του Συμβουλίου της Επικρατείας. Νομίζω ότι ουσιαστικά και η δική σας τοποθέτηση δεν είναι διαφορετική από αυτήν που είπα τώρα.
      Κύριε συνάδελφε, ό,τι άλλο θέλετε να αναμείξετε σε αυτήν την τοποθέτηση, νομίζω πως δεν έχει σχέση με την ερώτηση και δεν ήρθα γι’ αυτό να απαντήσω.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμεθα στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 39/1-2-2008 επερώτηση των Βουλευτών του Κομμουνιστικού Κόμματος Ελλάδας κ.κ. Αλέκα Παπαρήγα, Σπυρίδωνος Χαλβατζή, Αχιλλέα Κανταρτζή, Κωνσταντίνου Αλυσανδράκη, Νικόλαου Γκατζή, Ιωάννη Ζιώγα, Κωνσταντίνου Καζάκου, Σοφίας Καλαντίδου, Γαρυφαλίας (Λιάνας) Κανέλλη, Νικολάου Καραθανασόπουλου, Δήμου Κουμπούρη, Ευθαλίας (Λίλας) Καφαντάρη, Γεωργίου Μαρίνου, Γεωργίου Μαυρίκου, Παναγιώτας-Εύας Μελά, Νικόλαου Μωραΐτη, Βαρβάρας (Βέρας) Νικολαΐδου, Ελπίδας Παντελάκη, Ιωάννη Πρωτούλη, Σταύρου Σκοπελίτη, Δημητρίου Τσιόγκα και Χαράλαμπου Χαραλάμπους προς τους Υπουργούς Αγροτικής Ανάπτυξης και Τροφίμων, Ανάπτυξης και Οικονομίας και Οικονομικών, σχετικά με τις Συνεταιριστικές Οργανώσεις.
      Για τη συζήτηση της επερώτησης ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Ιωάννης Τραγάκης ορίζει ως Κοινοβουλευτικό Εκπρόσωπο το Βουλευτή κ. Αναστάσιο Καραμάριο.
      Επίσης, ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δημήτριος Ρέππας ορίζει ως Κοινοβουλευτικό Εκπρόσωπο τον Βουλευτή κ. Ευάγγελο Αργύρη.
      Ο Πρόεδρος της Κοινοβουλευτικής Ομάδας του ΣΥ.ΡΙΖ.Α. ορίζει για τη συζήτηση της επερώτησης ως Κοινοβουλευτικό Εκπρόσωπο τη Βουλευτή κ. Ευαγγελία Αμανατίδου-Πασχαλίδου.
      Τέλος, ο Κοινοβουλευτικός Εκπρόσωπος του ΛΑ.Ο.Σ. κ. Κωνσταντίνος Αϊβαλιώτης ορίζει για τη συζήτηση της επερώτησης ως Κοινοβουλευτικό Εκπρόσωπο το Βουλευτή κ. Αστέριο Ροντούλη.
      Το λόγο έχει ο πρώτος επερωτών κ. Σταύρος Σκοπελίτης.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
      Κυρίες και κύριοι Βουλευτές, σε μία περίοδο που κυριαρχεί η παραπληροφόρηση και οι προσπάθειες αποπροσανατολισμού της κοινής γνώμης, συνδυασμένες με εκείνες της αποσιώπησης της φωνής και των θέσεών του, το Κομμουνιστικό Κόμμα ακόμα πιο αποφασιστικά επιμένει και θα επιμένει να φέρνει στο προσκήνιο -και να αγωνίζεται- τα πραγματικά προβλήματα που απασχολούν τον ελληνικό λαό, εκείνα τα προβλήματα που έχουν σχέση με το επίπεδο της ζωής του, με τις αγωνίες και τους αγώνες του, τα οποία παίρνουν καθημερινά ολοένα και μεγαλύτερες διαστάσεις εξαιτίας της εφαρμοζόμενης πολιτικής. 
      Ένα τέτοιο πρόβλημα που απασχολεί τη μικρομεσαία αγροτιά μας αλλά και τους εργαζόμενους είναι και αυτό που θίγουμε με την επερώτησή μας και που αφορά τις εταιρείες μετοχικού ενδιαφέροντος Α.Τ.Ε.-Α.Σ.Ο.. Το ότι τους απασχολεί το δείχνουν οι κινητοποιήσεις αυτών των ημερών στην Ξάνθη, κινητοποιήσεις ενάντια στην ιδιωτικοποίηση αυτών των εταιρειών, στις οποίες το Κομμουνιστικό Κόμμα Ελλάδας εκφράζει την πλήρη αγωνιστική συμπαράστασή του.
      Είναι γνωστό ότι οι εταιρείες αυτές δημιουργήθηκαν –στην πλειοψηφία τους βέβαια- τη δεκαετία του 1960. Η δημιουργία τους αποτελεί θετική εξαίρεση στη λειτουργία της Αγροτικής Τράπεζας, που αναγκάστηκε βέβαια να το κάνει, για να στηρίξει στοιχειωδώς αγροτικά προϊόντα και αγροτικές περιοχές, σε μια περίοδο που παρόμοιες επενδύσεις δεν ήταν ελκυστικές για το ιδιωτικό κεφάλαιο και δεν ήταν ελκυστικές, γιατί δεν διασφάλιζαν γρήγορη, εύκολη και μεγάλη κερδοφορία, όπως είναι η επιδίωξή του.
      Εδώ και χρόνια, όμως και παρ’ όλο ότι στο θεσμικό πλαίσιο αυτών των εταιρειών υπήρχε πρόβλεψη μετεξέλιξής τους σε συνεταιριστικές εταιρείες, καθώς και απαγόρευση πώλησης μετοχών σε τρίτους, αρκετές από αυτές τις εταιρείες έχουν περάσει στα χέρια των ιδιωτών, παραδείγματος χάριν «ΑΓΝΟ», «ΟΛΥΜΠΟΣ» κ.λπ.. Τώρα, το γιατί το ιδιωτικό κεφάλαιο μετέτρεψε την αρχική του αδιαφορία σε ενδιαφέρον και μάλιστα ζωηρό γι’ αυτές τις εταιρείες, υπάρχουν συγκεκριμένοι λόγοι και βέβαια  κυρίαρχος ανάμεσά τους ήταν η εξασφάλιση της κερδοφορίας αυτών των εταιρειών. Μια κερδοφορία, που πέρα από τους άλλους παράγοντες, όπως τα έργα υποδομής που έγιναν στην ύπαιθρο και μείωσαν το κόστος παραγωγής, οφείλονται, κατά κύριο λόγο, στην κοινή αγροτική πολιτική της Ευρωπαϊκής Ένωσης και στις αλλεπάλληλες αναθεωρήσεις της που εξασφάλιζαν πάμφθηνη πρώτη ύλη στις βιομηχανίες και την εξασφάλιζαν με τη μείωση των τιμών των αγροτικών προϊόντων και καλύπτοντας τη μείωση που αυτή προκαλούσε στο εισόδημα των αγροτών με τις επιδοτήσεις που γινόντουσαν από τον κρατικό προϋπολογισμό. Βέβαια, όχι στο ύψος της μείωσης του εισοδήματος. 
      Η εξασφάλιση, λοιπόν, της κερδοφορίας ήταν ο κύριος παράγοντας που μετέτρεψε την αρχική αδιαφορία των ιδιωτών στο να βάλουν στο χέρι αυτές τις εταιρείες. Σε αυτό βέβαια τους βοήθησε και η Αγροτική Τράπεζα. Οι αλλαγές που έγιναν στην τράπεζα από την εφαρμογή των τραπεζιτικών κοινοτικών οδηγιών και ειδικότερα ο περιορισμός των αντικειμένων της τράπεζας στις χρηματοπιστωτικές δραστηριότητες και μόνο κατά κύριο λόγο, την οδήγησαν, όχι μόνο στο να αλλάξει την αρχική της θέση απέναντι σε αυτές τις εταιρείες, αλλά και να γίνει αβανταδόρος του ιδιωτικού κεφαλαίου στο να περάσουν στα χέρια του. Ένα πέρασμα που έγινε σε αρκετές περιπτώσεις με εξαιρετικά αδιαφανείς τρόπους και μεθοδεύσεις. Χαρακτηριστική η περίπτωση ενός τέτοιου ρόλου της Α.Τ.Ε. αποτελεί η πώληση της «ΑΓΝΟ» στον ιδιωτικό όμιλο «ΚΟΛΙΟΣ Α.Ε.». Είναι γνωστό ότι η Α.Τ.Ε. την έβαλε σε εκκαθάριση την «ΑΓΝΟ», την αγόρασε στον πλειστηριασμό που έγινε η ίδια Α.Τ.Ε. και μετά τη ξεπούλησε στον «ΚΟΛΙΟ» με αντίτιμο που δεν είχαν δικαίωμα να το μάθουν ούτε οι Βουλευτές, επειδή –λέει- παραβιαζόταν το επιχειρηματικό απόρρητο του νέου ιδιοκτήτη.
      Τέλος, και στη σχέση με το ρόλο που έπαιξε η Α.Τ.Ε. σε αυτήν την κατεύθυνση, πρέπει να τονίσουμε και τους εκβιασμούς τους προς τους αγρότες και τους συνεταιρισμούς, κόψιμο των χρηματοδοτήσεων κ.λπ. και μια σειρά άλλες μεθοδεύσεις που οδήγησαν στη συνειδητή χρεοκοπία αυτών των εταιρειών, έτσι που να φαντάζει μονόδρομος το ξεπούλημά τους στο ιδιωτικό κεφάλαιο.
       Η πρώτη και κύρια ευθύνη, όμως, ανήκει στις κυβερνήσεις του ΠΑ.ΣΟ.Κ. και της Νέας Δημοκρατίας. Οι κυβερνήσεις αυτές ανταποκρινόμενες στις απαιτήσεις του ιδιωτικού κεφαλαίου και προωθώντας τις καπιταλιστικές αναδιαρθρώσεις στον αγροτικό τομέα, μεθόδευσαν και διευκόλυναν με όλους τους τρόπους το ξεπούλημά τους. Και το έκαναν, προτάσσοντας φτηνές, φτηνιάρικες θα πω, δικαιολογίες γι’ αυτό, ή επικαλούμενες υπαρκτά προβλήματα, για τα οποία όμως, η μεγαλύτερη ευθύνη ανήκει στις ίδιες τις κυβερνήσεις και στην Α.Τ.Ε..
       Σε αυτές τις απαράδεκτες μεθοδεύσεις τους είχαν σαν συνεργάτες τις ηγεσίες της ΠΑ.Σ.Ε.ΓΕ.Σ., της ΓΕ.Σ.Α.Σ.Ε., της ΣΥ.Δ.Α.Σ.Ε.. Η ΠΑ.Σ.Ε.ΓΕ.Σ. μάλιστα, όπως είναι γνωστό, διαμόρφωσε και σχετική πρόταση για την ίδρυση συνεταιριστικής εταιρείας συμμετοχών, πρόταση που στην ουσία, αφ’ ενός, διευκολύνει το ξεπούλημα των εταιρειών αυτών, αφού υπάρχουν πολλοί τρόποι οι έχοντες το 41% των μετοχών, ο ιδιώτης, να ελέγξει την εταιρεία και αφ’ ετέρου, προωθεί την ταξική συνεργασία, σύμφωνα με την οποία οι εργαζόμενοι και οι μικρομεσαίοι αγρότες δεν έχουν αντίθετα, αλλά κοινά συμφέροντα με τους εμποροβιομηχάνους, στους οποίους παραχωρεί το 49% των μετοχών της συνεταιριστικής αυτής εταιρείας. Βέβαια, τη θεωρητική αυτή άποψη η ΠΑ.Σ.Ε.ΓΕ.Σ., όπως είναι γνωστό, φρόντισε προηγούμενα να την κατοχυρώσει σε αντίστοιχα άρθρα του νόμου για τους συνεταιρισμούς, δηλαδή του ν. 2810/2000.
      Κυρίες και κύριοι Βουλευτές, σ' αυτόν τον βαθιά αντιαγροτικό δρόμο πορεύεται και η σημερινή  Κυβέρνησης της Νέας Δημοκρατίας. Μεθοδεύει, μαζί με τη διοίκηση της Α.Τ.Ε., το ξεπούλημα της συνεταιριστικής γαλακτοβιομηχανίας «ΡΟΔΟΠΗ», μία εταιρεία που ήταν κερδοφόρα ολόκληρη την τελευταία δεκαετία και που τα κέρδη της, το πρώτο εννεάμηνο του 2007, έφθασαν τα 300.000 ευρώ.
      Προχωράει στην ιδιωτικοποίηση – ξεπούλημα της συνεταιριστικής εταιρείας «ΔΩΔΩΝΗ». Μία ιδιωτικοποίηση που προωθείται με την απόφαση της Α.Τ.Ε. να την εισαγάγει στο Χρηματιστήριο.
      Πρέπει δε να σημειώσουμε εδώ ότι δυνατότητα να κάνει κάτι τέτοιο της δόθηκε με την αγορά των μετοχών της Ε.Α.Σ. Άρτας και Πρέβεζας, που είχαν στη «ΔΩΔΩΝΗ». Με την αγορά αυτών των μετοχών η Α.Τ.Ε. συγκέντρωσε το απαιτούμενο 67% των μετοχών με αποτέλεσμα να αποφασίζει από μόνη της. Γι’ αυτό και οι διοικήσεις των δύο αυτών ενώσεων είναι συμμέτοχες στο έγκλημα που επιχειρεί η Κυβέρνηση. Και όπως είναι γνωστό στις διοικήσεις αυτών των δύο ενώσεων βρίσκονται συνεταιριστές της Νέας Δημοκρατίας και του ΠΑ.ΣΟ.Κ.. 
      Την ιδιωτικοποίηση της εταιρείας «ΔΩΔΩΝΗ», όπως τονίζουμε και στην επερώτησή μας, υπηρετεί και η πώληση του εργοστασίου ζωοτροφών της «ΕΛΒΙΖ» στα Γιάννενα. Και αυτό γιατί με την πώληση αυτή, η διοίκηση της Α.Τ.Ε. μεγαλώνει την προίκα της «ΔΩΔΩΝΗΣ» και έτσι γίνεται πιο ελκυστική στους αετονύχηδες του Χρηματιστηρίου. Ταυτόχρονα, βέβαια, ιδιωτικοποιεί ένα σημαντικό κομμάτι της «ΕΛΒΙΖ», στην οποία η Α.Τ.Ε. είναι μεγαλομέτοχος. Δηλαδή, με ένα σμπάρο δυο τρυγόνια, όπως λέει και ο λαός μας. 
      Η ιδιωτικοποίηση αποτελεί τη μία πλευρά της πολιτικής που ακολουθεί η Κυβέρνηση, κύριοι συνάδελφοι, απέναντι σε αυτές τις εταιρείες. Η άλλη πλευρά είναι η χρεοκοπία τους. Αυτό γίνεται με τις συνεταιριστικές εταιρείες «ΣΕΚΑΠ», «ΣΕΒΑΘ» και «ΣΕΠΕΚ». Την μεν «ΣΕΚΑΠ», αρνούμενη τη χρηματοδότηση της από τη Α.Τ.Ε., ώστε να κάνει τις απαιτούμενες επενδύσεις που θα εκσυγχρονίσουν το μηχανολογικό τους εξοπλισμό και επιβάλλοντάς της το leasing που την επιβαρύνει με μεγάλο επενδυτικό κόστος, που ξεπερνάει τα 18.000.000 ευρώ. Ακόμα αρνείται να τη χρηματοδοτήσει με κεφάλαια κίνησης, αλλά της ζητά να προκαταβάλει τον αυξημένο ειδικό φόρο που επέβαλε στα φθηνά τσιγάρα, ικανοποιώντας σχετικό αίτημα των πολυεθνικών του κλάδου. Ταυτόχρονα εκποιεί περιουσιακά της στοιχεία για την εξόφληση των παλαιών χρεών της.
      Όλα τα παραπάνω μέτρα ένα και μοναδικό στόχο υπηρετούν: Τα συμφέροντα των πολυεθνικών του κλάδου, οι οποίες μέσα από το κλείσιμο της «ΣΕΚΑΠ» επιδιώκουν να καρπωθούν το μερίδιο που αυτή έχει στην αγορά και το οποίο ανέρχεται στο 11,5%.
      Την τακτική της άρνησης της χρηματοδότησης εφαρμόζει η Α.Τ.Ε. και η Κυβέρνηση και στην περίπτωση της «ΣΕΒΑΘ», με αποτέλεσμα να απαξιώνεται τεχνολογικά η εταιρεία και να μην πληρώνει έγκαιρα τους εργαζόμενους. Ταυτόχρονα κλείνει κερδοφόρα τμήματά της, όπως αυτά των κατεψυγμένων και βάζει σε κίνδυνο το τυπογραφείο της, στερώντας έναν σημαντικό πελάτη, όπως η «ΣΕΚΑΠ». Είναι δε γνωστό ότι προβαίνει και σε διώξεις των συνδικαλιστών που αντιπαλεύονται την πολιτική τους, με στόχο τον εκφοβισμό και την τρομοκράτησή τους για να προωθήσει τα αντεργατικά, αντιαγροτικά της σχέδια. 
      Όσον αφορά τη «ΣΕΠΕΚ», που πρέπει να σημειώσουμε ότι είναι η μοναδική καθετοποιημένη συνεταιριστική βιομηχανία, η Κυβέρνηση της Νέας Δημοκρατίας συνεχίζει την πολιτική των κυβερνήσεων του ΠΑ.ΣΟ.Κ., με αποτέλεσμα τη δημιουργία τεράστιων οικονομικών προβλημάτων και τη δραματική συρρίκνωσή της. 
      Κύριες και κύριοι Βουλευτές, σύμμαχο στην πολιτική της χρεοκοπίας που ακολουθεί η Κυβέρνηση, έχει τη νέα Κ.Α.Π.. Και την έχει, αφού αυτή οδήγησε στον αποδεκατισμό της καπνοκαλλιέργειας που παράγει την πρώτη ύλη για τη «ΣΕΚΑΠ» και απειλεί τη δραστική μείωση της καλλιέργειας της βιομηχανικής ντομάτας που παράγει την πρώτη ύλη για τη «ΣΕΒΑΘ». 
      Βέβαια, οι αρνητικές αυτές συνέπειες της νέας Κ.Α.Π. δεν περιορίζονται σε αυτά τα δύο νέα αγροτικά προϊόντα. Είναι γνωστά τα προβλήματα που δημιουργήθηκαν στην τευτλοκαλλιέργεια, με τις ολέθριες συνέπειες στην ζαχαροβιομηχανία μας ή εκείνες στην αμπελοκαλλιέργεια, τη βαμβακοκαλλιέργεια κ.λπ.. 
      Η πολιτική του κλεισίματος και του ξεπουλήματος αυτών των εταιρειών, πολιτική που, όπως τόνισα, εφάρμοζαν διαχρονικά οι κυβερνήσεις της Νέας Δημοκρατίας και του ΠΑ.ΣΟ.Κ., έχει ολέθριες συνέπειες στους εργαζόμενους, στους μικρομεσαίους κτηνοτρόφους, στους καταναλωτές, αλλά και στην ίδια την οικονομία των περιοχών, όπου βρίσκονται αυτές οι συνεταιριστικές βιομηχανίες, Θράκη, Ήπειρος και αλλού. 
      Έγιναν και θα γίνουν μαζικές απολύσεις και αφαιρούνται βασικά εργασιακά δικαιώματα. Είναι γνωστό ότι από τους χίλιους οκτακόσιους έως δύο χιλιάδες εργαζόμενους στα συνεταιριστικά εργοστάσια της Ξάνθης, έμειναν σήμερα μόνο επτακόσιοι. 
      Η δε περιοχή της Ξάνθης που άλλοτε έσφυζε από ζωή, τώρα φθίνει συνεχώς. Από την άλλη μεριά, μειώνονται όλο και πιο πολύ οι τιμές στα αγροτοκτηνοτροφικά προϊόντα, ενώ αυξάνονται οι τιμές καταναλωτή. Τέσσερις φορές πάνω από την τιμή παραγωγού διαμορφώνονται οι τιμές στο ράφι και αυτή η κατάσταση σχετίζεται άμεσα με τη συρρίκνωση και το κλείσιμο των συνεταιριστικών εταιρειών και οργανώσεων. 
      Είναι γνωστό ότι η «ΔΩΔΩΝΗ» έδινε και δίνει τιμές στο γάλα που είναι υψηλότερες από αυτές που δίνουν οι ιδιώτες τυροκόμοι. Υπάρχουν βέβαια και οι κερδισμένοι από αυτήν την κατάσταση και οι κερδισμένοι από την πολιτική αυτή είναι το ιδιωτικό κεφάλαιο, οι εμποροβιομήχανοι και οι πολυεθνικές τροφίμων. Όλοι αυτοί με το κλείσιμο και το ξεπούλημα των συνεταιριστικών οργανώσεων και εταιρειών απέκτησαν κυρίαρχη θέση και στη μεταποίηση και στην εμπορία των αγροτικών προϊόντων, την οποία αξιοποίησαν για να καταληστεύουν τον παραγωγό και να γδέρνουν τον καταναλωτή. Με τα καρτέλ που δημιούργησαν και δημιουργούν, όπως αυτά στο γάλα, καθορίζουν τις τιμές όπως αυτές βολεύουν τα κερδοσκοπικά τους συμφέροντα και το κάνουν σχεδόν ανενόχλητοι, αφού και η τυχόν παραπομπή τους στην Επιτροπή Ανταγωνισμού είναι υποκριτική και τα πρόστιμα που τους επιβάλλονται είναι ασήμαντα και βέβαια δεν πληρώνονται. 
      Βέβαια, η πολιτική της στήριξης των εμποροβιομηχάνων και των πολυεθνικών που εφάρμοζαν και εφαρμόζουν οι κυβερνήσεις δεν εξαντλείται μόνο με τη συρρίκνωση, το κλείσιμο και το ξεπούλημα αυτών των εταιρειών, αλλά και με άλλα μέτρα που ψήφισαν στην Ευρωπαϊκή Ένωση. Ένα από αυτά είναι και η κατάργηση των τιμών παρέμβασης σε όλα σχεδόν τα προϊόντα, τιμές που παρείχαν μια κάποια προστασία του εισοδήματος του μικρομεσαίου αγρότη. Ένα άλλο μέτρο ήταν το κλείσιμο της χρηματοδότησης των συνεταιριστικών οργανώσεων και εταιρειών. Ενώ έδιναν και δίνουν άφθονο χρήμα μέσα από τα διάφορα προγράμματα στο ιδιωτικό κεφάλαιο και στις πολυεθνικές, αρνιόνταν και αρνιόνται βέβαια να χρηματοδοτήσουν τις Α.Σ.Ο., με προφανή στόχο και σκοπό να εμποδίσουν την παρέμβασή τους στην αγορά και την όποια στήριξη μπορούσαν να παρέχουν στους αγρότες-μέλη τους.
      Κυρίες και κύριοι Βουλευτές, το Κομμουνιστικό Κόμμα Ελλάδας από την πρώτη στιγμή είχε καταγγείλει την πολιτική των κυβερνήσεων του ΠΑ.ΣΟ.Κ. και της Νέας Δημοκρατίας που οδηγούσε στο ξεπούλημα και τη χρεοκοπία αυτών των εταιρειών και είχε αποκαλύψει τους στόχους που αυτή υπηρετούσε, στόχοι που εντάσσονται στα πλαίσια της αντιαγροτικής τους πολιτικής που επιδιώκει μέσα από την καταστροφή των μικρομεσαίων αγροτικών εκμεταλλεύσεων τη συγκέντρωση της γης και της παραγωγής σε λίγα χέρια, χέρια μεγαλοαγροτών και επιχειρηματιών. Συνάμα, είχε κάνει καθαρή και τη δική του θέση γύρω από το πρόβλημα. Είχε πει συγκεκριμένα ότι, στην περίπτωση που η Α.Τ.Ε. ιδιωτικοποιηθεί και επιμένει να αποσυρθεί από τις εταιρείες αυτές, θα πρέπει αυτές να μετεξελιχθούν σε γνήσιες συνεταιριστικές οργανώσεις, όπως προβλεπόταν από το σκεπτικό της ίδρυσής τους και ότι η μεταβίβαση αυτή θα πρέπει να γίνει χωρίς καμιά οικονομική επιβάρυνση των Α.Σ.Ο., θέση που υποστηρίζει και στηρίζει και σήμερα. 
      Βέβαια -και αυτό το τονίζουμε- ο αμιγής συνεταιριστικός χαρακτήρας αυτών των εταιρειών δεν μπορεί από μόνος του να διασφαλίσει ορθολογική διαχείριση και να αποτρέψει και τη χρεοκοπία τους ακόμα. Χρειάζεται η διαφάνεια στη λειτουργία των Α.Σ.Ο., η συμμετοχή των αγροτών στις διοικήσεις τους και κύρια ο αγώνας για να αλλάξει η γενικότερη πολιτική και η οικονομική κατάσταση της χώρας, να έρθει στην εξουσία μια λαϊκή κυβέρνηση που θα εφαρμόσει μια άλλη πολιτική που θα προωθήσει την ολόπλευρη ανάπτυξη της αγροτικής μας οικονομίας αξιοποιώντας τις παραγωγικές δυνατότητες της χώρας, μια ανάπτυξη που θα ανταποκρίνεται στις σύγχρονες διατροφικές ανάγκες του λαού μας, θα προστατεύει την υγεία του και θα στηρίζεται στους παραγωγικούς συνεταιρισμούς και στον κρατικό τομέα της αγροτικής μας οικονομίας και όχι στους εμποροβιομήχανους και στις πολυεθνικές των τροφίμων. Γι’ αυτήν την πολιτική καλούμε να δώσουν τον αγώνα οι μικρομεσαίοι αγρότες της χώρας, απαλλασσόμενοι από τις όποιες αυταπάτες μπορεί να έχουν ότι μέσα στα πλαίσια της ακολουθούμενης πολιτικής που χαράσσει με ευθύνη και των ελληνικών κυβερνήσεων η Ευρωπαϊκή Ένωση μπορεί να ξημερώσει ένα καλύτερο αύριο γι’ αυτούς. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Κυρίες και κύριοι συνάδελφοι, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν  στους χώρους του Μεγάρου της Βουλής των Ελλήνων, σαράντα δύο μαθητές και μαθήτριες και τέσσερις συνοδοί-καθηγητές από το 5ο Γυμνάσιο Πτολεμαΐδος Κοζάνης. Προφανώς είναι το Β’ γκρουπ.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Ιωάννης Ζιώγας, Βουλευτής του Κομμουνιστικού Κόμματος στην Α΄ περιφέρεια Θεσσαλονίκης.
      ΙΩΑΝΝΗΣ ΖΙΩΓΑΣ: Κυρία πρόεδρε, οι εταιρείες μετοχικού ενδιαφέροντος, δημιουργήθηκαν κυρίως τη δεκαετία του 1960 με σκοπό και στόχο τη στήριξη της γεωργίας και της κτηνοτροφίας, καθώς και την ανάπτυξη των πιο καθυστερημένων περιοχών της χώρας μας, όπως ήταν και είναι η Ήπειρος και η Θράκη. Βέβαια το γιατί μία περιοχή που έχει ορυκτό πλούτο –αναφέρομαι συγκεκριμένα στη Θράκη- χρυσό, ουράνιο, πετρέλαιο, αγροτική παραγωγή, κτηνοτροφία, επιστημονικό δυναμικό με δεδομένο το πανεπιστήμιο που διαθέτει, συνεχίζει να είναι μία από τις πλέον φτωχές περιοχές της Ευρωπαϊκής Ένωσης πιστεύω ότι απαντάται με την πρόσφατη συνέντευξη που έδωσε ο κύριος Υπουργός με αφορμή την έναρξη της «AGROTICA». Η απάντηση είναι αυτό που προβάλλεται, δηλαδή το  μοντέλο ανάπτυξης της χώρας που υπηρετούν και υπηρέτησαν οι κυβερνήσεις των τελευταίων δεκαετιών στη χώρα μας με περισσή συνέπεια. 
      Αυτές οι επενδύσεις από τη δεκαετία του 1960 δεν έγιναν από το ιδιωτικό κεφάλαιο, αλλά από τους συνεταιρισμούς και την Αγροτική Τράπεζα που τότε έπαιζε έναν αναπτυξιακό ρόλο στρώνοντας όμως το χαλί, αυτό το χαλί  που όταν το ιδιωτικό κεφάλαιο έκρινε ότι ήταν καλά στρωμένο και οι όροι για κερδοφορία ώριμοι απαίτησαν να μπουν στο χορό με τη στήριξη του δικομματισμού και των συνδικαλιστικών οργανώσεων που οι Ηρακλειδείς του συστήματος ποδηγετούσαν και ποδηγετούν. 
      Η Κυβέρνηση της Νέας  Δημοκρατίας συνεχίζοντας την αντιαγροτική πολιτική όλων των προηγούμενων κυβερνήσεων, προσπαθεί με διάφορες μεθοδεύσεις να ξεπουλήσει στο ιδιωτικό κεφάλαιο ή να κλείσει τις συνεταιριστικές εταιρείες της Αγροτικής Τράπεζας στην Ξάνθη. Εκεί απασχολούνται με τη μεταποίηση και με την εμπορία αγροτικών αλλά και κτηνοτροφικών προϊόντων. Συγκεκριμένα η κυβέρνηση, μέσω της Α.Τ.Ε. ξεπουλάει στους ιδιώτες τη συνεταιριστική γαλακτοβιομηχανία «ΡΟΔΟΠΗ» παρά το γεγονός ότι την τελευταία δεκαετία είναι κερδοφόρος και ότι τα κέρδη της στο πρώτο εννεάμηνο του 2007 ανέρχονται σε 300.000 ευρώ. Οι ενενήντα περίπου εργαζόμενοι και οι πεντακόσιοι πενήντα κτηνοτρόφοι αλλά και οι εκατοντάδες επαγγελματίες που δραστηριοποιούνται οικονομικά γύρω από το εργοστάσιο είναι αγανακτισμένοι με την πρακτική της κυβέρνησης που αντί να πράξει το προφανές, δηλαδή να χρηματοδότηση χαμηλότοκα μέσω της Αγροτικής Τράπεζας τις απαραίτητες επενδύσεις για τον εκσυγχρονισμό του εργοστασίου ιδιωτικοποιεί τη «ΡΟΔΟΠΗ» ακολουθώντας την πορεία τη «ΑΓΝΟ» και της «ΟΛΥΜΠΟΣ» στη Λάρισα. 
      Η δεύτερη εταιρεία η «ΣΕΠΕΚ Α.Ε.» είναι η μόνη καθετοποιημένη συνεταιριστική βιομηχανία παραγωγής χοιρινού κρέατος στη χώρα μας. Επίσης ασχολείται με τα αλλαντικά που προέρχονται από την επεξεργασία του χοιρινού κρέατος. Και αυτή βρίσκεται στο Νομό Ξάνθης. Ποια είναι η κατάσταση σήμερα; Το ζωικό κεφάλαιο έχει περιοριστεί από τις είκοσι οκτώ χιλιάδες ζώα στα δέκα χιλιάδες. Δεν δίνονται τα απαραίτητα κονδύλια για τη συντήρηση, λειτουργία και ανάπτυξη της συνεταιριστικής βιομηχανίας με στόχο την απαξίωση, το κλείσιμο και την ιδιωτικοποίηση. Το εργοστάσιο λειτουργεί με τον πατριωτισμό των πενήντα εργαζομένων που παρά το γεγονός ότι μένουν απλήρωτοι για μεγάλα χρονικά διαστήματα, λειτουργούν με αίσθημα ευθύνης το εργοστάσιο. 
      Το τρίτο συνεταιριστικό εργοστάσιο της «ΣΕΒΑΘ» δραστηριοποιείται στην επεξεργασία της βιομηχανικής ντομάτας και στην κατάψυξη των βιομηχανικών προϊόντων. Όμως, και αυτό βρίσκεται σε κρίσιμη κατάσταση, αφού η διοίκησή του έχοντας ως στόχο την ιδιωτικοποίησή του, κλείνει κερδοφόρα τμήματα, όπως αυτό των κατεψυγμένων και βάζει σε κίνδυνο τη λειτουργία του τμήματος του τυπογραφείου, προβαίνοντας συγχρόνως σε πολιτικές-συνδικαλιστικές διώξεις. Παράλληλα, ο νέος κανονισμός της Κ.Α.Π. που αφορά τη βιομηχανική ντομάτα, αποδεσμεύει σημαντικό μέρος της επιδότησης από την παραγωγή με αποτέλεσμα η καλλιέργειά της να καθίσταται ασύμφορη για τους εκατοντάδες μικρομεσαίους αγρότες. 
      Η τέταρτη συνεταιριστική καπνοβιομηχανία «ΣΕΚΑΠ» Ξάνθης έχει καταστεί και αυτή θύμα της ίδιας αντισυνεταιριστικής πολιτικής των κυβερνήσεων της Νέας Δημοκρατίας και του ΠΑ.ΣΟ.Κ.. Προφανώς στόχος είναι να παραδοθεί άνευ όρων για ένα κομμάτι ψωμί στους λέοντες και στις ύαινες της ελεύθερης αγοράς αφού ήδη τα περιουσιακά στοιχεία της «ΣΕΚΑΠ» είναι δεσμευμένα λόγω της τοκογλυφικής πολιτικής της Κυβέρνησης μέσω της Α.Τ.Ε. που έχει εισπράξει ήδη δεκάδες εκατομμύρια ευρώ. 
      Το ότι σήμερα τα εργοστάσια αυτά συνεχίζουν να λειτουργούν οφείλεται στον αγώνα των εργαζομένων σ’ αυτά, αλλά και των κατοίκων της περιοχής. Αυτός είναι και ο βασικός λόγος της αναβολής του ξεπουλήματος παρά  τις μεθοδεύσεις των κυβερνήσεων, της ΓΕ.Σ.Α.Σ.Ε., της ΠΑ.Σ.Ε.Γ.Ε.Σ. και της ΣΥ.ΔΑ.Σ.Ε.. 
      Είναι απαράδεκτο οι εταιρείες αυτές, που αναπτύχθηκαν σε δύσκολη περίοδο με τον ιδρώτα και τη δουλειά των μικρομεσαίων αγροτών και των εργαζομένων, να ξεπουληθούν στο ιδιωτικό κεφάλαιο, σήμερα που η κερδοφορία τους είναι εξασφαλισμένη.
      Στο τρίλεπτο που έχουμε ως δικαίωμα δευτερολογίας, κυρία Πρόεδρε, θα αναφερθούμε στο πολιτικό ζήτημα.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ.
      Το λόγο έχει ο Βουλευτής Ιωαννίνων του Κομμουνιστικού Κόμματος Ελλάδας κ. Κωνσταντίνος Αλυσανδράκης.
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κυρία Πρόεδρε.
      Κύριε Υπουργέ, κυρίες και κύριοι συνάδελφοι, να θυμίσω απλά ότι πριν μπούμε στην Ευρωπαϊκή Ένωση η χώρα μας είχε πλεόνασμα σε αγροτικά προϊόντα. Σήμερα έχουμε έλλειμμα και μάλιστα το 2004 το έλλειμμα ήταν 2,5 δισεκατομμύρια ευρώ. Αυτό και μόνο είναι αρκετό για να αποδείξει ότι η Ευρωπαϊκή Ένωση βλάπτει σοβαρά την αγροτική παραγωγή, όπως βλάπτει σοβαρά τα δικαιώματα των εργαζομένων, βλάπτει σοβαρά την παιδεία, βλάπτει σοβαρά την υγεία, βλάπτει σοβαρά τον πολιτισμό και όλα τα κοινωνικά αγαθά.
      Θα μπορούσα να σταματήσω εδώ την ομιλία μου. Είναι αρκετά αυτά για να στοιχειοθετήσουν την επερώτηση. Θα προχωρήσω, όμως, για να πω ότι το ίδιο σοβαρά βλάπτουν και οι κυβερνήσεις ΠΑ.ΣΟ.Κ. και Νέας Δημοκρατίας, που ακολουθούν πιστά αυτή την πολιτική, μια πολιτική που δεν έχει στόχο ούτε την διατροφική επάρκεια, βλέπε ποσοστώσεις, εισαγωγές, βλέπε παραγωγή βιοκαυσίμων τη στιγμή που δεν έχουμε διατροφική επάρκεια, ούτε εξυπηρετεί τη διατροφική ασφάλεια, βλέπε την πολιορκία από τα μεταλλαγμένα, βλέπε τις διοξίνες που κατά καιρούς εμφανίζονται κ.λπ..
      Πού οδηγεί η ανταγωνιστικότητα που προωθεί η Ευρωπαϊκή Ένωση; Στη μείωση τιμών παραγωγού, τη στιγμή που τα έξοδα παραγωγής μεγαλώνουν, στη χειροτέρευση συνθηκών εργασίας σε επιχειρήσεις μεταποίησης. Παρόλα αυτά έχουμε αύξηση των τιμών στην κατανάλωση, επιβάρυνση της λαϊκής οικογένειας και βέβαια το τελικό αποτέλεσμα είναι η αύξηση των κερδών εμπόρων και μεσαζόντων. 
      Συνέπεια; Η απαξίωση της αγροτικής παραγωγής, η συρρίκνωση του αγροτικού εισοδήματος, δηλαδή το ξεκλήρισμα της μικρομεσαίας αγροτιάς, η εγκατάλειψη της γης σε πρώτη φάση και σε δεύτερη φάση θα έχουμε συγκέντρωση της γης σε λίγα χέρια, έτσι ώστε οι αγρότες στην καλύτερη περίπτωση θα γίνουν εργάτες γης στα ίδια τους τα χωράφια. Η Ευρωπαϊκή Ένωση επιπλέον λειτουργεί με στόχο την εισαγωγή φθηνών αγροτικών προϊόντων από τρίτες χώρες για να μπορέσει να πουλήσει τα ακριβά  βιομηχανικά της προϊόντα.
      Να περάσω στο θέμα της εταιρείας «ΔΩΔΩΝΗ» που απασχολεί ιδιαίτερα την Ήπειρο και το νομό στον οποίο εκλέγομαι. Η Ήπειρος ήταν κάποτε η φτωχότερη περιοχή της Ευρωπαϊκής Ένωσης. Έχασε αυτό το θλιβερό προνόμιο, όχι επειδή πλούτισε, αλλά επειδή μπήκαν στην Ευρωπαϊκή Ένωση χώρες με περιοχές ακόμη πιο φτωχές. 
      Σε κάθε περίπτωση η Ήπειρος, είναι μια αγροτική περιοχή και βασική παραγωγή είναι η παραγωγή γάλακτος. Και εδώ ο ρόλος της εταιρείας «ΔΩΔΩΝΗ» ήταν καθοριστικός. Πρόκειται για μια κερδοφόρο επιχείρηση που στηρίζει την οικονομία όχι μόνο του Νομού Ιωαννίνων, αλλά ολόκληρης της περιοχής. 
      Εμπλέκει χιλιάδες οικογένειες, προσφέροντας τιμές λίγο ως πολύ 15% πάνω από τις τιμές που προσφέρουν άλλες μεγάλες επιχειρήσεις, παρά το γεγονός ότι αυτές οι τιμές δεν ικανοποιούν τους κτηνοτρόφους, λόγω και της πρόσφατης αύξησης των τιμών των ζωοτροφών και έχουν δίκιο να διαμαρτύρονται.
      Πέρα από τις καλύτερες τιμές, προσφέρει ευκολία στην παραλαβή του γάλακτος. Πάει και στα μικρά χωριά για να μαζέψει το γάλα, ενώ άλλες εταιρείες απαιτούν να παραδώσει ο κτηνοτρόφος το γάλα σε συγκεκριμένα σημεία παράδοσης.
      Κυρία Πρόεδρε, κυρίες και κύριοι συνάδελφοι, μένω σ’ ένα μικρό χωριό έξω από τα Γιάννενα. Λέγεται Σερβιανά. Έχει κάπου έξι χιλιάδες πρόβατα, από τα οποία ζουν περίπου εβδομήντα οικογένειες. Έξι χιλιάδες διά εβδομήντα είναι λιγότερο από εκατό. Ο αριθμός των προβάτων που εκτρέφει η κάθε οικογένεια είναι περίπου από είκοσι πέντε μέχρι εκατόν πενήντα. Μ’ αυτό τον τρόπο ζει κόσμος. 
      Καταλαβαίνεται τι θα γινόταν αυτός ο κόσμος –οι γείτονές μου, αν θέλετε- αν δεν υπήρχε η «ΔΩΔΩΝΗ» να απορροφά την γαλακτοπαραγωγή και να έχουν εν πάση περιπτώσει μ’ αυτό τον τρόπο ένα εισόδημα. Βέβαια, με δυσκολία τα βγάζουν πέρα, αλλά επιζούν. 
      Παρά το ρόλο που παίζει η «ΔΩΔΩΝΗ» στην περιοχή, τα τελευταία είκοσι χρόνια γίνονται επίμονες προσπάθειες να ιδιωτικοποιηθεί, τόσο από τις κυβερνήσεις του ΠΑ.ΣΟ.Κ. όσο και από τις κυβερνήσεις της Νέας Δημοκρατίας. Δεν τα κατάφεραν. Και δεν τα κατάφεραν, γιατί ο κόσμος της Ηπείρου, ο κόσμος του Νομού Ιωαννίνων αντιστάθηκε. 
      Τώρα υπάρχει μία νέα επίθεση. Κατόρθωσε να συγκεντρώσει το 67% των μετοχών η «ΔΩΔΩΝΗ» και βλέπω, κύριε  Υπουργέ, ότι έχετε ήδη αποφασίσει τι θα κάνετε τη «ΔΩΔΩΝΗ» τουλάχιστον αν πιστέψουμε το δημοσίευμα της εφημερίδας «ΕΞΠΡΕΣ» στις 8  Φεβρουαρίου 2008 που λέει «τέλος τάχθηκε υπέρ της εισαγωγής της ΔΩΔΩΝΗΣ στο Χρηματιστήριο υπό την προϋπόθεση όπως είπε ότι μεγάλο τμήμα των μετοχών θα δοθεί στους κτηνοτρόφους». Πώς θα πάρουν τις μετοχές οι κτηνοτρόφοι; Θα πουλήσουν τα πρόβατα για να πάρουν μετοχές; Έχουμε βέβαια δει και άλλες τέτοιες καταστάσεις όπου δήθεν δίνουμε μετοχές στους εργαζόμενους για να χρυσώσουμε το χάπι της ιδιωτικοποίησης.
      Σε κάθε περίπτωση εμείς όπως και όλος ο κόσμος στην Ήπειρο είμαστε αντίθετοι σε κάθε απόπειρα ιδιωτικοποίησης. Θεωρούμε ότι ο πλούτος που έχει τώρα η «ΔΩΔΩΝΗ» ως επιχείρηση είναι δημιούργημα των κτηνοτρόφων της περιοχής, είναι δημιούργημα των ανθρώπων που δουλεύουν καθημερινά με τα πρόβατά τους από το πρωί μέχρι το βράδυ –έχω δει ανθρώπους δύο η ώρα τη νύχτα να κουβαλάν το γάλα- και έχουν κάθε δικαίωμα αυτοί οι άνθρωποι να επιζήσουν. Θεωρούμε ότι σε πρώτη φάση οι μετοχές της Αγροτικής Τράπεζας της Ελλάδας πρέπει να περάσουν στις ενώσεις.
      Βεβαίως όπως είπε και ο εισηγητής μας έχει δυσκολίες αυτή η λύση, γι’ αυτό η οριστική λύση θα έρθει όταν η οικονομία λειτουργήσει με τρόπο που να εξυπηρετεί τα λαϊκά συμφέροντα και όχι να εξυπηρετεί τα συμφέροντα των μεγάλων επιχειρήσεων και όταν η εξουσία θα είναι τέτοια που θα επιτρέπει στην οικονομία να λειτουργήσει με αυτόν τον τρόπο.
      Είναι θέμα πάλης. Αυτό προτείνουμε στους κτηνοτρόφους της Ηπείρου, σε όλο το λαό της Ηπείρου, σε όλο το λαό της Ελλάδας να εντείνουν την πάλη τους για ριζοσπαστικές αλλαγές που έχει ανάγκη ο τόπος ώστε να ζούμε σαν άνθρωποι!
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Το λόγο έχει ο Βουλευτής Αιτωλοακαρνανίας του Κομμουνιστικού Κόμματος Ελλάδας κ. Μωραΐτης.
      ΝΙΚΟΛΑΟΣ ΜΩΡΑΪΤΗΣ: Οι συνεταιριστικές οργανώσεις που μέτοχός τους ήταν η Α.Τ.Ε. έγιναν περίπου εδώ και μισό αιώνα. Έγιναν σε μια χρονική στιγμή για να στηριχθεί η γεωργία και η κτηνοτροφία, για να παραμείνει ο κόσμος στην ύπαιθρο γιατί το κεφάλαιο φαινόταν ότι δεν τους χρειαζόταν ακόμη τότε στα αστικά κέντρα. Έγιναν σε φτωχές, σε άγονες περιοχές της χώρας με τη συμμετοχή της Α.Τ.Ε. κατά κύριο λόγο γιατί στο μέλλον το κέρδος δεν ήταν διασφαλισμένο, δεν ήταν ένα ελκυστικό πεδίο για την κερδοφορία του κεφαλαίου.
      Όλα άρχιζαν να αλλάζουν μετά την ένταξη της χώρας στην τότε Ε.Ο.Κ. με την εφαρμογή της δεύτερης τραπεζικής οδηγίας που οδηγούσε στην ιδιωτικοποίηση του τραπεζικού συστήματος, στη ριζική αλλαγή της δανειοδότησης των αγροτών, συνεταιριστικών οργανώσεων και ιδιωτών. Αλλά το κυριότερο απ’ όλα ήταν οι αλλεπάλληλες αναθεωρήσεις της Κοινής Αγροτικής Πολιτικής που μαζί με την GATΤ και τον Παγκόσμιο Οργανισμό Εμπορίου άνοιγαν διάπλατα τις πόρτες για την εισβολή του μεγάλου κεφαλαίου στο χώρο. Οι επιδοτήσεις στα αγροτικά προϊόντα μέσα από τον κοινοτικό προϋπολογισμό συμπίεζαν τις εμπορικές τιμές στον παραγωγό και έδιναν φθηνό, τζάμπα προϊόν πρώτη ύλη στις βιομηχανίες που δραστηριοποιούνταν στο χώρο.
      Όλα αυτά και σε συνδυασμό με τα έργα υποδομής που έγιναν –οδοποιία, δίκτυα τηλεπικοινωνίας, πληροφορικής- τα τελευταία χρόνια, έργα που σε μεγάλο βαθμό έχουν στόχο την εξυπηρέτηση των μεγάλων πολυεθνικών για την όλο και πιο γρήγορη μεταφορά των προϊόντων τους στις αγορές των αστικών κέντρων. Επίσης, σοβαρό κίνητρο ήταν τα εθνικά και κοινοτικά προγράμματα σε αυτές τις περιοχές που τη μερίδα του λέοντος ροκάνιζαν αυτές οι εταιρείες και έμεναν ψίχουλα πράγματι για τους αγρότες και τους συνεταιρισμούς. Παράδειγμα είναι ότι οι μεγάλες μεταποιητικές βιομηχανίες από το Γ΄ Κοινοτικό Πλαίσιο Στήριξης πήραν το 81,5% ενώ οι αγρότες και οι συνεταιρισμοί μόνο το 16,5%. Αυτή είναι μια μεγάλη απόδειξη ότι από την πολιτική που εφαρμόζουν χρόνια τώρα Νέα Δημοκρατία και ΠΑ.ΣΟ.Κ. υπάρχουν οι χαμένοι που είναι οι φτωχομεσαίοι αγρότες, οι κτηνοτρόφοι, τα λαϊκά στρώματα. Υπάρχουν όμως και οι κερδισμένοι και μάλιστα με προκλητικό τρόπο που είναι οι πολυεθνικές τροφίμων, το μεγάλο κεφάλαιο.
      Θα ήθελα να σταθώ περισσότερο σε δύο από αυτές τις συνεταιριστικές οργανώσεις, τη «ΣΕΚΑΠ» και τη «ΔΩΔΩΝΗ», δύο οργανώσεις που η λειτουργία τους σχετίζεται με τη ζωή, την παραγωγική διαδικασία των αγροτών της περιοχής μου αλλά και της ευρύτερης περιοχής. Τη «ΣΕΚΑΠ» σήμερα η Κυβέρνηση της Νέας Δημοκρατίας και η Α.Τ.Ε., που είναι ο κύριος μέτοχός της, την οδηγούν συνειδητά στη χρεοκοπία αφού φρόντισε με την αναθεώρηση της Κοινής Αγροτικής Πολιτικής να γίνει αποσύνδεση της επιδότησης από τον παραγωγό και εξαφάνισε την καπνοκαλλιέργεια.
      Τώρα αρνείστε να τη χρηματοδοτήσετε, για να εκσυγχρονίσει το μηχανολογικό της εξοπλισμό. Ταυτόχρονα, εκποιείτε περιουσιακά στοιχεία της εταιρίας για παλαιά της χρέη, οδηγώντας τη με μαθηματική ακρίβεια στο οριστικό κλείσιμο, κάτι που είναι και απαίτηση των πολυεθνικών εταιριών που δραστηριοποιούνται στον κλάδο, για να επικρατήσουν απόλυτα στο χώρο καπνά-τσιγάρα.
       Βέβαια γι’ αυτή την κατεύθυνση δεν έχουν ευθύνη μόνο τα κόμματα που κυβέρνησαν τον τόπο. Έχουν ευθύνη και άλλες δυνάμεις του ευρωμονόδρομου, που όλα αυτά τα χρόνια έσπειραν συγχύσεις και καλλιεργούσαν αυταπάτες ότι είναι θέμα δήθεν καλής διαχείρισης των κονδυλίων της Ευρωπαϊκής Ένωσης κι ότι μπορεί να υπάρξει μια πολιτική μέσα από το σύστημα, όπου οι αγρότες, οι εργαζόμενοι, θα είναι πάνω από  τα κέρδη.
      Γερά «πλάτη» πρέπει να πούμε ότι έβαλαν και οι συμβιβασμένες ηγεσίες  της ΠΑ.Σ.Ε.Γ.Ε.Σ., της ΣΥ.Δ.Α.Σ.Ε., της ΓΕ.Σ.Α.Σ.Ε.. Κάνουν ότι δεν καταλαβαίνουν, ειδικότερα η ΠΑ.Σ.Ε.Γ.Ε.Σ., ότι αν ένας εμποροβιομήχανος αγοράσει το 41%, για παράδειγμα,  της «ΣΕΚΑΠ», θα θέλει στη συνέχεια να κάνει κουμάντο, να ασκεί διοίκηση, θα έχει μόνιμο στόχο τη μεγιστοποίηση των κερδών και θα παλεύει για φθηνή πρώτη ύλη, χαμηλές τιμές στους καπνοπαραγωγούς και στη συνέχεια για φθηνά μεροκάματα και κατάργηση εργασιακών δικαιωμάτων. Κάνει λες και δεν γνωρίζει η ΠΑ.Σ.Ε.Γ.Ε.Σ. ότι υπάρχουν χίλιοι δυο τρόποι το 49% να γίνει 51% και 60%, αρκεί ο ιδιώτης να πατήσει εκεί το πόδι του. 
      Μια άλλη συνεταιριστική οργάνωση, που κύριος μέτοχός της είναι η Α.Τ.Ε., είναι η «ΔΩΔΩΝΗ», που έπαιξε όλα αυτά τα χρόνια έναν θετικό ρόλο, συγκρατώντας τις τιμές του γάλακτος στην ευρύτερη περιοχή Ηπείρου, Αιτωλοακαρνανίας και Λευκάδας σ’ ένα επίπεδο. Εμείς δεν έχουμε ψευδαισθήσεις ότι μ’ αυτό τον τρόπο λειτουργίας θα λύσει τα προβλήματα των κτηνοτρόφων. Λειτουργεί μέσα στο καπιταλιστικό σύστημα της ελεύθερης αγοράς, του λεγόμενου «υγιούς ανταγωνισμού», που υπηρετούν τα κόμματα του κεφαλαίου. Βέβαια αυτές οι οργανώσεις χθες και πολύ λιγότερο σήμερα έπαιξαν ένα θετικό ρόλο. Απέτρεψαν σ’ ένα βαθμό τα χειρότερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα πάρω και τη δευτερολογία μου.
      Κράτησαν παραγωγούς σε κάποιες περιοχές. Σήμερα όμως έχουν αλλάξει τα δεδομένα και το μεγάλο κεφάλαιο βλέπει κέρδη και «φιλέτα» σ’ αυτές τις περιοχές. Του ανοίγει η όρεξη και πράγματι τα θέλει όλα. 
      Και η Κυβέρνηση της Νέας Δημοκρατίας και η Αγροτική Τράπεζα δουλεύουν σ’ αυτή την κατεύθυνση. Εξαγοράζουν μετοχές από τις «γαλαζοπράσινες» ενώσεις της Άρτας και της Πρέβεζας, για να φθάσει η μετοχή της Α.Τ.Ε. στο 67%, για να μπορεί να παίρνει μόνη της αποφάσεις. 
      Λέει η Κυβέρνηση και η Α.Τ.Ε. ότι αγόρασε τις μετοχές των ενώσεων  για το καλό τους, για να ξεχρεωθούν. Δεν μας είπατε όμως, κύριε Υπουργέ, ποιος οδήγησε τις ενώσεις στη χρεοκοπία. Η «ΔΩΔΩΝΗ» αγοράζει και την «ΕΛΒΙΖ», το εργοστάσιο ζωοτροφών. Είναι για να μεγαλώσει η «προίκα» της, να γίνει πιο ελκυστική στο ξεπούλημα. Αυτός που θα την πάρει να έχει και τις ζωοτροφές. Δηλαδή, με λίγα λόγια, να έχει δεμένους χειροπόδαρα τους κτηνοτρόφους. Είναι δοκιμασμένη η συνταγή. Το ίδιο έλεγε και η κυβέρνηση του ΠΑ.ΣΟ.Κ. όταν ιδιωτικοποιούσε, όταν ξεπουλούσε την «ΑΓΝΟ» και την «ΟΛΥΜΠΟΣ».
      Οι πολιτικές αυτές, που εφαρμόζονται χρόνια τώρα, έφεραν την αγροτιά στα σημερινά αδιέξοδα και χρεοκόπησαν πάνω απ’ όλα στις συνειδήσεις των αγροτών. Η φτωχομεσαία αγροτιά έχει μόνο έναν δρόμο να επιλέξει: Το δρόμο της σύγκρουσης, της ανατροπής αυτής της πολιτικής. Να απαιτήσει να δοθούν όλες οι μετοχές της Α.Τ.Ε. στις συνεταιριστικές οργανώσεις χωρίς ένα ευρώ. Τα πήρε τα λεφτά της η Α.Τ.Ε. όλα αυτά τα χρόνια, κύριε Υπουργέ, στο δεκαπλάσιο. Όλες αυτές οι επιχειρήσεις είναι περιουσία των αγροτών, είναι από το αίμα, από τον ιδρώτα τους. Πλήρωσαν χαράτσια τόσα χρόνια σ’ αυτό το λησταρχείο, όπως ονομάζουν οι αγρότες μας την Αγροτική Τράπεζα. 
      Εμείς σαν Κ.Κ.Ε. καλούμε τη φτωχή αγροτιά να παλέψει για μια άλλη πολιτική, που βρίσκεται στον αντίποδα αυτής της αγροτοκτόνας πολιτικής: Μια πολιτική που θα στοχεύει στην ολόπλευρη ανάπτυξη της αγροτικής οικονομίας σύμφωνα με τις παραγωγικές δυνατότητες της χώρας αλλά και τις διατροφικές ανάγκες του λαού μας για καλά και φθηνά προϊόντα, με μοχλό ανάπτυξης και στήριξης τον παραγωγικό συνεταιρισμό, που θα καταπολεμά τον μικρό και πολυτεμαχισμένο κλήρο, που θα στηρίζεται σ’ ένα δημόσιο, κρατικό φορέα που θα ελέγχει τα μέσα, τα εφόδια και θα καταπολεμά το κόστος παραγωγής, που θα στηρίζεται σε μια δημόσια, κρατική Αγροτική Τράπεζα που θα βοηθάει τους μικρομεσαίους αγρότες και που τα κέρδη της θα τα επενδύει ξανά στον αγροτικό τομέα κι όχι στον τζόγο του Χρηματιστηρίου. 
      Σ’ ένα τέτοιο αγροτικό τομέα οι συνεταιριστικές οργανώσεις μπορούν να παίξουν τον ρόλο τους προς όφελος της φτωχής αγροτιάς και των λαϊκών στρωμάτων. 
      ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ. 
      Το λόγο έχει η Βουλευτής της Α’ Περιφέρειας Θεσσαλονίκης, του Κομμουνιστικού Κόμματος Ελλάδας κ. Σοφία Καλαντίδου. 
      ΣΟΦΙΑ ΚΑΛΑΝΤΙΔΟΥ: Κυρία Πρόεδρε, κυρίες και κύριοι Βουλευτές, στην τελευταία κινητοποίηση των εργαζόμενων στα συνεταιριστικά –έτσι τα λένε οι εργαζόμενοι στην Ξάνθη- στο Νέστο ήμουν εκεί. Ήμουν εκεί, για να δηλώσω τη συμπαράσταση του Κομμουνιστικού Κόμματος Ελλάδας στον αγώνα που κάνουν οι εργαζόμενοι. 
      Παρ’ όλα αυτά, νομίζω ότι είναι ο πιο κατάλληλος επίλογος, μετά από την εισήγηση από το Κομμουνιστικό Κόμμα Ελλάδας και τις ομιλίες των συναδέλφων Βουλευτών, να φέρω εδώ στην Αίθουσα την αγανάκτηση και την αγωνία που έχουν οι εργαζόμενοι της περιοχής, αλλά νομίζω και οι εργαζόμενοι σε όλη την Ελλάδα. 
      Ξέρετε τι λέγανε πάνω στη γέφυρα; Θα είμαι αύριο άνεργος; Τι θα γίνει η οικογένεια; Θα δώσουν τιμή για την ντομάτα ή θα το κλείσουν; Θα πάρουμε το δρόμο της «ΚΥΔΕΠ» και της «ΑΓΝΟ» ή μπορούμε να βρούμε διέξοδο; Θα πληρωθούμε τον επόμενο μήνα; Γιατί ένας ιδιώτης μπορεί να επενδύσει και να έχει κέρδη και δεν μπορεί να επενδύσει αυτό το κράτος; Πόση θα είναι η τιμή στο γάλα και πόσο θα το πληρώσω για να το πάρω στο παιδί μου; 
      Αυτά ήταν τα ερωτήματα όλων, γιατί πάνω στη γέφυρα του Νέστου δεν ήταν μόνο οι εργαζόμενοι στα συνεταιριστικά. Ήταν όλοι οι φορείς της πόλης. Και το ξέρετε στην Αίθουσα –καλύτερα, πιθανότατα, από εμένα που το είδα πρώτη φορά- ότι δεν ανήκαν στον Κομμουνιστικό Κόμμα Ελλάδας. Δεν ήταν κομμουνιστές. Δεν κουβάλαγαν κομμουνιστικά μανιφέστα. 
      Πάντως, είχαν την πείρα τους μέσα στην πλάτη τους και από το μόχθο τους είχαν βγάλει συμπεράσματα και ήταν πάνω στη γέφυρα. Και ήταν επαγγελματίες, ήταν οι εργαζόμενοι, ήταν αγρότες, που όλοι ανησυχούσαν για το ίδιο πράγμα: Θα μπορέσουμε να μείνουμε στον τόπο μας. Θέλουμε να μείνουμε στον τόπο μας, θα υπάρχουν δουλειές; 
      Και βέβαια ειδικά οι εργαζόμενοι στα συνεταιριστικά έχουν μεγάλη εμπειρία, γιατί αυτές οι συνεταιριστικές αναπτύχθηκαν πραγματικά σε μια δύσκολη περίοδο και σ’ αυτή την περίοδο συνέβαλαν οι εργαζόμενοι με τον ιδρώτα τους, με τη δουλειά τους, όπως συνέβαλαν και οι αγρότες, αλλά και η εμπιστοσύνη του λαού σ’ αυτά τα προϊόντα, διότι ο ιδιώτης έρχεται να αγοράσει τώρα, για να έχει την ονομασία αυτών των προϊόντων, γιατί έτσι κι αλλιώς ο λαός εμπιστεύεται αυτά τα προϊόντα, έχουν μείνει στη συνείδησή του, τα αγοράζει, τα θεωρεί εγχώρια, τα θεωρεί ποιοτικά. Έρχεται, λοιπόν, ο ιδιώτης να κερδίσει και αφήνουμε όλα τα άλλα.
      Αυτοί οι εργαζόμενοι στα συνεταιριστικά εργοστάσια είχαν κατοχυρώσει δικαιώματα κάτω από διεκδικήσεις τους και δύσκολα –μπορώ να πω- πολλές φορές. Δεν μπορεί να ξεχάσει κανείς στην Ελλάδα τις μεγάλες κινητοποιήσεις που είχαν γίνει παλιότερα και επί κυβέρνησης ΠΑ.ΣΟ.Κ., γιατί ακριβώς για την ίδια πολιτική μιλάμε και με τα δύο κόμματα. Είχαν, λοιπόν, είχαν κερδίσει καλές εργασιακές σχέσεις, πλήρη απασχόληση, είχαν καλύτερα ασφαλιστικά δικαιώματα.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Όλα αυτά τα βλέπουν να χάνονται! Και δεν τα βλέπουν να χάνονται, επειδή απλώς η Κυβέρνηση της Νέας Δημοκρατίας σήμερα, έτσι, μίσησε ξαφνικά τις συνεταιριστικές οργανώσεις. 
      Τα βλέπουν τα χάνονται, γιατί τα προβλήματα δεν έρχονται σε κουτάκια ούτε λύνονται με μαγικά ραβδιά. Τα βλέπουν τα χάνονται, γιατί και το ΠΑ.ΣΟ.Κ. και η Νέα Δημοκρατία, υλοποιώντας τις ίδιες αντιαγροτικές και αντιλαϊκές πολιτικές, εφαρμόζουν πράγματα που ωφελούν μόνο τους λίγους και μόνο το κεφάλαιο!
      Αυτό είναι καθαρό και το βλέπουν! Και το βλέπουν όλοι όσοι ανήκουν σε όλες τις παρατάξεις. Είχε παγώσει το χαμόγελο των συνδικαλιστών της Νέας Δημοκρατίας και του ΠΑ.ΣΟ.Κ. επάνω στη γέφυρα του Νέστου και σας πληροφορώ δεν έκανε κρύο εκείνη την ημέρα! Είχε παγώσει, γιατί τι θα λέγανε; Ο Μηλιάκης έλεγε ότι η Α.Τ.Ε. δεν θέλει να ασχοληθεί με τις παραγωγικές τάξεις. Με το Χρηματιστήριο θέλει να ασχοληθεί, γιατί εκεί κερδίζει περισσότερα.
      Και οι εργαζόμενοι αγωνιούσαν! Και αυτοί οι συνδικαλιστές -που κάποτε τους λέγανε «θα και θα», που κάποτε παίζανε το ρόλο του μεσάζοντα για να βρουν θέσεις εργασίας μέσα σ’ αυτά τα εργοστάσια οι άνεργοι της περιοχής- αυτοί δεν είχαν τώρα να πουν τίποτα!
      Εμείς όμως είχαμε να πούμε. Τα είπαμε κι εκεί. Θέλουμε να τα πούμε και στην Αίθουσα της Βουλής. Και τα λέμε. Θα στηρίξουμε τον αγώνα των εργαζόμενων ακόμα και για μία θέση εργασίας. 
      Η αγωνία τους να μείνουν στον τόπο τους και να ζουν αξιοπρεπώς είναι και δική μας αγωνία. Η αγωνία τους να δουλεύουν τα εργοστάσια είναι και δική μας αγωνία και δική μας προτεραιότητα. Το λέμε, όμως, ξεκάθαρα. Τις γέφυρες που οδηγούν αυτές τις αντιλαϊκές πολιτικές στην εξουσία, αυτές πρέπει να κόψουν την επόμενη φορά και όχι του Νέστου.
      Εμείς λέμε ότι μπορούμε να βασιστούμε στην παραγωγική δυνατότητα της χώρας μας. Η χώρα μας μπορεί να παράγει πολύ καλά και πολλά αγροτικά προϊόντα, τουλάχιστον για να καλύπτει τις βασικές ανάγκες του λαού της. 
      Η χώρα μας, επίσης, έχει ένα θαυμάσιο, έμπειρο, εργατικό δυναμικό που αποκτά όλο και μεγαλύτερη εμπειρία, αν θέλετε, για τη ζωή του και τα προβλήματά του. Αυτήν την εμπειρία πρέπει να την αξιοποιήσουν σήμερα οι εργαζόμενοι, να αλλάξουν τους συσχετισμούς δύναμης πρώτα στο συνδικαλιστικό τους επίπεδο, μετά στο επίπεδο της κοινωνίας και να στοχεύουν πραγματικά στο επίπεδο της πολιτικής, για μία άλλη εξουσία, που θα υπηρετεί τα δικά τους συμφέροντα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντίδου.
      Ο Υπουργός Αγροτικής Ανάπτυξης και Τροφίμων κ. Κοντός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων):  Κύριε Πρόεδρε, κυρίες και κύριοι συνάδελφοι, συζητούμε σήμερα ένα πολύ σημαντικό και πολύ σοβαρό θέμα. Συζητούμε σήμερα για την πορεία του Συνεταιριστικού Κινήματος στη χώρα μας και συζητούμε και για τις βιομηχανίες μετοχικού ενδιαφέροντος της Αγροτικής Τράπεζας.
      Θα μου επιτρέψετε να γνωρίζω αρκετά πράγματα για τη Θράκη, μια που κατάγομαι από τη Θράκη, γεννήθηκα, μεγάλωσα εκεί, μια που πέρασα το μεγαλύτερο μέρος του επαγγελματικού μου βίου μέσα σ’ αυτά τα εργοστάσια και τα ξέρω από τότε που δημιουργήθηκαν, τα περισσότερα, μέχρι και το πώς εξελίχθηκε η πορεία τους. 
      Θέλω να σας πω ότι αυτά τα οποία αναφέρατε για τη Θράκη, ότι δηλαδή η Θράκη είναι η πιο φτωχή περιφέρεια της Ευρωπαϊκής Ένωσης, δεν ανταποκρίνονται στην πραγματικότητα. Η Θράκη προχωρεί και αναπτύσσεται, η Θράκη έχει πάρει άλλη τροχιά. Οι Θρακιώτες, ευγενείς άνθρωποι, φιλόξενοι άνθρωποι, δυναμικοί, εργατικοί, έχουν διαμορφώσει ένα καλύτερο μέλλον για την περιοχή τους και αντιμετωπίζουν το μέλλον με μία καλύτερη προοπτική, με αισιοδοξία και όχι με καταστροφολογία.
      Και για τη γέφυρα που αναφέρατε, θέλω να σας πω ότι εγώ δεν πήγα στην κινητοποίηση που πήγατε εσείς μία φορά. Εγώ την περνάω συνέχεια τη γέφυρα αυτή και είμαι δίπλα στους εργαζόμενους και ξέρουν οι εργαζόμενοι και οι αγρότες ότι δώσαμε και δίνουμε μάχες για τα συμφέροντά τους και ότι έχουμε εξαιρετικά αποτελέσματα, όσον αφορά τις προσπάθειες που γίνονται, έτσι ώστε να υπάρξει προοπτική για τα εργοστάσια αυτά. Διότι με όλα αυτά τα οποία ακούστηκαν εδώ μέσα δεν δίνεται προοπτική. Κανείς από εμάς δεν αναφέρεται σε κλείσιμο εργοστασίων. Αναφέρεται στο ότι γίνεται μία μεγάλη προσπάθεια, έτσι ώστε να συνεχίσουν να λειτουργούν τα εργοστάσια αυτά.
      Η εισήγησή μου, η απάντησή μου έχει δύο κατευθύνσεις. Η μία κατεύθυνση είναι το πού βαδίζει το Συνεταιριστικό Κίνημα σήμερα στη χώρα μας. Η δεύτερη είναι, ποιες είναι οι δυνατότητες και οι προοπτικές για τις βιομηχανίες μετοχικού ενδιαφέροντος της Αγροτικής Τράπεζας.
      Είναι βέβαιο ότι το Συνεταιριστικό Κίνημα όπου λειτούργησε και λειτουργεί σε υγιείς βάσεις στήριξε και στηρίζει αποτελεσματικά το εισόδημα των Ελλήνων αγροτών. Είναι βέβαιο και αναγνωρίζεται, όχι μόνο από τους συνεταιριστές, αλλά από όλους όσους ασχολούνται με τον αγροτικό τομέα, ότι το Συνεταιριστικό Κίνημα πρόσφερε και προσφέρει, όπου λειτουργεί σωστά –και πρέπει να το διευκρινίσουμε αυτό- στην προσπάθεια που κάνουν οι αγρότες για να παράγουν προϊόντα ανταγωνιστικά, έτσι ώστε να έχουν αποτέλεσμα στις δραστηριότητές τους.
      Δεν το λέμε μόνο εμείς, αυτό. Η κατεύθυνση που δίνεται από πλευράς της κακής, όπως αναφέρετε εσείς, Ευρωπαϊκής Ένωσης, πολύ καλής όπως αναφερόμαστε εμείς, όταν δίνονται σωστές μάχες και γίνονται σωστές διαπραγματεύσεις, είναι ξεκάθαρα υπέρ των συλλογικών δράσεων των αγροτών. Δίνονται ενισχύσεις για τις ομάδες παραγωγών, δίνονται ενισχύσεις μέσα από το πρόγραμμα αγροτικής ανάπτυξης. 
      Και αν για ορισμένους είναι αμελητέα τα 22,5 περίπου δισεκατομμύρια ευρώ που θα εισρεύσουν από το 2007 έως το 2013 είτε ως άμεσες ενισχύσεις στη χώρα μας είτε ως ανάπτυξη του δεύτερου πυλώνα των υποδομών, για μας είναι κάτι πάρα πολύ σημαντικό και για τους Έλληνες αγρότες είναι κάτι πάρα πολύ σημαντικό.
      Πέραν αυτού, θέλω να σας πω ότι η συνεργασία που έχουμε με το Συνεταιριστικό Κίνημα της χώρας μας είναι εξαιρετική, γιατί πιστεύουμε ότι όπου λειτουργούν σωστά οι συνεταιριστικές οργανώσεις, και το κόστος παραγωγής των αγροτικών προϊόντων μειώνεται –γίνονται δηλαδή συλλογικές και συγκεντρωτικές προμήθειες εφοδίων- αλλά πετυχαίνουν και οι αγρότες πολύ καλύτερες τιμές για τα αγροτικά τους προϊόντα, όταν λειτουργούν κάτω από μία συλλογική δράση, είτε μιλούμε για συνεταιρισμούς, είτε για ομάδες παραγωγών. Και η μοναδική –αν θέλετε- διέξοδος για να μειωθεί η ψαλίδα μεταξύ των τιμών του παραγωγού και του καταναλωτή, είναι να αυξηθεί το μερίδιο του συνεταιριστικού κινήματος, όσον αφορά τις δράσεις του στη στήριξη των αγροτών.
      Θέλω, επίσης, να σας πω ότι το συνεταιριστικό κίνημα στη χώρα μας πέρασε και περνά ακόμα, δυστυχώς, μία δύσκολη περίοδο. Βρεθήκαμε, αν θέλετε, στη χειρότερη στιγμή της ιστορικής του πορείας. Και αυτό πρέπει να το ανάγουμε στη συγκυρία που υπάρχει, γιατί έγιναν λάθη και παραλείψεις. Πράγματα τα οποία έπρεπε να έχουν ήδη προχωρήσει, δεν προχώρησαν με τους ρυθμούς που επιβάλλονταν από τις συνθήκες και τους καιρούς, με αποτέλεσμα να έχουμε σήμερα σημαντικά προβλήματα στο συνεταιριστικό κίνημα.
      Όμως, πρέπει να πούμε ότι ο τζίρος που κάνουν οι συνεταιριστικές μας οργανώσεις είναι πολύ σημαντικός. Ξεπερνά το 1,2 δισεκατομμύρια ευρώ το χρόνο. Πρόκειται πραγματικά για πολύ σημαντικό τζίρο. Και πρέπει να πούμε ότι σε πάρα πολλές συνεταιριστικές οργανώσεις αναλαμβάνονται πρωτοβουλίες και καταβάλλονται προσπάθειες, έτσι ώστε αυτές να εξυγιανθούν. Και στην προσπάθεια αυτή πρέπει να πούμε ότι συμβάλλουν όλοι. Συμβάλλει το Υπουργείο Αγροτικής Ανάπτυξης και Τροφίμων, η Αγροτική Τράπεζα, οι ίδιοι οι συνεταιριστές που σε πάρα πολλές των περιπτώσεων, αντιλαμβανόμενοι το μέγεθος των ευθυνών τους πλέον, κινούνται στη σωστή κατεύθυνση.
      Κάτι το οποίο πρέπει, επίσης, να ξεκαθαρίσουμε είναι ότι το συνεταιριστικό κίνημα και οι συνεταιρισμοί αποτελούν δραστηριότητες του ιδιωτικού τομέα. Και όποτε αυτοί οι συνεταιρισμοί ταύτισαν τη λειτουργία τους με κρατικίστικες αντιλήψεις, τότε οδηγηθήκαμε σε αδιέξοδα. 
      Επίσης, πρέπει να ξεκαθαρίσουμε και το εξής: Άλλο είναι να διοικεί ένας μάνατζερ μία μεγάλη συνεταιριστική οργάνωση και άλλο να έρχονται αγρότες χωρίς εμπειρία και να είναι στο τιμόνι αυτών των οργανώσεων δημιουργώντας –φυσικά- σωρεία προβλημάτων.
      Πρέπει να ξεκαθαρίσουμε, επίσης, ότι σήμερα πλέον πάνω από εξήντα ενώσεις αγροτικών συνεταιρισμών εξυγιαίνονται, μειώνουν το λειτουργικό τους κόστος, πολλά αδρανή περιουσιακά στοιχεία εκποιούνται, αυξάνουν τον τζίρο τους, μπαίνουν με περισσότερο δυναμισμό στην αγορά, βοηθούνται από το Υπουργείο Αγροτικής Ανάπτυξης και Τροφίμων και δημιουργούν, αν θέλετε, ένα νέο περιβάλλον, όσον αφορά την προσφορά του Συνεταιριστικού Κινήματος στην ελληνική αγροτική οικονομία.
      Στο Υπουργείο Αγροτικής Ανάπτυξης και Τροφίμων έχουμε πάρει συγκεκριμένα, ξεκάθαρα μέτρα για τη στήριξη του συνεταιριστικού κινήματος. Στο μέτρο 2.1 που αφορά επενδύσεις μεταποίησης αγροτικών προϊόντων, εγκρίναμε το σύνολο σχεδόν των επενδυτικών σχεδίων που έχουν έρθει από συλλογικές δράσεις των αγροτών. Στην τελευταία προκήρυξη έχουν εγκριθεί επενδύσεις ύψους 75,5 εκατομμυρίων ευρώ. 
      Εκσυγχρονίζονται οι συνεταιριστικές οργανώσεις και αυτό είναι σημαντικό. Δημιουργούν καλύτερες προϋποθέσεις για τη μεταποίηση των αγροτικών προϊόντων και, βέβαια, μέσα από άλλα προγράμματα, όπως είναι η προβολή και η προώθηση των αγροτικών προϊόντων, μπορούν πλέον με αξιώσεις να προβάλλουν τα προϊόντα τους και να διεισδύουν στην αγορά.
      Πέρα απ’ αυτό, πρέπει να σας πω ότι έχουμε πάρει σειρά μέτρων, όπως είναι το μέτρο σύμφωνα με το οποίο μπορούν οι ενώσεις των αγροτικών συνεταιρισμών των μικρών νησιών του Αιγαίου Πελάγους να διακινούν γεωργικά προϊόντα και αγροτικά εφόδια με επιδοτούμενο μεταφορικό κόστος. Ένα άλλο μέτρο είναι, επίσης, ότι οι συνεταιριστικές οργανώσεις μπορούν να εκποιούν αδρανή περιουσιακά στοιχεία χωρίς να καταβάλλουν φόρο υπεραξίας. Επίσης, υπάρχει και το μέτρο της ενίσχυσης των συλλογικών δράσεων των αγροτών, είτε μιλούμε για καπνικούς συνεταιρισμούς, είτε κοινοπραξίες, είτε ομάδες παραγωγών στα οπωροκηπευτικά και σε άλλα προϊόντα.
       Έχουμε πάρει και μία σειρά άλλων μέτρων, ώστε να μπορέσουν να ανασάνουν οι συνεταιριστικές οργανώσεις και να βαδίσουν στον ανηφορικό και δύσκολο δρόμο της ανάπτυξης και της προόδου τους.
      Όσον αφορά τις αγροτοβιομηχανικές οργανώσεις μετοχικού ενδιαφέροντος της Αγροτικής Τράπεζας τόσο του Νομού Ξάνθης όσο και άλλων περιοχών, πρέπει να πούμε ότι οι περισσότερες απ’ αυτές δεν δημιουργήθηκαν τη δεκαετία του ’60, αλλά τη δεκαετία του ’70, με πρωτοβουλία του μεγάλου συνεταιριστή ηγέτη, με πρωτοβουλία του Αλέξανδρου Μπαλτατζή, έχοντας όμως τη σθεναρή υποστήριξη του εθνάρχη Κωνσταντίνου Καραμανλή. Και μιλούμε για τη «ΣΕΚΕ», μιλούμε για τη Ροδόπη, μιλούμε για τη «ΣΕΒΑΘ», μιλούμε για τη «ΣΕΚΑΠ», μιλούμε για την «ΕΛΒΙΖ» που για πολλά χρόνια υπήρξαν -και ορισμένες εξ αυτών εξακολουθούν να αποτελούν- ένα σημαντικό οικονομικό πνεύμονα της περιοχής της Θράκης, ενώ η «ΔΩΔΩΝΗ» στηρίζει αποτελεσματικά την κτηνοτροφία, αλλά και τους κτηνοτρόφους στην Ήπειρο. 
      Πρέπει να σημειωθεί ότι κάποιες από τις βιομηχανίες αυτές, είτε λόγω σοβαρών οικονομικών και διαρθρωτικών αδυναμιών είτε λόγω του γεγονότος ότι ο χώρος και ο τομέας που δραστηριοποιούνται παρουσιάζει ραγδαία συρρίκνωση, δυστυχώς έχουν οδηγηθεί σε οικονομικά αδιέξοδα. 
      Οι χρηματοδοτήσεις που πραγματοποιήθηκαν τα προηγούμενα χρόνια από την Αγροτική Τράπεζα με τις εγγυήσεις του Ελληνικού Δημοσίου ήταν γενναίες και πρέπει να σημειωθεί ότι και οι προσπάθειες που καταβλήθηκαν κατά την προηγούμενη τριετία για την εξυγίανσή τους ήταν σημαντικές. Δυστυχώς, όμως, ο όγκος των προβλημάτων και των ζημιών ανέρχονταν σε τέτοιο ύψος που δεν ήταν δυνατόν αυτά να ξεπεραστούν. 
      Πρέπει να σημειωθεί ότι παρά το γεγονός της διαγραφής χρεών και επιδοτήσεων επιτοκίου σε βάρος της πολιτείας ύψους 45.000.000 ευρώ που πραγματοποιήθηκε την τριετία 1990-1993, οι νέες οφειλές των εταιρειών «ΣΕΒΑΘ» και «ΣΕΠΕΚ» –μιλούμε για δύο εταιρείες- υπερβαίνουν και πάλι τα 45.000.000 ευρώ για τη «ΣΕΒΑΘ» και τα 10.000.000 ευρώ για τη «ΣΕΠΕΚ», χωρίς να υπάρχει πλέον δυνατότητα αποπληρωμής τους. 
      Έγινε μία γενναία προσπάθεια τα τελευταία τέσσερα χρόνια. Όταν αναλάβαμε ως διακυβέρνηση το 2004, στη «ΣΕΒΑΘ» οι εργαζόμενοι είχαν να πληρωθούν οκτώ μήνες, όπως επίσης και στη «ΣΕΠΕΚ». Δόθηκαν γενναίες χρηματοδοτήσεις και έγινε μία μεγάλη προσπάθεια εξυγίανσης. Δυστυχώς, όμως, ούτε το περιβάλλον βοήθησε αυτήν την προσπάθεια ούτε η διεθνής συγκυρία συνέβαλε στο να ξεπεραστούν τα προβλήματα, με αποτέλεσμα να έχουμε πάλι συσσωρευμένες ζημιές και αδυναμία αποπληρωμής αυτών των χρεών. 
      Το ερώτημα, λοιπόν, που τίθεται είναι το εξής: Συνεχίζουμε να στηρίζουμε μία αδιέξοδη κατάσταση ή εκεί όπου απαιτείται πραγματοποιούμε παρεμβάσεις όχι για το κλείσιμο των βιομηχανιών, αλλά για τη διαμόρφωση νέων προοπτικών λειτουργίας τους; 
      Μας ενδιαφέρει μέσα από μία ευρύτερη κοινωνική συναίνεση να διαμορφώσουμε συνθήκες ουσιαστικής ανάπτυξης της οικονομίας των περιοχών που δραστηριοποιούνται ή θνησιγενείς οικονομικά καταστάσεις να συνεχίσουν να απορροφούν πολύτιμους πόρους για την οικονομικά ανάπτυξη ευαίσθητων εθνικά περιοχών, όπως είναι η Θράκη; 
      Αναμφίβολα όλες οι βιομηχανίες δεν μπορούν να αντιμετωπιστούν κάτω από το ίδιο πρίσμα. Και οφείλουμε οι πολιτικές που θα διαμορφωθούν για την ανάπτυξη της κάθε μιας, να είναι προσαρμοσμένες στο μέγεθος των προβλημάτων τους, τον κλάδο που δραστηριοποιούνται και τις δυνατότητες που διαθέτει να συνεχίσει να διατηρεί το σημερινό ιδιοκτησιακό της χαρακτήρα ή όχι ή κάθε εταιρεία.  
      Ειδικότερα, για τη Ροδόπη, η γαλακτοβιομηχανία «ΡΟΔΟΠΗ Α.Ε.» έχει οριακά αποτελέσματα. Όμως, τόσο οι κτηριακές της εγκαταστάσεις, όσο και ο μηχανολογικός της εξοπλισμός είναι πεπαλαιωμένα. Δεν έχει το 2007 κερδοφορία, όπως αναφέρεται. Το 2007 η εταιρεία θα έχει ζημιογόνα αποτελέσματα. 
      Και πρέπει να πούμε ότι ως αποτέλεσμα όλων αυτών η Βιομηχανία χάνει συνεχώς από την ανταγωνιστικότητά της, μειώνονται τα μερίδια που διαθέτει στην τοπική αγορά και αδυνατεί να προχωρήσει σε νέες επενδύσεις απαραίτητες για τη μακροχρόνια βιωσιμότητά της. 
      Είναι χαρακτηριστικό ότι παρά το γεγονός της λειτουργίας της σε βάση κρατικοσυνεταιριστική, η στήριξη που παρέχει στους κτηνοτρόφους της περιοχής είναι ελλιπέστατη, αφού με μέσο πανελλήνιο όρο τιμών αγελαδινού γάλακτος 45 λεπτών το κιλό, η «ΡΟΔΟΠΗ Α.Ε.» έχει μέσο όρο 37 λεπτά το κιλό. 
      Άρα, όσον αφορά στην απορία που εκφράστηκε για το ποιες θα είναι οι τιμές του γάλακτος, σας λέω ότι, δυστυχώς, μία κρατικοσυνεταιριστική εταιρεία έχει χαμηλότερο μέσο όρο τιμής αγελαδινού γάλακτος από ό,τι είναι ο μέσος όρος τιμής του αγελαδινού γάλακτος σε όλη τη χώρα.
      	Με αυτό το δεδομένο και προκειμένου να μπορέσει η βιομηχανία να αναπτυχθεί περαιτέρω και να στηρίξει την κτηνοτροφία της περιοχής, το Διοικητικό Συμβούλιο της Αγροτικής Τράπεζας κατά τη συνεδρίασή του στις 14 Φεβρουαρίου αποφάσισε την πώληση των μετοχών της «ΡΟΔΟΠΗΣ», κυριότητας της Αγροτικής Τράπεζας. 
      	Πρόσφατα ξεκίνησε τη διαδικασία πώλησης της εταιρείας με ανοικτό διαγωνισμό, άρα, με όχι ξεπούλημα, με την υποστήριξη του εξωτερικού συμβούλου. 
      Δικαίωμα συμμετοχής στο διαγωνισμό είχε κάθε ενδιαφερόμενος, νομικό ή φυσικό πρόσωπο, με χρηματοοικονομική επάρκεια και σχετικός με τις δραστηριότητες του ευρύτερου τομέα τροφίμων. 
      Κριτήριο επιλογής του αγοραστή αποτελεί μεταξύ άλλων η διασφάλιση των θέσεων εργασίας, καθώς επίσης και η πρόθεση του αγοραστή για την πραγματοποίηση επενδύσεων τόσο στο βιομηχανικό συγκρότημα, όσο και στις υποδομές για την ανάπτυξη της κτηνοτροφίας στην περιοχή. 
      	Στις αρχές Νοεμβρίου δημοσιεύτηκε η πρόσκληση εκδήλωσης ενδιαφέροντος και μέχρι την 31η Νοεμβρίου –λήξη της προθεσμίας υποβολής της εκδήλωσης ενδιαφέροντος- υποβλήθηκαν οκτώ δεσμευτικές προσφορές. 
      	Η διαδικασία αξιολόγησης των υποψηφίων έχει ολοκληρωθεί και ήδη ξεκίνησε η δεύτερη και τελική φάση του διαγωνισμού που προβλέπεται να ολοκληρωθεί μέσα στο Μάρτιο. 
      	Αξίζει να σημειωθεί ότι από το Υπουργείο Αγροτικής Ανάπτυξης και Τροφίμων καταβλήθηκε –και θέλω να το προσέξετε αυτό- προσπάθεια δημιουργίας πρωτοβάθμιου συνεταιρισμού κτηνοτρόφων Ανατολικής Μακεδονίας και Θράκης, στους οποίους μπορούσε να μεταβιβαστεί η «ΡΟΔΟΠΗ Α.Ε.». Όμως, αυτό το σχέδιο δεν βλέπουμε ότι μπορεί να τελεσφορήσει, λόγω της έλλειψης ενδιαφέροντος από πλευράς κτηνοτρόφων. 
      	Επειδή αναφέρθηκε ότι θα πρέπει να μεταβιβαστούν οι εταιρείες αυτές στους φυσικούς τους φορείς, δηλαδή στους κτηνοτρόφους, πραγματοποιήθηκε μεγάλη συγκέντρωση κτηνοτρόφων από όλη τη Μακεδονία και Θράκη, στην Ξάνθη. Συζητήσαμε τις δυνατότητες μεταβίβασης των μετοχών της «ΡΟΔΟΠΗΣ» σε συνεταιρισμό κτηνοτρόφων. Από την Αγροτική Τράπεζα μπορούσε να τους δοθεί άτοκο δάνειο, διάρκειας δέκα ετών, έτσι ώστε να αγοράσουν οι ίδιοι τη «ΡΟΔΟΠΗ». 
      	Στο σχήμα αυτό έδειξε ενδιαφέρον να συμμετέχει και η «ΣΕΚΕ Α.Ε.», μια συνεταιριστική οργάνωση. Επίσης, έδειξε ενδιαφέρον να συμμετέχει και η Ένωση Αγροτικών Συνεταιρισμών Καλαβρύτων, που δραστηριοποιείται στον τομέα του γάλακτος. Δυστυχώς, οι κτηνοτρόφοι της περιοχής δεν ενδιαφέρονται να τους μεταβιβαστεί η «ΡΟΔΟΠΗ Α.Ε.», αν και, όπως τους είπαμε, αν αυτοί αποκτήσουν τη «ΡΟΔΟΠΗ», θα μπορέσουν με μία μικρή αύξηση της τιμής του γάλακτος να καλύψουν όλο το δάνειο και μάλιστα από την πρώτη χρονιά. 
      	Κατά συνέπεια, δεν μπορούμε να λέμε ότι δεν γίνεται προσπάθεια, έτσι ώστε να μεταβιβαστεί η εταιρεία σε συνεταιριστικούς φορείς. 
      Όσο για τον «ΟΛΥΜΠΟ» που αναφέρετε, θέλω να σας πω ότι ο «ΟΛΥΜΠΟΣ» από την Αγροτική Τράπεζα μεταβιβάστηκε στην Ένωση Αγροτικών Συνεταιρισμών Λάρισας και από την Ένωση Αγροτικών Συνεταιρισμών Λάρισας μεταβιβάστηκε η εταιρεία αυτή σε ιδιωτικό φορέα. Άρα, η λύση να μεταβιβαστούν σε συνεταιριστικούς φορείς δεν είναι αυτή που μπορεί πάντοτε να φέρει τα αναμενόμενα αποτελέσματα. 
      	Η συνέχιση της λειτουργίας της εταιρείας απαιτεί εκσυγχρονισμό και επενδύσεις, για να μπορέσει να αντιμετωπίσει τον ανταγωνισμό. Με το παρόν ιδιοκτησιακό καθεστώς είναι προφανές ότι κάτι τέτοιο δεν μπορεί να γίνει. Η εταιρεία απαιτεί επενδύσεις πάνω από 10.000.000 ευρώ, για να μπορέσει να αναπτυχθεί, για να μπορέσει να σταθεί στον ανταγωνισμό και κυρίως για να μπορέσει να στηρίξει αποτελεσματικά την κτηνοτροφία της περιοχής. 
      	Όσο για τη «ΣΕΚΑΠ», θέλω να σας πω ότι η λειτουργία της εταιρείας υποστηρίζεται σε βάθος χρόνου από την Α.Τ.Ε. και έχει κατά καιρούς διευκολυνθεί στα πλαίσια του ισχύοντος πλαισίου, όπως αυτό ορίζεται από τις χρηματοπιστωτικές αρχές. Παρά τις οικονομικές της δυσκολίες και τις δυσκολίες γενικότερα του κλάδου -διότι δεν πρέπει να ξεχνούμε ότι κινείται σε ένα ολιγοπωλιακό κλάδο- η εταιρεία πραγματοποιεί επενδύσεις, εξασφαλίζοντας μεταξύ άλλων πόρους από την εκποίηση περιουσιακών στοιχείων που δεν σχετίζονται με την παραγωγική της λειτουργία και αγωνίζεται να διατηρήσει την παρουσία της στην αγορά. Λυπούμαι, αλλά δεν μπορώ να σχολιάσω τη θέση σας ότι η Α.Τ.Ε. ζητά από τη «ΣΕΚΑΠ» να προκαταβάλει τον ειδικό φόρο. 
      	Επίσης, πραγματικά μου προκαλεί εντύπωση ότι κατηγορείται η εταιρεία ότι πραγματοποιεί επενδύσεις 18,5 εκατομμυρίων ευρώ με leasing. Είναι ένας σύγχρονος τρόπος χρηματοδότησης και οι συνεταιριστικές εταιρείες του μεγέθους της «ΣΕΚΑΠ» θα πρέπει να αναζητούν άντληση κεφαλαίων, με όλους τους σύγχρονους τρόπους που υπάρχουν στην αγορά.
      Οι εταιρείες «ΣΕΒΑΘ Α.Ε.» και «ΣΕΠΕΚ Α.Ε.» λόγω του υψηλού λειτουργικού τους κόστους αντιμετώπιζαν πάντοτε οικονομικά προβλήματα. Το 1993 τέθηκαν σε καθεστώς ειδικής εκκαθάρισης εν λειτουργία, με εκκαθαριστή την Αγροτική Τράπεζα. Το 1994 με αποφάσεις του Εφετείου Κομοτηνής έγινε άρση του καθεστώτος της ειδικής εκκαθάρισης. Από το 1994 μέχρι σήμερα οι εταιρείες αυτές συνέχισαν να λειτουργούν με μεγάλα προβλήματα με αποτέλεσμα να εμφανίζουν και πάλι συσσωρευμένες ζημιές που ανέρχονται σε 27.000.000 ευρώ περίπου για τη «ΣΕΒΑΘ Α.Ε.» και 15.000.000 ευρώ περίπου για τη «ΣΕΠΕΚ Α.Ε.». Παρά τις γενναίες διαγραφές χρεών σε βάρος του ελληνικού δημοσίου και της Αγροτικής Τράπεζας, οι οφειλές τους σήμερα υπερβαίνουν και πάλι τα 45.000.000 ευρώ για τη «ΣΕΒΑΘ Α.Ε.» και τα 10.000.000 ευρώ για τη «ΣΕΠΕΚ Α.Ε.», χωρίς να υπάρχει, όπως προανέφερα, δυνατότητα αποπληρωμής τους. Η πορεία των εταιρειών αυτών δεν είναι αναστρέψιμη, γεγονός που επιβεβαιώθηκε τελευταία και από το Υπουργείο Οικονομίας και Οικονομικών, το οποίο τις έκρινε μη βιώσιμες.
      Είναι γεγονός ότι τα εργοστάσια αυτά με το σημερινό τους προσανατολισμό, δεν μπορούν να συνεχίσουν να λειτουργούν και η τράπεζα εξετάζει εναλλακτικές λύσεις που θα διασφαλίζουν κατά τον καλύτερο δυνατό τρόπο τους εργαζόμενους και παράλληλα θα αποκτήσουν μέσω αλλαγής του ιδιοκτησιακού τους χαρακτήρα, δυνατότητες βιωσιμότητας.
      Πρέπει, επίσης, να πούμε ότι η «ΣΕΒΑΘ Α.Ε.» μεταποιεί βιομηχανική ντομάτα. Δυστυχώς η παραγωγή συρρικνώνεται, οπότε αντιμετωπίζει ένα πρόσθετο πρόβλημα. Πρόσφατα η Αγροτική Τράπεζα κάνοντας ένα βήμα πολύ καλής θέλησης, κάλεσε τους εργαζόμενους στο τυπογραφείο της «ΣΕΒΑΘ Α.Ε.» –είναι περίπου πενήντα εργαζόμενοι- και τους πρότεινε -προσέξτε, κύριοι συνάδελφοι- να τους μεταβιβάσει, να τους δώσει το τυπογραφείο, κτήρια, οικόπεδα, μηχανήματα, άνευ ανταλλάγματος, χωρίς ούτε ένα ευρώ και παράλληλα να τους δοθεί ένα συμβόλαιο πενταετίας με τη «ΣΕΚΑΠ Α.Ε.» -διότι ο μοναδικός σχεδόν πελάτης του τυπογραφείου της «ΣΕΒΑΘ Α.Ε.» είναι η «ΣΕΚΑΠ Α.Ε.»- έτσι ώστε να έχουν δουλειά και να μπορούν από μόνοι τους πλέον οι ίδιοι οι εργαζόμενοι, να λειτουργήσουν το τυπογραφείο και να μη μείνουν χωρίς δουλειά. Δυστυχώς κάτι τέτοιο φαίνεται ότι πάλι δεν καρποφορεί. Οι εργαζόμενοι αρνούνται να αποκτήσουν ένα πολύ σοβαρό περιουσιακό στοιχείο. Ένα περιουσιακό στοιχείο μεγάλης αξίας, που θα τους δώσει τη δυνατότητα πλέον ως επιχειρηματίες οι ίδιοι σε μια εταιρεία λαϊκής βάσης, να μπορέσουν να λειτουργήσουν το εργοστάσιο αυτό. 
      Για τη δε «ΣΕΠΕΚ Α.Ε.» θέλω να σας πω ότι τα προβλήματα συνεχώς αυξάνονται, διότι η παραγωγή χοιρινού κρέατος αντιμετωπίζει μεγάλα προβλήματα, όχι μόνο στη χώρα μας, αλλά σε παγκόσμιο επίπεδο.
      Τέλος, όσον αφορά την ιδιωτικοποίηση της εταιρείας «ΔΩΔΩΝΗ Α.Ε.» μέσω της εισαγωγής της στο Χρηματιστήριο Αθηνών, τόσο ο Διοικητής της Αγροτικής Τράπεζας ο κ. Μηλιάκος όσο και αρκετοί οι οποίοι ασχολούνται με το θέμα της εταιρείας, κρίνουν ότι θα βοηθηθεί χρηματοοικονομικά η εταιρεία, εφόσον εισαχθεί στο Χρηματιστήριο και μπορέσει και αντλήσει κεφάλαια από αυτό.
      Η «ΔΩΔΩΝΗ Α.Ε.» λειτουργεί αρκετά ικανοποιητικά, πρέπει να πούμε. Λειτουργεί σε ένα έντονα ανταγωνιστικό περιβάλλον, αλλά συνεχώς χρειάζεται επενδύσεις εκσυγχρονισμού και χρειάζεται φθηνά ίδια κεφάλαια. Μια λύση θα μπορούσε να είναι η αύξηση του μετοχικού κεφαλαίου της εταιρείας και η ΑΤΕ έχει την πλειοψηφία, για να λάβει μία τέτοια απόφαση. Επειδή, όμως, όπως αντιλαμβάνεστε οι λοιποί μέτοχοι, μικρές ενώσεις, δεν διαθέτουν κεφάλαια για να μετέχουν στην αύξηση αυτή, τότε είναι βέβαιο ότι αν γίνει αύξηση μετοχικού κεφαλαίου της εταιρείας «ΔΩΔΩΝΗ Α.Ε.», η Αγροτική Τράπεζα θα αυξήσει τη συμμετοχή, ενώ οι υπόλοιποι μικρομέτοχοι, φτωχές ενώσεις, θα μειώσουν τη συμμετοχή τους στην εταιρεία. Εννοείτε βέβαια ότι μια τέτοια εξέλιξη δηλαδή εισαγωγής της εταιρείας στο Χρηματιστήριο, θα δώσει τη δυνατότητα σε κτηνοτρόφους κατά προτεραιότητα, να αποκτήσουν μετοχές της εταιρείας με προνομιακή τιμή, για να μπορέσουν να συμμετέχουν πολύ πιο ενεργά στη διοίκηση της εταιρείας «ΔΩΔΩΝΗ Α.Ε.»
      Επιπλέον, όσον αφορά την πώληση του εργοστασίου της «ΕΛΒΙΖ» στα Γιάννενα, το Διοικητικό Συμβούλιο της εταιρείας «ΔΩΔΩΝΗ Α.Ε.» στη συνεδρίαση της 9.3.2007 αποφάσισε ομόφωνα να διερευνηθεί η δυνατότητα αγοράς μιας συνεταιριστική οργάνωση του εργοστασίου της «ΕΛΒΙΖ» στα Γιάννενα και προφανώς όχι ολόκληρης της εταιρείας.
      Με γνώμονα το ενδιαφέρον για την παροχή πιο ολοκληρωμένων υπηρεσιών στους κτηνοτρόφους της Ηπείρου και ιδιαίτερα για την εξασφάλιση στους κτηνοτρόφους άριστης ποιότητας ζωοτροφών και κατά συνέπεια τη βελτίωση της ποιότητας του γάλακτος, διερευνάτε, όπως προανέφερα, η αγορά του εργοστασίου της «ΕΛΒΙΖ» στα Γιάννενα από τη «ΔΩΔΩΝΗ Α.Ε.».
      Σημειώνεται βέβαια, ότι το συγκεκριμένο εργοστάσιο είναι κερδοφόρο και γι’ αυτό παλαιότερα ο κτηνοτροφικός συνεταιρισμός «Πίνδος», ζήτησε και ήρθε σε κατ’ αρχάς συμφωνία με την Αγροτική Τράπεζα για την εξαγορά του εργοστασίου αυτού. Η διαδικασία δεν προχώρησε, γιατί ο συνεταιρισμός ήθελε να του μεταβιβαστεί το εργοστάσιο, αλλά χωρίς το προσωπικό.
      Από τα ανωτέρω διαπιστώνεται ότι όχι μόνο δεν μιλούμε για κλείσιμο των βιομηχανιών μετοχικού ενδιαφέροντος της Α.Τ.Ε., αλλά απεναντίας καταβάλλεται ουσιαστική προσπάθεια για την ανάπτυξη και την βιωσιμότητά τους. 
      Τελειώνοντας θέλω να σας διαβεβαιώσω ότι το ενδιαφέρον της Κυβέρνησης για τις εταιρείες αυτές είναι αμέριστο, όπως και το προσωπικό μου ενδιαφέρον, αφού κατάγομαι και εκλέγομαι στην Ξάνθη, έχω εργαστεί σε κάποιες από τις εταιρείες αυτές και έχω πολιτικά γαλουχηθεί με τις ιδέες, τα οράματα και τον τρόπο της πολιτικής λειτουργίας του Αλέξανδρου Μπαλτατζή.
      Δεν δέχομαι επ’ ουδενί ότι τα κόμματα της Αντιπολίτευσης, νοιάζονται περισσότερο από την Κυβέρνηση για τη συνέχιση της λειτουργίας των εργοστασίων που συζητούμε και για την απασχόληση στην περιοχή της Θράκης και της Ηπείρου. Δεν δέχομαι ότι κάποιοι εδώ μέσα είναι ανάλγητοι και κάποιοι άλλοι ιδιαίτερα ευαίσθητοι. Το ζήτημα είναι αν η απασχόληση διασφαλίζεται όταν μια εταιρεία είναι ζημιογόνος ή κερδοφόρος. Το ζήτημα είναι εάν ένα εργοστάσιο μπορεί και πρέπει να λειτουργεί, όταν για διάφορους λόγους στερείται οικονομικών πόρων και πρώτων υλών. Το επιχειρηματικό περιβάλλον ιδιαίτερα στον τομέα των τροφίμων μεταβάλλεται με ιδιαίτερα γρήγορους ρυθμούς. Και αν θέλουν οι βιομηχανίες αυτές να συνεχίσουν να λειτουργούν, είμαστε υποχρεωμένοι και αποφασισμένοι να προχωρήσουμε σε όλες τις αναγκαίες επεμβάσεις, με μεγαλύτερη δυνατή κοινωνική συναίνεση, προκειμένου να υπάρξει πρόοδος, ανάπτυξη και προοπτική στις περιοχές αυτές, όπου τα εργοστάσια για τα οποία συζητούμε δραστηριοποιούνται. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ. 
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση αφού πρώτα ξεναγήθηκαν στους χώρους του Μεγάρου της Βουλής, σαράντα οκτώ μαθητές και μαθήτριες και πέντε συνοδοί - καθηγητές από το 5ο Γυμνάσιο Πτολεμαϊδας Κοζάνης. 
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ’ όλες τις πτέρυγες)
      Το λόγο έχει ο Κοινοβουλευτικός Εκπρόσωπος του Κ.Κ.Ε. ο κ. Κανταρτζής.
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, από τις ομιλίες των Βουλευτών μας έγινε φανερή η αδιέξοδη πορεία στην οποία οδηγούνται  οι εταιρείες μετοχικού ενδιαφέροντος της Αγροτικής Τράπεζας και των αγροτικών συνεταιρισμών. Με συγκεκριμένα στοιχεία απέδειξαν την πορεία κάθε μιας απ’ αυτές τις επιχειρήσεις. 
      Είναι φανερές οι αρνητικές επιπτώσεις που θα υπάρχουν από την αδιέξοδη αυτή πορεία είτε οδηγηθούν στην χρεοκοπία, είτε οδηγηθούν στο ξεπούλημα, στους μεγάλους επιχειρηματικούς ομίλους. 
      Ακούσαμε πολλές φορές τον κύριο Υπουργό, να επαναλαμβάνει την προσωπική του ευαισθησία για την περιοχή αυτή και γι’ αυτές τις επιχειρήσεις. Όμως, κύριε Υπουργέ, θα μου επιτρέψετε να παρατηρήσω ότι τα προβλήματα δεν λύνονται με όση καλή ευαισθησία και αν υπάρχει –δεν έχουμε καμμία πρόθεση να αμφισβητήσουμε τα συναισθήματά σας- αλλά τα προβλήματα λύνονται ή οξύνονται από τις πολιτικές οι οποίες ακολουθούνται. Και εμείς ελέγχουμε την Κυβέρνηση της Νέας Δημοκρατίας για την πολιτική που ακολουθεί, πολιτική η οποία θα καταφέρει ένα ακόμη πλήγμα στους φτωχομεσαίους αγρότες και στους εργαζόμενους γενικότερα. 
      Σας ακούσαμε πολλές φορές επίσης να επαναλαμβάνετε ανέξοδες διακηρύξεις, ανέξοδες υποσχέσεις για τη στήριξη του συνεταιριστικού κινήματος. Μα σε ποιον κόσμο ζούμε; Δεν ήσασταν εσείς, η δική σας Κυβέρνηση, αλλά και η Κυβέρνηση του ΠΑ.ΣΟ.Κ., η οποία οδήγησε στο λουκέτο κορυφαίες συνεταιριστικές οργανώσεις τη δεκαετία του ’90 και του 2000, «ΚΥΔΕΠ», «ΣΠΕ», «ΣΠΕΚΑ», να μην αναφέρω ένα σωρό επιχειρήσεις, «ΑΓΝΟ», «ΔΩΔΩΝΗ»; Δεν είναι η δική σας πολιτική η οποία σπρώχνει στο λουκέτο και όσες επιχειρήσεις έχουν απομείνει; Δεν είναι η δική σας πολιτική η οποία οδηγεί στον εκφυλισμό και στη χρεοκοπία τις συνεταιριστικές οργανώσεις; 
      Λέτε, κύριε Υπουργέ, θέλουμε ή δεν θέλουμε να υπάρχουν επιχειρήσεις. Αλλά το ερώτημα είναι αυτό ή με ποιους όρους θα λειτουργούν αυτές οι επιχειρήσεις; Είναι νομίζω φανερό ότι η αλλαγή του ιδιοκτησιακού καθεστώτος, το ξεπούλημά τους, η παράδοσή τους, στους επιχειρηματίες με τη μία ή την άλλη μορφή, θα έχει ολοφάνερα αρνητικές επιπτώσεις. Θα υπάρχουν ή δεν θα υπάρχουν αρνητικές επιπτώσεις για τους αγρότες με την αλλαγή του ιδιοκτησιακού καθεστώτος; Θα είναι ή δεν θα είναι ένα ακόμη βήμα αφοπλισμού της φτωχομεσαίας αγροτιάς απέναντι στους μεγαλεμπόρους που θα γίνουν ακόμη πιο ασύδοτοι; Θα φύγουν από τη μέση οι συνεταιριστικές οργανώσεις που τα προηγούμενα χρόνια στήριξαν το εισόδημα των αγροτών, παρά τις συνθήκες μέσα στις οποίες λειτούργησαν;
      Είναι χαρακτηριστικό το γεγονός ότι η «ΔΩΔΩΝΗ» έδινε υψηλότερες τιμές στο γάλα, απ’ ό,τι έδιναν οι μεγάλες ιδιωτικές επιχειρήσεις. Το ίδιο γίνεται και με τις άλλες συνεταιριστικές οργανώσεις. Θέλουν οι επιχειρηματίες να ρίξουν το κόστος παραγωγής, θέλουν να αγοράζουν ακόμη πιο φθηνά την αγροτική παραγωγή, ακόμα πιο φθηνά το προϊόν της φτωχομεσαίας αγροτιάς, θέλουν φθηνότερα μεροκάματα, για να εξασφαλίσουν υψηλότερα κέρδη. Θα υπάρχουν ή δεν θα υπάρχουν αρνητικές επιπτώσεις όσον αφορά την απασχόληση, όσον αφορά τους εργαζόμενους σ’ αυτές τις περιοχές; Εγώ δεν θα πω περισσότερα πράγματα. Ένα μόνο στοιχείο είναι χαρακτηριστικό: από τους δυο χιλιάδες περίπου εργαζόμενους που δούλευαν σ’ αυτά τα εργοστάσια στην περιοχή της Ξάνθης, σήμερα έμειναν μόνο επτακόσιοι. Και αυτές οι επιχειρήσεις, ακόμα και αν δεν οδηγηθούν στο λουκέτο, όπως αφήσατε σαφέστατα να εννοηθεί στο τέλος της ομιλίας σας, ακόμα και αν ξεπουληθούν, με ποιους όρους θα εργάζονται αυτοί οι εργαζόμενοι; Δεν έχουμε, μήπως, την εμπειρία τι έγινε στις άλλες επιχειρήσεις, ότι εκεί που έγιναν εξαγορές, συγχωνεύσεις, σωρηδόν ακολουθούσαν οι απολύσεις; Δεν βλέπουμε καθημερινά στον οικονομικό Τύπο –σ’ όλα τα μήκη και τα πλάτη της γης που λειτουργεί αυτή η ανεξέλεγκτη διαδικασία συγκέντρωσης και συγκεντροποίησης του πλούτου- τράπεζες να εξαγοράζουν η μία την άλλη, χιλιάδες εργαζόμενοι να απολύονται, επιχειρήσεις μεγαθήρια να αγοράζουν η μία την άλλη -Αμερική, Ιαπωνία, Γερμανία, σ’ όλα τα μήκη και τα πλάτη της γης- και χιλιάδες εργαζόμενοι να χάνουν τις θέσεις τους; Μα γιατί γίνονται οι εξαγορές; Ποιος αλήθεια μπορεί να τρέφει αυταπάτες μέσα σ’ αυτές τις συνθήκες;  Να σας πω και κάτι άλλο. Με ποιους όρους θα δουλεύουν οι εργαζόμενοι, που θα συνεχίσουν να έχουν απασχόληση, εν πάση περιπτώσει, μέσα σ’ αυτές τις επιχειρήσεις; Θα δουλεύουν σε καθεστώς όλο και μεγαλύτερης εντατικοποίησης, με όλο και χειρότερους όρους εργασίας. Να πούμε καθαρά αυτό που μας ψιθυρίζουν στο αφτί πάντα, όταν κάνουμε περιοδείες σε τέτοιου είδους χώρους: απλήρωτες υπερωρίες, μαύρη εργασία με καθεστώς ασυδοσίας και αυταρχισμού μέσα στους χώρους αυτούς. Αυτό είναι το καθεστώς το οποίο οικοδομήθηκε, χάρη και στην ανοχή που επέδειξε η πολιτική των δικών σας κυβερνήσεων. Ουσιαστικά παραδίδετε τους  εργαζόμενους χειροπόδαρα δεμένους, για να αυξηθούν τα κέρδη των μεγάλων επιχειρήσεων.
      Αναφερθήκατε στη λεγόμενη πολιτική μετοχοποίησης. Λέτε «το εργοστάσιο της εταιρείας «ΔΩΔΩΝΗ» δεν θέλουμε να ξεπουληθεί, έχει ανάγκη όμως από ρευστότητα και γι’ αυτό ένας τρόπος υπάρχει, να μπει στο Χρηματιστήριο». Βεβαίως, η Α.Τ.Ε., είπατε, θα αυξήσει το μερίδιό της, το ποσοστό της. Ποια είναι η λύση που προτείνετε; Πάντως όποια και αν ακολουθηθεί, ένα είναι βέβαιο: ότι ανοίγει ο δρόμος για το ξεπούλημα. 
      Μα ποιον αλήθεια, κοροϊδεύουμε ότι θα πάρουν οι κτηνοτρόφοι μετοχές; Τα ίδια παραμύθια, άκουσαν οι εργαζόμενοι τα προηγούμενα χρόνια σε μια σειρά από περιπτώσεις. Εταιρείες λαϊκής βάσης, έβαζαν τα λεφτά για να δρομολογηθούν τα πλοία, και αυτά τελικά κατέληξαν στους εφοπλιστές. Για να προχωρήσει χωρίς εμπόδια, χωρίς αντιδράσεις, το ξεπούλημα των μεγάλων επιχειρήσεων, οι ιδιωτικοποιήσεις, η κυβέρνηση του ΠΑ.ΣΟ.Κ. αποδείχθηκε «μανούλα» στο να μπορέσει να περάσει με πολύ πιο ανώδυνους τρόπους τα πιο αντιλαϊκά αυτά μέτρα, για να χρυσώσουν το χάπι στους εργαζόμενους «πάρτε μετοχές». Ποιος έχει πραγματικά αυταπάτες ότι οι επιχειρηματίες καπιταλιστές θα κάνουν τους εργάτες συνεταίρους; Μα τα κέρδη τα δικά τους, στηρίζονται στην ακόμα μεγαλύτερη εκμετάλλευση των εργατών. Ποιος έχει αυταπάτες ότι οι επιχειρηματίες, οι οποίοι θα πάρουν αργά ή γρήγορα, με τον έναν ή τον άλλον τρόπο και τέτοιες επιχειρήσεις όπως η «ΔΩΔΩΝΗ», θα κάνουν συνεταίρους τους κτηνοτρόφους; Μα αυτοί, για να αβγατίσουν τα κέρδη τους, θέλουν να αγοράζουν όσο γίνεται πιο φθηνότερο το γάλα. Εκεί στηρίζονται τα κέρδη τους: φθηνότερες πρώτες ύλες, φθηνότερο μεροκάματο, υψηλότερες τιμές στους καταναλωτές. Γι’ αυτό βλέπουμε και καθημερινά, την ψαλίδα να διογκώνεται, οι τιμές παραγωγού να μειώνονται, αλλά οι τιμές καταναλωτού να αυξάνουν όλο και περισσότερο. 
      Η πορεία των συνεταιριστικών οργανώσεων δεν είναι τυχαία. Δεν είναι τυχαίο το γεγονός ότι μοιραία η μια μετά την άλλη και οι κορυφαίες συνεταιριστικές οργανώσεις ή οι εταιρείες μετοχικού ενδιαφέροντος της Αγροτικής Τράπεζας με τις συνεταιριστικές οργανώσεις, οδηγήθηκαν σε μια τέτοια πορεία. Η αδιέξοδη πορεία των συνεταιριστικών οργανώσεων, συμβαδίζει χέρι με χέρι με το ξεκλήρισμα, με την εκτόπιση της φτωχομεσαίας αγροτιάς. Πάρτε για παράδειγμα τις εξελίξεις στη γαλακτοβιομηχανία. Τα τελευταία χρόνια είδαμε το φούντωμα, τη γιγάντωση κυριολεκτικά τριών, τεσσάρων επιχειρηματικών ομίλων, οι οποίοι τελικά στο πέρασμά τους, είτε εξαγόρασαν, είτε οδήγησαν στο λουκέτο τις άλλες μικρότερες επιχειρήσεις, που δραστηριοποιούνταν στο χώρο αυτό και δημιούργησαν τα γνωστά καρτέλ. Η πορεία αυτή, συνοδεύεται με τον αφανισμό των μικρών αγελαδοτρόφων. Σ’ αυτά τα δεκαπέντε χρόνια, μειώθηκαν στο μισό περίπου οι φτωχοί και οι μεσαίοι αγελαδοτρόφοι. Η παραγωγή συγκεντρώθηκε σε λιγότερα χέρια. Είναι χαρακτηριστικό το παράδειγμα, που δείχνει την επέλαση των μεγάλων αυτών επιχειρήσεων, που στηρίχθηκε στις επιλογές της Κοινής Αγροτικής Πολιτικής και στις διάφορες συμφωνίες στα πλαίσια του Π.Ο.Ε.. Ας πάρουμε το παράδειγμα της Σ.Ε.Β.Α.Θ.. Λέτε «μα η βιομηχανική τομάτα συρρικνώνεται». Τυχαία συρρικνώνεται η παραγωγή της βιομηχανικής ντομάτας; Δεν είναι αποτέλεσμα της δικής σας πολιτικής; Δεν είναι αποτέλεσμα του κανονισμού τον οποίον ψηφίσατε και υπογράψατε στην Ευρωπαϊκή Ένωση, για την αποσύνδεση του 70% της επιδότησης από την παραγωγή, που σε τρία χρόνια θα φτάσει το 100% και θα έχει ως συνέπεια, να είναι εντελώς ασύμφορη η παραγωγή βιομηχανικής τομάτας; 
      Η μείωση των τιμών των αγροτικών προϊόντων, που περνάει μέσα από την Κοινή Αγροτική Πολιτική, αλλά και τις άλλες συμφωνίες, όπως οι συμφωνίες στα πλαίσια του Παγκόσμιου Οργανισμού Εμπορείου, υπαγορεύεται από την επιδίωξη του μεγάλου κεφαλαίου, που θέλει να ρίξει τις τιμές των πρώτων υλών. Οι όποιες επιδοτήσεις δόθηκαν στους παραγωγούς, σε καμμία περίπτωση δεν αναπλήρωναν τις απώλειες που είχαν. Η κατάργηση των τιμών παρέμβασης σ’ όλα τα αγροτικά προϊόντα που ψήφισαν στην Ευρωπαϊκή Ένωση οι κυβερνήσεις, και οι δικές σας της Νέας Δημοκρατίας, αλλά και του ΠΑ.ΣΟ.Κ. προηγούμενα, ενίσχυσαν την ασυδοσία των εμποροβιομηχάνων, σε βάρος των μικρομεσαίων αγροτών και των καταναλωτών. Την ίδια περίοδο, έκλεινε η στρόφιγγα χρηματοδότησης των συνεταιριστικών οργανώσεων με διάφορα προσχήματα. Σωρηδόν δίνονταν απλόχερα κίνητρα στους μεγαλοεπιχειρηματίες, για να μπορέσουν να προχωρήσουν, με ακόμα πιο γρήγορους ρυθμούς την εξαγορά και την εκτόπιση των άλλων μικρότερων επιχειρήσεων, μέσα στα πλαίσια του ανελέητου ανταγωνισμού. Είναι χαρακτηριστικό το γεγονός ότι το μεγαλύτερο κομμάτι από το Γ΄ Κ.Π.Σ., από το πρόγραμμα για την εγκατάσταση και εκσυγχρονισμό των μονάδων μεταποίησης στα αγροτικά προϊόντα, το καρπώθηκαν οι μεγαλοεπιχειρηματίες. Είναι αποκαλυπτικά τα νούμερα. Το 81% πήγε στους μεγάλους επιχειρηματίες και μόνο το 16% δόθηκε στους συνεταιρισμούς. Να μέσα σε ποιες συνθήκες, να μέσα σε ποια πορεία γιγαντώθηκαν τα καρτέλ, γιγαντώθηκαν οι μεγάλες επιχειρήσεις, να μέσα σε ποια πορεία, υποσκάφθηκαν και τα θεμέλια των συνεταιριστικών οργανώσεων. Στη δεκαετία βεβαίως του ’50 και του ’60, που δεν υπήρχαν οι προϋποθέσεις να μπουν οι μεγάλες επιχειρήσεις στον κλάδο μεταποίησης, τότε ανατέθηκε αυτό το έργο στην Α.Τ.Ε., στις συνεταιριστικές οργανώσεις. Σήμερα όμως, που η τεχνολογική και η επιστημονική εξέλιξη, αλλά και η πρόοδος στις υποδομές και μια σειρά άλλοι τέτοιοι παράγοντες, δημιούργησαν προϋποθέσεις για να μπει και το μεγάλο κεφάλαιο, έγιναν τα πάντα, για να περάσουν αυτές οι οργανώσεις στα χέρια των μεγάλων επιχειρήσεων. Βεβαίως, θέλετε να κρατήσετε και κάποιες συνεταιριστικές οργανώσεις συμπληρωματικά για το κεφάλαιο. Οι επιχειρηματίες, θα ήθελαν να έχουν και τα αποθεματικά των ασφαλιστικών ταμείων των εργαζομένων στα αποθεματικά τους -όχι βεβαίως για να τους κάνουν συνεταίρους-  για να επιταχύνουν ακόμη περισσότερο τα σχέδιά τους για την ενίσχυση της κερδοφορίας.
      Απέναντι σ’ αυτήν την πολιτική, που οδηγεί καθαρά τα πράγματα είτε στο ξεπούλημα είτε στην χρεοκοπία τις επιχειρήσεις αυτές, η θέση του Κομμουνιστικού Κόμματος Ελλάδας, όπως την ανέπτυξε και ο εισηγητής μας αλλά και οι άλλοι Βουλευτές μας, είναι σαφής: Ζητάμε να σταματήσει κάθε σχεδιασμός, κάθε διαδικασία, που οδηγεί τις επιχειρήσεις αυτές στο ξεπούλημα ή στο λουκέτο. 
      Εφόσον η Αγροτική Τράπεζα δεν θέλει να τις κρατήσει, ας τις παραχωρήσει τουλάχιστον στις συνεταιριστικές οργανώσεις, χωρίς τίμημα, χωρίς ανταλλάγματα και αφήστε τα αυτά για άτοκα δάνεια και για διευκολύνσεις στην εξυπηρέτηση των δανείων, γιατί είναι η ίδια ακριβώς πολιτική, η οποία παράγει και αναπαράγει αυτήν τη χρεοκοπία. 
      Η λύση αυτή που προτείνουμε –δεν τρέφουμε αυταπάτες- είναι καθαρά μία προσωρινή ανακούφιση. Να το πούμε καθαρά για μία ακόμα φορά. Είναι μία προσωρινή ανάσα και δεν πρόκειται να λύσει ριζικά το πρόβλημα. Οι παράγοντες που επιδρούσαν και που οδηγούσαν στην αδιέξοδη πορεία θα συνεχίσουν να επενεργούν. Θα συνεχίσει να επιδρά αρνητικά για την πορεία, η Κοινή Αγροτική Πολιτική και οι διάφορες συμφωνίες όπως του Π.Ο.Ε.. Θα συνεχίσει να επιδρά αρνητικά, η διαδικασία συγκέντρωσης και συγκεντροποίησης του πλούτου σε λίγα χέρια και η ποικιλόμορφη εξυπηρέτηση με διαφόρων ειδών κίνητρα, των μεγάλων επιχειρήσεων και των καρτέλ. Θα συνεχιστεί η πορεία εκφυλισμού και οι χρεοκοπίες των συνεταιριστικών οργανώσεων. Δεν έχουμε αυταπάτες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, δώστε μου δύο-τρία λεπτά και από τη δευτερολογία μου.
       Οι μικρομεσαίοι, όμως, αγρότες και οι εργαζόμενοι, μπορούν να αξιοποιήσουν αυτόν το χρόνο, για να οργανώσουν καλύτερα την πάλη τους, αξιοποιώντας και την πείρα τους βγάζοντας τα συμπεράσματά τους.
      Λύσεις στα προβλήματα αυτά, δεν μπορούν να δώσουν ούτε οι κεντροδεξιές ούτε οι κεντροαριστερές κυβερνήσεις, είτε μονοκομματικές, είτε κυβερνήσεις συνεργασίας κατά τα πρότυπα άλλων χωρών της Ευρωπαϊκής Ένωσης. Ριζική λύση, μπορεί να δοθεί μόνο στα πλαίσια μίας άλλης εξουσίας, της λαϊκής εξουσίας, που θα προωθεί τη λαϊκή οικονομία, όπου ο πλούτος θα ανήκει σ’ αυτούς που τον παράγουν και όχι στους επιχειρηματίες, όπου τα μεγάλα μέσα παραγωγής, το τραπεζικό σύστημα, το μεγάλο εμπόριο, οι τομείς στρατηγικής σημασίας, θα είναι λαϊκή περιουσία, θα γίνουν ιδιοκτησία της κοινωνίας, που θα λειτουργεί κάτω από εργατικό λαϊκό έλεγχο.
       Μόνο στα πλαίσια μίας τέτοιας οικονομίας, που θα λειτουργεί με κεντρικό σχεδιασμό, μπορεί και να στηριχθεί και να αναπτυχθεί και ο παραγωγικός συνεταιρισμός, που θα συνενώνει τη μικρή ιδιοκτησία της μικρομεσαίας αγροτιάς, για να μπορεί να παράγει, με κριτήριο τι συμφέρει τη χώρα μας, τι συμφέρει το λαό μας και όχι τους επιχειρηματίες και την Ευρωπαϊκή Ένωση, που εκπροσωπεί το ευρωπαϊκό κεφάλαιο. 
      Βέβαια, μία τέτοια πολιτική, δεν την περιμένουμε ούτε από τη δική σας Κυβέρνηση ούτε από άλλες κυβερνήσεις κεντροαριστεράς. Για μία τέτοια πολιτική, χρειάζεται ριζική αλλαγή του συσχετισμού των δυνάμεων, μία πλατιά λαϊκή κοινωνική και πολιτική συμμαχία, που θα παλέψει για την κατάκτηση της ίδιας της εξουσίας. 
      Επομένως, κύριε Υπουργέ, δεν σας ελέγχουμε γιατί δεν εφαρμόζετε την πολιτική αυτή, σας ελέγχουμε γιατί με την πολιτική που ακολουθείτε, γιατί με την πολιτική που ακολουθεί η Κυβέρνηση σας, όχι μόνο δεν λύνει αλλά αντίθετα οξύνει και θα οξύνει ακόμα περισσότερο τα προβλήματα αυτά, θα οδηγήσει με ακόμα πιο γρήγορους ρυθμούς στο ξεκλήρισμα και στον αφανισμό τη φτωχομεσαία αγροτιά, θα επιδεινώσει ακόμα περισσότερο την κατάσταση των λαϊκών στρωμάτων. 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας, κ. Καραμάριος, έχει το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, όπως και ο Πρόεδρος της Βουλής, κ. Σιούφας, είπε, η Κοινοβουλευτική Ομάδα της Νέας Δημοκρατίας, δι’ εμού απευθύνει τα θερμά συγχαρητήριά της προς τον εκλεγέντα Πρόεδρο του ΣΥ.ΡΙΖ.Α., ευχόμενος δι’ εαυτόν το κόμμα του και την κοινοβουλευτική μας δημοκρατία ό,τι το καλύτερο! 
      Στον δε κ. Κουβέλη, να συνεχίσει την κοινοβουλευτική του δράση με το ίδιο σθένος και με την ίδια ομορφιά του λόγου του.
      	Ερχόμενος στο θέμα μας, κυρίες και κύριοι συνάδελφοι, θα ήθελα να πω κάτι από προσωπική εμπειρία, γιατί ήμουν και είμαι αγρότης και διατηρώ μέχρι σήμερα την αγροτική μου ιδιότητα με ταυτότητα. Αυτό μου το θύμισε ιδιαίτερα, ο αγαπητός κ. Αλυσανδράκης ο οποίος είναι από τα Γιάννενα. Είχα υπηρετήσει πριν από πολλά χρόνια στα Γιάννενα, έναν τόπο που αγάπησα και αγαπώ και στον οποίο πηγαίνω τακτικά. Όταν υπηρετούσα, υπήρχε εκεί μεγάλος αγροτικός τομέας. Πήγα πολλές φορές μετά την ίδρυση του πανεπιστημίου και είδα έναν άλλο κόσμο, έναν οικοδομικό οργασμό, τεράστιες οικοδομές, χιλιάδες φοιτητές, μία άλλη ζωή. 
      	Εσείς, το Κ.Κ.Ε., πράγματι σήμερα με την επερώτησή σας, θίξατε πάρα πολύ ωραία ένα θαυμάσιο θέμα. Χαίρομαι γιατί σαν Kοινοβουλευτικός Eκπρόσωπος, για πρώτη φορά «πιάνω» ένα θέμα που μ’ αγγίζει, αλλά ενώ απομονώσατε ορισμένες εταιρείες, για τις οποίες ο κ. Υπουργός, η Κυβέρνηση πάρα πολύ σωστά σας ανέπτυξε για κάθε μία, ποιο είναι το πρόβλημα και πώς μπορεί να σωθεί η κάθε εταιρεία, εσείς επιμένετε αναχρονιστικά –θα μου επιτρέψετε τη λέξη- στο συνεταιριστικό κίνημα, αγνοώντας ότι το συνεταιριστικό κίνημα και οι συνεταιρισμοί, διέπονται από νομοθεσία η οποία είναι διττή. Το κράτος πάντοτε έρχεται επιβοηθητικά. Μέλη των συνεταιρισμών είναι οι αγρότες, όπως είμαι κι εγώ προσωπικά. Οι συνεταιρισμοί έχουν τις οργανώσεις τους. 
      	Στην πατρίδα μου τη Ρόδο και στην Κω –απ’ όπου είναι οι κύριοι συνάδελφοι εδώ- υπήρχαν παλαιότερα, θαυμάσιες εταιρείες επεξεργασίας τομάτας. Στη θέση τους σήμερα στη Ρόδο, είναι το νέο διεθνές αεροδρόμιο της Ρόδου όπου κάθε σαββατοκύριακο προσγειώνονται διακόσια πενήντα με τριακόσια αεροπλάνα, μεταφέροντας είκοσι με είκοσι πέντε χιλιάδες πληθυσμό και αφήνοντας 500.000 έως 1.000.000 ευρώ, μόνο από το σπατόσημο τις μέρες εκείνες. Το δε εργοστάσιο τοματοπολτού που ήταν κάποτε εκεί, φυσικά και έφυγε. Δεν έμειναν όμως οι αγρότες όλου του χωριού, εκείνου του Παραδεισίου, χωρίς δουλειά. Άλλαξαν επάγγελμα, όπως άλλαξαν και οι αγρότες των Ιωαννίνων, όπως αλλάζουν και της Θράκης και πολύ σωστά σας το είπε ο κ. Υπουργός. 
      	Θέλω να καταλήξω και να αντιληφθείτε, κυρίες και κύριοι συνάδελφοι που επερωτάτε, ότι το κράτος αυτήν τη στιγμή δεν μπορεί πλέον να χρηματοδοτεί επιχειρήσεις που δεν είναι βιώσιμες. Η «ΚΑΪΡ», η μεγάλη εταιρεία οινοποιίας στη Ρόδο που την κληρονομήσαμε από τους Ιταλούς, έπεσε έξω πολλές φορές και την δάνεισε πολλές φορές η Αγροτική Τράπεζα. Δεν είχαν να τα επιστρέψουν. Έδωσε περιουσία σήμερα η «ΚΑΪΡ» στην Αγροτική Τράπεζα. Ο υπόλοιπος πληθυσμός που δεν είναι αγρότες, δεν χρωστάει σε τίποτα να χρηματοδοτεί μία εταιρεία, που δεν πάει καλά εξαιτίας διαχειριστικών λαθών. 
      Εγώ να δεχθώ ότι δεν φταίνε σε τίποτα οι συνεταιριστικές οργανώσεις, κύριε Σκοπελίτη. Το ερώτημα είναι, πώς θα σωθούν αυτές οι εταιρείες. Απομονώσατε αυτές τις πέντε, τις δέκα. Πολύ σωστά ο κ. Υπουργός σας ανέπτυξε για μία προς μία τι πρέπει να γίνει. Εσείς τι εννοείτε και τι πρέπει να γίνει; Το είπε ο κ. Αλυσανδράκης. Είναι μία άλλη πολιτική, την οποία πρέπει να εφαρμόσουμε εμείς. 
      Δυστυχώς αυτή είναι η πραγματικότητα σήμερα. Είμαστε στην Ευρωπαϊκή Ένωση, δεν μπορούμε να κάνουμε ό,τι θέλουμε. Δεν μπορούμε να επιχορηγούμε έξτρα, πέραν εκείνων που μπορεί να κάνει και η Αγροτική Τράπεζα και το κράτος, γιατί έχουμε το πρόβλημα των επιχορηγήσεων. Εσείς δηλαδή λέτε ότι μπορούν να συνεχίσουν αυτές οι εταιρείες, μ’ άλλον τρόπο από εκείνον που λέει ο κ. Υπουργός; Εάν εννοείτε αυτό που είπε ο κ. Αλυσανδράκης ότι «εμείς έχουμε μία άλλη φιλοσοφία και θα έλθουμε εμείς σαν άλλη μία παράταξη μαζί με την Κυβέρνηση και θα το λύσουμε», σας πληροφορώ ότι δεν υπάρχουν πλέον πουθενά σήμερα εκείνα τα κολχόζ που υπήρχαν, ούτε ευδοκιμούν πλέον στο Ισραήλ όπου επισκέφθηκα εγώ ο ίδιος τις αγροτικές συνεταιριστικές οργανώσεις τους για να τις δω, πράγματι, πώς λειτουργούν.
      Διότι σήμερα ο αγρότης, ο κάτοικος μίας μικρής πόλης, αγαπητοί μου, που θέλει να αγοράσει ένα γεωργικό προϊόν, μπαίνει στο internet, το παραγγέλλει την άλλη μέρα το πρωί και δεν ρωτάει κανέναν άλλον, ούτε τη συνεταιριστική του οργάνωση ούτε το συνεταιρισμό του ούτε την τάδε βιομηχανία, αλλά ψάχνει να βρει το καλύτερο προϊόν με την καλύτερη τιμή. Είμαστε, δηλαδή, σε μία κοινωνία σήμερα που θέλουμε ή δεν θέλουμε, πρέπει να προσαρμοστούμε στην Ευρωπαϊκή Ένωση και όχι όπως μας συμφέρει. 
      Χθες, πήγα σ’ ένα καφενείο ενός χωριού και τους είδα και έγραφαν. «Τι κάνετε, παιδιά;» τους ρώτησα. «Φτιάχνουμε το μητρώο για τις επιδοτήσεις», διότι τις επιδοτήσεις, όπως ξέρετε, τις κάνουν μέσω των αγροτικών συνεταιρισμών, δεν τις κάνει το κράτος. Το κράτος πλήρωσε έξτρα την ΕΑΣΑ, τους συνεταιρισμούς, τους έδωσε τα χρήματα και τους είπε να κάνουν το μητρώο. Γιατί το κάνουν; Διότι μέχρι το 2013, θα παίρνουν επιχορηγήσεις. 
      Εγώ προσωπικά, κύριοι συνάδελφοι, έχω όλα τα προϊόντα μου δωρεάν. Σκάβω, τα φτιάχνω, τα φυτεύω μόνος μου, όπως θα μπορούσαν να κάνουν πολλοί. Γιατί το λέω αυτό; Διότι εγώ, δεν μπορώ να έχω αξίωση σήμερα στη Ρόδο, στην πατρίδα μου, που δεν υπάρχουν πλέον συνεταιρισμοί, όπως παλαιότερα, να ζητώ να μου προσφέρουν κάτι, που δεν μπορούν. 
      Και θα σας πω ακριβώς, αγαπητοί κύριοι συνάδελφοι, το πρώτο μου  πόνημα που έκανα ως γεωργός που πονούσα, ήταν αυτό εδώ: γεωργία, δάση και ακτήμονες καλλιεργητές το 1980, γιατί από τότε είπα μέσα μου «Πού πάμε τώρα; Είμαστε στην Ευρωπαϊκή Ένωση. Πώς θα ξεπεράσουμε τα γεωργικά μας προβλήματα; Πρέπει να βοηθήσουμε. Πρέπει να δουλέψουμε όλοι μας». Αλλά σήμερα άλλαξαν τα πράγματα και ο πολίτης, ο καταναλωτής στον οποίο απευθυνόμαστε, έχει αξίωση να έχει καλό προϊόν. Θα σας έλεγα για αυτά που λέτε και είναι από την αγωνία σας -και το είπε και ο κύριος Υπουργός καταλήγοντας- ότι δεν μπορεί να είναι κάποιος καλύτερος πατριώτης από κάποιον άλλον. Όλοι το ίδιο είμαστε. Όλοι αγαπάμε τον κόσμο της αγροτιάς, η οποία καίτοι είναι το 20%, αποδίδει μόνο το 5% με 6% στο εθνικό εισόδημα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Ένα λεπτό, κύριε Πρόεδρε.
      Όσον αφορά το γάλα, το 1997 -για να δείτε πόσο υπάρχει αυτή η ποιότητα, αυτή η ποσότητα- είχαμε ένα εκατομμύριο οκτακόσιους ενενήντα δύο χιλιάδες εξακόσιους οκτώ τόνους και το 2005, που είναι η τελευταία απογραφή σύμφωνα με το έγκυρο περιοδικό «ΕΠΙΛΟΓΗ» που κάθε χρόνο παρουσιάζει όλους τους νομούς και θα σας έλεγα να το διαβάσετε με προσοχή, είναι ένα εκατομμύριο εννιακόσιους ογδόντα επτά χιλιάδες διακόσιους τόνους, δηλαδή, το γάλα εξακολουθεί να έχει την ίδια ποσότητα.
      Θέλετε να πούμε για το κρέας; Ήταν τετρακόσιους ογδόντα μία χιλιάδες τόνοι και μετά ήταν τετρακόσιες εξήντα δύο χιλιάδες τόνοι. Και για να αντιληφθείτε πλέον τη ροπή του πληθυσμού, εις ό,τι αφορά τα επαγγέλματα, θα σας έλεγα και έναν άλλον μεγάλο τομέα, που το αποδεικνύει αυτό και είναι ο τουρισμός. Το 2001 είχαμε τριάντα οκτώ χιλιάδες εκατόν πενήντα έξι κλίνες των πέντε αστέρων και το 2005 εξήντα τέσσερις χιλιάδες εννιακόσιες δεκατρείς κλίνες, που πήγε εκεί ο κόσμος. Πήγε κάπου αλλού.
      Άρα, λοιπόν, συμφωνούμε απόλυτα. Η Κυβέρνηση πολύ σωστά επεξεργάζεται τα σχέδια, να βοηθήσει αυτές τις λίγες, πράγματι, γαλακτοβιομηχανίες και της Θράκης και των Ιωαννίνων, γιατί, πράγματι, τις πονάμε. Εκεί που αποβλέπει, είναι να διασφαλιστούν με κάθε τρόπο οι θέσεις εργασίας και ο κόσμος που απασχολείται σ’ αυτές. Μέχρι σήμερα έκλεισαν χιλιάδες αγροτικοί συνεταιρισμοί. Σήμερα στη Ρόδο, στην πατρίδα μου, μετριούνται στα δάχτυλα του ενός χεριού, αλλά υπάρχει εργασία για όλους.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Καραμάριε, η πατρίδα σας είναι πολύ ωραία, τη συμπαθούμε ιδιαίτερα, αλλά ο χρόνος είναι αμείλικτος.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, το χειροκρότημά μου το αντιληφθήκατε.
      ΠΡΟΕΔΡΕΥΩΝ (Γεώργιος Σούρλας): Κατεγράφη στα Πρακτικά, κύριε Παυλίδη.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Αργύρης, ο οποίος θα μας πει προφανώς και για τα Γιάννενα. 
      ΕΥΑΓΓΕΛΟΣ ΑΡΓΥΡΗΣ: Έμαθα σήμερα ότι έχω και άλλο συνάδελφο αγρότη στη Βουλή –εγώ νόμιζα ότι είμαι ο μοναδικός- αλλά ο αγαπητός κ. Καραμάριος είναι και αυτός αγρότης, όποτε γίναμε δύο. Όμως ως Κοινοβουλευτικός Εκπρόσωπος της Νέας Δημοκρατίας, ούτε είδε ούτε ξέρει τίποτε για το έγκλημα που συντελείται στον αγροτικό χώρο. Ούτε είδε, ούτε ξέρει τίποτε η Νέα Δημοκρατία, για το ότι το εισόδημα των αγροτών είναι στο 82% του 2000, όταν στην Ευρωπαϊκή Ένωση έχει ξεπεράσει το 110% και πηγαίνει μέχρι και το 120%.
      Ούτε είδε ούτε ξέρει η Νέα Δημοκρατία και η Κυβέρνηση ότι αυτήν τη στιγμή, το κόστος παραγωγής είναι ανεξέλεγκτο και οι παραγωγοί, οι αγρότες, οι κτηνοτρόφοι, περνάνε τη δυσκολότερη περίοδο της ζωής τους.
      Γι’ αυτά, λοιπόν, δεν ειπώθηκε τίποτα, παρά μόνον υπήρξε μια μεγάλη προσπάθεια από τον κύριο Υπουργό και στη συνέχεια τον εκπρόσωπο της Νέας Δημοκρατίας, να ωραιοποιήσει τα πράγματα και να πει σε κάποιους ότι αν θέλετε να ζήσετε, μπορείτε να γίνετε τώρα αγρότες και να βάλετε αγροτικά προϊόντα και οι υπόλοιποι μπορείτε να ζήσετε από τις επιδοτήσεις, που θα παίρνετε μέχρι το 2013.
      Θα πρέπει να πω στον αγαπητό φίλο κ. Καραμάριο, ως εκπρόσωπο της Νέας Δημοκρατίας και όχι σαν συνάδελφο Βουλευτή, ότι το 2013, οι αγρότες θα απολαμβάνουν από τις ήδη συμφωνημένες επιδοτήσεις 30% λιγότερο. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Επερωτώμενος είναι ο κύριος Υπουργός.
      ΕΥΑΓΓΕΛΟΣ ΑΡΓΥΡΗΣ: Και αυτό είναι ευθύνη της Κυβέρνησης της Νέας Δημοκρατίας και είναι ευθύνη του κ. Καραμανλή, γιατί με τις δικές του συναινέσεις και με των Υπουργών του, πάρθηκαν κάποιες αποφάσεις. Και οι αποφάσεις αυτές είναι για συγκεκριμένα προϊόντα και αφαιρείται εισόδημα από τους αγρότες, αφού πρώτα ξεκίνησε με τον καπνό, που έχει μεγάλο ενδιαφέρον και στην περιοχή του κυρίου Υπουργού, και θα αφαιρούνται κάθε χρόνο από το 2009 και μετά, από τις τσέπες των παραγωγών 160.000.000 ευρώ.
      Επίσης, στην ίδια την περιοχή τη δική του, με δική του απόφαση, της Κυβέρνησης της Νέας Δημοκρατίας –βέβαια, τώρα οι κανονισμοί είναι της Ευρωπαϊκής Ένωσης, πριν ήταν του ΠΑ.ΣΟ.Κ.- με δική του υπογραφή και συναίνεση στη διαπραγμάτευση, η οποία έγινε, η βιομηχανική τομάτα, όπως ειπώθηκε και από τους Βουλευτές του Κομμουνιστικού Κόμματος και άλλους, βρίσκεται σε πολύ άσχημη κατάσταση.
      Με δική τους απόφαση, της Κυβέρνηση του κ. Καραμανλή και των Υπουργών της Νέας Δημοκρατίας καταστράφηκε η τευτλοκαλλιέργεια. Από τα διακόσια είκοσι χιλιάδες στρέμματα, λιγότερο από εκατόν είκοσι χιλιάδες στρέμματα θα καλλιεργηθούν είναι φέτος. 
      Άρα αυτά, έχουν κάποια σχέση με αυτά που συζητάμε τώρα; Πολύ μεγάλη σχέση. Γιατί ο καπνός αναφέρεται στη «ΣΕΚΑΠ», γιατί η τομάτα αναφέρεται στη «ΣΕΒΑΘ», γιατί τα τεύτλα αναφέρονται στη Βιομηχανία Ζάχαρης.
      Κύριε Υπουργέ, γνωριζόμαστε χρόνια. Δεν θα ήθελα σε καμμία περίπτωση να είμαι στη θέση σου. Σε κατανοώ σαν συνάδελφο, αλλά δεν μπορώ να κατανοήσω αυτά που γίνονται. Και διάβαζα προχθές ένα σύνθημα, που δεν μου άρεσε καθόλου: «Αλέξανδρος τα έφτιαξε, Αλέκος θα τα κλείσει». Έτσι έλεγε ένα σύνθημα στο Νέστο. Και είναι πολύ τραγικό, για έναν άνθρωπο ο οποίος έζησε μέσα από τα εργοστάσια αυτά, που σπούδασε, που μεγάλωσε, που ζει την οικογένειά του και θα συνεχίσει να τη ζει, αν δεν είναι Βουλευτής, από αυτό το χώρο, σήμερα να είναι συμμέτοχος σ’ αυτό το έγκλημα που γίνεται.
      Ήσουνα εκεί πριν από δεκαέξι χρόνια, γιατί είναι σα να βλέπω ξανά ένα έργο το οποίο παίχτηκε πριν από 16-17 χρόνια. Και όταν τότε με πρωτοβουλία ενός στελέχους της ΠΑ.Σ.Ε.ΓΕ.Σ., τον Αντιπρόεδρο Θανάση Θεοδοσιάδη, ένα εξαιρετικό στέλεχος από την περιοχή σας, από την Κομοτηνή –και τον ξέρεις- έγινε η πρόταση, όταν ήμουν Πρόεδρος στην ΠΑ.ΣΕ.ΓΕ.Σ., να συνεδριάσουμε στο Νέστο, δηλαδή να πάμε να κάνουμε υπαίθρια συνεδρίαση –και κάναμε συνεδρίαση- ήσουνα κι εσύ εκεί, Υπουργέ. Ήσουνα κι εσύ εκεί, για να διαμαρτυρηθείς στην πολιτική τότε της Νέας Δημοκρατίας. Το ίδιο έργο ζούμε και τώρα. Δηλαδή, ξανά τα ίδια εργοστάσια ξαναμπήκαν στα ίδια.
      Θέλω να απαντήσω στους συναδέλφους του Κομμουνιστικού Κόμματος. Πολύ καλά κάνετε και ταυτίζετε την πολιτική της Νέας Δημοκρατίας και του ΠΑ.ΣΟ.Κ., είναι πολιτική σας, είναι σεβαστή, δεν είναι όμως αποδεκτή από μένα. Αλλά ορισμένες ανακρίβειες, δεν πρέπει να λέγονται.
      Δεν μπορεί να είναι ίδια η πολιτική, όταν το ΠΑ.ΣΟ.Κ. στις συνεταιριστικές οργανώσεις από το 1993 μέχρι σήμερα, έχει δώσει πάνω από 1.000.000.000.000 δραχμές, για να ρυθμίσει τα χρέη τους, για να μπορέσουν να λειτουργήσουν αυτές οι οργανώσεις, με δύο αλλεπάλληλα νομοσχέδια, εκ των οποίων το τελευταίο ήρθε σε σύγκρουση με την Ευρωπαϊκή Ένωση.
      Καταλαβαίνετε, λοιπόν, ότι δεν είναι ίδια η πολιτική, μ’ αυτό που ασκεί τώρα η Νέα Δημοκρατία, η οποία λέει τι; Ότι προεκλογικά τα εργοστάσια ήταν βιώσιμα –και ήταν βιώσιμα, γιατί θέλαμε τους ψήφους των εργαζομένων και των κατοίκων της περιοχής- μετεκλογικά όμως δεν είναι βιώσιμα. Γιατί; Γιατί θέλουμε να τα δώσουμε στους φίλους μας τους ιδιώτες, στους μεσάζοντες και του μεταπράτες. Αυτή είναι η διαφορά!
      Και εδώ, κύριε Υπουργέ, εμένα δεν με πειράζει, γιατί είναι αναξιόπιστος ο κ. Καραμανλής. Με πειράζει, γιατί είναι αναξιόπιστος ο Πρωθυπουργός της χώρας. Γιατί στην Καβάλα, όταν πήγατε στο νομαρχιακό συμβούλιο –και είναι εδώ και ο συνάδελφος από την Καβάλα- πήγε ο κ. Καραμανλής και τους είπε ότι αυτά τα εργοστάσια τα συνεταιριστικά θα παραμείνουν συνεταιριστικά, θα χρηματοδοτηθούν, θα αναπτυχθούν.
      Ο Πρωθυπουργός, λοιπόν, της χώρας, είναι σήμερα αναξιόπιστος απέναντι στους εργαζόμενους. Και λέτε ότι έχετε συνεργασία κι έχετε μεγάλη συνεργασία. Άφησα τα χαρτιά μου εκεί, αλλά θέλω να σας πω το εξής: έχω τα ψηφίσματα όλων αυτών που συνεργάζεστε και λέτε ότι έχετε άψογη συνεργασία. Πέντε σωματεία εργαζομένων, που τα τέσσερα ελέγχονται από τις δυνάμεις των συνδικαλιστών του χώρου σας, σας καταγγέλλουν, γιατί γίνεται αυτό το πράγμα. Καταγγέλλουν την Κυβέρνηση.
      Εκτός και εάν, κύριε Υπουργέ, δεν συμφωνείτε με το Υπουργείο Οικονομίας, εκτός και εάν δηλαδή εσείς, δεν συναινείτε και δεν συμφωνείτε μ’ αυτά που λέει ο κ. Μηλιάκος ή μ’ αυτά που λέει το Υπουργείο Οικονομίας.
      Γι’ αυτό, λοιπόν, ασκήσατε και κάτι άλλο. Εκβιάσατε τις συνεταιριστικές οργανώσεις. Εμένα με απειλούσε απ’ όταν ήμουν πρόεδρος της ένωσης. Πριν ο Μανώλης Κεφαλογιάννης σαν διοικητής και ο Μηλιάκος σαν υποδιοικητής, με εκβίαζε για να μου δώσει χρηματοδότηση στην ένωση και μου έλεγε, μόνο μ’ έναν όρο: «Εάν βάλεις υποθήκη τις μετοχές της εταιρείας «ΔΩΔΩΝΗ». Βέβαια, τότε αυτό δεν έγινε ποτέ, αλλά θα πρέπει να σας πω…
      ΑΡΙΣΤΟΤΕΛΗΣ ΠΑΥΛΙΔΗΣ: Εκβιασμός είναι αυτός, κύριε συνάδελφε;
      ΕΥΑΓΓΕΛΟΣ ΑΡΓΥΡΗΣ: Θα πρέπει να σας πω ότι εκβίαζε, για να μπορεί να έχει υποθήκη τις μετοχές και αυτό το κάνατε μέχρι τώρα. Την ίδια πολιτική ασκήσατε. Πήγατε στην Άρτα, αφού πρώτα προσπαθήσατε να πάρετε τον έλεγχο της Ένωσης Αγροτικών Συνεταιρισμών Άρτας. Πώς τυχαίνει κάθε φορά που πωλείται η «ΟΛΥΜΠΟΣ» τα στελέχη να είναι συνδικαλιστές της Νέας Δημοκρατίας; Πώς γίνεται μόλις πουλιέται η «ΑΡΤΑ» να είναι συνδικαλιστές της Νέας Δημοκρατίας; Πώς γίνεται μόλις πουλιέται η «ΑΓΝΟ» να είναι συνδικαλιστές της Νέας Δημοκρατίας; Πώς γίνεται κάθε φορά που ξεπουλιούνται αυτές οι επιχειρήσεις, να είναι στελέχη σας; Είναι, λοιπόν, μια συγκεκριμένη πολιτική, μια πολιτική την οποία ασκήσατε.
      Πάω τώρα στο θέμα της εταιρείας «ΔΩΔΩΝΗ». Εδώ επαναλαμβάνεται η υπόθεση «ΓΕΡΜΑΝΟΣ». Το μάθατε καλά με το «ΓΕΡΜΑΝΟ». Αγοράσατε το «ΓΕΡΜΑΝΟ», για να δώσετε μεγαλύτερη περιουσία όταν θα πωληθεί ο Ο.Τ.Ε., κάνατε αυτό που κάνατε και τώρα θέλετε να το κάνετε και στη «ΔΩΔΩΝΗ». Λέτε να αγοράσει η «ΔΩΔΩΝΗ» την «ΕΛ.ΒΙ.Ζ.». Να αγοράσει, δηλαδή, την «ΕΛ.ΒΙ.Ζ.», για να μπορέσει έτσι μεθαύριο, να δώσει μεγαλύτερο φιλέτο, αφού πρώτα κάψατε το ένα εργοστάσιο ή το έκαψαν κάποιοι, γιατί αφήσατε και υπονοούμενα μετά από την παραίτηση του κ. Πολύζου για το κάψιμο του εργοστασίου. Αλληλοκαταγγέλλεστε μεταξύ σας τα στελέχη. Όταν αυτές οι οργανώσεις έχουν τεράστιο πρόβλημα, εσείς παράλληλα καταγγέλλεστε, κύριε Υπουργέ, ότι προσλαμβάνετε κόσμο. Άρα και τώρα ασκείτε αυτήν την πολιτική σας σ’ αυτά τα εργοστάσια, μόνο και μόνο για να μπορέσετε να έχετε άλλα οφέλη. 
      Στο θέμα της εταιρείας «ΔΩΔΩΝΗ» δεν ασκήσατε καμμία πολιτική. Δεν τους εξαπατήσατε όλους; Εξαπατήσατε όλες τις οργανώσεις και πήγατε να πάρετε τον έλεγχο του 67%. Γιατί θέλατε να πάρετε το 67%, αφού είχατε το 60%; Θέλατε να έχετε τη δυνατότητα να μην υπάρχει blocking, για να μπορείτε να τροποποιήσετε το καταστατικό. Γιατί το καταστατικό είχε μία πολύ καλή παράγραφο, που έλεγε ότι όταν πωληθούν αυτές οι επιχειρήσεις, μόνο στις ενώσεις αγροτικών συνεταιρισμών μπορούν να πωληθούν. 
      Επίσης το καταστατικό έλεγε ότι πρέπει να πωληθούν στην ονομαστική τους αξία. Εξαγοράσατε και εξαπατήσατε. Όταν συμπεριφέρεστε έτσι, όταν εσείς συμμετέχετε στο καρτέλ και συμμετέχει και το Υπουργείο Γεωργίας και η Αγροτική Τράπεζα, βάλατε τη «ΡΟΔΟΠΗ» να παίρνει πολύ χαμηλά το γάλα, βάλατε τη «ΔΩΔΩΝΗ» τέσσερα χρόνια να μη δίνει καμμία αύξηση. Γιατί το κάνατε αυτό, κύριε Υπουργέ; Το κάνατε απλούστατα, για να βοηθήσετε τη δημιουργία του καρτέλ. Η ίδια η Κυβέρνηση, ήταν αυτή που δημιούργησε το καρτέλ και σήμερα λέτε στη «ΡΟΔΟΠΗ» ότι δεν είναι βιώσιμη. 
      Θα πρέπει να σας πω ότι ασκώντας μια τέτοια πολιτική, καταστρέφετε την αγροτική οικονομία και τις επιχειρήσεις, σε μία περίοδο που οι μεταποιητικές αυτές επιχειρήσεις, είναι όσο ποτέ άλλοτε αναγκαίες. Εγώ δεν βάζω το ότι είναι σε ευαίσθητες εθνικές περιοχές, γιατί αυτό έλεγε τότε το σύνθημα, που ξεσήκωσε όλη την Ξάνθη και ήσασταν εκεί, κύριε Υπουργέ. Κλείνω μ’ αυτήν τη φράση. Έλεγε: «Μόνον ανεγκέφαλοι ή εθνικά υποτελείς, θα μπορούσαν να πουλήσουν τα εργοστάσια της Ξάνθης». Ξεσηκώθηκε τότε όλη η περιοχή της Ξάνθης στο Νέστο. Για να μην είστε υπόλογος και να μη γράψετε με μελανά γράμματα την ιστορία της πολιτικής σας σταδιοδρομίας, αντισταθείτε σε μία τέτοια πολιτική της Κυβέρνησης, με οποιοδήποτε κόστος και αν έχετε.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αργύρη. 
      Το λόγο έχει η Κοινοβουλευτική Εκπρόσωπος του Συνασπισμού Ριζοσπαστικής Αριστεράς, η κ. Ευαγγελία Αμανατίδου-Πασχαλίδου.
      ΛΙΤΣΑ ΑΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Πρώτα απ’ όλα, θα ήθελα να ευχαριστήσω τον κ. Καραμάριο για τις ευχές του προς το Συνασπισμό. 
      Κύριοι Υπουργοί, κύριοι συνάδελφοι, το πρόβλημα των συνεταιριστικών οργανώσεων εδώ και πολλά χρόνια, είναι ένα κρίσιμο ερώτημα, που θίξαμε και το θίγουμε συνεχώς. 
      Ποιος είναι σήμερα ο ρόλος των συνεταιρισμών, σε συνάρτηση των αυξανόμενων αδιεξόδων του αγροτικού κόσμου, εξαιτίας της νέας αναθεωρημένης Κ.Α.Π. και των κυβερνητικών επιλογών τόσο της Νέας Δημοκρατίας, αλλά και παλαιότερα του ΠΑ.ΣΟ.Κ.; Μπορούν οι αγροτικοί συνεταιρισμοί, να αποτελέσουν έναν από τους βασικότερους φορείς αγροτικής ανάπτυξης, παράλληλα με την οικογενειακή γεωργία, σε όφελος των μικρομεσαίων αγροτών και κτηνοτρόφων; Μπορούν τα συνεταιριστικά εργοστάσια να συνεχίσουν να επιτελούν το έργο τους, που τόσα χρόνια απορροφούν τη φυτική και ζωική παραγωγή του τόπου μας και δίνουν πάρα πολλές θέσεις εργασίας στην περιφέρεια; Εμείς λέμε ότι μπορούν.
      Πρέπει να διαφυλάξουμε τη βιωσιμότητα της συνεταιριστικής ιδέας. Σήμερα όμως, έχουμε τη μία μετά την άλλη συνεταιριστικές επιχειρήσεις να κλείνουν ή να είναι σε απεργιακές κινητοποιήσεις, διότι μένουν απλήρωτοι οι εργαζόμενοι. Βασική αιτία, η απαξίωση από την πλευρά της πολιτείας και η χρεοκοπία τους με τις επιλογές της Αγροτικής Τράπεζας της Ελλάδος, διότι δεν έγιναν από την Κυβέρνηση οι αναγκαίες και ουσιαστικές επενδύσεις, αλλά μετατράπηκαν σε κομματικά παραμάγαζα και όχι σε επιχειρήσεις, που θα παρέμβαιναν στην αγορά υπέρ των καταναλωτών με ποιοτικά προϊόντα, αμείβοντας ικανοποιητικά τον αγρότη παραγωγό. Βάζει λουκέτο σ’ όλα αυτά τα εργοστάσια της περιφέρειας, που σαφέστατα θα φέρει οικονομικό μαρασμό στις περιοχές που βρίσκονται. 
      Οι ευθύνες των διοικήσεων των εταιρειών που διαχειρίστηκαν αυτές τις εταιρείες και συνεχίζουν την ίδια ανεύθυνη και βλαπτική διαχείριση, είναι οι ηθικοί αυτουργοί ενός εγκλήματος κατά της παραγωγικής τάξης. Και βέβαια, όλα στο βωμό του ιδιωτικού κεφαλαίου. 
      Στην Ξάνθη οι Σ.Ε.Β.Α.Θ. και Σ.Ε.Π.Ε.Κ. απειλούνται με άμεσο κίνδυνο κλεισίματος. Η Αγροτική Τράπεζα, αποφάσισε το ξεπούλημα της κερδοφόρας γαλακτοβιομηχανίας «ΡΟΔΟΠΗ», αδιαφορώντας για το εργασιακό μέλλον των υπαλλήλων της, αλλά και για τις επιπτώσεις στο εισόδημα των κτηνοτρόφων της περιοχής, ενώ, η «ΣΕΚΑΠ» παρουσίασε αδυναμία ρευστότητας και καταβολής αποζημιώσεων σε υπαλλήλους που έχουν κατοχυρώσει συνταξιοδοτικό δικαίωμα. 
      Όσον αφορά τη «ΔΩΔΩΝΗ», πρέπει να συνεχίσει να εξυπηρετεί τα συμφέροντα των παραγωγών και της περιοχής με τις τιμές που δίνει, με το δίκτυο συλλογής γάλακτος, με την ποιότητα των προϊόντων της, που την κάνουν βιώσιμη και επικερδή. Οι χειρισμοί, όμως, που έγιναν στη συνέχεια και γενικά η οργάνωση του όλου θέματος, είχε πάρα πολλές αδυναμίες και πολλά στοιχεία προσωπικών φιλοδοξιών και επιδιώξεων. 
      Τελικά, φαίνεται ότι χρησιμοποιήθηκαν οι εκπρόσωποι των ενώσεων, οι οποίοι, αν το διερευνήσει κανείς, ούτε άμεση σχέση με την κτηνοτροφία και τη γαλακτοπαραγωγή είχαν ούτε τα συμφέροντα των παραγωγών ήθελαν να διασφαλίσουν. Σε καμμία περίπτωση δεν πρέπει η Α.Τ.Ε. να ιδιωτικοποιήσει τη «ΔΩΔΩΝΗ». Η πολιτεία απαιτείται να είναι αρωγός σε μια τέτοια προσπάθεια που γίνεται σε συνθήκες σκληρού ανταγωνισμού και όχι να είναι μοχλός διάλυσης και ιδιωτικοποίησης της επιχείρησης. 
      Η πρότασή μας είναι: Αύξηση του μετοχικού κεφαλαίου με διάθεση των μετοχών κατευθείαν στους κτηνοτρόφους, οι οποίοι θα την ξεπληρώσουν σταδιακά με την παράδοση του προϊόντος, οπότε να αποκτήσει η εταιρεία μια πραγματική λαϊκή βάση με καταστατική κατοχύρωση, ούτως ώστε να μην μπορεί να πωληθεί η μετοχή σε ιδιώτες. Θα πρέπει να υπάρξει παραγωγή νέων προϊόντων. Θα πρέπει να επιχειρηθεί να κατακτηθούν νέες αγορές. Εμείς, όμως, θέλουμε αυτή η αύξηση του μετοχικού κεφαλαίου να γίνει πραγματικά κατευθείαν προς τους κτηνοτρόφους, οι οποίοι θα τα ξεπληρώνουν σταδιακά -όπως σας είπα- και που θα δεσμευθούν καταστατικά να μην μπορούν να πωληθούν οι μετοχές τους σε ιδιώτες. 
      Το κλείσιμο είναι η μόνη εύκολη λύση. Θέλει πολιτική βούληση. Πρέπει να υπάρξουν μελέτες βιωσιμότητας των επιχειρήσεων. Πρέπει να εξυγιανθούν και να διατηρήσουν το συνεταιριστικό τους χαρακτήρα, τις θέσεις εργασίας και τα ασφαλιστικά δικαιώματα των εργαζομένων. Πρέπει να εξασφαλιστεί η στήριξή τους στην κάθετη αξιοποίηση αγροτικών προϊόντων στρατηγικής σημασίας για τη χώρα μας, όπως είναι τα οπωροκηπευτικά, το ελαιόλαδο, η αιγοπροβατοτροφία και άλλα. Επιτέλους, ας δούμε πραγματικά το πρόβλημα, έξω από κομματισμούς, διότι μεγάλο κομμάτι των συνανθρώπων μας οδηγούνται στην ανεργία. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ την κ. Αμανατίδου-Πασχαλίδου. 
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε. 
      Το ενδιαφέρον θα ήταν να δείξει η κάμερα τα άδεια έδρανα του ΠΑ.ΣΟ.Κ. για να αντιληφθεί και ο κόσμος την πρεμούρα που έχουν κάποιοι να προστατεύσουν, όταν είναι Αντιπολίτευση, τα συμφέροντα των αγροτών. Τα άδεια έδρανα της Μείζονος Αντιπολιτεύσεως το αποδεικνύουν. Αυτά για την αποφυγή οποιωνδήποτε παρεξηγήσεων.
      Κύριε Υπουργέ, εμείς θα σας κάνουμε προτάσεις συγκεκριμένες, αφού ακολουθήσουμε τη μαρξιστική συλλογιστική περί βάσης και εποικοδομήματος. Θα θεωρήσουμε, λοιπόν, σύμφωνα με τη μαρξιστική θεωρία, ότι οι συνεταιρισμοί είναι μέρος του εποικοδομήματος. Το ενδιαφέρον όμως είναι να δούμε τι γίνεται στη βάση, διότι, αν δεν υπάρχει βάση, το οικοδόμημα θα καταρρεύσει ή μάλλον, για να είμαι ακριβής, το εποικοδόμημα θα καταρρεύσει. Άρα, λοιπόν, θα ήθελα να σας θέσω κάποια συγκεκριμένα ερωτήματα, διότι από κάθε συζήτηση πρέπει να βγαίνει και ένα πρακτικό αποτέλεσμα και είμαι βέβαιος ότι κατά τη δευτερολογία σας θα απαντήσετε. 
      Nα σας μεταφέρω την εξής εικόνα, κύριε Υπουργέ, μια που είπατε για τη σημερινή κατάσταση στο χώρο των συνεταιρισμών. Υπάρχουν επτά χιλιάδες πρωτοβάθμιες συνεταιριστικές οργανώσεις με οκτακόσιες εξήντα περίπου χιλιάδες μέλη. Είναι στοιχεία τα οποία δεν αμφισβητούνται. Υπάρχουν εκατόν είκοσι έξι Ε.Α.Σ. και υπάρχουν και κάποιες τριτοβάθμιες κλαδικές οργανώσεις. Πάνε καλά τα πράγματα στους πρωτοβάθμιους οργανισμούς; Δεν πηγαίνουν καλά, κύριε Υπουργέ. Μάλιστα, από τη στιγμή που η αλληλέγγυα ευθύνη στο πλαίσιο της ιδιωτικοποίησης της Α.Τ.Ε. έχει καταργηθεί, όπως γνωρίζετε πολύ καλά, οι πρωτοβάθμιοι συνεταιρισμοί πλέον είναι συνεταιρισμοί σφραγίδας που έχουν μόνο ένα στόχο, να εκλέγουν αντιπροσώπους. Δεν λειτουργούν ως παραγωγικοί μηχανισμοί, αλλά ως μηχανισμοί παραγωγής αντιπροσώπων και όχι προϊόντων ή υπηρεσιών. Αυτή είναι μία αλήθεια. Οι Ε.Α.Σ. πηγαίνουν καλά; Όχι, κύριε Υπουργέ. Καταχρεωμένες είναι. Οι τριτοβάθμιες κλαδικές οργανώσεις; Πολλαπλότητα προβλημάτων και το ξέρετε πάρα πολύ καλά. Αυτή είναι η κατάσταση όσον αφορά το εποικοδόμημα. 
      Να έρθω στη βάση τώρα και θα μου επιτρέψετε να αντλήσω παραδείγματα από τη ζώσα πραγματικότητα στο Νομό Λάρισας, στην καρδιά του Θεσσαλικού Κάμπου. Σας θέτω, λοιπόν, το εξής ερώτημα: Πολιτική της Κυβέρνησης και εκπεφρασμένη βούληση ήταν: «Κλείνουμε το εργοστάσιο της ζάχαρης και το μετατρέπουμε σε εργοστάσιο βιοαιθανόλης – βιοντίζελ, χρησιμοποιώντας τα βιοκαύσιμα». Αυτή ήταν η εκπεφρασμένη πολιτική βούληση. Περιττό να σας πω ότι τίποτα δεν έγινε ακόμη, αλλά εμένα με ενδιαφέρει η ουσία, γι’ αυτό θα σας πω τον προβληματισμό. Βγαίνει ο κ. Δήμας, ο Επίτροπός μας στην Ευρωπαϊκή Ένωση σε θέματα περιβάλλοντος, και λέει: «Κάνουμε μεγάλο λάθος με τα βιοκαύσιμα, διότι, πρώτον και κύριο, είδαμε ότι υπάρχουν αρνητικές παρενέργειες». Ποιες αρνητικές παρενέργειες; Ανεβαίνουν οι ζωοτροφές. Και δεν ανεβαίνουν μόνο οι ζωοτροφές, το κόστος για τους κτηνοτρόφους μας, ανεβαίνουν και τα τρόφιμα και επαπειλείται μία παγκόσμια κρίση τροφίμων, ένας παγκόσμιος λιμός. Επίσης, αντιλήφθηκαν στην Ευρωπαϊκή Ένωση ότι καταστρέφονται και τα φυσικά δάση, προκειμένου να βρεθούν καλλιεργήσιμες γαίες για να καλλιεργήσουμε τα βιοκαύσιμα. Άρα, λοιπόν, έρχονται και λένε: Κάναμε λάθος. Ο στόχος το 2020 το 10% των καυσίμων να προέρχεται από τα βιοκαύσιμα μάλλον είναι λανθασμένος και θα πρέπει να τον αναθεωρήσουμε. 
      Σας ερωτώ, λοιπόν: Η κωλυσιεργία που παρατηρείται στη μετατροπή του εργοστασίου της ζάχαρης στη Λάρισα σχετίζεται με τον προβληματισμό αυτό; Και αν σχετίζεται, πώς θα τον ξεπεράσουμε το σκόπελο αυτό; Εγώ όμως να σας ρωτήσω και κάτι άλλο: Έστω ότι γίνεται η μετατροπή, ξεπερνάμε το σκόπελο και κάνουμε τη μετατροπή. Η πρώτη ύλη, κύριε Υπουργέ, δεσμεύεστε ότι θα είναι από την τοπική παραγωγή; Ή η πρώτη ύλη θα μας έρχεται από την Ουκρανία ή από όπου αλλού θέλετε, με βάση τις αγοραίες τιμές της πρώτης ύλης του προϊόντος που θα χρησιμοποιείται για τη βιομάζα; Άρα, λοιπόν, να τα πούμε αυτά στον κόσμο, να τα ξέρει ο κόσμος. Καλά είναι να μιλάμε περί συνεταιρισμών κ.λπ., αλλά πρέπει να βλέπουμε τη βάση, πώς βιώνει τα προβλήματα ο αγρότης. 
      Δεύτερο ερώτημα. Τεράστιο πρόβλημα παρατηρείται ιδίως κατά τους θερινούς μήνες με το νερό. Μαλώνουν όμοροι νομοί, μαλώνουν αγρότες στα σύνορα. Εγώ θα σας ρωτήσω: Πώς θα λυθεί το πρόβλημα; Θα μου πείτε: «Με την εκτροπή του άνω ρου του Αχελώου».
      Ωραία να το δεχτώ αυτό που θα μου πείτε. Σας ρωτώ όμως, κύριε Υπουργέ, η εκτροπή του άνω ρου του Αχελώου θα γίνει για να πέφτει το νερό στον Πηνειό και από τον Πηνειό να καταλήγει στη θάλασσα; Διότι για να πούμε την αλήθεια χρειάζεται να γίνει ένα δεύτερο μεγάλο έργο, όχι μόνο αυτό της εκτροπής αλλά και το έργο των αυλακιών που θα οδηγούν το νερό από τον Πηνειό στα κτήματα των αγροτών. Γι’ αυτό δεν μιλάει κανένας. Τι θα γίνει μ’ αυτό το παράπλευρο έργο; 
      Να σας πω και ένα άλλο μεγάλο θέμα που ανησυχεί όλη τη Θεσσαλία και ιδιαίτερα τη Λάρισα, κύριε Υπουργέ. Διότι, η γεωργία στο σημερινό κόσμο δεν είναι κάτι το αποκομμένο, το αυτοτελές. Είναι κάτι που διαπλέκεται και μ’ άλλους παράγοντες. Για παράδειγμα διαπλέκεται και με την ενέργεια. Σας θέτω το εξής ερώτημα: Υπάρχουν σχεδιασμοί της Δ.Ε.Η. καταγεγραμμένοι σε επίσημα έγγραφα –θα θέσουμε το θέμα στην Επιτροπή Παραγωγής και Εμπορίου για τις Δ.Ε.Κ.Ο.- που μιλάνε για εργοστάσια εκμετάλλευσης λιγνίτη στην περιοχή της Ελασσόνας. Ξέρετε τι σημαίνει αυτό, αγαπητέ κύριε Υπουργέ; Πώς μπορούμε να μιλάμε για αρνάκι ή κατσικάκι Ελασσόνας και για αμπελουργικά προϊόντα Π.Ο.Π., τσίπουρο Τυρνάβου και την άλλη μέρα να έχουμε αυτά τα εργοστάσια παραγωγής ηλεκτρικής ενέργειας από εκμετάλλευση λιγνιτοφόρων κοιτασμάτων; Αυτά είναι αντιφατικά πράγματα. Θα ήθελα να ξέρω πώς βλέπει αυτές τις εξελίξεις η υπεύθυνη πολιτική ηγεσία του Υπουργείου. 
      Θα σας κάνω και δύο προτάσεις, κύριε Υπουργέ. Πρώτον πρέπει να ενεργοποιήσετε το μηχανισμό τράπεζας γης διότι είναι μεγάλο πρόβλημα ο κατακερματισμός του αγροτικού κλήρου. Οι αναδασμοί δεν λύνουν το πρόβλημα διότι ο αναδασμός από τη φύση του δεν μεγεθύνει τον κλήρο αλλά προσπαθεί να επιλύσει πρόσκαιρα όποια προβλήματα πολυδιάσπασης υπάρχουν. Άρα χρειάζεται ενεργοποίηση τράπεζας γης που θα βοηθήσει τον κατά κύριο επάγγελμα αγρότη. 
      Δεύτερον άκουσα τον κ. Καραμάριο που είπε ότι είδε αγρότες με ηλεκτρονικούς υπολογιστές κ.λπ.. Περιττό να σας πω, κύριε Καραμάριε, ότι στη δική μου περιοχή από την εμπειρία που έχω αφ’ ενός μεν ο αγροτικός κόσμος είναι μεγάλης ηλικίας και αφ’ ετέρου δε το μόνο που κάνουν είναι να παίζουν τάβλι όταν φεύγουν από τα χωράφια τους διότι δυστυχώς η ελληνική πολιτεία δεν κατάφερε να δώσει σ’ αυτόν τον κόσμο τα εφόδια που λέτε. Για τις νεότερες γενιές να δεχθώ αυτό που λέτε, αλλά οι νεότερες γενιές είναι μια ισχνή μειοψηφία προς το παρόν. Εμείς, κύριε Υπουργέ, έχουμε συγκεκριμένη πρόταση. Ο μηχανισμός Ο.Γ.Ε.Ε.Κ.Α. «ΔΗΜΗΤΡΑ» να καταργηθεί. Ό,τι πείτε θα το κάνω δεχτό. Έχει προσφέρει. Δημιουργείστε τώρα το θεσμό των αγροτικών ακαδημιών. Θα αφήσετε μεγάλο όνομα, μια μεγάλη φήμη, διότι έχουμε να κάνουμε με εξελίξεις σε σχέση με το μάρκετινγκ με την παραγωγή και με την εμπορία. Είμαστε στην κοινωνία της πληροφόρησης και της γνώσης. Πρέπει να δημιουργήσουμε αυτές τις αγροτικές ακαδημίες οι οποίες θα δίνουν την κατάλληλη εκπαίδευση στις διοικήσεις και στα στελέχη των συνεταιρισμών διότι χρειαζόμαστε μορφωμένους ανθρώπους για να διοικούν είτε τους πρωτοβάθμιους είτε τους δευτεροβάθμιους είτε τους τριτοβάθμιους συνεταιρισμούς.
      ΑΡΙΣΤΟΤΕΛΗΣ ΠΑΥΛΙΔΗΣ: Υπάρχουν τα Τοπικά Κέντρα Αγροτικής Ανάπτυξης. 
      ΑΣΤΕΡΙΟΣ ΡΟΝΤΟΥΛΗΣ: Είναι σύμβουλοι. Εγώ σας μιλώ για αγροτικές ακαδημίες που θα δίνουν γνώση. Νομίζω ότι έγινα κατανοητός, κύριε Υπουργέ. Εμείς θέλουμε να δημιουργηθεί μια κοινωνική ύπαιθρος, μια ύπαιθρος που θα δίνει στον Έλληνα αγρότη δυνατότητες παραμονής στον τόπο του ούτως ώστε να καλλιεργήσει αυτά που θέλει και να ευημερήσει κι αυτός και η οικογένειά του. 
      Σας ευχαριστώ. 
      ΕΥΑΓΓΕΛΟΣ ΑΡΓΥΡΗΣ: Να ανακαλέσετε αυτό που είπατε για την Αντιπολίτευση. 
      ΑΣΤΕΡΙΟΣ ΡΟΝΤΟΥΛΗΣ: Δεν σας είδα.
      ΕΥΑΓΓΕΛΟΣ ΑΡΓΥΡΗΣ: Εγώ πώς το άκουσα; 
      ΑΣΤΕΡΙΟΣ ΡΟΝΤΟΥΛΗΣ: Αν ήσασταν εδώ θα ανακαλούσα. 
      ΠΡΟΕΔΡΕΥΩΝ (Γεώργιος Σούρλας): Κύριε Αργύρη, σας παρακαλώ. 
      Ο κ. Σκοπελίτης έχει το λόγο για να δευτερολογήσει.  
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε. 
      Η προσπάθεια εξωραϊσμού της πολιτικής που ακολουθείται σήμερα στον αγροτικό τομέα από τον κύριο Υπουργό, το λιγότερο με βάζει σε ανησυχίες για το αύριο της αγροτικής μικρομεσαίας παραγωγής. 
      Έχουμε τον εξωραϊσμό της πολιτικής του, της πολιτικής της Ευρωπαϊκής Ένωσης. Μίλησε για τα χρήματα που παίρνουμε. Ξέχασε όμως να μας πει τι μας έλεγε η τότε κυβέρνηση, όταν μας προόριζε για μέλος της Ευρωπαϊκής Ένωσης. Μας έλεγε τότε για τα «χρυσά κουτάλια». Μην τα ξεχνάτε αυτά. Και τώρα κινδυνεύουμε να χάσουμε κι αυτά που είχαμε κληρονομήσει από τους γονείς μας. Αυτά ήταν τα λόγια τότε των θιασωτών -των πρώιμων, αλλά και των όψιμων θιασωτών- της Ευρωπαϊκής Ένωσης.
      Πριν πω όμως για την κατάσταση που επικρατεί σήμερα, γιατί εγώ είμαι αγρότης –μην το ξεχνάτε- θα ήθελα να σταθώ σ’ αυτό το πράγμα, ότι οι εταιρείες που περνούν στα χέρια των ιδιωτών, που το ιδιωτικό κεφάλαιο δείχνει ενδιαφέρον να τις «βάλει στο χέρι», δεν είναι χρεοκοπημένες εταιρείες. Δεν είναι ζημιογόνες εταιρείες, δεν είναι εταιρείες που δεν έχουν αύριο και προοπτική. Το αντίθετο, και ζημιογόνες δεν ήταν και προοπτική έχουν. 
      Αναφέραμε σαν παράδειγμα στην πρωτολογία μας τη Ροδόπη, όπου ο κύριος Υπουργός είπε ότι δεν έχουμε δίκιο. Να ξαναδεί τα στοιχεία. Εμείς επιμένουμε ότι είναι κερδοφόρα και όχι μάλιστα σε κάποια σκόρπια χρόνια, αλλά για μια ολόκληρη δεκαετία, την τελευταία δεκαετία. Είναι κερδοφόρα και το πρώτο εννιάμηνο του 2007. Αναφέραμε συγκεκριμένα ότι τα κέρδη της έφθαναν τα 300.000 ευρώ. Το ίδιο συμβαίνει και με τη «ΔΩΔΩΝΗ». 
      Επαναλαμβάνω ότι το ιδιωτικό κεφάλαιο δεν πάει να αγοράσει χρεοκοπημένες εταιρείες. Πάει να αγοράσει τις εταιρείες που έχουν ψωμί, που έχουν τη δυνατότητα να του αποφέρουν κέρδη και μάλιστα καλά κέρδη. 
      Όσον αφορά για τις άλλες, τις χρεοκοπημένες εταιρείες, υπάρχουν εταιρείες που να χρωστούν; Σίγουρα υπάρχουν. Το πρόβλημα είναι, από μόνη της δημιουργήθηκε αυτή η κατάσταση; Έπεσε από τον ουρανό; Είναι θέλημα κάποιων  άλλων δυνάμεων, ανώτερων δυνάμεων θα πω, να πέσουν σε χρεοκοπία; 
      Φταίνε οι διοικήσεις; Σίγουρα φταίνε. Το Συνεταιριστικό Κίνημα, αυτό που λέγεται ΠΑ.Σ.Ε.Γ.Ε.Σ., ΓΕ.Σ.Α.Σ.Ε., ΣΥ.ΔΑ.Σ.Ε. έχει ξεχάσει εδώ και πολλά χρόνια ότι δεν είναι το μακρύ χέρι της εκάστοτε κυβέρνησης για να περνάει την πολιτική του στην αγροτιά μας, γιατί αυτό κάνει. Ξέχασε ότι άλλος είναι ο ρόλος του, να υπερασπίζεται τα συμφέροντα και τα δικαιώματα των μικρομεσαίων παραγωγών, των αγροτών. 
      Σίγουρα λοιπόν, υπάρχουν ευθύνες, γιατί δεν αντιστάθηκαν σ’ αυτή την πολιτική. Γιατί η πολιτική είναι εκείνη που φταίει για τη σημερινή κατάσταση. Φταίνε τα υπέρογκα επιτόκια της Α.Τ.Ε.. Πλούτισε η Α.Τ.Ε. απ’ αυτή τη διαδικασία, ληστεύοντας εκείνο για τον οποίο δημιουργήθηκε να υπηρετήσει. 
      Εγώ έχω ένα χαρακτηριστικό παράδειγμα. Όταν ήμουν αντιπρόεδρος στην Ένωση Συνεταιρισμών, κάθε χρόνο πληρώναμε 500.000.000 σε ελληνικές δραχμές για τη χρηματοδότηση που παίρναμε. Κάθε χρόνο γινόταν αυτό. Δεν χρειαζόταν η Αγροτική Τράπεζα να έχει κάποιον άλλον πελάτη, γιατί εκεί τους οδηγούσαν όλους. 
      Πέρασε τα κέρδη της. Και μετά μου λέτε από πού θα βρεθούν. Αυτό ανέφερε ο συνάδελφος κ. Καραμάριος. Το θέμα είναι τα χρήματα. Θα τα βρει από τα κέρδη, από τη ληστεία που έκανε σε βάρος των αγροτών όλα αυτά τα χρόνια. 
      Ένα άλλο ζήτημα είναι ότι ανέλαβε πολλές φορές να στηρίξει τις τιμές, να παίξει κι αυτόν το ρόλο που δεν της ανήκε. Και βέβαια αυτό έγινε και στο κόψιμο των επιδοτήσεων. Ήταν μεγάλη υπόθεση το κόψιμο των επιδοτήσεων, που εδώ συνέδεσε και το κίνημα, το ελεγχόμενο από τα δύο κόμματα. 
      Ξέρετε τι είναι να μην μπορεί να παρέμβει μέσα στην αγορά, να μην μπορεί να στηρίξει όταν πακτωλός χρημάτων πήγαινε στο ιδιωτικό κεφάλαιο –το αναφέραμε και στην εισήγησή μας- να μην μπορεί το Συνεταιριστικό Κίνημα, με όποιες αδυναμίες έχει, να παρέμβει στην αγορά και να αγοράσει προϊόντα;  
      Πώς θα ζήσει; Πώς θα ανανεώσει τον εξοπλισμό του για να μπορεί να βγει στην αγορά στον ανταγωνισμό; Όλα αυτά επέδρασαν και επαναλαμβάνω είναι εσκεμμένες ενέργειες που στοχεύουν στο να πετάξουν έξω από τη διαδικασία το Συνεταιριστικό Κίνημα που ήταν πετραδάκι στα παπούτσια του κεφαλαίου με τις αδυναμίες που είχε το κεφάλαιο. Και είπα και στην πρωτολογία ότι εμείς λέμε ότι για να παίξει το ρόλο του πρέπει να αλλάξουν πολλά πράγματα αλλά επίσης λέμε ότι κι αυτόν το ρόλο ακόμη τον κουτσουρέψατε.
      Τώρα σε σχέση με την κατάσταση που επικρατεί στην αγροτική μας παραγωγή. Κύριε Υπουργέ, φέρτε μου έναν ευτυχισμένο αγρότη. Εγώ έχω πάρα πολλά χρόνια να δω ευτυχισμένο αγρότη. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Υπάρχουν πολλοί.
      ΣΤΑΥΡΟΣ ΣΚΟΠΕΛΙΤΗΣ: Μη μου λέτε, λοιπόν, τώρα ότι δεν υπάρχουν προβλήματα και ότι άλλη εικόνα έχετε εσείς. Σε άλλη χώρα ζούμε τότε. Δεν ζούμε στην ίδια χώρα. Γεμάτη προβλήματα είναι η αγροτική μας παραγωγή. Από πού να αρχίσω; Από τις τιμές των προϊόντων; Φέτος, το 2008, οι ελαιοπαραγωγοί της Μυτιλήνης πωλούν το λάδι 2,65 ευρώ τον άσσο, όταν το 2005, πριν τρία χρόνια, το πωλούσαν 3,60 ευρώ. Αναφέρομαι στη Μυτιλήνη. Αυτή είναι η κατάντια. Εκεί φθάσαμε τα πράγματα με την κυριαρχία του ιδιωτικού κεφαλαίου για να του κάνουμε τα χατίρια για να του προσφέρουμε τα πάντα στην ποδιά του θυσία. Το γάλα 0,82 ευρώ το κιλό. Αυτή η «σωτήρια» ιδιωτική οικονομία κατάφερε αυτό το πράγμα και βοήθησαν και οι πολιτικές. Σήμερα δεν υπάρχει τίποτα στον τομέα της τυροκόμησης. Πριν πολλά χρόνια υπήρχε σε κάθε συνεταιρισμό το τυροκομείο και βοηθιόταν στο βαθμό που βοηθιόταν. Σήμερα καταστράφηκε όλο αυτό με αποτέλεσμα να μείνουν οι μικρομεσαίοι κτηνοτρόφοι έρμαιο στη ληστρική διάθεση των ντόπιων τυροκόμων ή των μεγαλύτερων που έρχονται από τη Στερεά Ελλάδα. Αυτή είναι η κατάσταση. Και δεν είναι ίδιον της Μυτιλήνης μόνο, αλλά γενικά αυτή είναι η κατάσταση που επικρατεί στην αγροτική μας οικονομία. 
      Επαναλαμβάνω, λοιπόν, ότι η προσπάθεια εξωραϊσμού της από πλευράς του Υπουργού στην ομιλία του με βάζει σε ανησυχίες για το ποιο θα είναι το αύριο, όταν  ξέρω τους ρυθμούς που βαδίζει οι οποίοι είναι καταστροφικοί. Διακόσιες δέκα χιλιάδες νοικοκυριά καταστράφηκαν τα τελευταία χρόνια εξ αιτίας αυτής της πολιτικής και δεν ξέρω αν αύριο θα είναι και πιο έντονη η ζημιά. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστώ κι εγώ τον κ. Σκοπελίτη, που πρέπει να σημειώσω ότι είναι πάντα ακριβής στο χρόνο του!
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, έχω ζητήσει το λόγο επί προσωπικού.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Αργύρη, έχετε το λόγο για να μας εξηγήσετε σε τι συνίσταται το προσωπικό.
      ΕΥΑΓΓΕΛΟΣ ΑΡΓΥΡΗΣ: Κύριε Πρόεδρε, πήρα το λόγο γιατί στην ομιλία του ο συνάδελφος κ. Ροντούλης παρότρυνε τα Μέσα Ενημέρωσης να γυρίσουν την κάμερα προς την Αξιωματική Αντιπολίτευση. Πρέπει να πω, λοιπόν, ότι παρακολουθούμε τη συνεδρίαση από την αρχή, ακόμη και από τις ερωτήσεις. Είναι γνωστό πώς λειτουργεί η Βουλή σε τέτοιες διαδικασίες, όπως είναι η επερώτηση. Είναι επερώτηση του Κομμουνιστικού Κόμματος, είμαι Κοινοβουλευτικός Εκπρόσωπος του ΠΑ.ΣΟ.Κ. και είναι αδιανόητο συνάδελφος να βάζει θέμα παρουσίας κάποια στιγμή στην Αίθουσα.
      Θέλω, λοιπόν, να πω στον κύριο συνάδελφο, ότι θεωρώ πως μόνον επειδή δεν γνωρίζει τη συγκεκριμένη λειτουργία έκανε αυτήν την αναφορά, διαφορετικά θα πρέπει να πω ότι αυτός ο ιδιότυπος λαϊκισμός δεν βοηθάει ούτε το Κοινοβούλιο ούτε κανέναν από εμάς!
      ΠΡΟΕΔΡΕΥΩΝ (Γεώργιος Σούρλας): Κύριε Αργύρη, το Προεδρείο παρακολούθησε την αναφορά του κ. Ροντούλη, αλλά δεν μπορούσε να παρέμβει γιατί αυτό που είπε τη στιγμή εκείνη ήταν αληθές. Σε καμμία περίπτωση δεν μπορεί να αποτελεί προσβολή για εσάς. Και παρών είστε από την αρχή και δικαίωμά σας ήταν να απουσιάσετε μερικά λεπτά από την Αίθουσα, αλλά η παρατήρηση του κ. Ροντούλη ευσταθούσε, ότι δηλαδή δεν υπήρχε εκείνη τη στιγμή συμπτωματικά κανένας Βουλευτής του ΠΑ.ΣΟ.Κ. στην Αίθουσα.
      Δεν νομίζω ότι χρειάζονται διευκρινίσεις. Εσείς καλά κάνατε και πήρατε το λόγο. 
      	ΑΣΤΕΡΙΟΣ ΡΟΝΤΟΥΛΗΣ: Με καλύψατε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ας αποφεύγουμε όμως αυτές τις αναφορές, διότι ο κ. Αργύρης πραγματικά είναι παρών από την πρώτη στιγμή της συνεδρίασης κι έχει ενεργό συμμετοχή.
      ΕΥΑΓΓΕΛΟΣ ΑΡΓΥΡΗΣ: Πρέπει όλοι να το σεβόμαστε και ιδιαίτερα οι νεότεροι…
      ΠΡΟΕΔΡΕΥΩΝ (Γεώργιος Σούρλας): Νομίζω ότι το θέμα θεωρείται λήξαν.
      Το λόγο έχει ο κ. Ζιώγας. 
      ΙΩΑΝΝΗΣ ΖΙΩΓΑΣ: Σας ευχαριστώ, κύριε Πρόεδρε.
      	Τα στοιχεία που αφορούν τα εργοστάσια και που καταθέσαμε στην σημερινή μας ομιλία και τα οποία διαφοροποιούνται βέβαια απ’ αυτά που ανέφερε ο κύριος Υπουργός, μας τα έδωσαν οι εργαζόμενοι κατά τη διάρκεια δύο περιοδειών που κάναμε στην περιοχή. 
      Όσον αφορά την αποδοχή της πολιτικής σας από τους αγρότες, κύριε Υπουργέ, και τα θετικά της αποτελέσματα στην περιοχή της Θράκης θα σχολίαζα, δανειζόμενος από το θεατρικό έργο του Πιραντέλλο, ότι «Έτσι είναι αν έτσι νομίζετε». 
      Η πολιτική σας τσακίζει κόκαλα, κύριε Υπουργέ, κι αυτός είναι ο λόγος που αντιδρά ο κόσμος στην περιοχή της Θράκης. Και να είστε σίγουρος ότι θα ενταθούν αυτές οι αντιδράσεις, όχι μόνο στη Θράκη αλλά σ’ όλη την Ελλάδα.
      Προτείνετε τη μετατροπή των δύο ζαχαρουργείων σε μονάδες παραγωγής βιοαιθανόλης, στα πλαίσια του αναπτυξιακού μοντέλου, σχεδίου, που προβάλει και προτείνει η Κυβέρνησή σας. Δεν πείθετε, κύριε Υπουργέ, γιατί πρόκειται περί υποσχέσεων χωρίς περιεχόμενο, χωρίς αντικείμενο. Γιατί περιμένατε τέσσερα χρόνια για να βάλετε μπρος, όπως φιλοδοξείτε, το πρόγραμμα αυτό; Τελικά, ποια είναι η θέση της Κυβέρνησής σας απέναντι στη βιοαιθανόλη, στην παραγωγή και τη χρησιμοποίησή της; Γιατί άλλα ακούσαμε σήμερα στο Κοινοβούλιο, κύριε Υπουργέ, άλλα είπαν οι εκπρόσωποί σας πριν τρεις μέρες, την Παρασκευή, στην κοινή συνεδρίαση της Επιτροπής Περιβάλλοντος μαζί με τους Ευρωβουλευτές και άλλη είναι η τοποθέτηση του κόμματός σας στις Βρυξέλλες. 
      Εμείς ως Κομμουνιστικό Κόμμα δεν κινούμαστε στα πλαίσια της  διαχείρισης του συστήματος. Είναι γνωστό. Αυτό το κάνει ο Συνασπισμός, που προτρέπει σπέρνοντας αυταπάτες ότι μπορεί να συνυπάρξει ο κοινωνικός, δημόσιος τομέας με τον ιδιωτικό τομέα σε μια αγαστή συνεργασία.  Το μόνο που μπορεί να προσδοκά και να ελπίζει κανείς, κατά τη γνώμη μας, όντας θιασώτης αυτής της πολιτικής, είναι ότι ο Κύκλωπας τελικά θα τον φάει τελευταίο. Το σίγουρο είναι όμως ότι θα τον φάει. Ένας είναι ο δρόμος που οδηγεί έξω από τη στρούγκα του Κύκλωπα κι αυτός είναι ο δρόμος της ανάπτυξης της χώρας μας, που προβλήθηκε από τον Κοινοβουλευτικό μας Εκπρόσωπο. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ζιώγα.
      Το λόγο έχει ο κ. Αλυσανδράκης. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε. 
      Κύριε Υπουργέ, πηγαίνοντας πίσω στο χωριό μου και στα Γιάννενα, με βάση τη σημερινή συζήτηση δύο επιλογές έχω: Ή να πω στους Γιαννιώτες: «Μπαίνει η «ΔΩΔΩΝΗ» στο Χρηματιστήριο. Τρέξτε να πάρετε μετοχές. Θα έχετε και προνομιακή μεταχείριση» ή να τους πω: «Ανασκουμπωθείτε, διότι μπαίνοντας η «ΔΩΔΩΝΗ» στο Χρηματιστήριο ιδιωτικοποιείται και δεν θα είναι η «ΔΩΔΩΝΗ» που ξέρατε. Θα είναι άλλη «ΔΩΔΩΝΗ»». Υποψιάζομαι ότι αν τους πω το πρώτο θα με κοιτάξουν περίεργα. Γι’ αυτό θα προτιμήσω το δεύτερο. 
      Μας είπε ο Κοινοβουλευτικός Εκπρόσωπος του ΠΑ.ΣΟ.Κ. ότι αδίκως θεωρούμε την πολιτική του ΠΑ.ΣΟ.Κ. συνέχεια της πολιτικής της Νέας Δημοκρατίας και την πολιτική της Νέας Δημοκρατίας συνέχεια της πολιτικής του ΠΑ.ΣΟ.Κ.. Αναρωτιέμαι: Είναι αμέτοχο το ΠΑ.ΣΟ.Κ. στην πρόταση της ΠΑ.Σ.Ε.Γ.Ε.Σ. για πώληση του 49% των μετοχών των συνεταιριστικών επιχειρήσεων και δεν είναι αυτό ιδιωτικοποίηση; 
      Αναρωτιέμαι: Το ΠΑ.ΣΟ.Κ. δεν συμφώνησε στο συνεταιρισμό της Άρτας, μαζί με τη Νέα  Δημοκρατία που ήταν στην πλειοψηφία, να πουληθούν οι μετοχές; 
      Αναρωτιέμαι: Στο συνεταιρισμό της Πρέβεζας, που αποφάσισε να πουλήσει τις μετοχές, ανεξάρτητα από το ότι δεν πραγματοποιήθηκε αυτή η πώληση γιατί υπήρξαν ενστάσεις, δεν είναι το ΠΑ.ΣΟ.Κ. που έχει την πλειοψηφία; 
      Και στο κάτω-κάτω της γραφής αυτή η ιστορία της πώλησης της «ΔΩΔΩΝΗΣ» είναι τα τελευταία δεκαπέντε-είκοσι χρόνια. Υπήρξε και συμμετοχή του ΠΑ.ΣΟ.Κ. και συμμετοχή της Νέας Δημοκρατίας. Η διαφορά είναι ότι η Νέα Δημοκρατία το λέει τώρα ξεκάθαρα και οι αγρότες μπορούν να είναι σίγουροι για το τι έχουν απέναντί τους και να πάρουν τα μέτρα τους. 
      Ο ΣΥ.ΡΙΖ.Α. τι πρότεινε; Αύξηση μετοχικού κεφαλαίου με διάθεση μετοχών στους παραγωγούς που θα τις ξεπληρώσουν σταδιακά από τα προϊόντα τους. 
      Οι παραγωγοί δεν είναι ιδιώτες; Έχουμε άδικο, όταν κατηγορούμε το Συνασπισμό ότι βάζει πλάτη στην ιδιωτικοποίηση; Και πώς θα τις ξεπληρώσουν οι παραγωγοί; Εκτός αν ο Συνασπισμός θεωρεί ότι οι παραγωγοί έχουν τέτοιο εισόδημα που τους φθάνει για να ζήσουν και τους περισσεύει, για να ξεπληρώσουν και τις μετοχές.
      Εμείς το λέμε καθαρά: δωρεάν, όχι στους παραγωγούς, όχι σε άτομα, αλλά στους συνεταιρισμούς, στις ενώσεις, έχοντας υπ’ όψιν τις δυσκολίες. Και επειδή ακριβώς έχουμε υπ’ όψιν τις δυσκολίες και της πρότασης αυτής, λέμε ότι χωρίς ριζική αλλαγή δεν γίνεται κάτι βιώσιμο. 
      Αυτό που λέμε είναι μια άλλη μία διαφορά σε σχέση μ’ αυτό που λέει ο Συνασπισμός, ο οποίος βεβαίως δεν βλέπει πιο πέρα από τα όρια του συστήματος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τέλος, κύριε Υπουργέ, επειδή είπατε ότι η Αντιπολίτευση δεν νοιάζεται περισσότερο από την Κυβέρνηση, δεν λέμε ότι δεν νοιάζεστε, απλά ο τρόπος που το προσεγγίζετε είναι εντελώς διαφορετικός. 
      Εσείς το προσεγγίζετε από την πλευρά της αύξησης της κερδοφορίας, με την ανάπτυξη νέων επιχειρηματικών δραστηριοτήτων σε τομείς που έχουν λειτουργήσει μέχρι τώρα αποτελεσματικά, όπως είναι η «ΔΩΔΩΝΗ», ενώ εμείς το προσεγγίζουμε από την πλευρά της βελτίωσης του ποιοτικού επιπέδου των αγροτών και της διατροφικής επάρκειας και της βελτίωσης της ποιότητας διατροφής για όλο τον κόσμο.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλυσανδράκη.
      Κύριε Μωραΐτη, αν και στην πρωτολογία σας εξαντλήσατε και το χρόνο της δευτερολογίας σας, θέλετε ένα λεπτό να μιλήσετε;
      ΝΙΚΟΛΑΟΣ ΜΩΡΑΪΤΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ.
      Η κ. Καλαντίδου έχει το λόγο.
      ΣΟΦΙΑ ΚΑΛΑΝΤΙΔΟΥ: Ευχαριστώ, κύριε Πρόεδρε.
      Επειδή ακούστηκε ένας μεγάλος προβληματισμός για τη βιομηχανική ντομάτα και την τιμή της, εγώ έχω την τιμή της βιομηχανικής ντομάτας και νομίζω ότι την έχετε και εσείς, κύριε Υπουργέ. Οι τιμές παραγωγού, μαζί με την επιδότηση που ήταν περίπου το 0,04 ευρώ ανά κιλό, από το 1999 μέχρι το 2006 κυμάνθηκε στο αστρονομικό ποσό του 0,09 έως το 0,07 ευρώ ανά κιλό! 
      Έτσι και σε συνδυασμό με τις προτάσεις και με την τοποθέτηση του Κοινοβουλευτικού Εκπροσώπου, μια που έχουμε τεράστια ανάπτυξη στον τουριστικό τομέα, βιομηχανική ντομάτα δεν θα κάνουμε, αλλά λέμε στους γυναικείους συλλόγους να κάνουν ντοματάκι γλυκό για να πουλάμε στους τουρίστες. 
      Το πάγωμα πάντως της βιομηχανικής ντομάτας μαζί με την αύξηση του κόστους παραγωγής είχε αποτέλεσμα τη μείωση της παραγωγής. Η Συμφωνία της GATS, με την οποία συμφώνησαν οι λάτρεις του ευρωμονόδρομου, μείωσε τους δασμούς της εισαγωγής, με αποτέλεσμα να εισάγεται σημαντική ποσότητα ντοματοπολτού σε πολύ μικρότερες τιμές από την εγχώρια αγορά. 
      Φυσικά με το νέο κανονισμό, όπως είπε και ο εισηγητής μας, αναμένεται ακόμα περισσότερο μείωση της παραγωγής. Κατά 70% αποδεσμεύεται η επιδότηση από την παραγωγή και οι ντοματοπαραγωγοί θα την πάρουν ανεξάρτητα από την καλλιέργεια. 
      Άρα, μην κλαίμε υποκριτικά σ’ αυτήν την Αίθουσα για τη βιομηχανική ντομάτα. Δεν θέλουμε βιομηχανική ντομάτα, διότι έχουμε εξαιρετικά αποτελέσματα –δανείζομαι τα δικά σας λόγια- συνεχίζουν να λειτουργούν τα εργοστάσια και εκεί που δεν λειτουργούν, υπάρχει μια τεράστια ανάπτυξη, χρήση του internet και της νέας τεχνολογίας από τους πάντες. Όλα πάνε καλά και φθάνουμε σ’ εκείνη την κουβέντα που λέγαμε κάποτε «όλοι γκαρσόνια και καμαριέρες, γιατί έχουμε τεράστια ανάπτυξη του τουρισμού».
      Εγώ θυμάμαι τις επιδοτήσεις που δόθηκαν στο χωριό μου για να θάψουμε τα ροδάκινα. Θυμάμαι μετά τις επιδοτήσεις που δόθηκαν για να ξηλώσουμε τα φουντούκια και κάναμε εισαγωγές από τη γειτονική χώρα.
      Τώρα, οι επιδοτήσεις στον καπνό μηδενίζουν τον καπνό και εμείς μιλάμε για εργοστάσια! Ούτε οι ιδιώτες δεν θα έχουν προϊόν για να επεξεργάζονται! Θα το φέρνουν απ’ έξω να το επεξεργάζονται εδώ στα φθηνά εργατικά μεροκάματα!
      Πριν μας δώσουν επιδότηση για να κάψουμε τα μυαλά μας, πρέπει να αλλάξουμε αυτήν την κατάσταση. Και αυτό μπορεί να το κάνει μόνο ο λαός αυτής της χώρας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντίδου.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, παρακολούθησα με πολύ μεγάλη προσοχή όλους τους συναδέλφους για το μεγάλο αυτό θέμα των συνεταιριστικών βιομηχανιών της Θράκης. Μου έκανε ιδιαίτερη εντύπωση, όμως, ο Κοινοβουλευτικός Εκπρόσωπος του ΠΑ.ΣΟ.Κ., ο οποίος για άλλη μια φορά επιδεικνύει ασθενική μνήμη, για άλλη μια φορά επιτίθεται στην Κυβέρνηση, προκειμένου να κρύψει τα τεράστια λάθη που έκαναν οι κυβερνήσεις του ΠΑ.ΣΟ.Κ. στον αγροτικό τομέα.
      Θα ήθελα, λοιπόν, να θυμίσω στον κ. Αργύρη, ο οποίος ήταν και μέλος της κυβέρνησης του ΠΑ.ΣΟ.Κ. του κ. Σημίτη, το «μεγάλο κόλπο» που πήγε να στηθεί το 2002 από την κυβέρνηση του ΠΑ.ΣΟ.Κ. για το ξεπούλημα της Αγροτικής Τράπεζας. 
      Όλοι το συζητούσαμε στο Κοινοβούλιο, το ξέραμε οι πάντες, είχε προσυμφωνηθεί το ξεπούλημα της Αγροτικής Τράπεζας σε συγκεκριμένο τραπεζικό όμιλο. Και σταμάτησε το ξεπούλημα αυτό, γιατί με παρρησία και με δύναμη βγήκε ο τότε Αρχηγός της Αξιωματικής Αντιπολίτευσης, ο Κώστας Καραμανλής και είπε «εμείς θα κρατήσουμε την Αγροτική Τράπεζα κρατική τράπεζα». 
      Θα μπορούσαμε, κύριοι συνάδελφοι, σήμερα να μιλούμε για συνεταιριστικές βιομηχανίες, για βιομηχανίες μετοχικού ενδιαφέροντος της Αγροτικής Τράπεζας, αν είχε προχωρήσει εκείνο το σχέδιο που ετοίμαζε το ΠΑ.ΣΟ.Κ.; 
      Και επειδή δεν ήταν μόνο σχέδιο, καταθέτω στα Πρακτικά τη συνεδρίαση της Διυπουργικής Επιτροπής Αποκρατικοποιήσεων, στην οποία μετέχουν ο κ. Χριστοδουλάκης, ο κ. Τσοχατζόπουλος και ο κ. Δρυς, που αναφέρεται στην αποκρατικοποίηση της Αγροτικής Τράπεζας. Και αν θέλετε, σ’ εκείνη τη σύσκεψη στην Καβάλα, τον Ιανουάριο του 2002, ήταν που ο Κώστας Καραμανλής είπε «κρατική Αγροτική Τράπεζα». Και αυτά τα οποία λέτε ότι είπε για συνεταιριστικά εργοστάσια και όλα τα υπόλοιπα, ανήκουν στη σφαίρα της φαντασίας σας. Μίλησε για κρατική Αγροτική Τράπεζα, έδωσε μάχη και έτσι έμεινε κρατική η Αγροτική Τράπεζα και έτσι μιλάμε και για τις εταιρείες μετοχικού ενδιαφέροντος της Αγροτικής Τράπεζας. Τα καταθέτω στα Πρακτικά.
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εκτός απ’ αυτό, επειδή ο κ. Αργύρης -φαίνεται ότι ξεχνάτε- αναφέρθηκε για τις επιχειρήσεις και για την προοπτική τους και για το μέλλον τους και είπε ότι πρέπει να μείνουν συνεταιριστικές και όλα αυτά, θέλω να του θυμίσω ότι στις 26.2.2002 συνέρχεται το διυπουργικό όργανο, με θέμα τα εργοστάσια αυτά, στο οποίο μετέχουν ο κ. Χριστοδουλάκης, ο κ. Δρυς, ο κ. Αργύρης ως Υφυπουργός Γεωργίας, ο κ. Φλωρίδης, ο κ. Κουσουλάκος και ο κ. Λάμπρου, ο διοικητής της Αγροτικής Τράπεζας και αποφασίζεται τότε η «ΔΩΔΩΝΗ» να οδηγηθεί στο Χρηματιστήριο Αθηνών και αποφασίζεται τότε –προσέξτε το αυτό- η απεμπλοκή της Α.Τ.Ε. απ’ όλες τις αγροτοβιομηχανίες και ειδικότερα από τις εταιρείες «ΑΓΝΟ», «ΔΩΔΩΝΗ», «ΕΛΒΙΖ», «ΡΟΔΟΠΗ», «ΣΕΚΑΠ», «ΣΕΒΑΘ», «ΣΕΠΕΚ», «ΑΣΕΑΡ», «ΣΟΥΛΤΕΝΩΣΗ». Από τότε είχε παρθεί η απόφαση αυτή, με τη δική σας υπογραφή, κύριε Αργύρη. Το καταθέτω στα Πρακτικά.
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εκτός από αυτό, για τη «ΡΟΔΟΠΗ», η απόφαση για να ξεκινήσει η διαδικασία πώλησης των μετοχών γίνεται στις 14.2.2003. Το καταθέτω στα Πρακτικά.
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είπατε, κύριε Αργύρη, ότι εμείς πιέσαμε τις Ενώσεις Αγροτικών Συνεταιρισμών της Ηπείρου να πουλήσουν τις μετοχές της ΔΩΔΩΝΗΣ που είχαν. Σας πληροφορώ, λοιπόν, ότι η σχετική επιστολή για την πώληση των μετοχών από τη Ένωση Αγροτικών Συνεταιρισμών Άρτας γίνεται στις 29.12.2003 που εσείς ήσασταν Κυβέρνηση. Λέει, λοιπόν, η Ένωση Αγροτικών Συνεταιρισμών της Άρτας: «Προτιθέμεθα να διαπραγματευτούμε και πουλάμε τις μετοχές». Εμείς τότε πιέσαμε την Ένωση Αγροτικών Συνεταιρισμών Άρτας ή εσείς την πιέσατε; Το καταθέτω στα Πρακτικά.
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και εκτός αυτού, θέλω να σας πω ότι όταν συζητείτο το θέμα της αύξησης του μετοχικού κεφαλαίου της «ΣΕΒΑΘ» στις 10.4.2003 είχε οδηγηθεί από τις Κυβερνήσεις σας σε προφανή αδιέξοδα. Σαράντα εκατομμύρια ευρώ περίπου ήταν οι οφειλές.
      Και επειδή άκουσα από το Κομμουνιστικό Κόμμα να μιλούν για βιώσιμες εταιρείες και να λένε ότι αυτές οι εταιρείες δεν χρωστούν, θα τους πω: Πώς δεν χρωστούν, όταν η ΣΕΒΑΘ χρωστάει 45.000.000 και η «ΣΕΠΕΚ» 10.000.000;
      Τότε, λοιπόν, έρχεται η ΠΑ.Σ.Ε.Γ.Ε.Σ. που είχε δημιουργήσει και μία εταιρεία για να αγοράσει αυτές τις μετοχές και δηλώνει παρούσα.
      Καταθέτω για τα Πρακτικά και αυτό το έγγραφο.
      (Στο σημείο αυτό ο Υπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΡΙΣΤΟΤΕΛΗΣ ΠΑΥΛΙΔΗΣ: Θα σηκωθεί από το μνήμα ο Αλέξανδρος, του οποίου το όνομα…
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Θέλω, λοιπόν, να σας πω γι’ αυτό που είπατε ότι «ο Αλέξανδρος το δημιούργησε και ότι ο Αλέκος θέλει να τα κλείσει», ότι δεν έχει καμμία σχέση με την πραγματικότητα. Εκείνο που έχει σχέση με την πραγματικότητα είναι ότι μέσα από ένα πολύ μεγάλο κόλπο προσπαθήσατε να ξεπουλήσετε την Αγροτική Τράπεζα και εν μία νυκτί όλες τις συνεταιριστικές βιομηχανίες. Δεν το κατορθώσατε αυτό γιατί μπήκε μπροστά η Νέα Δημοκρατία, μπήκε ο Κώστας ο Καραμανλής. Και εν συνεχεία, αποφασίσατε την απεμπλοκή της Τράπεζας το 2002 και το 2003.
      Εμείς ήρθαμε, δώσαμε μάχη τριάμισι χρόνια, κρατήσαμε αυτές τις εταιρείες και προσπαθήσαμε να τις εξυγιάνουμε. Τα προβλήματα που κληρονομήσαμε, δυστυχώς, δεν μας το επέτρεψαν. Ερχόμαστε και μιλάμε για διέξοδο, μιλάμε για προοπτική, μιλάμε για ανάπτυξη και όχι για κλείσιμο των συνεταιριστικών βιομηχανιών.
      Θέλω δε να σας πω ότι εσείς στις αποφάσεις σας αναφέρετε μέσα, όχι μόνο τη «ΣΕΠΕΚ», τη «ΣΕΒΑΘ» ή τη «ΡΟΔΟΠΗ», αλλά αναφέρετε και άλλες πέντε-έξι βιομηχανίες. Η «ΑΓΝΟ» πουλήθηκε πραγματικά και με διαδικασίες που όλοι λένε ότι δεν ήταν και πολύ διαφανείς.
      Θέλω, λοιπόν, να σας πω ότι αλλιώς λειτουργούσατε και αλλιώς λειτουργούμε. Καμμία σχέση δεν έχουμε. Αδιέξοδα δημιουργήσατε και προσπαθούμε να τα ξεπεράσουμε αυτά τα αδιέξοδα. 
      Και όσον αφορά τα περίφημα χαρίσματα των χρεών, ναι, χαρίζατε χρέη. Χαρίζατε χρέη και εν ριπή οφθαλμού δημιουργούνταν ξανά χρέη, διότι δίνατε την εικόνα και την εντύπωση ότι όλοι μπορούν να δημιουργούν χρέη, χωρίς να έχουν καμμία ευθύνη και να έρχεται μετά ο Έλληνας φορολογούμενος και να πληρώνει αυτά τα χρέη. 
      Και βέβαια, εκείνο που δεν κάνατε ποτέ ήταν να έχετε μία στοχευμένη ολοκληρωμένη πολιτική για το πώς θα στηριχθούν οι συνεταιριστικές βιομηχανίες, οι συνεταιρισμοί, το συνεταιριστικό κίνημα, κάτι που γίνεται πλέον με πολύ μεγάλη αποτελεσματικότητα από τη σημερινή Κυβέρνηση.
      Θέλω δε να σας πω όσον αφορά τα εργοστάσια, ότι εμείς δώσαμε τη δυνατότητα εκατό εργαζόμενοι από τη «ΣΕΒΑΘ» να βγουν στη σύνταξη. Δώσαμε τη δυνατότητα άλλοι πενήντα εργαζόμενοι από τη «ΣΕΠΕΚ» να βγουν στη σύνταξη. Και έχουμε μία συνεχή επικοινωνία με τους εργαζομένους, με τους αγρότες, επάνω στη Θράκη, έτσι ώστε να βρούμε μαζί την καλύτερη λύση γι’ αυτές τις βιομηχανίες.
      Μου έκανε, επίσης, ιδιαίτερη εντύπωση ότι ο Κοινοβουλευτικός Εκπρόσωπος του ΠΑ.ΣΟ.Κ. αναφέρθηκε στο καρτέλ και είπε ότι η Κυβέρνηση φταίει για το καρτέλ. Μα, το καρτέλ δημιουργήθηκε επί των ημερών των κυβερνήσεων του ΠΑ.ΣΟ.Κ.! Εμείς καταγγείλαμε το καρτέλ! Εμείς δώσαμε στοιχεία στην Επιτροπή Ανταγωνισμού για το καρτέλ. Και επί των ημερών της σημερινής Κυβέρνησης, έχει επιβληθεί πρόστιμο ύψους 48.000.000 ευρώ!
      Θέλω να σας θυμίσω ότι ο ίδιος ο κ. Τζουμάκας στην Αίθουσα αυτή είπε «εγώ έστειλα επιστολή στην κ. Παπανδρέου ότι υπάρχει καρτέλ, αλλά δεν με άκουγε κανείς». Εκώφευαν οι πάντες! Μέτρα δεν λαμβάνονταν! 
      Και εκτός από το θέμα του καρτέλ και της Επιτροπής Ανταγωνισμού –που θεωρώ ότι το χειριστήκαμε με τον καλύτερο τρόπο και μπαίνει επιτέλους μία σειρά στο θέμα αυτό- επί των ημερών της σημερινής Κυβέρνησης ξεκίνησε κάτι επίσης πολύ σημαντικό. Ξεκίνησαν να γίνονται ισοζύγια σε όλες τις γαλακτοβιομηχανίες και σε όλες τις επιχειρήσεις που μεταποιούν γαλακτοκομικά προϊόντα. Και είχαμε εξαιρετικά αποτελέσματα. Σταμάτησαν οι εισαγωγές γάλακτος από τρίτες χώρες. Σταμάτησαν οι νοθείες. Επιβάλλονται συνεχώς πρόστιμα, γίνονται συνεχώς έλεγχοι.
      Γιατί επί των ημερών σας δεν κάνατε ούτε ένα ισοζύγιο; Καρτέλ και ισοζύγια ήταν εκφράσεις και λειτουργίες εντελώς άγνωστες στο λεξιλόγιο και στις λειτουργίες του ΠΑ.ΣΟ.Κ.!
      Και επειδή είπε το Κομμουνιστικό Κόμμα ότι «έχει σχέση ο καπνός με τη ΣΕΚΑΠ» και επειδή σταμάτησαν στη χώρα μας να παράγονται καπνά λόγω της ολικής αποσύνδεσης, αυτό θα δημιουργήσει πρόβλημα στη ΣΕΚΑΠ, θέλω να σας πω ότι η «ΣΕΚΑΠ» και όλες οι βιομηχανίες του κόσμου χρησιμοποιούν κατά βάση –σε κάποιες κατά 95%- εισαγόμενα καπνά και μόνο 5% ελληνικά καπνά, γιατί έτσι γίνονται τα τσιγάρα American Blend. Αυτή είναι η πραγματικότητα είτε μας αρέσει είτε δεν μας αρέσει. 
      Και όσο για την ολική αποσύνδεση, θέλω να σας πω ότι η ολική αποσύνδεση επελέγη από τη συντριπτική πλειοψηφία των Ελλήνων καπνοπαραγωγών και από τη συντριπτική πλειοψηφία του πολιτικού κόσμου της χώρας. Ήταν μία επιλογή των ίδιων των καπνοπαραγωγών. Και κακώς ακούγεται ότι στον καπνό ένα μέρος των ενισχύσεων από το 2010 και μετά φεύγει από τις τσέπες των Ελλήνων καπνοπαραγωγών. 
      Όχι μόνο δεν φεύγει…
      ΝΙΚΟΛΑΟΣ ΜΩΡΑΪΤΗΣ: Δεν φεύγει, κύριε Υπουργέ;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Όχι μόνο δεν φεύγει –και κάνετε λάθος!- αλλά επιστρέφει αυξημένη κατά 25% με την εθνική συμμετοχή. Διότι από το δεύτερο πυλώνα έχουμε τη δυνατότητα να πληρώνουμε αυτά τα χρήματα στις καπνοπαραγωγικές περιοχές και στους Έλληνες καπνοπαραγωγούς προσαυξημένα κατά 25%. 
      Για δε την βιομηχανική ντομάτα, θέλω να σας πω ότι ναι, υπάρχει μία συρρίκνωση της καλλιέργειας, η οποία δεν οφείλεται στη μεταρρύθμιση ή οτιδήποτε άλλο, αλλά οφείλεται στο ότι τα προηγούμενα χρόνια είχαμε μεγάλες εισαγωγές κινέζικου ντοματοπολτού στις ευρωπαϊκές χώρες. Και βέβαια, αυτή τη χρονιά έχουμε πρόβλημα στην παραγωγή βιομηχανικής ντομάτας, διότι πολλοί ντοματοπαραγωγοί έχουν στραφεί στο καλαμπόκι, αφού τη χρονιά που μας πέρασε οι τιμές του καλαμποκιού είχαν διπλάσια, και περισσότερη ακόμα από διπλάσια τιμή, στον παραγωγό. Άρα, προτιμούν να στρέφονται σε ευκολότερες καλλιέργειες, παρά να παράγουν βιομηχανική ντομάτα. 
      Κύριε Ροντούλη, αναφερθήκατε σ’ ένα πολύ μεγάλο θέμα, όπως είναι αυτό των πρωτοβάθμιων και δευτεροβάθμιων συνεταιρισμών. Όντως, οι περισσότεροι από τους συνεταιρισμούς δεν λειτουργούν. Κα θα πρέπει να αποφασίσουμε εδώ στο Κοινοβούλιο να πάρουμε μία απόφαση νομοθετικά, ώστε να λύσουμε αυτό το θέμα. Θα πρέπει να συνεχίσουν να υφίστανται συνεταιρισμοί οι οποίοι λειτουργούν και οι οποίοι προσφέρουν στους Έλληνες αγρότες. Έτσι θα εξυγιανθεί με τον καλύτερο τρόπο το συνεταιριστικό κίνημα και έτσι θα δημιουργήσουμε σε όλες τις βαθμίδες σε πρωτοβάθμιο, δευτεροβάθμιο και τριτοβάθμιο επίπεδο υγιείς και δυνατούς συνεταιρισμούς. 
      Όσον αφορά στη ζάχαρη για την οποία ετέθη το θέμα, θέλω να σας πω ότι το νομοθετικό πλαίσιο για τη βιοαιθανόλη, έχει ετοιμαστεί από το Υπουργείο Ανάπτυξης. Ενσωματώθηκε σε νομοσχέδιο του Υπουργείου Αγροτικής Ανάπτυξης και Τροφίμων και σύντομα γίνεται νόμος του κράτους. Αμέσως μετά κατατίθενται δεσμευτικές προσφορές από τους επενδυτές που έχουν επιδείξει ενδιαφέρον, για να προχωρήσει η μετατροπή των δύο εργοστασίων της Ελληνικής Βιομηχανίας Ζάχαρης σε εργοστάσια βιοαιθανόλης. Ακόμα, θέλω να σας πω ότι πρόσφατα ο κ. Δήμας είπε πως το 5,75% της κατανάλωσης καυσίμων για κίνηση, θα πρέπει να αυξηθεί και να πάει στο 10%. 
      Ο Κοινοβουλευτικός Εκπρόσωπος του Κομμουνιστικού Κόμματος αναφέρθηκε στα εργοστάσια, λέγοντας ότι και η δική μας πρόταση –σας άκουσα με πολύ μεγάλη προσοχή- αποτελεί προσωρινή «ανάσα». Προφανώς, αναφερθήκατε στη «ΡΟΔΟΠΗ», στη «ΣΕΒΑΘ» και τη «ΣΕΠΕΚ». 
      Θέλω να σας πω, κυρίες και κύριοι συνάδελφοι, ότι όσον αφορά τη «ΣΕΒΑΘ» και τη «ΣΕΠΕΚ», δεν μπορούμε να μιλούμε για «προσωρινή ανάσα» με τις οφειλές που έχουν. Πρέπει να ξεκαθαρίσουμε -και να γίνει γνωστό- ότι αυτές οι εταιρείες πάσχουν από καρκίνο στο τελικό στάδιο και δεν μπορούμε, δίνοντας ασπιρίνες οι οποίες κοστίζουν όσο η πιο ακριβή χημειοθεραπεία, να δώσουμε λύση σ’ αυτό το θέμα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Πρέπει να γίνουν ισχυρές επεμβάσεις. Πρέπει να πάρουμε δύσκολες μεν, αλλά σημαντικές αποφάσεις, έτσι ώστε να δώσουμε προοπτική, να δώσουμε μέλλον σ’ αυτές τις εταιρείες. Είμαστε αποφασισμένοι να το κάνουμε και αυτό θα γίνει με τον καλύτερο τρόπο. 
      Και πιστέψτε με σε όλα αυτά, εκείνο που επικρατεί είναι η μεγάλη αγάπη για τον τόπο μας και η δυνατότητα, αν θέλετε, που έχουν αυτές οι εταιρείες να επιβιώσουν και να προχωρήσουν, όχι όμως όπως λειτουργούν σήμερα. Με κάποιο διαφορετικό καθεστώς μπορούν να αποκτήσουν μία αναπτυξιακή τροχιά, να διασφαλιστούν με τον καλύτερο τρόπο οι εργαζόμενοι, να αυξηθεί το εισόδημα στη Θράκη, να αυξηθούν οι θέσεις εργασίας και να δώσουμε μία ενίσχυση και μία βοήθεια στους αγρότες της περιοχής. 
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Το λόγο έχει ο κ. Κανταρτζής, αν και ζήτησε το λόγο ο κ. Αργύρης, ο οποίος ως μέλος της προηγούμενης κυβέρνησης δικαιούται το λόγο για να απαντήσει στον κύριο Υπουργό.
      Κύριε Κανταρτζή, έχετε το λόγο.  
      ΑΧΙΛΛΕΑΣ ΚΑΝΤΑΡΤΖΗΣ: Κύριε Πρόεδρε, η πρωτολογία, αλλά και η δευτερολογία του κυρίου Υπουργού δεν αφήνουν κανένα περιθώριο για αυταπάτες όσον αφορά τις προθέσεις της Κυβέρνησης. Είναι πλέον φανερό ότι με μαθηματική ακρίβεια οδηγούνται αυτές οι επιχειρήσεις είτε στο ξεπούλημα είτε στη χρεοκοπία και στο κλείσιμο. 
      Σας ακούσαμε, κύριε Υπουργέ -το είπατε στη δευτερολογία, αλλά κατά κόρον στην πρωτολογία σας- να λέτε ότι η πολιτική σας στοχεύει στην εξυγίανση του συνεταιριστικού κινήματος. Και αφού αναφερθήκατε με κάποιες γενικές και ανέξοδες διακηρύξεις στις προσπάθειες εξυγίανσης, μετά ακολούθησαν επτά ή οκτώ –αν δεν κάνω λάθος- «δυστυχώς»: Δυστυχώς, εδώ δεν πήγαμε καλά. Δυστυχώς, εκεί δεν πήγε καλά. Δυστυχώς, το άλλο δεν πήγε καλά. 
      Αυτό μου θύμισε το γνωστό από άλλες ιστορίες: «Η εγχείριση πέτυχε, αλλά, δυστυχώς, ο ασθενής απεβίωσε.» Μόνο που εδώ το αποτέλεσμα δεν ήταν από τυχαία και απρόβλεπτα περιστατικά, αλλά ήταν εξ αρχής μια προδιαγεγραμμένη πορεία. Μια προδιαγεγραμμένη πορεία, η οποία συνυπήρχε με την Κοινή Αγροτική Πολιτική της Ευρωπαϊκής Ένωσης, αλλά και με τις άλλες συμφωνίες στα πλαίσια του Π.Ο.Ε., για τα οποία έγκαιρα προειδοποίησε τη φτωχομεσαία αγροτιά της χώρας μας το Κομμουνιστικό Κόμμα Ελλάδας. Έγκαιρα προειδοποίησε, σε αντίθεση με τις αυταπάτες που καλλιεργούσαν τα άλλα κόμματα, που έπλεκαν το εγκώμιο και εξωράιζαν την Κοινή Αγροτική Πολιτική. Καθαρά και ξάστερα το Κομμουνιστικό Κόμμα Ελλάδας μίλησε για το πού οδηγείται και η φτωχομεσαία αγροτιά, αλλά και οι συνεταιριστικές οργανώσεις στη χώρα μας. 
      	Εδώ που τα λέμε παρακολουθούσαμε για μια ακόμη φορά και την αντιπαράθεση ανάμεσα σε δυο μεγάλα κόμματα. Ποιου ήταν οι διοικήσεις των συνεταιριστικών οργανώσεων που ξεπουλούσαν; Σας αφήνουμε να τα λύσετε μόνοι σας. Γιατί όταν ξεπουλούσαν οι διοικήσεις των συνεταιριστικών οργανώσεων, που η πλειοψηφία ήταν της Νέας Δημοκρατίας, η κυβέρνηση ήταν του ΠΑ.ΣΟ.Κ., για να θυμίσω την περίπτωση της «ΟΛΥΜΠΟΣ», της «ΑΓΝΟ», της «ΕΛΔΙΚ» στα Τρίκαλα και μια σειρά άλλες περιπτώσεις. 
      «Το ένα χέρι νίβει το άλλο». Στην ίδια ρότα, στον ίδιο δρόμο κινούνται και τα δύο κόμματα είτε από τη θέση της κυβέρνησης είτε από τη θέση της αντιπολίτευσης. Την ίδια πολιτική υπηρετούσαν. Μήπως δεν είναι ο δικός σας νόμο ο νόμος της κυβέρνησης του ΠΑ.ΣΟ.Κ., που εφαρμόζει σήμερα για τους συνεταιρισμούς η Κυβέρνηση της Νέας Δημοκρατίας; Ο νόμος αυτός της κυβέρνησης του ΠΑ.ΣΟ.Κ. επανέφερε έναν προηγούμενο καταργημένο νόμο της Νέας Δημοκρατίας. Θυμίζω ότι η Νέα Δημοκρατία ως αντιπολίτευση τον καταψήφιζε, αλλά ως Κυβέρνηση τον εφαρμόζει, γιατί είναι ακριβώς ένας νόμος που εξυπηρετεί και βολεύει όλους αυτούς τους σχεδιασμούς για τη συγκέντρωση της παραγωγής σε ακόμη λιγότερα χέρια. 
      	Επομένως, προδιαγεγραμμένη ήταν η πολιτική, η οποία οδήγησε στην σημερινή κατάσταση αυτές τις επιχειρήσεις, για να τις βάλετε στη συνέχεια το δίλημμα «ή ξεπουλιέστε ή διαφορετικά οδηγείστε στο λουκέτο!». Υπάρχει, όμως, και άλλος δρόμος. 
      Μιλήσατε, κύριε Υπουργέ, για κρατική Α.Τ.Ε.. Μα, αυτή ακριβώς η πορεία που έχετε εγκαινιάσει εκεί ακριβώς στοχεύει: στο να προετοιμάσει το έδαφος, ώστε να ιδιωτικοποιηθεί ακόμη μεγαλύτερο μερίδιο της Αγροτικής Τράπεζας Ελλάδας. Θέλει –λέει- να εξυγιάνει τα χαρτοφυλάκιά της, γιατί διαπιστώνει ότι αλλού έχουν μεγαλύτερη κερδοφόρα απόδοση τα κεφάλαιά της. Γι’ αυτό ακριβώς θέλει να αποσυρθεί απ’ αυτές τις δραστηριότητες, ώστε να μπορέσει να επενδύσει αλλού, να δημιουργήσει κίνητρα για επιχειρηματίες και για στρατηγικούς επενδυτές. Είναι μια πορεία, η οποία τίποτα θετικό δεν έχει να προσφέρει στους αγρότες. Αφορά τα συμφέροντα της πλουτοκρατίας και μόνο και όχι, βέβαια, τα συμφέροντα της φτωχής και μεσαίας αγροτιάς. 
      Μιλήσατε για τα 22.000.000.000 που θα περιμένουν τους αγρότες από το Δ΄ Κοινοτικό Πλαίσιο Στήριξης, για τα δισεκατομμύρια από κοινοτικές ενισχύσεις που θα καταβληθούν στην αγροτιά. Μα, ενισχύσεις δίνονταν και στο παρελθόν. Το αποτέλεσμα ποιο ήταν; Το αποτέλεσμα ήταν η αγροτική παραγωγή να πάει συνεχώς από το κακό στο χειρότερο. 
      Μήπως αυτές οι ενισχύσεις, τα κονδύλια αυτά θα σταματήσουν την πορεία συρρίκνωσης της αγροτικής παραγωγής; Αντίθετα. Τα ελλείμματα διογκώνονται. Το έλλειμμα, όπως ανέφεραν και οι προηγούμενοι ομιλητές μας, έφθασε στο τεράστιο ποσό των 2,5 δισεκατομμυρίων ευρώ το 2004, ενώ πριν από είκοσι χρόνια η χώρα μας ήταν πλεονασματική στο ισοζύγιο αγροτικών συναλλαγών με τις χώρες της Ευρωπαϊκής Ένωσης. 
      Μήπως θα κατευθυνθούν στη φτωχή και μεσαία αγροτιά; Κακά τα ψέματα, ποιο νέο παιδί φτωχού και μεσαίου αγρότη μένει σήμερα στο χωριό; 
      Μήπως θα ενισχυθούν οι συνεταιριστικές οργανώσεις; Σας αναφέραμε τα νούμερα. Δεν μπορείτε να τα διαψεύσετε, γιατί δυστυχώς αυτή είναι η πραγματικότητα, ότι το μεγάλο κομμάτι του Γ΄ Κοινοτικού Πλαισίου Στήριξης το ξεκοκάλισαν κυριολεκτικά οι μεγάλες επιχειρήσεις. Το 81% του Γ΄ Κοινοτικού Πλαισίου Στήριξης πήγε στις μεγάλες επιχειρήσεις και μόνο το 16% πήγε στις συνεταιριστικές. Και μετά ψάχνουμε να βρούμε τις αιτίες και τις πολιτικές, οι οποίες οδήγησαν σε αυτά τα αποτελέσματα τις συνεταιριστικές οργανώσεις; 
      Η συζήτηση ήταν αποκαλυπτική. Ήταν αποκαλυπτική και από τις θέσεις των άλλων κομμάτων. Δεν φθάνει γενικώς να ακούγεται ένα «όχι» κατά την ψήφιση των νομοσχεδίων, αλλά έχει σημασία και το τι προτείνει ο καθένας. Και εδώ σήμερα τι ακούσαμε; Ακούσαμε για παράδειγμα από τον εκπρόσωπο του ΛΑ.Ο.Σ. από τη μία να χύνει κροκοδείλια δάκρυα για τα προβλήματα της αγροτιάς και από την άλλη να προτείνει τι; Την ενεργοποίηση του νόμου για την Τράπεζα Γης που θα οδηγήσει στην επιτάχυνση και στην ακόμα μεγαλύτερη συγκέντρωση της γης σε λιγότερα χέρια. Να, ποια είναι η πολιτική. Πλήρης αποσιώπηση της Κοινής Αγροτικής Πολιτικής που έχει καταδικάσει τη φτωχή αγροτιά στον αφανισμό. 
      Πλήρης αποενοχοποίηση της πολιτικής της Ευρωπαϊκής Ένωσης ήταν και η κριτική του Συνασπισμού. Όχι μόνο πλήρης αποσιώπηση, αλλά και κάτι ακόμα, κάλυψη στην πολιτική του ξεπουλήματος και των ιδιωτικοποιήσεων. Τι είπε η εκπρόσωπος του ΣΥ.ΡΙΖ.Α. σήμερα στη Βουλή; Να δοθούν, λέει, οι μετοχές της ΔΩΔΩΝΗΣ στους κτηνοτρόφους, οι οποίοι να εξυπηρετηθούν για να μπορέσουν να τις αποπληρώσουν σ’ ένα βάθος χρόνου. Ουσιαστικά, έχουμε πλήρη ανοχή και διευκόλυνση στην προώθηση αυτής της πολιτικής που οδηγεί στο ξεπούλημα αυτών των επιχειρήσεων.
      Νομίζω ότι η σημερινή συζήτηση ήταν αποκαλυπτική. Δύο δρόμοι σήμερα ανοίγονται για τη φτωχομεσαία αγροτιά στη χώρα μας, με διάφορες παραλλαγές. Είναι ο δρόμος της Ευρωπαϊκής Ένωσης, ο δρόμος που ακολούθησαν οι κυβερνήσεις και η σημερινή και οι προηγούμενες του ΠΑ.ΣΟ.Κ., είναι οι κυβερνήσεις που οδηγούν στη συγκέντρωση της γης σε λίγα χέρια, τον οποίο με τον ένα ή τον άλλο τρόπο στηρίζουν και το ΛΑ.Ο.Σ. και ο ΣΥ.ΡΙΖ.Α.  ή ανέχονται. Και ο άλλος δρόμος, είναι ο δρόμος που δείχνει το Κομμουνιστικό Κόμμα Ελλάδας, ο δρόμος που οδηγεί όχι μόνο στην αναζήτηση λύσεων προσωρινού χαρακτήρα, που όντως η λύση που προτείνουμε και το είπαμε, δεν δίνει ριζική λύση στο πρόβλημα για τις επιχειρήσεις αυτές του μετοχικού ενδιαφέροντος, αλλά δίνει μία ανάσα, δίνει μία ανακούφιση, έτσι ώστε να κερδηθεί χρόνος, οπότε από καλύτερες θέσεις να παλέψουν, να συνεχίσουν τον αγώνα τους για ριζικές αλλαγές. Γιατί ριζικές λύσεις δεν μπορούν να δοθούν, παρά μόνο στα πλαίσια μιας άλλης οικονομίας, μιας άλλης εξουσίας, της λαϊκής εξουσίας που θα έχει κοινωνικοποιήσει τα βασικά μέσα παραγωγής, που θα στηρίξει τον παραγωγικό συνεταιρισμό, που θα συνενώνει τις δυνάμεις της φτωχής και της μεσαίας αγροτιάς. 
      Αυτός είναι ο δρόμος που δείχνει το Κομμουνιστικό Κόμμα Ελλάδας.  Και όσο περισσότερο θα κερδίζει έδαφος σήμερα στις συνειδήσεις της φτωχής και μεσαίας αγροτιάς του τόπου μας, τόσο καλύτερες προϋποθέσεις θα δημιουργούνται και για να παρεμποδιστούν τα νέα αντεργατικά και αντιαγροτικά μέτρα που έρχονται, αλλά και να διεκδικηθούν λύσεις για τα άμεσα προβλήματα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κανταρτζή.
      Το λόγο έχει ο κ. Αργύρης, ως μέλος των προηγουμένων κυβερνήσεων και στον οποίο αναφέρθηκε ο κύριος Υπουργός. Κρίθηκαν δικές του πράξεις…
      ΑΣΤΕΡΙΟΣ ΡΟΝΤΟΥΛΗΣ:  Κύριε Πρόεδρε, να μιλήσω κι εγώ.
      ΠΡΟΕΔΡΕΥΩΝ (Γεώργιος Σούρλας):  Όχι, κύριε Ροντούλη, δεν δικαιούστε εσείς να πάρετε το λόγο, δυστυχώς. 
      Θα πάρετε το λόγο, κύριε Αργύρη, μόνο για πέντε λεπτά για τις κρινόμενες πράξεις σας από τον κύριο Υπουργό. Μόνο σ’ αυτό θα περιοριστείτε, παρακαλώ.
      ΕΥΑΓΓΕΛΟΣ ΑΡΓΥΡΗΣ:  Ευχαριστώ, κύριε Πρόεδρε.
      Νομίζω, ότι το μεγαλύτερο ψέμα είναι η μισή αλήθεια. Ψάχνω να βρω τη συμμετοχή μου σε όλα αυτά που ανέφερε ο κύριος Υπουργός, εκτός εάν έχει άλλα έγγραφα. Αυτά που καταθέσατε, κύριε Υπουργέ…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Τα έχω καταθέσει. 
      ΕΥΑΓΓΕΛΟΣ ΑΡΓΥΡΗΣ: Τα έχω πάρει όλα, κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Δεν τα έχετε πάρει όλα. Θα τα πάρετε όλα σε λίγο. 
      ΕΥΑΓΓΕΛΟΣ ΑΡΓΥΡΗΣ: Κατ’ αρχήν, να ξεκινήσω από το θέμα της Αγροτικής Τράπεζας.
      Θα πρέπει να θυμίσω στον κύριο Υπουργό, διαβάζοντας το χαρτί που κατέθεσε,  ότι υπάρχει μία απόφαση της Αγροτικής Τράπεζας που εισηγείται –και αυτό θα είναι αποτέλεσμα της έγκρισης της Γενικής Συνέλευσης- και λέει ότι πρέπει να υπάρξει σύναψη στρατηγικής συμμαχίας με ισχυρό αγροτοτουριστικό, τραπεζικό όμιλο του εξωτερικού. Στη συνέχεια, έχουμε τη μετοχοποίηση της Αγροτικής Τράπεζας, αλλά σε καμμία περίπτωση δεν έχουμε την αφαίρεση του δικαιώματος να είναι αυτή η Τράπεζα και να παραμένει μία κρατική Τράπεζα.
      Το άλλο έχει να κάνει με την πώληση των μετοχών της εταιρείας «ΔΩΔΩΝΗ», που ήταν ένα σχέδιο που ο κ. Μηλιάκος, σαν υποδιοικητής της Αγροτικής Τράπεζας, απεργάζονταν από το 1990 μέχρι το 1993. 
      Για τον κ. Βαγγέλη Βαγγελή, οι αγρότες της περιοχής είχαν βγάλει και μία αφίσα-προκήρυξη ανώνυμη που έλεγαν: «Καταζητείται κάποιος ο οποίος πούλησε το μόχθο των προγόνων μας, αλλά και τον δικό μας και μας αφήνει εκτεθειμένους στο μεγάλο κεφάλαιο». Αυτός είναι ο Βαγγέλης Βαγγελής, υπάλληλος της ΑΤΕ, στέλεχος της Νέας Δημοκρατίας. Και γιατί το έκανε τότε; Το έκανε για τον απλούστατο λόγο: γιατί τότε γινόταν μία μεγάλη συζήτηση να μεταφερθούν οι μετοχές της «ΔΩΔΩΝΗ» στις συνεταιριστικές επιχειρήσεις, να αποκτήσουν αυτές την ευθύνη της πλειοψηφίας των μετοχών πάνω από το 51%, δηλαδή να είναι κύριοι μέτοχοι, άρα να μη μεταφέρεται η εταιρεία, να έχουν όλα τα προνόμια που έχει ο μεγαλομέτοχος μιας επιχείρησης. Τότε βάλαμε τα άλλα μέσα. Βάλαμε τα μέσα των δικών μας στελεχών να πουν: «Θέλουμε να πουλήσουμε», λέει, «η Άρτα για να ξεφύγει από το μπλοκ των ενώσεων που είχαν το 40%». Να, λοιπόν, γιατί λέω ότι εκβιάζατε και προσπαθούσατε με κάθε τρόπο να υποκλέψετε αυτή την επιχείρηση. Άρα, λοιπόν, σε τι έχει να κάνει αυτό που είπατε πριν, ότι επί ΠΑ.ΣΟ.Κ. απεργάζονταν αυτά τα σχέδια; 
      Επίσης, θα ήθελα να σας πω ότι το 2003 ήταν συμφωνημένη η διαδικασία να μεταφερθεί η «ΔΩΔΩΝΗ» σε πλειοψηφία των ενώσεων αγροτικών συνεταιρισμών. Επειδή μπήκαμε σε προεκλογική περίοδο -όλοι οι Βουλευτές της Νέας Δημοκρατίας έβγαλαν μία ανακοίνωση και ήταν αντίθετοι- τότε το ΠΑ.ΣΟ.Κ., με δική μου πρωτοβουλία, πήρε την απόφαση και είπε: «Επειδή είμαστε σε προεκλογική περίοδο και επειδή θεωρούν κάποιοι ότι αυτό είναι μόνο και μόνο προεκλογικό, εμείς θα αφήσουμε τον ελληνικό λαό να αποφασίσει και μετά τις εκλογές θα συνεχίσουμε, αν μας δώσει την εντολή, να κάνουμε ορισμένα πράγματα». Είναι το ίδιο αυτό που κάνετε εσείς τώρα, που κοροϊδέψατε προεκλογικά τον κόσμο; Τι σχέση έχει αυτό που έκανε το ΠΑ.ΣΟ.Κ. μ' αυτό που κάνετε εσείς στη «ΔΩΔΩΝΗ»; 
      Το 2004, προεκλογικά, είχατε θέσει ότι θα πάει η επιχείρηση στο χρηματιστήριο; Αυτή η απόφαση βγήκε από τον κ. Μηλιάκο και ακολουθήσατε δειλά-δειλά. Ακολούθησε ο κύριος Υφυπουργός Περιβάλλοντος κ. Καλογιάννης, που ήταν ο μοναδικός που είχε αυτή την άποψη, και τώρα προχωρείτε όλοι στην άποψη που λέει: Χρηματιστήριο. Πότε ήταν θέση της Νέας Δημοκρατίας; Όταν ερχόσασταν στα Γιάννενα και έβγαζε λόγο ο κ. Καραμανλής και πανηγυρίζατε ότι η «ΔΩΔΩΝΗ» θα παραμείνει μία κρατική επιχείρηση; Θα παραμείνει κρατική επιχείρηση; Μα, εσείς ο ίδιος είπατε σήμερα εδώ -το είπατε και σε συνέντευξη Τύπου- ότι προσχωρήσατε στη θέση του κ. Μηλιάκου. Γι’ αυτό, λοιπόν, κύριε Υπουργέ, καλό είναι να προσπαθείτε να εντυπωσιάσετε με δήθεν χαρτιά και οτιδήποτε άλλο, αλλά θα πρέπει να απαντήσετε σε όλες αυτές τις οργανώσεις, στους εργαζόμενους, στην περιοχή συνολικά για το μεγάλο πρόβλημα που υπάρχει σήμερα με αυτές τις συγκεκριμένες επιχειρήσεις. 
      Και θέλω να πω μία κουβέντα στο Κ.Κ.Ε.. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Αργύρη, αφήστε το Κ.Κ.Ε., απευθυνθείτε στον Υπουργό. 
      ΕΥΑΓΓΕΛΟΣ ΑΡΓΥΡΗΣ: Όχι, στο Κ.Κ.Ε., σε ό,τι αφορά την πολιτική της κυβέρνησης. 
      Η Κυβέρνηση του ΠΑ.ΣΟ.Κ. από το 1993 και μετά, για την αποκατάσταση της αλήθειας, όταν ο κ. Μητσοτάκης και η κυβέρνησή του έκλεινε την Κ.Υ.Δ.Ε.Π., ήταν αυτή που αποκαθιστούσε τους εργαζόμενους με νόμο και όλοι οι υπάλληλοι της Κ.Υ.Δ.Ε.Π. σήμερα είναι υπάλληλοι σε οποιαδήποτε άλλη κρατική επιχείρηση. 
      ΠΡΟΕΔΡΕΥΩΝ (Γεώργιος Σούρλας): Κύριε Αργύρη, γενικεύετε την αναφορά σας. 
      ΕΥΑΓΓΕΛΟΣ ΑΡΓΥΡΗΣ: Γι’ αυτό, λοιπόν, ας αφήσουν αυτή τη λογική των ίσων αποστάσεων. 
      ΠΡΟΕΔΡΕΥΩΝ (Γεώργιος Σούρλας): Ο κύριος  Υπουργός έχει το λόγο και κλείνουμε τη συζήτηση. 
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Κύριε Πρόεδρε, πραγματικά εκπλήσσομαι, διότι ο συνάδελφος δεν έχει την τόλμη να διαβάσει αυτά τα οποία κατέθεσα. Δεν διάβασε σωστά αυτά που κατέθεσα, διότι αν τα διάβαζε σωστά, θα έβλεπε ότι φαίνεται ξεκάθαρα μέσα πως η επιτροπή αποκρατικοποιήσεων αποφάσισε για την αποκρατικοποίηση της Α.Τ.Ε., ότι μετείχε και ο ίδιος  –και το γνωρίζει πολύ καλά- στο διϋπουργικό όργανο που αποφάσισε την αποκρατικοποίηση μιας μεγάλης ομάδας συνεταιριστικών οργανώσεων. 
      Όσο για τον κ. Βαγγέλη Βαγγελή που αναφέρθηκε, πρέπει να πω ότι έκανε προσπάθεια να δώσει τις μετοχές στη «ΔΩΔΩΝΗ» και πρέπει να ξέρετε ότι για την πράξη αυτή επιβραβεύτηκε και επανεξελέγη στις τελευταίες συνεταιριστικές εκλογές Πρόεδρος της Ένωσης Άρτας, μιας Ένωσης που την παρέλαβε από τις διοικήσεις του ΠΑ.ΣΟ.Κ. καταχρεωμένη και καταβάλλει μία προσπάθεια μήπως μπορέσει να την εξυγιάνει, ο άνθρωπος. 
      Θέλω να σας πω τελειώνοντας το εξής: Εμείς δεν είπαμε ούτε και σε μία δήλωση δική μου πριν από τις τελευταίες εκλογές, ότι σε αυτήν τη διακυβέρνησή μας θα κρατήσουμε συνεταιριστικές τις εταιρείες αυτές. Δεν υπάρχει ούτε μία δήλωση ούτε δική μου ούτε κανενός άλλου στελέχους της Νέας Δημοκρατίας. Εμείς κάναμε μία προσπάθεια να δημιουργήσουμε προοπτική για τις εταιρείες αυτές, να δημιουργήσουμε μέλλον για τις εταιρείες αυτές, να διασφαλίσουμε το μέλλον των εργαζομένων, να γίνουν επενδύσεις στον τόπο μας, που τον πονάμε περισσότερο από τον καθέναν, να δημιουργήσουμε ανάπτυξη, να δημιουργήσουμε πρόοδο.
      Συζητάμε συνεχώς με τους εργαζόμενους, συζητάμε με την κοινωνία. Να ξέρετε ότι όποια απόφαση ληφθεί, θα έχει τη συναίνεση της συντριπτικής πλειοψηφίας και των εργαζομένων του νομού της Ξάνθης αλλά και τη γενικότερη κοινωνική συναίνεση. Εμείς δεν λειτουργούμε έξω από την κοινωνία, δεν λειτουργούμε ερήμην της κοινωνίας, όπως κάνατε εσείς μέσα σε κλειστά γραφεία και πάντοτε παίρνουμε τις καλύτερες αποφάσεις για τον τόπο μας. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, ως Προεδρεύων μπορώ να πω ότι η συζήτηση διεξήχθη σε πολύ υψηλό επίπεδο.
       Πιστεύω να παρακολούθησαν οι αγρότες και να διαπίστωσαν ότι έγιναν παρατηρήσεις, προτάσεις, αναφέρθηκαν μέτρα και στοιχεία που μπορούν να βελτιώσουν τη ζωή τους. Είναι μία κοινωνική τάξη πολύπαθη, από την οποία προερχόμαστε πολλά μέλη της Εθνικής Αντιπροσωπείας.
      Κύριοι συνάδελφοι, κηρύσσεται περαιωμένη η συζήτηση της υπ’ αριθμόν 39/1.2.2008 επερωτήσεως είκοσι δύο Βουλευτών του Κομμουνιστικού Κόμματος Ελλάδος προς τους Υπουργούς Αγροτικής Ανάπτυξης και Τροφίμων, Ανάπτυξης, Οικονομίας και Οικονομικών.
       Έχουν διανεμηθεί τα Πρακτικά της Τετάρτης 30 Ιανουαρίου 2008 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά της Τετάρτης 30 Ιανουαρίου 2008 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.15΄ λύεται η συνεδρίαση για αύριο Τρίτη 12 Φεβρουαρίου και ώρα 18.30’ με αντικείμενο εργασιών του Σώματος: Ειδική Ημερήσια Διάταξη της Ολομέλειας της Βουλής: συζήτηση και λήψη απόφασης σύμφωνα με τις διατάξεις του άρθρου 144 του Κανονισμού της Βουλής επί της προτάσεως που κατέθεσε ο Πρόεδρος της Κοινοβουλευτικής Ομάδας του Πανελληνίου Σοσιαλιστικού Κινήματος, κ. Γεώργιος Παπανδρέου και εκατό Βουλευτές του Κόμματός του για «Σύσταση Εξεταστικής Επιτροπής σχετικά με τη διερεύνηση πιθανής εμπλοκής κυβερνητικών παραγόντων και κρατικών στελεχών σε δραστηριότητες της Γερμανικής Εταιρείας SIEMENS».
      
      Ο ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ
