Σελίδα 6265 

Π Ρ Α Κ Τ Ι Κ Α   Β Ο Υ Λ Η Σ

Θ'ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΚΖ'

Τετάρτη 14 Μαϊου 1997

Στην Αθήνα, σήμερα στις 14 Μαϊου 1997, ημέρα Τετάρτη και ώρα 18.45' συνήλθε στην Αίθουσα των συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13.5.1997 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΚΣΤ' συνεδριάσεώς του, της 13ης Μαϊου 1997 σε ό,τι αφορά την ψήφιση στο σύνολο του σχεδίου νόμου "Κύρωση της Ευρωπαϊκής Σύμβασης για την άσκηση των δικαιωμάτων των παιδιών").

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα της Βουλής κ. Δημήτριο Κατσικόπουλο Βουλευτή Αχαίας τ' ακόλουθα:

Α' ΥΠΟΥΡΓΙΚΗ ΑΠΟΦΑΣΗ
1) Ανακοινώνεται ότι με την υπ' αριθμ. 2005689/975/0025/7-2-97 απόφαση του Υπουργού Οικονομικών αυξάνεται το ανώτατο όριο έκδοσης εγγυητικών επιστολών από τη Συνεταιριστική Τράπεζα Χανίων.

Β' ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Αδιόριστοι Επιτυχόντες στο Δημόσιο σύμφωνα με το ν. 2190/94 ζητούν την απορρόφηση όλων ανεξαιρέτως των επιτυχόντων στο Δημόσιο Τομέα. 2) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Κοινότητα Γοματίου και ο Σύλλογος Κτηνοτρόφων Β.Κ.Χαλκιδικής ζητεί την αύξηση των τιμών των αμνοεριφίων.

3) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία η ΕΤΕ/ΔΕΗ ΤΑΕ - ΣΥΡΟΥ ζητεί την αξιοποίηση του προσωπικού και των εγκαταστάσεων του ΑΣΠ ΣΥΡΟΥ.

4) Ο Βουλευτής Αχαίας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Κηπευτικός Συνεταιρισμός Αμαλιάδας και ο Αγροτικός Σύλλογος Αμαλιάδας ζητούν την αποκατάσταση του καθεστώτος, που αφορά στις προϋποθέσεις για τις επιδοτήσεις των καλλιεργητών του Νομού Αχαίας.

5) Ο Βουλευτής Αχαίας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Αγροτικός Επαγγελματικός Σύλλογος Αμαλιάδας "Η ΔΗΜΗΤΡΑ" ζητεί τη συγχώνευση των ΤΟΕΒ, ΓΟΕΒ, ΥΕΒ σ' έναν οργανισμό.

6) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Ομοσπονδία Συνταξιουχικών Σωματείων Επικουρικού Ταμείου Εταιρειών Τσιμέντων ζητεί να απαλλαγεί το ταμείο της από την εισφορά υπέρ του Λ.Α.Φ.Κ.Α. βάσει του άρθρου 9 του ν. 2084/92.

7) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Σύνδεσμος Εργολάβων Ηλεκτρικών 'Εργων Αττικής ζητεί νέες φορολογικές ρυθμίσεις για τον κλάδο.

8) Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Υπηρεσία Εργατικού Ακόλουθου Μάνχαϊμ διαμαρτύρεται για την απόφαση παύσης της λειτουργίας της.

9)Η Βουλευτής Αθήνας κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Ομοσπονδία Εκπαιδευτικών Φροντιστηρίων Ελλάδας υποβάλλει προτάσεις ασφάλισης των αδιορίστων καθηγητών μέσης εκπαίδευσης που εργάζονται ως ελεύθεροι επαγγελματίες - φροντιστές σε κατ' οίκον μαθήματα και σε διάφορες φροντιστηριακές μονάδες δεσμών.

10)Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία υπάλληλοι της Ναυτιλιακής Εταιρίας του Νόμου 89/67 "Michail A. Karageorgis SA" ζητούν την καταβολή των δεδουλευμένων αποδοχών τους.

11)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Εξωραϊστικός - Εκπολιτιστικός Σύλλογος "Προφήτης Ηλίας" ζητεί χρηματοδότηση για την αγορά ή απαλλοτρίωση έκτασης για τη δημιουργία παιδικής χαράς στο Δήμο Μεταμόρφωσης Αττικής.

12)Ο Βουλευτής Αχαίας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία η Κοινότητα Κοτυλίων του Νομού Αρκαδίας ζητεί να της παραχωρηθεί η δασική έκταση βορειοδυτικά της περιοχής της για τη δημιουργία οικοπέδων.

13)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Σύνδεσμος Ελληνικών Ελαιουργείων προτείνει νέο τρόπο φορολόγησης των επιχειρήσεων ελαιοτριβείων.

Σελίδα 6266 

14)Ο Βουλευτής Αθήνας κ. ΙΩΑΝΝΗΣ ΔΗΜΑΡΑΣ κατέθεσε αναφορά με την οποία η Ομοσπονδία Εργαζομένων ΕΛ-ΤΑ ζητεί να δοθούν λύσεις στα προβλήματα λειτουργίας του ΕΛ-ΤΑ.

15)Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η "Κίνηση Πολιτών Επιταλίου" για την προστασία του περιβάλλοντος ζητεί τη λήψη μέτρων περιβαλλοντικής προστασίας στην περιοχή της εκβολής του Αλφειού ποταμού στο Νομό Ηλείας.

16)Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Πύργου και Περιχώρων διαμαρτύρεται για τις νέες ρυθμίσεις συνταξιοδότησης των πολιτικών δημοσίων υπαλλήλων.

17)Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Συμβούλιο Περιοχής της 9ης Εδαφικής Περιφέρειας Εύβοιας ζητεί χρηματοδότηση για τη μελέτη κτηματογράφισης, πολεοδόμησης και πράξης εφαρμογής των παραλιακών οικισμών του Συμβουλίου Περιοχής.

18)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί τη συμμετοχή της στη διεργασία για την τροποποίηση του νομικού πλαισίου για την ξενόγλωσση εκπαίδευση.

19)Οι Βουλευτές κύριοι ΑΝΑΣΤΑΣΙΟΣ ΙΝΤΖΕΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η 'Ενωση Συνδέσμων Βιομηχανιών - Βιοτεχνών Θράκης ζητεί τη διατήρηση των επενδυτικών κινήτρων του Αναπτυξιακού Νόμου 1892, που ισχύουν σήμερα στη Θράκη.

20)Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Αγροτικός Συνεταιρισμός Βέροιας ζητεί τη χορήγηση αποζημίωσης στους φρουτοπαραγωγούς Βέροιας που υπέστησαν ζημιές από τους πρόσφατους παγετούς.

21)Η Βουλευτής Αθήνας κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Εκκλησιαστική Επιτροπή του Ιερού Ναού Αγίου Σπυρίδωνα της Κοινότητας Αγίου Σπυρίδωνα 'Αρτας ζητεί χρηματοδότηση για την αποκατάσταση του Ναού από τις ζημιές που προξένησε ο σεισμός το 1981.

22)Η Βουλευτής Αθηνών κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία ο Εκπολιτιστικός Σύλλογος Κηρίνθου ζητεί τη λήψη μέτρων για τη διάσωση παλαιού νερόμυλου στην περιοχή Μαντουδίου Εύβοιας.

23)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η 'Ενωση Συνταξιούχων Ι.Κ.Α. Γιαννιτσών και Περιχώρων Αττικής ζητεί την άμεση κατάργηση των αντεργατικών και αντιασφαλιστικών Νόμων 1902/90, 1976/91 και 2084/92.

24)Το Σωματείο Συμβασιούχων Εργαζομένων στο Κέντρο Πληροφορικής του Υπουργείου Οικονομικών με αναφορά του την οποία κατέθεσε στον κύριο Πρόεδρο της Βουλής των Ελλήνων ζητεί τη μονιμοποίηση των 265 μελών του, τα οποία καλύπτουν πάγιες και διαρκείς ανάγκες των Υπηρεσιών του Υπουργείου Οικονομικών.

Προσυπογράφει ο Βουλευτής κ. ΠΑΝΑΓΙΩΤΗΣ ΚΡΗΤΙΚΟΣ.

25)Ο Βουλευτής Αχαίας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία το Σωματείο Εργατοϋπαλλήλων Πειραϊκής - Πατραϊκής ζητεί τη λήψη μέτρων για την παραγωγική επαναλειτουργία του εργοστασίου.

26)Ο Βουλευτής Αχαίας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Οδοντιατρικός Σύλλογος Αττικής καταγγέλλει παράνομες διαδικασίες στην πρόσληψη οδοντιάτρων στο Ι.Κ.Α.

27)Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Σύλλογος Παλλινοστούντων Ομογενών Ελλήνων Θράκης "Η ΣΥΜΠΑΡΑΣΤΑΣΗ" ζητεί να δοθούν βίζες παλλινόστησης σε μέλη οικογενειών ελλήνων που ήδη έχουν επιστρέψει στην Ελλάδα.

28)Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Κοινότητα και Φορείς Επισκοπής Νάουσας ζητούν την αποζημίωση των δενδροκαλλιεργητών του αγροκτήματος Επισκοπής Νάουσας που επλήγησαν από παγετό.

29)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία Αποσπασμένοι Υπάλληλοι που υπηρετούν στη Δ/νση Υγείας - Πρόνοιας της Νομαρχιακής Αυτοδιοίκησης Εύβοιας ζητούν την επίλυση εργασιακών και οικονομικών προβλημάτων τους.

30)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Εμποροεπαγγελματοβιοτεχνικός Σύλλογος Λαυρίου "Ο Ερμής" ζητεί να τροποποιηθεί ο ν. 2323/95 περί υπαίθριου εμπορίου και κυρίως οι διατάξεις εκείνες οι οποίες θέτουν περιορισμούς στην ίδρυση και επέκταση των πολυκαταστημάτων.

31)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία το Σωματείο Συνταξιούχων του Ταμείου Επικουρικής Ασφάλισης Μισθωτών ζητεί νέες ρυθμίσεις φορολόγησης για τα μέλη του.

32)Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η Πανελλήνια 'Ενωση Ραδιοτηλεγραφητών και Ραδιοηλεκτρονικών Αξιωματικών ΕΝ-ΠΕΡΡΑΕΝ προτείνει λύσεις στο πρόβλημα της ανεργίας λόγω της ανεξέλεγκτης ναυτολόγησης αλλοδαπών ραδιο/των στα υπό ελληνική σημαία πλοία.

33)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Σύνδεσμος Βαρέως Αναπήρων Πολέμου ζητεί την αύξηση των συντάξεων των μελών του.

34)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία το Εργατοϋπαλληλικό Κέντρο Ναυπλίου ζητεί τη διατήρηση του νομικού καθεστώτος που διέπει τις επιθεωρήσεις εργασίας.

35)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία το Εργατοϋπαλληλικό Κέντρο Ναυπλίου ζητεί να μην ιδιωτικοποιηθεί το ΞΕΝΙΑ Ναυπλίου.

36)Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία οι Βιοτεχνίες και ο Σύλλογος Στραγαλοποιών Θράκης ζητούν να απαγορευθεί η εισαγωγή στραγαλιών από την Τουρκία.

37)Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την επίλυση εργασιακών, ασφαλιστικών και ιατροφαρμακευτικών προβλημάτων των ξενοδοχοϋπαλλήλων.

38)Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία η 'Ενωση Κατασκευαστών Θερμοκηπίων διαμαρ-

Σελίδα 6267 

τύρεται για τη μη έγκαιρη καταβολή των γεωργικών επιδοτήσεων που αφορούν την κατασκευή και τον εξοπλισμό θερμοκηπιακών μονάδων.

39)Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Συνταξιούχων Ι.Κ.Α. Βέροιας Ημαθίας ζητεί την επανασύνδεση των κατωτέρων συντάξεων του Ι.Κ.Α. με τα 20 ημερομίσθια του ανειδίκευτου εργάτη.

40)Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Αγροτικός Συνεταιρισμός Βέροιας Ημαθίας ζητεί την αποζημίωση των αγροτών - φρουτοπαραγωγών της Βέροιας, που υπέστησαν μεγάλες ζημιές από παγετούς.

41)Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Αγροτικός Δασικός Συνεταιρισμός Σταυρού Θεσ/νίκης "Η ΕΝΩΣΗ" ζητεί να έχουν προτεραιότητα στην εξεύρεση εργασίας τα μέλη παραδοσιακών Δασικών Συνεταιρισμών.

42)Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Παράρτημα Μοσχάτου Αττικής της ΠΕΑΕΑ ζητεί την επίλυση των προβλημάτων των αγωνιστών της Εθνικής Αντίστασης.

43)Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία η Πανελλήνια 'Ενωση Εποπτών Δημόσιας Υγείας ζητεί την επίλυση των λειτουργικών προβλημάτων των Τμημάτων Υγειονομικού Ελέγχου των Υγειονομικών Υπηρεσιών των Νομαρχιακών Αυτοδιοικήσεων.

44)Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Ομοσπονδία Αγροτικών Συλλόγων Νομού Σερρών ζητεί τη ρύθμιση των χρεών των αγροτών του Νομού Σερρών που οι καλλιέργειές τους επλήγησαν από κακοκαιρίες.

45)Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Κοινότητα Μούδρου Λήμνου Νομού Λέσβου ζητεί την εκπόνηση Ειδικής Χωροταξικής Μελέτης Νήσου Λήμνου, περιοχής Μούδρου.

46)Οι Βουλευτές κύριοι ΛΕΩΝ ΑΥΔΗΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία ο Σύλλογος Αρχιτεκτόνων Διπλωματούχων Ανωτάτων Σχολών και η Πανελλήνια 'Ενωση Αρχιτεκτόνων διαμαρτύρεται για την εκπομπή της κας Παναγιωταρέα για την επέκταση των εγκαταστάσεων του Μεγάρου Μουσικής, της 12ης/4/97.

47)Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Παράρτημα Μοσχάτου Αττικής της ΠΕΑΕΑ καταδικάζει την απόφαση της Κυβέρνησης για αποστολή ελλήνων στρατιωτών στην Αλβανία.

48)Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Δήμος Αγίας Βαρβάρας του Νομού Αττικής καταγγέλλει την αυθαίρετη μεθόδευση για τη μεταφορά της ΔΟΥ Κορυδαλλού στο Σχιστό Πειραιά.

49)Η Βουλευτής Αθήνας κα ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Πανελλήνια 'Ενωση Εποπτών Δημόσιας Υγείας προτείνει λύσεις στα προβλήματα λειτουργίας των Τμημάτων Υγειονομικού Ελέγχου των Υγειονομικών Υπηρεσιών των ΝΑ.

50)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία το Ογκολογικό Νοσοκομείο Γεώργιος Γεννηματάς ζητεί για το υγειονομικό του προσωπικό να ισχύσει η επιπλέον μηνιαία άδεια απακτινισμού ετησίως και το ημερησίως μειωμένο ωράριο εργασίας.

51)Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία οι Σύλλογοι Ειδικού Εκπαιδευτικού Προσωπικού ΑΕΙ ζητούν ευνοϊκότερες μισθολογικές ρυθμίσεις για τα μέλη τους.

52)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία το Σωματείο Εργαζομένων στο Ξενοδοχειακό Συγκρότημα "ΞΕΝΙΑ" Ακροναυπλίας προτείνει όρους για την ενδεχόμενη ιδιωτικοποίηση του ΞΕΝΙΑ Αργολίδας.

53)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία το Νομαρχιακό Συμβούλιο Μεσσηνίας υποβάλλει προτάσεις για την κατασκευή της Ιονίας Οδού στην Πελοπόννησο.

54)Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η 'Ενωση Αστυνομικών Υπαλλήλων Νομού 'Αρτας ζητεί την αύξηση της οργανικής δύναμης της Αστυνομικής Διεύθυνσης 'Αρτας.

55)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Ν.Α. Ημαθίας ζητεί να χορηγηθεί αποζημίωση στους ροδακινοκαλλιεργητές του Νομού Ημαθίας που επλήγησαν από τον παγετό του Απριλίου.

56)Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Βιομηχανία Αξιοποίησης Δασικού Πλούτου Ηπείρου ΑΕ ζητεί την οικονομική της υποστήριξη για τη συνέχιση της λειτουργίας της.

57)Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων υποβάλλει προτάσεις για τη λήψη μέτρων τάξης στους αγώνες ποδοσφαίρου.

58)Ο Βουλευτής Αθήνας κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Εργατοϋπαλληλικό Κέντρο Δράμας Τμήμα ΓΣΕΕ ζητεί την αύξηση της επιδότησης των επιχειρήσεων του Νομού Δράμας από 5 σε 15%.

59)Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Δήμος Μανδρας Δυτικής Αττικής ζητεί την παραγραφή των υπέρογκων προστίμων που έχουν επιβληθεί από το Δασαρχείο βάσει του ν. 2145/28.5.93.

Γ' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 2949/24-3-97 ερώτηση δόθηκε με το υπ' αριθμ. 2085/22-4-97 έγγραφο από τον Υπουργό Υγείας η ακόλουθη απάντηση:

"Απαντώντας α) στην ερώτηση με αρ. πρ. ερ. 2949/24.3.97 της Βουλευτού κ. Φάνης Πάλλη-Πετραλιά και β) στην αναφορά με αριθ. πρωτ. ΠΑΒ 4297/28.3.97 των κ.κ. Βουλευτών Δ. Κωστόπουλου και Α. Κανταρτζή που κατατέθηκε στο Τμήμα Αναφορών της Δ/νσης Κοινοβουλευτικού Ελέγχου, της Βουλής των Ελλήνων, σχετικά με υπομνήματα του Πανελλήνιου Συνδέσμου Τυφλών, σας γνωρίζουμε τα ακόλουθα:

1. Είναι γεγονός ότι η πρόσφατη Απόφαση για την κάρτα μετακίνησης των ΑΜΕΑ προκάλεσε αντιδράσεις του αναπηρικού χώρου γενικά ενώ για πρώτη φορά φέτος εξεδόθη Κοινή υπουργική Απόφαση των Υπουργών Υγείας και Πρόνοιας και Οικονομικών, επειδή αυτό προβλέπουν οι νέες διατάξεις (ν. 2362/95, άρθρο 22).

Στα πλαίσια αυτής της διυπουργικής συνεργασίας προέκυψε ο περιορισμός της μη κατοχής αφορολόγητου επιβατηγού αυτοκινήτου για τους δικαιούχους της κάρτας ελευθέρας μετακίνησης στα αστικά μέσα του ΟΑΣΑ και του ΟΑΣΘ. Αυτό στηρίχθηκε σε εξουσιοδοτήσεις του ν. 2072/92 που θεσμοθέτησε το πρόγραμμα στην προσπάθεια να χορηγείται το 

Σελίδα 6268 

δικαίωμα σε πραγματικούς χρήστες και στην αποφυγή διπλής και τριπλής ενίσχυσης για την ίδια αιτία και προς τον ίδιο σκοπό (ελεύθερη μετακίνηση στα μαζικά μέσα συγκοινωνίας, αφορολόγητο όχημα και σε συγκεκριμένες περιπτώσεις επίδομα καυσίμων).

'Ηδη εξετάσθηκε και βρίσκεται για υπογραφή και δημοσίευση τροποποίηση της απόφασης που αντιμετωπίζει μερικώς τα ανακύψαντα θέματα.

2. Η αντιμετώπιση του προβλήματος των Σχολών Επαγγελματικής Κατάρτισης απαιτεί συνεργασία και των Υπουργείων Εθνικής Παιδείας και Θρησκευμάτων και Εργασίας και Κοινωνικών Ασφαλίσεων πέρα από τις προσπάθειες του Πανελλήνιου Συνδέσμου Τυφλών. Το θέμα θα αντιμετωπισθεί εν μέρει κατά την τροποποίηση του Οργανισμού του ΚΕΑΤ μέσω της αναδιοργάνωσης των υπηρεσιών και της ενίσχυσης με ειδικευμένο προσωπικό.

Επισημαίνουμε ακόμη ότι το ΚΕΑΤ αποτελεί ΝΠΔΔ επιχορηγούμενο κατά ένα μέρος από το Υπ. Υγ. και Πρόνοιας ενώ διατηρεί περιουσιακά στοιχεία τα οποία οφείλει να αξιοποιεί για κάλυψη των αναγκών του.

3. Ως προς τις ανάγκες της τρίτης και τέταρτης ηλικίας, το θέμα θα εξετασθεί με στόχο την ανάπτυξη εναλλακτικών δομών που να συνδυάζουν την κάλυψη των αναγκών με όσο γίνεται διαρκέστερη και ενεργό παραμονή στην οικογένεια και στην κοινότητα.

4. Το πρόβλημα των προνοιακών επιδομάτων είναι περίπλοκο και πρόκειται να μελετηθεί συνολικά, αφού είναι γνωστές οι δυσκολίες ανταπόκρισης σε επιμέρους ανάγκες και επιβαρύνσεις μέσω της οικονομικής ενίσχυσης.

Οι κατά καιρούς χρηματικές αυξήσεις είναι συνάρτηση των δυνατοτήτων του προϋπολογισμού.

Το πρόγραμμα οικονομικής ενίσχυσης των τυφλών ατόμων έχει αναπροσαρμοσθεί κατ' επανάληψη και χαρακτηρίζεται από διαφοροποίηση, η οποία αν και λαμβάνει υπ' όψη αιτήματα του Πανελληνίου Συνδέσμου Τυφλών, δύσκολα τυγχάνει της πλήρους αποδοχής του και ακόμη πιο δύσκολα θα αντιστοίχιζε τις σοβαρές δυσκολιες της τυφλότητας με την οικονομική ενίσχυση και μόνον.

Το Υπουργείο Υγείας και Πρόνοιας επιχορηγεί και ενισχύει τους φορείς και τις μονάδες που παρέχουν υπηρεσίες σε τυφλά άτομα όλων των ηλικιών και αναζητεί την πιο πρόσφορη λύση για τη θεσμική κατοχύρωση της μονάδας "Η ΕΠΙΚΟΙΝΩΝΙΑ" ώστε να μπορεί να επιχορηγείται από τον Κρατικό Προϋπολογισμό.

Συγκεκριμένα μέχρι σήμερα (χωρίς την αύξηση του 1997) τα χορηγούμενα μηνιαία επιδόματα Τυφλότητας είναι τα εξής:

1. α. Εργαζόμενοι

27.400 δρχ.

β. Συνταξιούχοι

2. α. 'Ανεργοι ανασφάλιστοι, β. 'Ανεργοι άμεσα ασφαλισμένοι, γ. 'Εμμεσα ασφαλισμένοι, δ. Μη εργαζόμενοι φοιτητές, ε. Τυφλά παιδιά που δεν φοιτούν σε σχολεία ή δεν φιλοξενούνται σε Οικοτροφεία του ΚΕΑΤ ή του ΗΛΙΟΣ Θεσ/νίκης, 75.600 δρχ.

3. α. Εργαζόμενοι φοιτητές, β. Τυφλά παιδιά που φοιτούν σε σχολεία ή φιλοξενούνται σε οικοτροφεία του ΚΕΑΤ ή του ΗΛΙΟΣ Θεσ/κης, γ. Πτυχιούχοι εργαζόμενοι και μη 27.400 δρχ.

4. Ασκούμενοι δικηγόροι 52.600 δρχ.

5. Τυφλοί επιστήμονες Πανεπιστημιακού επιπέδου που σύμφωνα με το πτυχίο τους ασκούν την επιστήμη τους και τυφλοί δικηγόροι που αποδεδειγμένα ασκούν δικηγορία, 63.000 δρχ.

5. Τα π.δ. που προβλέπει ο ν. 2430/96 τελούν υπό επεξεργασία. Στην περίπτωση καθορισμού της διαβάθμισης του επιπέδου όρασης, υπάρχει πόρισμα σχετικής Επιτροπής που συστάθηκε το 1996 και που δρομολογείται για την έκδοση σχετικής απόφασης.

Στο θέμα της ενιαίας πιστοποίησης της Αναπηρίας για τη χορήγηση Κάρτας Αναπηρίας, η Ειδική επιτροπή που συγκροτήθηκε παρέδοσε το τελικό κείμενο του π.δ. που προωθείται για να λάβει υπογραφή από όλα τα συναρμόδια Υπουργεία, λαμβάνοντας υπόψη την διαβάθμιση των επιπέδων όρασης.

Τέλος, αναφέρουμε ότι, μία σειρά από θέματα που δικαιολογημένα απασχολούν τον Πανελλήνιο Σύνδεσμο Τυφλών, θα αποτελέσουν αντικείμενο μελέτης της επιτροπής που συγκροτήθηκε σύμφωνα με τον ν. 2430/96 και θα επιδιώξει την εκπόνηση προγράμματος για την προσαρμογή των προτύπων Κανόνων του ΟΗΕ για τις ίσες ευκαιρίες των ΑΜΕΑ στις ανάγκες και δυνατότητες της Χώρας μας.

Ο Υπουργός

Κ. ΓΕΙΤΟΝΑΣ"

2. Στην με αριθμό 2938/21-3-97 ερώτηση δόθηκε με το υπ' αριθμ. 2572/29-4-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης με αριθμ. 2938/21.3.97 που κατατέθηκε στη Βουλή των Ελλήνων από τους Βουλευτές Κ.Κ.Ε. κ.κ. Μήτσο Κωστόπουλο και Ορέστη Κολοζόφ που διαβιβάσθηκε σε μας με το (β) σχετικά, αναφορικά με την απομάκρυνση της Στρατιωτικής Μονάδας 129 Π.Υ. (Δημόσιο Κτήμα με αριθ. 18Π) και για την παραχώρηση στο Δήμο Ελληνικού του χώρου του συγκεκριμένου στρατοπέδου στον οποίο βρίσκεται η εκκλησία της Αγίας Παρασκευής σας γνωρίζουμε τα εξής:

'Οπως μας ανέφερε η Κτηματική Εταιρεία του Δημοσίου (ΚΕΔ) με το 2949/327/14.4.97 έγγραφό της, τμήμα της έκτασης του ΒΚ 18Π στο οποίο λειτουργούσε η Αμερικάνικη Βάση εμβαδού 500 περίπου στεμμάτων, διαχειρίζεται από αυτήν από το έτος 1991, σύμφωνα με τις διατάξεις του ν. 973/79. 'Ηδη, από το 1991 (Απόφαση 28/5.12.1991/Δ14 του Δ.Σ. της ΚΕΔ) έχει παραχωρηθεί η χρήση έκτασης 60 στρεμ. από κοινού στους Δήμους Ελληνικού, Αλίμου, Αργυρούπολης και Γλυφάδας, που περιλαμβάνει το κλειστό Γυμναστήριο της Βάσης και υπαίθριες αθλητικές εγκαταστάσεις, με την διευκρίνιση ότι η γειτονική έκταση του Στρατοπέδου της Αεροπορίας (129 Π.Υ.) δεν είναι διαχειριστικής αρμοδιότητας Κ.Ε.Δ. αλλά του Υπουργείου Εθνικής 'Αμυνας. Επισημαίνεται επίσης ότι η έκταση του ΒΚ 18Π, που περιλαμβάνει την πρώην Αμερικάνικη Βάση και το Στρατόπεδο της Πολεμικής Αεροπορίας εξετάζεται ήδη μαζί με την έκταση του αεροδρομίου Ελληνικού από Ερευνητική Ομάδα του Ε.Μ.Π. στο πλαίσιο του προγράμματος "Ανάπτυξη του χώρου του Αεροδρομίου του Ελληνικού" που ανατέθηκε το 1995 από τον Οργανισμό Ρυθμιστικού Σχεδίου και Προστασίας Περιβάλλοντος της Αθήνας (ΟΡΣΑ), στόχος δε του προγράμματος είναι η δημιουργία ενός Πρωτοποριακού Μητροπολιτικού Πάρκου στην περιοχή του Αεροδρομίου του Ελληνικού μετά την έναρξη της λειτουργίας του αεροδρομίου στα Σπάτα και μέχρι τότε δεν επιτρέπονται διαχειριστικές πράξεις που θα έχουν δεσμευτικό χαρακτήρα για τις μελέτες που εκπονούνται από το Ε.Μ.Π. γεγονός που τονίσθηκε και στη Σύσκεψη που πραγματοποιήθηκε στο Υ.ΠΕ.ΧΩ.ΔΕ στις 9.4.1997 υπό την προεδρία του Υπουργού ΠΕΧΩΔΕ όπου παρουσιάσθηκε η α' φάση των προαναφερομένων μελετών στους ενδιαφερόμενους φορείς, μεταξύ των οποίων ήταν οι Δήμοι της περιοχής και οι εκπρόσωποι του Γ.Ε.Α. Αναφέρθηκε επίσης ότι ο Ο.Ρ.Σ.Α. θα συνεργασθεί με το Γ.Ε.Α. για την εξεύρεση έκτασης προκειμένου ν' απομακρυνθούν οι εγκαταστάσεις του Στρατοπέδου της Αεροπορίας.

Επομένως, μέχρι την ολοκλήρωση του προγράμματος του Ο.Ρ.Σ.Α. δεν μπορεί να εξετασθεί η παραχώρηση του συγκεκριμένου στρατοπέδου στο οποίο βρίσκεται η εκκλησία της Αγίας Παρασκευής, για την οποία δε παραχώρηση δεν έχει υποβληθεί αίτημα όπως μας ανέφερε και η Κτηματική Υπηρεσία Πειραιά με το 1239/14.4.97 έγγραφό της.

Ο Υφυπουργός

ΓΕΩΡΓΙΟΣ ΔΡΥΣ"

3. Στην με αριθμό 3127/4-4-97 ερώτηση δόθηκε με το υπ' αριθμ. 1172/22-4-97 έγγραφο από τον Υφυπουργό Υγείας η ακόλουθη απάντηση:

Σελίδα 6269 

"Απαντώντας στην ερώτηση 3127/4-4-97 που κατατέθηκε στη Βουλή, από τους Βουλευτές κ.κ. Απ. Τασούλα και Παρ. Μπόσκου, αναφορικά με ύπαρξη νεκρών ψαριών και κουτιών γεωργικών φαρμάκων στην τάφρο Φειδοκάστρου της Κοινότητας Ψαθοτοπίου του Νομού 'Αρτας σας γνωρίζουμε τα εξής:

'Οπως μας πληροφόρησε η Δ/νση Υγείας και Πρόνοιας Νομ. Αυτ/σης 'Αρτας με το σχετικό (γ) έγγραφό της, πραγματοποίησε επιτόπιο έλεγχο σε συνεργασία με τη Δ/νση Κτηνιατρικής, κατά μήκος της τάφρου Φειδοκάστρου και διαπίστωσε την ύπαρξη νεκρών ψαριών (η ποσότητά τους δεν ξεπερνούσε τα 250 κιλά) και ουτιών γεωργικών φαρμάκων. Δόθηκαν οι απαραίτητες συστάσεις στους αρμόδιους για τη λήψη των αναγκαίων μέτρων με σκοπό τη σωστή διαχείριση τέτοιων αποβλήτων στα πλαίσια και της σχετικής νομοθεσίας, για την προστασία και διασφάλιση της Δημόσιας Υγείας. Επίσης είχαν προηγηθεί δειγματοληψίες τόσο του νερού όσο και των νεκρών ψαριών οι οποίες έδειξαν για μεν την ποιότητα του νερού να πληρεί τους όρους και τις προϋποθέσεις των σχετικών διατάξεων για δε τα ψάρια δεν ανιχνεύτηκε τοξική ουσία ικανή να προκαλέσει τοξικό αποτέλεσμα. Εκφράζεται η άποψη ότι πιθανή αιτία του φαινομένου των νεκρών ψαριών είναι η προσωρινή διαταραχή των τιμών των φυσικοχημικών παραμέτρων ή της τιμής συγκέντρωσης Ο, ΝΟ, ΝΟ του νερού της τάφρου.

Σχετικά με τη λειτουργία του πτηνοσφαγείου του πτηνοτροφικού Συν/σμού και του χυμοποιείου, από δειγματοληπτικούς ελέγχους που πραγματοποιήθηκαν στα απόβλητά τους, δεν βρέθηκε κάποια οργανική επιβάρυνση η οποία να δημιουργεί πρόβλημα στα νερά της τάφρου.

Στο δημόσιο κυπρινοτροφείο δεν παρατηρήθηκε κανένα πρόβλημα, ακι οι ανάγκες του σε νερό για τα υδροστάσια εκτροφής των κυπρίνων ικανοποιούνται από τις δικές του γεωτρήσεις.

Τα συνερωτώμενα Υπουργεία Γεωργίας, Εσωτερικών Δημόσιας Διοίκησης και Αποκέντρωσης παρακαλούνται να απαντήσουν στα θέματα αρμοδιότητάς τους.

Ο Υφυπουργός

ΕΜ. ΣΚΟΥΛΑΚΗΣ"

4. Στην με αριθμό 3144/7-4-97 ερώτηση δόθηκε με το υπ' αριθμ. 1426/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3144/7.4.97 που κατέθεσε ο Βουλευτής κ. Γ. Ορφανός για τα θέματα της αρμοδιότητάς μας, σας πληροφορούμε τα εξής:

Η Γενική Γραμματεία Δασών και Φυσικού Περιβάλλοντος του ΥΠΓΕ τα πλαίσια της οργάνωσης του αντιπυρικού αγώνα για την προστασία των δασών μας από τις πυρκαϊές, λαμβάνει όλα τα προσήκοντα μέτρα για την αποτελεσματικότερη συμμετοχή του δασικού προσωπικού και των μέσων που διαχειρίζεται, στον αντιπυρικό σχεδιασμό.

Η εποικοδομητική της συνεργασία με τους λοιπούς φορείς, (ΥΕΘΑ, Πυρ/κό Σώμα, ΕΛ.ΑΣ. Ο.Τ.Α., λοιπές Υπηρεσίες, Δημ. Επιχειρήσεις και Οργανισμούς), που συνδράμουν επικουρικά το έργο της, έχει συντελέσει στην επίτευξη του κοινού σκοπού που είναι η αντιπυρική θωράκιση των δασών μας από τις πυρκαϊές.

Τα συγκεντρωτικά στατιστικά στοιχεία του περασμένου έτους, (αριθμός πυρκαϊών, καμένες εκτάσεις, καμένη έκταση ανά πυρκαϊά) αναδεικνύουν αυτήν τη συλλογική προσπάθεια.

Στα πλαίσια αυτά λαμβάνονται μέτρα που έχουν προκατασταλτικό και προληπτικό χαρακτήρα όσο και μέτρα κατεξοχήν κατασταλτικά.

Ειδικότερα για το έτος 1997, κατά την υλοποίηση του προγράμματος έργων και εργασιών, θα εκτελεσθούν από τις περιφερειακές υπηρεσίες της Γενικής Γραμματείας Δασών και Φ.Π. του ΥΠΓΕ, έργα αντιπυρικής προστασίας των δασών, όπως διανοίξεις και συντηρήσεις δασικών δρόμων και αντιπυρικών λωρίδων, καθαρισμοί δασών, κατασκευές δεξαμενών και κρουνών υδροληψίας, κατασκευές πυροφυλακείων, παρατηρητηρίων, κ.λπ., τα οποία θα βελτιώσουν περαιτέρω την υπάρχουσα υποδομή πυροπροστασίας. Επίσης θα συνεχισθεί ενημέρωση του αγροτοδασικού πληθυσμού με εκπαιδευτικά προγράμματα που θα υλοποιηθούν σε όλη την επικράτεια, με θέμα την προστασία, τη διαχείριση των δασών και τις αναδασωτικές εργασίες. Δραστηριότητες που συμβάλλουν όχι μόνο στην ανάπτυξη του φιλοδασικού πνεύματος αλλά και παρέχουν τις απαιτούμενες εξειδικευμένες γνώσεις για την αποδοτική συμμετοχή και αξιοποίηση του αγροτοδασικού πληθυσμού στις αντιπυρικές δραστηριότητες.

Σε ό,τι αφορά τα κυρίως κατασταλτικά μέτρα που θα εφαρμοσθούν σε Κεντρικό και Περιφερειακό επίπεδο μπορούμε να αναφερθούμε σε μία σειρά από γενικά και ειδικά μέτρα:

1. Διάθεση πιστώσεων για την πρόσληψη προσωπικού για την σε 24ωρη βάση επάνδρωση των πυρ/κών οχημάτων, των πυροφυλακείων, των παρατηρητηρίων και τη δημιουργία των ειδικών αερομεταφερόμενων δυνάμεων.

2. Διάθεση πιστώσεων για τη συντήρηση και τα λειτουργικά έξοδα του διαθέσιμου μηχανικού εξοπλισμού και τη βελτίωση των επικοινωνιών.

3. Στελέχωση του Συντονιστικού Κέντρου Δασοπροστασίας και των σταθμών αεροπυρόσβεσης.

4. Διάθεση στα κλιμάκια των πυροσβεστικών αεροσκαφών, επιβραδυντικών και αφρογόνων ουσιών για την υποστήριξη του έργου των.

5. Υποστήριξη του έργου των ελικοπτέρων και αεροσκαφών με προσωπικό εδάφους και βελτίωση των επικοινωνιών.

6. Συμμετοχή δασικών υπαλλήλων στα μικτά εποχούμενα περίπολα τα οποία θα εκπεμφθούν σε όλη την επικράτεια.

7. Καθορισμός του έργου των πτητικών μέσων σε συνεργασία με τις αρμόδιες Δ/νσεις του ΥΕΘΑ.

8. 'Ελεγχος των βολών του στρατού σε συνεργασία με το Γ.Ε.Σ. και τις εποπτευόμενες από αυτό στρ. μονάδες.

9. Συνεργασία με το ΓΕΑ για την έγκαιρη προετοιμασία και διαθεσιμότητα του συνόλου των πτητικών μέσων (Ε/Π και Α/φών) πριν την έναρξη της αντιπυρικής περιόδου.

10. Συνεργασία με το ΥΕΘΑ για τον καθαρισμό της βλάστησης πέριξ των στρατιωτικών εγκαταστάσεων.

11. Εκτέλεση από αέρος περιπολιών για τον έλεγχο κρίσιμων περιοχών.

12. Συνεργασία με Πυροσβεστικό Σώμα για την επικουρική συνδρομή αυτού σε περιστατικά πυρκαϊών.

13. Συνεργασία με την ΕΛ.ΑΣ. για την ενεργότερη συμμετοχή αυτής στην υποστήριξη των αντιπυρικών δραστηριοτήτων.

14. Συνεργασία με συναρμόδια Υπουργεία, για τον καθορισμό των απαιτήσεων του έργου της δασοπροστασίας προς αυτούς και τον εντοπισμό ιδιαιτεροτήτων που απαιτούν ιδιαίτερη διαχειριστική προσέγγιση.

15. Συνεργασία με τους λοιπούς εμπλεκόμενους φορείς, για τον καθορισμό των απαιτήσεων του έργου της δασοπυρόσβεσης και των επιμέρους ενεργειών που θα αναληφθούν από κάθε έναν.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

5. Στην με αριθμό 3147/7-4-97 ερώτηση δόθηκε με το υπ' αριθμ. 1427/7-4-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3147/7-4-97 που κατέθεσε ο Βουλευτής κ. Γ. Σούρλας, σας πληροφορούμε τα εξής:

Ο ΕΛΓΑ με την με αριθμ. 6183/12.4.94 (ΦΕΚ 304/Β/22.4.94) Υπουργική απόφαση τροποποίησε τον Κανονισμό Ασφάλισης Φυτικής Παραγωγής από τον ΕΛΓΑ (ΦΕΚ 260/Β/14.4.89) επιτυγχάνοντας την ασφαλιστική κάλυψη της ηρτημένης παραγωγής όλων των θερμοκηπιακών καλλιεργειών που αναπτύσσονται σε συνθήκες ελεγχόμενου περιβάλλοντος, χωρίς χρονικούς περιορισμούς και για όλους τους προβλεπόμενους από τον Κανονισμό φυσικούς κινδύνους, δηλαδή παγετό, χαλάζι, ανεμοθύελλα, πλημμύρα, υπερβολικές ή άκαι-

Σελίδα 6270 

ρες βροχοπτώσεις και καύσωνα.

Με τον τρόπο αυτό ο ΕΛΓΑ μέσα στα πλαίσια των οικονομικών του δυνατοτήτων βελτίωσε όσο ήταν δυνατό τη παρεχόμενη ασφάλιση ειδικά για τις καλλιέργειες αυτές.

Θα πρέπει όμως να διευκρινισθεί ότι σύμφωνα με τον ισχύοντα Κανονισμό Ασφάλισης της φυτικής παραγωγής δεν καλύπτονται ασφαλιστικά και δεν αποζημιώνονται από τον ΕΛΓΑ οι ζημιές που προξενούνται στις κατασκευές των θερμοκηπίων.

Οι υψηλές τιμές των καυσίμων και τα υψηλά επιτόκια δανεισμού αποτελούσαν και συνεχίζουν σε ένα ποσοστό να αποτελούν ανασταλτικό παράγοντα για νέες επενδύσεις στον τομέα των θερμοκηπιακών καλλιεργειών.

Αναφορικά με τα επιτόκια δανεισμού και μετά τις τελευταίες οικονομικές εξελίξεις (πτώση επιτοκίων χορηγήσεων) η κατάσταση έχει βελτιωθεί αρκετά.

Για την αντιμετώπιση του υψηλού κόστους θέρμανσης, λόγω υψηλών τιμών των υγρών καυσίμων, το Υπουργείο Γεωργίας συνέταξε και υπέβαλε στην Κοινότητα ειδικό πρόγραμμα αξιοποίησης των ήπιων μορφών ενέργειας (βιομάζα, ηλιακή ενέργεια και γεωθερμία) για θέρμανση των θερμοκηπίων, δεδομένου ότι με την αξιοποίηση των ήπιων μορφών ενέργειας το κόστος θέρμανσης μειώνεται κατά το ήμισι περίπου.

Στα πλαίσια του Β' Κοινοτικού Πλαισίου Στήριξης, το παραπάνω πρόγραμμα και υλοποιείται από τις αρχές του 1995. Το συνολικό ύψος του προγράμματος ανέρχεται σε 9,5 δισεκατομμύρια δρχ. και μέχρι σήμερα έχουν δεσμευθεί με σχετικές αποφάσεις τα 6,0 δισεκατομμύρια δρχ. περίπου και έχουν απορροφηθεί 2,0 δισεκατομμύρια δρχ. περίπου.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

6. Στην με αριθμό 3150/7-4-97 ερώτηση δόθηκε με το υπ' αριθμ. 1428/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3150/7.4.97 που κατέθεσε ο Βουλευτής κ. Θ. Νάκος, σας πληροφορούμε τα εξής:

Φέτος λόγω υπερπαραγωγής μήλων υπάρχουν αυξημένες ποσότητες αποθεμάτων τόσο στη Χώρα μας όσο και σε άλες χώρες της Κοινότητας.

Συνήθως όμως κατά την περίοδο των εορτών του Πάσχα λόγω αυξημένης κίνησης στην αγορά αυξάνεται και η απορρόφηση των μήλων δεδομένου ότι η ποιότητά τους ακόμη είναι ικανοποιητική. 'Ηδη η αρμόδια υπηρεσία του ΥΠ.ΓΕ. έχει κάνει έγγραφες ενέργειες προς τα Γενικά Επιτελεία Στρατού, Αεροπορίας και Ναυτικού για την ανάγκη να καταβληθεί κάθε δυνατή προσπάθεια από πλευράς στρατιωτικών μονάδων να απορροφήσουν όσο το δυνατό επιπλέον ποσότητες μήλων για την αξιοποίηση της φετινής μεγάλης παραγωγής.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

7. Στην με αριθμό 3158/7-4-97 ερώτηση δόθηκε με το υπ' αριθμ. 659/30-4-97 έγγραφο από τον Υπουργό Οικονομικών η ακόλουθη απάντηση:

"Κατόπιν του από 7.4.1997 εγγράφου σας, με το οποίο μας διαβιβάστηκε η αριθμ. 3158/7.4.1997 ερώτηση του Βουλευτή Α. Μπασιάκου, σχετικά με τον ρυθμό είσπραξης των δημοσίων εσόδων και την πορεία εκτέλεσης του Κρατικού Προϋπολογισμού γενικά, καθώς και τη λήψη ή μη πρόσθετων μέτρων, σας γνωρίζουμε τα εξής:

1.- Ο ρυθμός είσπραξης των δημοσίων εσόδων κατά το Α' τρίμηνο του έτους 1997 είναι μικρότερος σε σχέση με το μέσο ετήσιο ρυθμό που προβλέπει ο κρατικός Προϋπολογισμός. Αυτό είναι δικαιολογημένο και σύνηθες και δεν οφείλεται σε κυβερνητικά λάθη ή παραλείψεις.

2.- Η είσπραξη των εσόδων του Κρατικού Προϋπολογισμού δεν έχει κανονικότητα στη διάρκεια του οικονομικού έτους. Η απόκλιση που παρουσιάστηκε μεταξύ του ρυθμού αύξησης των εσόδων για το Α' τρίμηνο του 1997, με το ρυθμό αύξησης εσόδων για το σύνολο του έτους, που έχει περιληφθεί στον Προϋπολογισμό, είναι φυσιολογική και αναμενόμενη, διότι τα θεσμικά μετρα που λήφθηκαν πρόσφατα (κατάργηση φοροαπαλλαγών και άλλες αλλαγές στη φορολογία εισοδήματος, φορολόγηση μεγάλης ακίνητης περιουσίας κ.λπ.) θα αποδώσουν τα αναμενόμενα επιπλέον έσοδα μετά το Μάϊο του 1997, δεδομένου ότι τα περισσότερα από τα έσοδα αυτά έχουν σχέση με την εκκαθάριση των δηλώσεων φορολογίας εισοδήματος.

3.- Ο ρυθμός αυτός οφείλεται και στον πρόσθετο λόγο της απασχόλησης κατά το διάστημα αυτό μεγάλου αριθμού υπαλλήλων των Δ.Ο.Υ., με την παραλαβή, επεξεργασία και αποστολή στο ΚΕ.Π.Υ.Ο για εκκαθάριση των δηλώσεων φορολογίας εισοδήματος, που έχει ως συνέπεια τη μείωση του ελεγκτικού και εισπρακτικού φορολογικού μηχανισμού, δεδομένου μάλιστα ότι, κατά το διάστημα μέχρι 18/4/1997 παρελήφθησαν 885.640 δηλώσεις περισσότερες από πέρυσι (δηλαδή 3.619.071 δηλώσεις συνολικά, έναντι 2.733.431 δηλώσεων πέρυσι), για την παραλαβή των οποίων απαιτήθηκε απασχόληση περισσοτέρων υπαλλήλων από πέρυσι.

'Ηδη με σχετική εγκύκλιο δόθηκαν οδηγίες και κατευθύνσεις τους Προϊσταμένους των Δ.Ο.Υ., για τον προγραμματισμό, την οργάνωση και τη μεθόδευση των ενεργειών τους για την ταχύτερη και αποτελεσματικότερη είσπραξη των εσόδων που θα οδηγήσουν σε ανάκαμψη την πορεία αυτών και θα συμβάλουν στην ακριβή εκτέλεση του Προϋπολογισμού. Κατά το τρίμηνο αυτό προέκυψαν επίσης και ορισμένες αντικειμενικές αδυναμίες στην ομαλή πορεία των εσόδων, εξαιτίας των εκτάκτων καιρικών φαινομένων που εμφανίστηκαν και έπληξαν μεγάλες περιοχές της χώρας (Νομοί Κορινθίας, Ξάνθης και Φθιώτιδας) με αποτέλεσμα ν'απορρυθμιστεί η ζωή των κατοίκων και να ανασταλούν άμεσα οι υποχρεώσεις τους προς το Δημόσιο.

Με αποφάσεις του Υπουργού Οικονομικών που εκδόθηκαν προς το τέλος του τριμήνου, ρυθμίστηκαν τα χρέη των πλημμυροπαθών οφειλετών σε πολλές δόσεις και χωρίς τις αναλογούσες προσαυξήσεις εκπρόθεσμης καταβολής, με αποτέλεσμα το Δημόσιο να έχει μεγάλη απώλεια εσόδων, αφού στους νομούς αυτούς λειτουργούν βιομηχανικές ζώνες και υπάρχει σημαντική για την οικονομία της χώρας δραστηριότητα.

Για την υποβολή επίσης των φορολογικών δηλώσεων δόθηκε μια μικρή παράταση, προκειμένου να εξυπηρετηθούν καλύτερα οι φορολογούμενοι, προσερχόμενοι μόνο μία φορά στις ΔΟΥ για την κατάθεση της δήλωσης φορολογίας εισοδήματος και του εντύπου Ε9, καθώς και οι ΔΟΥ, για να εντοπίζουν αμέσως την σωστή αναγραφή του Α.Φ.Μ. και στα 2 έντυπα.

4.- 'Οσον αφορά τα τυχόν μικρά προβλήματα που παρουσιάσθηκαν κατά την εφαρμογή του νόμου 2459/1997, για τη φορολόγηση της μεγάλης ακίνητης περιουσίας (Φ.Μ.Α.Π.) και τη συμπλήρωση του εντύπου Ε9, το Υπουργείο κατέβαλε κάθε προσπάθεια και προέβη σε όλες τις δέουσες ενέργειες (έκδοση σχετικών εγκυκλίων, διοργάνωση σεμιναρίων, σύσταση ειδικών γραφείων πληροφόρησης πολιτών, αποστολή εντύπου ενημερωτικού υλικού κ.λπ.), προκειμένου να εξσφαλισθεί η εύρυθμη λειτουργία των Δημοσίων Οικονομικών Υπηρεσιών και καλύτερη εξυπηρέτηση των φορολογουμένων.

Τούτο αποτελεί τη σημαντικότερη προσπάθεια που έγινε μέχρι σήμερα για την καταγραφή και τη φορολόγηση της μεγάλης ακίνητης περιουσίας, γεγονός που δικαιολογεί τυχόν δυσχέρειες κατά την εφαρμογή της σχετικής νομοθεσίας.

Η φορολόγηση της μεγάλης ακίνητης περιουσίας αποτελεί πολιτικό στόχο υψηλής προτεραιότητας για την Κυβέρνηση και οι διαδικασίες που ακολουθούνται για την βεβαίωση και είσπραξη του φόρου αυτού προβλέπονται από το Νόμο.

Η επιλογή αναδόχου που θα συμβάλει στην υλοποίηση του έργου αυτού θα γίνει με διαγωνισμό και αφού τηρηθούν οι προβλεπόμενες από την ισχύουσα Νομοθεσία διαδικασίες.

5.- Με τον ν. 2308/95 (ΦΕΚ 114Α'/15.6.1995) δρομολογήθηκε ουσιαστικά η σύνταξη του Εθνικού Κτηματολογίου στη 

Σελίδα 6271 

Χώρα μας. Ο νόμος αυτός αποτελεί το πρώτο θεσμικό μέτρο, από μία σειρά μέτρων που πρέπει να θεσπιστούν, προκειμένου να υλοποιηθεί κατά τρόπο επιστημονικά ακριβή, νομικά και τεχνικά αδιαμφισβήτητο, κοινωνικά αποδεκτό και μακροπρόθεσμα βιώσιμο και σταθερό το Εθνικό Κτηματολόγιο. 'Εχει εκδοθεί σχετική εγκύκλιός μας με οδηγίες προς τις Κτηματικές Υπηρεσίες και τις ΔΟΥ, ώστε να παρεμβαίνουν αποτελεσματικά στην Κτηματολογική διαδικασία, όπου εκτελούνται εργασίες Κτηματολογίου, στα διάφορα στάδια της διαδικασίας αυτής, σε μία προσπάθεια να αποκαλυφθεί και να προστατευθεί η δημόσια γη. 'Οταν ολοκληρωθεί η διαδικασία για την σύνταξη του Εθνικού Κτηματολογίου, η αποκαλυφθείσα δημόσια γη, (πέραν αυτής που δεν έχει καταγραφεί και δεν έχει παραχωρηθεί με παραχωρητήρια από το Ελληνικό Δημόσιο), θα καταγραφεί ως Δημόσια Περιουσία και θα ληφθούν όλα τα απαραίτητα μέτρα προστασίας της, που προβλέπονται από τις διατάξεις που ισχύουν "περί προστασίας των συμφερόντων του Δημοσίου".

6. Το έργο TAXIS επιταχύνεται τόσο στην αναγκαία τεχνική υποδομή σε εξοπλισμό για το ΚΕΠΥΟ και τις ΔΟΥ, όσο και στην ανάπτυξη των εφαρμογών για την αποτελεσματική διασταύρωση στοιχείων και την σύλληψη της φοροδιαφυγής. Το έργο εξελίσσεται σύμφωνα με το χρονοδιάγραμμα και σύντομα θα τεθούν σε λειτουργία οι πρώτες εφαρμογές.

7.- Οι Περιφερειακές Υπηρεσίες του Σώματος Δίωξης Οικονομικού Εγκλήματος (ΣΔΟΕ) άρχισαν ήδη να λειτουργούν από τις 10/4/97 και θα συμβάλλουν τα μέγιστα στην πάταξη της φοροδιαφυγής και του λαθρεμπορίου και την αύξηση γενικά των δημοσίων εσόδων. Για να αρχίσει η λειτουργία αυτών, έπρεπε να ρυθμιστούν ορισμένα οργανωτικά και τεχνικά θέματα καλύτερης λειτουργίας και αποτελεσματικότερης δράσης αυτών, καθώς να αντιμετωπισθούν τα εκκρεμή θέμτα των καταργούμενων διωκτικών Υπηρεσιών (ΥΠΕΔΑ, ΕΥΤΕ κ.λπ.).

Η επιλογή και στλέχωση των νέων υπηρεσιών του ΣΔΟΕ, έγινε σύμφωνα με τις ισχύουσες διατάξεις, χωρίς παρεμβάσεις τρίτων, αφού επιπλέον λήφθηκε υπόψη, η κατάρτιση και εμπειρία των υπαλλήλων, προκειμένου να ανταπεξέλθουν πλήρως στις απαιτήσεις των νέων αυτών υπηρεσιών παρά την έλλειψη προσωπικού Εφοριακού κλάδου, καταβλήθηκε προσπάθεια για τη μεγαλύτερη αριθμητική στελέχωση αυτών, χωρίς να διαταραχθεί η εύρυθμη λειτουργία των ΔΟΥ.

8.- Η αντιμετώπιση της φοροδιαφυγής με οποιοδήποτε τρόπο αυτή εκδηλώνεται, αποτελεί άμεση προτεραιότητα του Υπουργείου Οικονομικών, γι'αυτό και ουδέποτε αδράνησαν οι φορολογικοί έλεγχοι από τις ΔΟΥ, την πρόσφατα καταργηθείσα (10.4.97) ΥΠΕΔΑ, τα απογευματινά συνεργεία προληπτικού ελέγχου και τα ειδικά συνεργεία ελέγχου μεγάλων υποθέσεων.

Ειδικά το θέμα της ορθής απόδοσης του ΦΠΑ είναι πρωταρχικής σημασίας ως προς την είσπραξη των δημοσίων εσόδων και έχουν ληφθεί συγκεκριμένα μέτρα για την καταπολέμηση φαινομένων καταστρατήγησης στον τομέα αυτό.

Στα μέτρα αυτα εντάσσεται και η πρόσφατα εκδοθείσα αριθ. 1027922/682/ΔΣΣΦΕ/6.3.97 ΠΟΛ 1083 εγκύκλιός μας, με την οποια προβλέπεται η σύσταση συνεργείων ελέγχου σε κάθε ΔΟΥ, σε καθημερινή βάση (σκοπός των οποίων είναι ο προληπτικός έλεγχος του ΦΠΑ στις επιχειρήσεις) και καθορίζονται συγκεκριμένες μέθοδοι επαληθεύσεων για τον έλεγχο της ορθής είσπραξης και απόδοσης του ΦΠΑ.

Παράλληλα δόθηκαν προφορικές εντολές προς τους επιθεωρητές, τους Προϊσταμένους ΔΟΥ και τους επόπτες ελέγχου, για τον καλύτερο συντονισμό και εντατικοποίηση των κάθε μορφής ελέγχων στις ΔΟΥ που εποπτεύουν. Με την ολοκλήρωση της διαδικασίας αποστολής των φορολογικών δηλώσεων στο ΚΕΠΥΟ και τη λήξη ισχύος της ΑΥΟ 1049691/3184/0009Α/ΠΟΛ 1099/27.4.94 για την περαίωση εκκρεμών φορολογικών υποθέσεων, θα αποδεσμευθεί πρόσθετο ελεγκτικό προσωπικό, που θα ασχοληθεί με την διεξαγωγή τακτικών και προσωρινών ελέγχων σε υποθέσεις μεγάλου φορολογικού ενδιαφέροντος.

Με βάση τα παραπάνω αναμένεται ότι, δεν θα υπάρξει υστέρηση ως προς το σκέλος των φορολογικών εσόδων κατά την εκτέλεση του προύπολογισμού, οι δε στόχοι αυτού θα επιτευχθούν χωρίς τη λήψη πρόσθετων μέτρων.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

8. Στην με αριθμό 3159/97 ερώτηση δόθηκε με το υπ' αριθμ. 364/24-4-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης 3159/97 σχετικά με τα διαλαμβανόμενα στο θέμα, σας γνωρίζουμε τα εξής:

Οι Τελωνειακές Αρχές, στα πλαίσια των αρμοδιοτήτων τους, καταβάλλουν πάντοτε κάθε δυνατή προσπάθεια για τον εντοπισμό των πάσης φύσεως παρατυπιών, εφαρμόζοντας τις κατά νόμον ισχύουσες διατάξεις και επιβάλλει τις νόμιμες κυρώσεις κατά παντός υπευθύνου για την πάταξη της δασμοφοροδιαφυγής και την διασφάλιση των συμφερόντων του Δημοσίου.

Αναφορικά με το α' ερώτημα και σύμφωνα με τα στοιχεία που μας απέστειλε η αρμόδια Τελωνειακή Υπηρεσία, σας γνωρίζουμε ότι το σύνολο των αποσύρσεων είναι περίπου 350.000. Από αυτές εκτιμάται ότι περί τις 30.000 είναι εικονικές, το δε σύνολο των απολεσθέντων εσόδων ανέρχεται περίπου στα 39 δισ. δρχ. Από τις συνολικές αποσύρσεις, το ΜΗΚΥΟ, ως αρμόδια υπηρεσία για την πληκτρολόγηση των στοιχείων, έχει φτάσει στο ύψος των 200.000 αυτοκινήτων. Από αυτά ευρέθησαν διπλοαποσυρμένα 5331 αυτ/τα. Τα ερευνηθέντα μέχρι σήμερα αυτ/τα είναι 2887, ενώ έχουν μηνυθεί 801 περιπτώσεις και 2080 τέθηκαν στο αρχείο.

Σχετικά με το β' ερώτημα, σας διαβιβάζουμε συνημμένα το από 30.6.1992 πόρισμα του Σώματος Ελεγκτών Δημόσιας Διοίκησης, το οποίο αναφέρεται στην διαπίστωση της βασιμότητας ή μη καταγγελιών κατά τις οποίες αποσύρονται αυτοκίνητα, χωρίς να πληρούνται όλες οι νόμιμες προϋποθέσεις και αφορά αποσύρσεις που έγιναν στον Νομό Αττικής μόνο για τους μήνες Μάρτιο και Απρίλιο 1992 χωρίς να αναφέρονται ευθύνες υπαλλήλων.

Τέλος, όσον αφορά το γ' ερώτημα, σας γνωρίζουμε ότι με τον ν. 2443/969 (ΦΕΚ 265/Α/96) "Περί τροποποίησης και συμπλήρωσης του Τελωνειακού Κώδικα και άλλες διατάξεις" στο άρθρο 5 αυτού, ρυθμίζονται θέματα τα οποία αφορούν τις αποσύρσεις επιβατικών αυτοκινήτων. Οι συνολικές εισπράξεις από τις ρυθμίσεις του εν λόγω άρθρου για το χρονικό διάστημα που ορίζεται σε αυτό (μέχρι 4.3.97), έφθασαν στο ύψος των 362.088.931 δραχ. Συνημμένα, σας διαβιβάσουμε την εν λόγω διάταξη καθώς και την Ε.3079/884/Α0034/96 σχετική με το θέμα, εγκύκλιο της Υπηρεσίας μας.

Ο Υφυπουργός

ΓΕΩΡΓΙΟΣ ΔΡΥΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού ελέγχου (Τμήμα Ερωτήσεων)

9. Στην με αριθμό 3162/7-4-97 ερώτηση δόθηκε με το υπ' αριθμ. 2660/29-4-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης 3162/7-4-1997 που κατατέθηκε στη Βουλή, από τους Βουλευτές κ.κ. Μαρία Δαμανάκη και Σπ. Δανέλλη, αναφορικά με την εκμίσθωση από το Αθλητικό Κέντρο Νεότητας (Ε.Α.Κ.Ν.) Αγίου Κοσμά έκτασης 30-40 στρεμμάτων, στην οποία εκτελούνται έργα εγκατάστασης και λειτουργίας αγώνων ΚΑΡΤΙΝΓΚ, σας γνωρίζουμε τα εξής:

Με την 4977/17-4-1959 απόφαση του Υπουργού Οικονομικών παραχωρήθηκε στην τότε Γραμματεία Αθλητισμού (σήμερα Γενική Γραμματεία Αθλητισμού) η παραλιακή έκταση του Αγίου Κοσμά κάτω της Λεωφόρου Αεροδρομίου και από το γεφυράκι Αλίμου μέχρι την Γλυφάδα, προκειμένου αυτή να χρησιμοποιηθεί για την εξυπηρέτηση σκοπών, που προάγουν την αθλητική κίνηση.

Σελίδα 6272 

Στη συνέχεια με την 5580/22-6-1959 απόφαση της Γενικής Γραμματείας Αθλητισμού ιδρύθηκε το Εθνικό Αθλητικό Κέντρο Νεότητας Αγίου Κοσμά (ΕΑΚΝ/ΑΚ) και παραχωρήθηκε σ' αυτό η πιο πάνω έκταση.

Αναφορικά με την εκμίσθωση από το ΕΑΚΝ Αγίου Κοσμά, έκτασης για την εγκατάσταση και λειτουργία αγώνων ΚΑΡΤΙΝΓΚ, σας γνωρίζουμε ότι αρμόδιο να σας απαντήσει, σχετικά με το αν οι δραστηριότητες, που πρόκειται να εγκατασταθούν στην εν λόγω έκταση είναι ασυμβίβαστες με τις χρήσεις γης, που προβλέπει το Ρυθμιστικό Σχέδιο Αθήνας, είναι το Υπουργείο ΠΕΧΩΔΕ, στο οποίο επίσης απευθύνεται η σχετική ερώτηση.

Τέλος, για το αν η πιο πάνω δραστηριότητα και τα έργα που εκτελούνται, τα οποία βρίσκονται μέσα στην έκταση, που παραχωρήθηκε από το Υπουργείο Οικονομικών στη Γενική Γραμματεία Αθλητισμού, εμπίπτουν στην έννοια του αθλητικού σκοπού, αρμόδιο να σας απαντήσει είναι το Υπουργείο Πολιτισμού, στο οποίο επίσης απευθύνεται η σχετική ερώτηση.

Ο Υφυπουργός

ΓΕΩΡΓΙΟΣ ΔΡΥΣ"

10. Στις με αριθμό 3166/8-4-97, 3182/8-4-97 ερωτήσεις δόθηκε με το υπ' αριθμ. 339/30-4-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στις ερωτήσεις 3166/8.4.97 που κατέθεσε στη Βουλή, ο Βουλευτής κ. Δημήτρης Κωστόπουλος και 3182/8.4.97 που κατέθεσε στη Βουλή, ο Βουλευτής κ. Νίκος Αναστασόπουλος, παρακαλούμε να πληροφορήσετε τους κ.κ. Βουλευτές τα εξής:

Κατά την σύνταξη των τευχών Δημοπράτησης του έργου, "Ολοκλήρωση εργασιών τμήματος Τσακώνα-Παραδείσια" του αυτοκινητόδρομου Κορίνθου-Τρίπολης, είχαν συνταχθεί οι προβλεπόμενες μελέτες.

Από το συνολικό μήκος των 12,5 χλμ., σ'ενα τμήμα της υπόψη οδού, μήκους περίπου 500 μ., παρόλο ότι είχαν ληφθεί υπόψη οι ιδιαιτερότητές του από Γεωτεχνική άποψη, διαπιστώθηκε ότι υπάρχουν προβλήματα ευστάθειας των πρανών που επιβάλλουν την περαιτέρω διερεύνηση για τυχόν συμπληρωματικές παρεμβάσεις και σύνταξη κατασκευαστικών οδηγιών.

Η παραπάνω πρόσθετη διερεύνηση θα απαιτήσει, χρόνο περίπου 5-6 μηνών.

Κατόπιν αυτού και προκειμένου να μη καθυστερήσει η εκτέλεση του έργου, εκ του λόγου αυτού, κρίθηκε σκόπιμη η άμεση επαναδημοπράτηση του έργου με εξαίρεση, από το τεχνικό αντικείμενο του προβληματικού τμήματος των 500 μ. το οποίο ασφαλώς θα αντιμετωπισθεί μετά την ολοκλήρωση των απαιτούμενων συμπληρωματικών μελετών, με ανεξάρτητη εργολαβία. Επομένως δεν δημιουργείται πρόβλημα καθυστέρησης στην ολοκλήρωση του έργου. Τουναντίον θα διευκοληνθεί η ομαλή και ανεμπόδιστη κατασκευή του αφού με τη διαδικασία που ακολουθείται επιδιώκεται να επιλυθούν έγκαιρα τα υπάρχοντα τεχνικά προβλήματα.

Αναφορικά με την ακύρωση της δημοπρασίας επισημαίνεται ότι, η ύπαρξη εισήγησης έστω και όμοφωνης της αρμόδιας επιτροπής για ανάθεση ενός έργου, δεν εμποδίζει το αποφασίζον όργανο (στην προκειμένη περίπτωση τον Περιφερειάρχη) να ακυρώσει την δημοπρασία, δεδομένου ότι σύμφωνα με την παράγραφο 4 του άρθρου 24 του π.δ. 609/85 "Η Προϊσταμένη αρχή μπορεί πάντοτε να μην εγκρίνει το αποτέλεσμα δημοπρασίας και να δημοπρατήσει πάλι το έργο με τους ίδιους ή τροποποιούμενους όρους ή να προχωρήσει στην κατσκευή του κατά οποιοδήποτε άλλο νόμιμο τρόπο".

Κρίνουμε αναγκαίο να πληροφορήσουμε σχετικά, ότι, οι πρόσφατες θεσμικές ρυθμίσεις στην διαδικασία εκτέλεσης των Δημοσίων 'Εργων, με τις οποίες καταργήθηκε η σύνταξη υπερβατικών συγκριτικών πινάκων και η εκτέλεση πρόσθετων εργασιών πέραν των συμβατικών επιβάλλουν την ύπαρξη άρτιων τεχνικών μελετών και οποσδήποτε την αποφυγή δημοπράτησης έργων για τα οποία υπάρχει αυξημένη αβεβαιότητα σε ότι αφορά στις τελικές ποσότητες των εργασιών (όπως η περίπτωση του εξαιρεθέντος τμήματος των 500 μ.), κάτι που σε περίπτωση κατά την οποία θε εγκρινόταν η δημοπρασία που αναφέρεται η ερώτηση, θα οδηγούσε την εξέλιξη του έργου σε αδιέξοδο και θα καθιστούσε αδύνατη την ολοκλήρωσή του.

Ο Υπουργός

Κ. ΛΑΛΙΩΤΗΣ"

11. Στην με αριθμό 3168/8-4-97 ερώτηση δόθηκε με το υπ' αριθμ. 1438/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3168/8.4.97 που κατέθεσε η Βουλευτής κα Ρ. Ζήση, σας πληροφορούμε τα εξής:

Σύμφωνα με τον Καν (ΕΟΚ) 1035/72 άρθρο 21 δικαιούχοι της δωρεάν διανομής αποσυρόμενων Οπωροκηπευτικών είναι:

1) Γηροκομεία, Ορφανοτροφεία, Σωφρονιστικά Ιδρύματα, Φυλακές, Νοσοκομεία, Κατασκηνώσεις μη κερδοσκοπικού χαρακτήρα με την προϋπόθεση ότι οι ποσότητες που διανέμονται δωρεάν θα προστίθενται αποδεδειγμένα βάσει παραστατικών σε αυτές που αγοράζονται κανονικά από τους Οργανισμούς αυτούς.

2) Σχολεία προσχολικής πρωτοβάθμιας και δευτεροβάθμιας εκπαίδευσης με την προϋπόθεση ότι οι ποσότητες που διανέμονται δωρεάν θα καταναλώνονται με ευθύνη των Δ/ντών των Σχολείων μέσα στους Χώρους του Σχολείου με τις ίδιες ως ανωτέρω προϋποθέσεις.

3) 'Ατομα τα οποία η Εθνική μας νομοθεσία χαρακτηρίζει ως έχοντα ανάγκη δημόσιας αρωγής ιδίως λόγω ανεπάρκειας των αναγκαίων πόρων για τη συντήρησή τους. Στην κατηγορία αυτή υπάγονται:

α) Οικογένειες Πολυτέκνων με την προϋπόθεση στο ετήσιο οικογενιακό εισόδημα δεν ξεπερνά τα δύο εκατομμύρια δρχ. Το εισόδημα αυτό προσαυξάνεται κατά 300.000 δρχ. για κάθε ανήλικο ή προστατευόμενο παιδί που σπουδάζει ή υπηρετεί στο στρατό.

β) Οικογένειες Παλινοστούντων ανεξαρτήτου αριθμού παιδιών με τις προϋποθέσεις που ορίζονται και για τους Πολύτεκνους.

Η ποσότητα που μπορεί να δοθεί είναι 20 κιλά κατ' ανώτατο όριο το μήνα στο σύνολο των προϊόντων κατ' άτομο.

Περισσότερες πληροφορίες για δικαιολογητικά και λοιπές προϋποθέσεις χορηγούνται από τις Δ/νσεις Αγροτικής Ανάπτυξης του Ν.Α.

Οι δικαιούχοι της Δωρεάν Διανομής ελαιολάδου προγράμματος 1996, του Ν. Μαγνησίας είναι οι ο παρακάτω:

- 'Ιδρυμα Κωφαλάλων Ανακασίας

- Ιδρυμα 'Ασπρες Πεταλούδες

- Παιδούπολη Αγριάς

- Γηροκομείο Βόλου

- Ορφανοτροφείο Βόλου

- Πολύτεκνοι Ν. Μαγνησίας

- Ι.Μ. Δημητριάδος

Σημειώνεται, ότι οι δικαιούχοι του προγ/τος Δωρεάν Διανομής ελαιολάδου 1996, προέκυψαν ύστερα από συγκερασμό των Υπ. Αποφάσεων Δικαιούχων Δωρεάν Διανομής κρέατος και ελαιολάδου 1995 και από τυχόν νέες αιτήσεις.

Ο Υπουργός

ΣΤΕΦ. ΤΖΟΥΜΑΚΑΣ"

12. Στις με αριθμό 3170/8-4-97, 3171/8-4-97 ερωτήσεις δόθηκε με το υπ' αριθμ. 983/30-4-97 έγγραφο από τον Υπουργό Εργασίας η ακόλουθη απάντηση:

"Απαντώντας στις αριθμ. 3170/8-4-1997 και 3171/8-4-1997 ερωτήσεις, που κατατέθηκαν στη Βουλή από το Βουλευτή κ. Η. Βεζδρεβάνη, για τα θιγόμενα σ' αυτές θέματα αρμοδιότητάς μας, σας πληροφορούμε τα εξής:

Με την αριθμ. 33407/96 Κοινή Απόφαση των Υπουργών Εθνικής Οικονομίας, Οικονομικών και Εργασίας και Κοινωνικών Ασφαλίσεων ρυθμίστηκαν τα θέματα αυτοαπασχόλησης, επανακατάρτισης και ειδικής επιδότησης ανεργίας μισθωτών, 

Σελίδα 6273 

απολυομένων από Επιχειρήσεις της περιοχής Φιλιατών Θεσπρωτίας, στις οποίες ο εργοδότης μέσα στον ίδιο μήνα έχει προβεί σε καταγγελία της σύμβασης εργασίας περισσότερων των δέκα μισθωτών ή έχει διακοπεί η λειτουργία επιχείρησης ή εκμετάλλευσης, που απασχολούσε κατά τη διακοπή της λειτουργίας της τουλάχιστον δέκα μισθωτούς.

'Οσοι είχαν τις προϋποθέσεις επέλεξαν την ειδική επιδότηση ανεργίας με την παράλληλη ασφαλιστική τους κάλυψη στο Ι.Κ.Α. 'Ενας αριθμός απολυομένων, περίπου 280 άτομα, επέλεξαν το ειδικόμέτρο της αυτοαπασχόλησης, με αντικείμενο δραστηριότητος τις γεωργικές εργασίες. Κατά συνέπεια, οι εν λόγω απολυόμενοι και στη συνέχεια αυτοαπασχολούμενοι, παύουν να ασφαλίζονται στο Ι.Κ.Α. Εφόσον επέλεξαν τις γεωργικές εργασίες μπορούν να ασφαλίζονται στον Ο.Γ.Α.

Στη συνέχεια, κατόπιν ενεργειών των εν λόγω απολυομένων, η Δ/νση του Ι.Κ.Α. Ν. Θεσπρωτίας απεδέχθει να τους ασφαλίσει μέχρι και το Δεκέμβριο του 1996, αν και ήταν ήδη αυτοαπασχολούμενοι από τον Ιούνιο του 1996. Μετά το Δεκέμβριο του 1996 το ΙΚΑ σταμάτησε την ασφαλιστική τους κάλυψη και οι αυτοαπασχολούμενοι, με αντικείμενο τις γεωργικές εργασίες, θα πρέπει να απευθυνθούν στον Ο.Γ.Α.

Για το θέμα της επαναλειτουργίας του Εργοστασίου Φιλιατών, αρμόδιο να σας απαντήσει είναι το Υπουργείο Ανάπτυξης, το οποίο είναι συναποδέκτης της αριθμ. 3171/8-4-1997 ερώτησης.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

13. Στην με αριθμό 3172/8-4-97 ερώτηση δόθηκε με το υπ' αριθμ. 984/30-4-97 έγγραφο από τον Υπουργό Εργασίας η ακόλουθη απάντηση:

"Απαντώντας στην ερώτηση αριθμ. 3172/8-4-1997, που κατατέθηκε στη Βουλή από το Βουλευτή κ. Η. Βεζδρεβάνη, για τα θιγόμενα σ' αυτή θέματα, σας πληροφορούμε τα εξής:

1. Η αντιμετώπιση της ανεργίας και η αύξηση της απασχόλησης, δεν είναι δυνατό να πραγματοποιούν ανεξάρτητα από τη γενικότερη πορεία της οικονομίας. Υψηλός πληθωρισμός, μεγάλα δημοσιονομικά ελλείμματα και υψηλό χρέος δεν διαμορφώνουν ευνοϊκό περιβάλλον για την οικονομική ανάπτυξη και τη μείωση της ανεργίας.

Το αναθεωρημένο πρόγραμμα σύγκλισης της ελληνικής οικονομίας 1994-1999 που εφαρμόζει ήδη με επιτυχία η Κυβέρνηση, διαμορφώνει το μακροοικονομικό πλαίσιο μέσα στο οποίο είναι δυνατό να οικοδομηθούν οι προϋποθέσεις για την επίτευξη υψηλών και διατηρήσιμων ρυθμών ανάπτυξης και περιορισμού της ανεργίας.

Παράλληλα η Κυβέρνηση υπέβαλε στην Ευρωπαϊκή Επιτροπή το πολυετές πρόγραμμα για την απασχοληση, σύμφωνα με τις συστάσεις του Ευρωπαϊκού Συμβουλίου.

Ο Νόμος 2434/96 "Μέτρα πολιτικής για την απασχόληση και επαγγελματική εκπαίδευση και κατάρτιση και άλλες διατάξεις" προβλέπει τη λήψη διαρθρωτικών μέτρων που αποβλέπουν στην αντιμετώπιση των ανισορροπιών στην αγορά εργασίας, στην απάλειψη των δυσχερειών αντιστοίχισης ανέργων και κενών θέσεων εργασίας και στη δημιουργία νέων θέσεων εργασίας.

Συγκεκριμένα στα πλαίσια του νόμου προβλέπονται:

α) Η θέσπιση για πρώτη φορά της κάρτας απασχόλησης πολλαπλής χρήσης, όπου ο άνεργος μπορεί να επιλέγει την υπαγωγή του σε προγράμματα απασχόλησης-κατάρτισης, ή την απόληψη επιδόματος ανεργίας στα πλαίσια εφαρμογής της ενεργητικής για την απασχόληση.

β) Σύνδεση των προγραμμάτων κατάρτισης και απασχόλησης (άρθρου 5 του ν. 2434/90).

Με τις ρυθμίσεις του άρθρου αυτού επιχειρείται για πρώτη φορά ο συνδυασμός προγραμμάτων κατάρτισης-απασχόλησης ανέργων με στόχο την απορρόφηση σημαντικού μέρους των επανακαταρτισθέντων από τις επιχειρήσεις. 'Ετσι επιτυγχάνεται η διασύνδεση της συνεχούς εκπαίδευσης και κατάρτισης με την παραγωγή.

γ) Επιχορήγηση από τον Ο.Α.Ε.Δ. επιχειρήσεων, βάσει προγραμμάτων απασχόλησης, για τη δημιουργία νέων θέσεων εργασίας.

δ) Μέτρα απόκτησης επαγγελματικής εμπειρίας νέων πτυχιούχων.

Με το μέτρο αυτό επεκτείνεται ο θεσμός της επιχορήγησης για πρακτική άσκηση και στους αποφοίτους των μέσων και τεχνικών σχολών, και τους αποφοίτους της τριτοβάθμιας εκπαίδευσης, προκειμένου να αναπτύξουν επαγγελματικές δεξιότητες και εμπειρίες.

ε) Κατάρτιση εργαζομένων σε μεγάλα τεχνικά έργα.

Με το μέτρο αυτό επιδιώκεται να καλυφθούν οι ανάγκες σε εξειδικευμένο προσωπικό που θα χρησιμοποιηθεί κατά την κατασκευή, επίβλεψη, συντήρηση και λειτουργία των μεγάλων τεχνικών έργων που έχουν ζωτική σημασία για την εθνική οικονομία.

στ) Μέτρα εποχιακής απασχόλησης μακροχρονίως ανέργων.

Με αυτήν τη ρύθμιση προστίθεται το κριτήριο του "μακροχρόνιου άνεργου" στα προβλεπόμενα από την παράγρ. 11 (περίπ. α-δ) του άρθρου 21 του ν. 2190/94 κριτήρια, για την εποχιακή απασχόληση σε υπηρεσίες με ευρεία έννοια του Δημόσιου Τομέα, προσθήκη που θεωρείται απαραίτητη για την άσκηση μιας ευρύτερα κοινωνικά αποδεκτής πολιτικής απασχόλησης και είναι σύμφωνη με το πέμπτο στόχο της συνόδου κορυφής του 'Εσσεν.

ζ) Παροχές ασθένειας σε είδος στους ηλικιωμένους μακροχρόνια ανέργους.

Με τη ρύθμιση αυτή για πρώτη φορά η πολιτεία αντιμετωπίζει το ζωτικό θέμα της παροχής ιατρικής περίθαλψης, καθώς και φαρμακευτικής, σε μακροχρόνια άνεργους που έχουν υπερβεί το 55ο έτος της ηλικίας τους και έχει εκπνεύσει ο χρόνος που το Ι.Κ.Α. τους καλύπτει τις παροχές ασθένειας σε είδος. Το συγκεκριμένο μέτρο αφορά πάνω από 40.000 ηλικιωμένους άνεργους μακράς διαρκείας.

η) Επιχορήγηση εργοδοτών για την κάλυψη του μη μισθολογικού κόστους.

Οι μη εποχιακές επιχειρήσεις ως τις 31-12-97 δύνανται να ενταχθούν σε ειδικό πρόγραμμα μείωσης του έμμεσου μη μισθολογικού κόστους εργασίας για την πρόσληψη νέων ηλικίας από είκοσι (20) έως είκοσι εννέα (29) ετών, εφόσον πληρούν τις παρακάτω προϋποθέσεις:

για χρονικό διάστημα έξι (6) μηνών πριν από την ένταξή τους στο πρόγραμμα δεν έχουν προβεί σε μείωση του προσωπικού τους και

για χρονικό διάστημα (12) μηνών από την ένταξή τους στο πρόγραμμα δεν θα προβούν σε μείωση του προσωπικού τους.

Το Λειτουργικό Πρόγραμμα της Κοινοτικής Πρωτοβουλίας "ADAPT-Προσαρμογή του Εργατικού Δυναμικού στη Βιομηχανική Αλλαγή", που εγκρίθηκε για τη χώρα μας με την αριθμ. C (95)106/28-5-96 απόφαση της Ευρωπαϊκής Επιτροπής, αποβλέπει εκτός των άλλων, να συμβάλει στην προσαρμογή του εργατικού δυναμικού στη βιομηχανική αλλαγή και στη βελτίωση των λειτουργιών της αγοράς εργασίας. Αφορά ως επί το πλείστον τους εργαζόμενους και τις παρεμβάσεις που απομακρύνουν την απειλή της ανεργίας.

Ειδικότερα, έχει σαν στόχους:

α) Την πρόβλεψη και πρόγνωση της Βιομηχανικής μεταβολής και των ευρύτερων επιπτώσεων και αλλαγών που επιφέρει σε οικονομικό, κοινωνικό και πολιτισμικό επίπεδο.

β) την προώθηση της αναβάθμισης του εργατικού δυναμικού μέσω διαδικασιών επανακατάρτισης και απόκτησης νέων ειδικοτήτων, ώστε να προληφθεί η απώλεια θέσεων απασχόλησης λόγω της ταχύτατης τεχνικής προόδου και

γ) την ενθάρρυνση εισαγωγής τεχνολογικών και οργανωτικών καινοτομιών στις επιχειρήσεις, ώστε να βελτιώσουν την παραγωγικότητά τους και να αποκτήσουν νέα συγκριτικά πλεονεκτήματα.

Σημειώνοντας το γεγονός, ότι το φαινόμενο της βιομηχανικής μεταβολής και των επιπτώσεών της στην απασχόληση για πρώτη φορά αντιμετωπίζεται με τόσο σφαιρικό τρόπο στην Ελλάδα, η υλοποίηση του Λειτουργικού Προγράμματος της

Σελίδα 6274 

"ADAPT" φιλοδοξεί να θέσει τις βάσεις για μια δυναμική προσέγγιση όλων των θεμάτων που αφορούν τους νέους τρόπους οργάνωσης της εργασίας και τις ανάγκες σε κατάρτιση που προκύπτουν από την εμφάνιση νέων δεξιοτήτων και προσόντων.

2. 'Οσον αφορά το θέμα των οικονομικών μεταναστών, σας γνωρίζουμε ότι σύμφωνα με το άρθρο 16 του ν. 2434/96 έχει συσταθεί στο Υπουργείο μας επιτροπή, η οποία εξετάζει το θέμα και επίκειται η έκδοση δύο (2) Προεδρικών διαταγμάτων για την αντιμετώπιση του θέματος αυτού.

Ο Υπουργός

ΜΙΛΤΙΑΔΗΣ ΠΑΠΑΙΩΑΝΝΟΥ"

14. Στην με αριθμό 3179/84-97 ερώτηση δόθηκε με το υπ' αριθμ. 473/24-4-97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αιρθμό 3179/8-4-97 που κατέθεσε ο Βουλευτής κ. Π. Κουναλάκης σας γνωρίζουμε τα ακόλουθα:

Το θέμα της λειτουργίας του Ειδικού λογαριασμού είναι πράγματι ιδιαίτερης σημασίας για το Υπουργείο Παιδείας το οποίο έχει προβεί στις απαραίτητες ενέργειες προς τους αρμόδιους φορείς βάσει των οποίων αναμένεται ότι θα επιλυθεί θετικά το σχετικό πρόβλημα.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

15. Στην με αριθμό 3180/8-4-97 ερώτηση δόθηκε με το υπ' αριθμ. 1439/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην 3180/8.4.97 ερώτηση που κατέθεσε ο Βουλευτης κ. Σπ. Σπηλιωτόπουλος, σας πληροφορούμε τα εξής:

Την ευθύνη για το σχεδιασμό και την οργάνωση του προγράμματος Αντιπυρικής Προστασίας σε επίπεδο νομού έχει η οικεία Περιφερειακή Διοίκηση.

Ειδικότερα στο Δασαρχείο Αιγίου το οποίο έχει και την ευθύνη προστασίας του δάσους Ζαρούχλας έχουν διατεθεί δέκα (10) συνολικά Πυρ/κά οχήματα διαφόρων τύπων από το σύνολο των 614 που υπάρχουν σήμερα - η διασπορά των οποίων τουλάχιστον κατά την διάρκεια της αντιπυρικής περιόδου αποτελεί ευθύνη της οικείας περιφερειακής Διοικήσεως.

Σε κάθε περίπτωση η δασική υπηρεσία είναι αρμόδια και υπεύθυνη για την πρόληψη και κατάσβεση μόνο των δασικών πυρκαϊών.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

16. Στην με αριθμό 3186/8-4-97 ερώτηση δόθηκε με το υπ' αριθμ. 1440/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3186/8.4.97 που κατέθεσε ο Βουλευτής κ. Παν. Σκανδαλάκης, σας πληροφορούμε τα εξής:

Στα πλαίσια της αξιοποίησης της περιοχής του κάτω Ρου Ευρώτα έκτασης 52.000 στρεμάτων προβλέπετο:

α) Η κατασκευή αντιπλημμυρικής προστασίας της περιοχής (ποταμός Ευρώτας-χείμαρρος Βορβάς και Απιδέα)

β) Η κατασκευή αρδευτικών-οδικών και στραγγιστικών δικτύων στην έκταση των 52.000 στρεμάτων.

Μέχρι σήμερα μέσω του 1ου Κ.Π.Σ. έχει κατασκευασθεί το αντιπλημμυρικό έργο στο ποταμό Ευρώτα, προ/σμού 2,5 δισ. δρχ. Απομένουν να κατασκευασθούν τα αντιπλημμυρικά έργα στους χειμάρρους Βορβά και Απιδέα και η κατασκευή του αρδευτικού, στραγγιστικού και οδικού δικτύου σε ολόκληρη την έκταση.

Μία από τις εναλλακτικές λύσεις για την κατασκευή των αντιπλημμυρικών έργων Βορβά (εκτός της διευθέτησης και διαπλάτυνσης της κοίτης τους) ήταν και η κατασκευή φράγματος ανάσχεσης αντιπλημμυρικού-αρδευτικού στον χείμαρρο Βορβά.

Αποφασίσθηκε στα πλαίσια της πρότασης "'Εργων Ευρώτα Λιμνοδεξαμενές Λακωνίας" ύψους 2 δισ. δρχ. να μελετηθεί και να κατασκευασθεί το φράγμα ανάσχεσης πλημμυρών χειμάρρου Βορβά, σε αντικατάσταση των αρχικά προταθέντων λιμ/νών Αγ. Δημητρίου και Αρδευτικού έργου Κάτω Ρου Ευρώτα.

Η πρόταση αυτή συμφωνεί με τον γενικό σχεδιασμό της αξιοποίησης της λεκάνης του ποταμού Ευρώτα και έχει γίνει αποδεκτή από τους τοπικούς φορείς σε σύκεψη που πραγματοποιήθηκε στην περιφέρεια Πελοποννήσου.

(Δήμο Σκάλας)

Για το Σκοπό αυτό εντάχθηκε στην ΣΑΜ 081/2, ΠΕΠ Πελοποννήσου "Μελέτη ταμιευτήρα Βουρβά Λακωνίας" π/σμού 100 εκ. δρχ. 'Εχουν γίνει οι συμπληρωματικές εργασίες και εκπονείται η οριστική μελέτη, η ολοκλήρωση της οποίας υπολογίζεται στα μέσα του 1997, θα ακολουθήσει η κατασκευή του έργου.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

17. Στην με αριθμό 3187/8-4-97 ερώτηση δόθηκε με το υπ' αιρθμ. 1441/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3187/8.4.97 που κατέθεσε ο Βουλευτής κ. Σ. Βαλυράκης, σας πληροφορούμε τα εξής:

Στους παραγωγούς που γεωργοκτηνοτροφικές τους εκμεταλλεύσεις ζημιώθηκαν από πυρκαϊές κατά το έτος 1993, δεν χορηγήθηκαν οικονομικές ενισχύσεις διότι παρά τις προσπάθειες που καταβλήθηκαν από το Υπουργείο Γεωργίας δεν κατέστη δυνατόν να εξευρεθούν σχετικές πιστώσεις.

Σημειώνουμε ότι από το πρόγραμμα εκτάκτων αναγκών έτους 1997 του Υπουργείου Γεωργίας δεν υπάρχει οικονομική δυνατότητα για την αντιμετώπιση των αναφερομένων πιο πάνω ζημιών.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

18. Στην με αριθμό 3189/8-4-97 ερώητση δόθηκε με το υπ' αριθμ. 18020/29-4-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 3189/8-4-97 σας πληροφοούμε ότι κατόπιν αυτοψίας μηχανικών της Νομαρχιακής Αυτοδιοίκησης Λάρισας μαζί με τους Διοικητές της Τροχαίας Λάρισας και Τυρνάβου και τον Δήμαρχο Αμπελώνα για το υπόψη θέμα, αποφασίσθηκε να ληφθούν τα παρακάτω μέτρα:

α. Να τοποθετηθεί στην είσοδο της πόλης σύστημα φωτεινής σηματοδότησης για τον περιορισμό της ταχύτητας των οχημάτων και να τοποθετηθούν πρόσθετες πινακίδες αναγγελίας κινδύνου.

β. Να μελετηθεί η βελτίωση (διαπλάτυνση κ.λπ. της επικίνδυσης στροφής στον οικισμό. 'Ηδη συντάσσεται η σχετική μελέτη από την Δ.Τ.Υ.

Ο Υφυπουργός

Λ. ΠΑΠΑΔΗΜΑΣ"

19. Στην με αριθμό 3195/9-4-97 ερώτηση δόθηκε με το υπ' αριθμ. 1442/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3195/9.4.97 που κατέθεσε ο Βουλευτής κ. Δ. Κωστόπουλος, σας πληροφορούμε τα εξής:

Από την αρμόδια Δ/νση Προστασίας Δασών και Φ.Π. στα πλαίσια της Δασικής Νομοθεσίας και ειδικότερα των αρμοδιοτήτων της που απορρέουν από τις διατάξεις του ν. 1845/89 δεν έχει γίνει καμία εισηγητική πρόταση για όποια υποβάθμιση του Δασονομείου Χρυσιβιτσίου Αρκαδίας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

Σελίδα 6275 

20. Στην με αριθμό 3200/9-4-97 ερώτηση δόθηκε με το υπ' αριθμ. 4918/2-5-97 έγγραφο από τον Υφυπουργό Μεταφορών η ακόλουθη απάντηση:

"Απαντώντας στην ερώτηση 3200/9-4-97 της Βουλευτού κας Σ. Αλφιέρη και απευθύνεται στον Υπουργό Μεταφορών και Επικοινωνιών, αναφορικά με αντικατάσταση και αγορά νέου τροχαίου υλικού για τις Αστικές Συγκοινωνίες της πρωτεύουσας, σας πληροφορούμε τα παρακάτω:

Μετά από ειδικές οικονομοτεχνικές και συγκοινωνιακές μελέτες οι οποίες έχουν λάβει υπόψη τους τόσο τις σημερινές ανάγκες όσο και την μελλοντική εξέλιξη του Συστήματος Αστικών Συγκοινωνιών με την ενσωμάτωση και λειτουργία των δύο νέων γραμμών μετρό προέκυψε ότι οι ανάγκες σε τροχαίο υλικό ανέρχονται σε:

750 λεωφορεία (κανονικού τύπου, αρθρωτά, μικρά λεωφορεία)

114 τρόλλεϋ

80 βαγόνια των Η.Σ.Α.Π.

Από τα 750 λεωφορεία θα διατεθεί ο απαιτούμενος αριθμός οχημάτων (περίπου 70) στις λεωφορειακές γραμμές που σήμερα λειτουργούν τα λεωφορεία του Η.Σ.Α.Π.

Το συνολικό ποσό της επένδυσης ανέρχεται σε 80 δισ. δρχ. κατανεμημένο εξίσου στη τετραετία.

Οι παραπάνω μελέτες προβλέπουν τη διατήρηση των αναφερόμενων λεωφορειακών γραμμών του Η.Σ.Α.Π. ενταγμένων στο συνολικό δίκτυο των Αστικών Συγκοινωνιών του λεκανοπεδίου.

Η διαδικασία και ο τρόπος της προμήθειας του τροχαίου υλικού θα καθοριστεί από τη Διακομματική Επιτροπή που έχει συσταθεί και το χρονοδιάγραμμα θα προκύψει μετά τις τελικές αποφάσεις της διακομματικής. Υπάρχει η εκτίμηση ότι οι πρώτες παραλαβές του τροχαίου υλικού θα αρχίσουν στα μέσα του 1998.

'Οσον αφορά στις προσλήψεις προσωπικού, αυτές εντάσσονται στις διαδικασίες του ΑΣΕΠ.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

21. Στην με αριθμό 3201/9-4-97 ερώτηση δόθηκε με το υπ' αριθμ. 159/30-4-97 έγγραφο από τον Υπουργό Ναυτιλίας η ακόλουθη απάντηση:

"Απαντώντας στην 3201/09-04-97 ερώτηση των Βουλευτών κ.κ. Χρ. ΜΑΡΚΟΓΙΑΝΝΑΚΗ και Ι. ΛΑΜΠΡΟΠΟΥΛΟ σχετικά με την δρομολόγηση πλοίων στην γραμμή ΚΑΣΤΕΛΛΙΟΥ - ΝΟΤ. ΠΕΛ/ΣΟΥ, σας γνωρίζουμε τα ακόλουθα:

1.- Η ΑΝΕΚ Α.Ε. είχε ζητήσει την χορήγηση 'Αδειας Σκοπιμότητας (Α.Σ.) προς δρομολόγηση Ε/Γ-Ο/Γ πλοίου στην γραμμή ΚΙΣΣΑΜΟΥ - ΑΓ. ΠΕΛΑΓΙΑΣ ΚΥΘΗΡΩΝ-ΓΥΘΕΙΟΥ-ΚΑΛΑΜΑΤΑΣ. Μετά την ολοκλήρωση της νόμιμης διαδικασίας και την από 9-4-96 γνωμοδότηση Γ.Ε.Α.Σ., εγκρίθηκε η χορήγηση της αιτουμένης Α.Σ. στην εν λόγω εταιρεία. Για καλύτερη εξυπηρέτηση των συγκοινωνιακών αναγκών της περιοχής και στα πλαίσια της πάγιας πολιτικής του ΥΕΝ στις περιπτώσεις χορήγησης Α.Σ., επεβλήθη η υποχρέωση στο υπό δρομολόγηση πλοίο (Ε/Γ-Ο/Γ "ΚΑΝΤΙΑ") να προεκτείνει τους πλόες του και σε ΑΝΤΙΚΥΘΗΡΑ, ΜΟΝΕΜΒΑΣΙΑ και ΠΕΙΡΑΙΑ μία φορά την εβδομάδα.

2.- Στην συνέχεια την 25-7-96 ζητήθηκε από την ίδια εταιρεία η καταβολή της προβλεπομένης εισφοράς στο ΝΑΤ, που αποτελεί την προϋπόθεση για την κοινοποίηση της Απόφασης χορήγησης της Α.Σ. Μέχρι σήμερα και παρά την ανταλλαγείσα αλληλογραφία, το αναφερόμενο ποσό δεν έχει καταβληθεί, για λόγους που αφορούν αποκλειστικά την ΑΝΕΚ Α.Ε. Συγκεκριμένα η εταιρεία με αλλεπάλληλα αιτήματα ζητά την τροποποίηση της εγκριθείσας δρομολογιακής γραμμής και των επιμέρους όρων και υποχρεώσεων του υπό δρομολόγηση πλοίου, διαφοροποιούμενη κάθε φορά από τα προηγούμενα αιτήματά της, με συνέπεια η όλη διαδικασία χορήγησης της Α.Σ. να μην είναι δυνατόν, μονομερώς, να ολοκληρωθεί.

3.- Για την αντιμετώπιση των αυξημένων συγκοινωνιακών αναγκών που εμφανίσθηκαν μετά την διακοπή δρομολογίων (λόγω αναγκαστικής κατάσχεσης) των Ε/Γ-Ο/Γ "ΘΗΣΕΥΣ" και "ΜΑΡΘΑ", που εξυπηρετούσαν τις αιτούμενες προσεγγίσεις, το ΥΕΝ, στα πλαίσια της σχετικής νομοθετικής εξουσιοδότησης που του παρέχεται, προέβη στην προσωρινή δρομολόγηση αρχικά του Ε/Γ-Ο/Γ "ΠΡΩΤΕΥΣ" και ακολούθως του Ε/Γ-Ο/Γ "ΜΑΡΙΑ ΠΑ.", που συνεχίζει μέχρι σήμερα. Επομένως στο "ΜΑΡΙΑ ΠΑ." δεν έχειχορηγηθεί Α.Σ. καίτοι υφίσταντο συγκοινωνιακές ανάγκες που αποτελούν τον νόμιμο κριτήριο χορήγησής της.

4.- Ως προς την Α.Ν.Ε.Κ. Α.Ε., στην ίδια εταιρεία και μόνο εναπόκειται να επιδείξει το σχετικό ενδιαφέρον για ολοκλήρωση της νόμιμης διαδικασίας χορήγησης της προ πολλού εγκριθείσας Α.Σ., δεδομένου ότι η βούληση του ΥΕΝ έχει πάγια τοποθετηθεί υπέρ της δρομολόγησης του Ε/Γ-Ο/Γ "ΚΑΝΤΙΑ" στην εγκριθείσα γραμμή.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

22. Στην με αριθμό 3202/9-4-97 ερώτηση δόθηκε με το υπ' αριθμ. 160/29-4-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης με αριθμ. 3203/9-4-97 του Βουλευτή κ. ΜΕΛΑ Παν. σας γνωρίζουμε τα εξής:

1. Οι Πλωτάρχες ΛΣ (ΕΥ) που κατέχουν πτυχίο ΑΕΙ και είναι εκτός οργανικών θέσεων εφόσον συμπληρώσουν 33 έτη συνολικής πραγματικής υπηρεσίας Υπαξιωματικού-Αξιωματικού στο ΛΣ από τα οποία 4 έτη στον κατεχόμενο βαθμό προάγονται με αίτηση τους και εφόσον κριθούν προαγονται στο βαθμό το Αντιπλοιάρχου ΛΣ (ΕΥ) εκτός οργανικών θέσεων και αποστρατεύονται μετά την πάροδο 1 μηνός με το βαθμο του Πλοιάρχου ΛΣ (ΕΥ) (άρθρο 3 παρ. 5 του ν. 2329/95). Τα ανωτέρω θεσπίσθηκαν ως παροχή ενός προνομίου στην κατηγορία αυτή των Αξ/κών ΛΣ και σε εναρμόνιση με αντίστοιχη διάταξη που ισχύει και το Πολεμικό Ναυτικό για την κατηγορία των εν λόγω Αξιωματικών, όσον αφορά τον καταληκτικό βαθμό.

2. Ανεξάρτητα των ανωτέρω πρέπει να ληφθεί υπόψη ότι:

(α) Στο Πολεμικό Ναυτικό ισχύουν διαφορετικές διατάξεις σε ότι αφορά τις προαγωγές και την εξέλιξη των Αξ/κών από εκείνες του ΛΣ.

(β) Η δομή και οι απαιτήσεις είναι διαφορετικές και

(γ) Ο τρόπος εξέλιξης των Αξ/κών ΛΣ (ΕΥ) που έχουν τεθεί εκτός οργανικών θέσεων είναι ήδη προνομιακός τόσο έναντι των Αξ/κών ΛΣ (ΓΥ-καριέρας) που προέρχονται από τη Σχολή Δοκίμων Σημ/ρων του ΛΣ και είναι πτυχιούχοι επιπλέον Ανωτάτων εκπαιδευτικών Ιδρυμάτων, όσο και εκείνων του Π.Ν. αφού προάγονται ανεξάρτητα από την ύπαρξη κενών οργανικών θέσεων με μόνη προϋπόθεση την συμπλήρωση του χρόνου υπηρεσίας στον καθε βαθμό. πλεονέκτημα δηλαδή που δεν έχει η αντίστοιχη κατηγορίας των Αξιωματικών των Ε.Δ. η οποία (κατηγορία των Ε.Δ.) δεν προάγεται στον ανώτερο βαθμό εάν δεν έχει γίνει έναρξη προαγωγής στον βαθμό αυτό των Αξιωματικών των 'Οπλων (Γ.Υ.).

(δ) Τέλος η ικανοποίηση του συγκεκριμένου αιτήματος των Αξιωματικών ΛΣ (Ειδικών Υπηρεσιών) εκτός οργανικών θέσεων πτυχιούχων Α.Ε.Ι. με την αποσπαματική εφαρμογή επιλεκτικά ορισμένων μόνο άρθρων του Νόμου "περί ιεραρχίας και εξέλιξης των Αξιωματικών των Ε.Δ." θα έχει σαν συνέπεια να επιφέρει διατάραξη στην ιεραρχία και συνέπειες στο σύστημα λειτουργίας των Υπηρεσιών μια και η προνομιακή αυτή μεταχείριση θα έχει επιπτώσεις τόσο στους Αξιωματικούς Γενικών Υπηρεσιών (καριέρας), όσο και στους Τεχνικούς Αξιωματικούς (Πτυχιούχους Πολυτεχνικών και Πανεπιστημιακών Σχολών) (καριέρας) που σήμερα λόγω του βαθμού τους έχουν τοποθετηθεί σε αντίστοιχες αυτού θέσεις (Δ/ντού, Τμηματάρχου κ.λπ.).

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

Σελίδα 6276 

23. Στην με αριθμό 3203/97 ερώτηση δόθηκε με το υπ' αριθμ. 11906/22-4-97 έγγραφο από τον Υπουργό Υγείας η ακόλουθη απάντηση:

"Απαντώντας στην υπ' αριθμ. 3203/97 ερώτηση του Βουλευτή κ. Δημοσχάκη σας γνωρίζουμε ότι με την υπ' αριθμ. 3/96 πράξη του Υπουργικού Συμβουλίου έχουν εγκριθεί 560 θέσεις ιατρικού προσωπικού για όλη την Ελλάδα. Η κατανομή των θέσεων αυτών γίνεται σύμφωνα με τις προτάσεις των Διοικητικών Συμβουλίων των Νοσοκομείων μετά την ιεράρχιση των αναγκών κατά περιφέρειες.

Προτεραιότητα έχει δοθεί στις ακριτικές περιοχές καθώς και σε νησιά του Αιγαίου προσπαθώντας να ικανοποιήσουμε τις βασικές ανάγκες και πάντα σύμφωνα με τις προτάσεις των Διοικητικών Συμβουλίων των νοσοκομείων.

Ο Υπουργός

Κ. ΓΕΙΤΟΝΑΣ"

24. Στην με αριθμό 3204/9-4-97 ερώτηση δόθηκε με το υπ' ααριθμ. 1443/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3204/9.4.97 που κατέθεσε ο Βουλευτής κ. Α. Φούσας, σας πληροφορούμε τα εξής:

Κατά την ανάπτυξη των πυροσβεστικών κλιμακίων για την εφαρμογή του σχεδιασμού έτους 1997, θα εξετασθεί η δυνατότητα μεταστάθμευσης Ε/Π στο αεροδρόμιο Ιωαννίνων.

Η εν λόγω διασπορά ελικοπτέρων θα εξαρτηθεί από τον συνολικό αριθμό μέσων που θα μας διατεθούν για εξυπηρέτηση σκοπών δασοπυρόσβεσης, καθώς επίσης και από τη δυνατότητα αξιοποίησης και την απαιτούμενη επιπροσθέτως υποστήριξη των κλιμακίων διασποράς.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

25. Στην με αριθμό 3210/9-4-97 ερώτηση δόθηκε με το υπ' αιρθμ. 1444/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3210/9.4.97 που κατέθεσε ο Βουλευτής κ. Σπ. Δανέλλης, σας πληροφορούμε τα εξής:

Το Δεκέμβριο 1996, με την ψήφιση του προϋπολογισμού έτους 1997, οι πιστώσεις των Διαρθρωτικών Προγραμμάτων (συμμετοχή στις δαπνες του Κοινοτικού ταμείου (GEOGA) μεταφέρθηκαν από τον Τακτικό Προϋπ/σμό που είχαν προταθεί στο Πρόγραμμα Δημοσίων Επενδύσεων (Π.Δ.Ε.), όπου και εντάχθηκαν.

Για την πραγματοποίηση μέσω ΠΔΕ πληρωμών των οικονομικών ενισχύσεων που προβλέπουν τ' ανωτέρω προγράμματα, θα πρέπει να τροποποιηθεί το ισχυον νομοθετικό πλαίσιο (ν.131/74, ν.1409/83).

Σχετική τροποποιητική διάταξη θα συμπεριληφθεί σε σχετικό σχέδιο νόμου που κατατίθεται στη Βουλή.

Μετά την ψήφιση της επίμαχης τροποποίησης θα αρχίσουν οι πληρωμές των οφειλόμενων οικονομικών ενισχύσεων.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

26. Στην με αριθμό 3214/9-4-97 ερώτηση δόθηκε με το υπ' αριθμ. 1445/2-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3214/9.4.97 που κατέθεσε ο Βουλευτής κ. Σπ. Σπύρου, σας πληροφορούμε τα εξής: Το ελαιόλαδο υπάγεται στην Κοινή Οργάνωση Αγοράς (Κ.Ο.Α.) και τα διάφορα μέτρα για τη στήριξή του αποφασίζονται από τα όργανα της Ευρωπαίκής 'Ενωσης (Συμβούλιο Υπουργών Διαχειριστική Επιτροπή) με τη συμμετοχή των Κρατών-Μελών.

Η λήψη τυχόν Εθνικών παρεμβατικών μέτρων, σημαίνει άνισο ανταγωνισμό μεταξύ των Κρατών-Μελών και κίνδυνο απώλειας μεγάλων οικονομικών ενισχύσεων από την Ε.Ε. με τη μορφή ποινής.

Η τιμή του ελαιολάδου διαμορφώνεται ελεύθερα στην αγορά ανάλογα με την προσφορά και τη ζήτηση.

Αυτήν την στιγμή υπάρχουν δύο υποθέσεις για την αναμόρφωση της Κ.Ο.Α. του ελαιολάδου, όπως αυτές παρουσιάσθηκαν στο πρώτο επίσημο σχέδιο αναμόρφωσης στο Συμβούλιο Υπουργών της 17-18 Φεβρουαρίου 1997, με τα εξής στοιχεία:

α. Χορήγηση της ενίσχυσης με βάση των αριθμό των ελαιοδένδρων. Το ύψος της ενίσχυσης θα είναι διαφοροποιημένο κατά Κράτος και θα καθοριστεί με βάση τις ιστορικές παραγωγές. (Σε παλαιότερα εσωτερικά έγγραφα της Ε.Ε. υπήρχε πρόταση για καταβολή 4,5 ECUS ανά ελαιόδενδρο για την Ισπανία και την Ιταλία, 3,5 για την Ελλάδα και 2 για την Πορτογαλία και την Γαλλία).

- κατάργηση της ενίσχυσης στην κατανάλωση.

- κατάργηση της παρέμβασης και θεσμοθέτηση της ιδιωτικής αποθεματοποίησης.

- οργάνωση ποιοτικού ελέγχου στο επίπεδο της βιομηχανίας.

- καταμέτρηση του αριθμού των ελαιοδένδρων με το ολοκληρωμένο γεωγραφικό σύστημα.

- κατάργηση της κοινοτικής συγχρηματοδότησης των Οργανισμών Ελέγχου Ενισχύσεως Ελαιολάδου.

β. Χορήγηση της ενίσχυσης με βάση την πραγματική παραγωγή με βελτίωση του υφισταμένου συστήματος.

Το σύστημα αυτό προβλέπει:

- την κατάργηση του διαχωρισμού ανάμεσα σε μικρούς και μεγάλους παραγωγούς και την χορήγηση της ενίσχυσης σε όλους τους παραγωγούς βάσει της πραγματικής τους παραγωγής.

- μια μέγιστη εγγυημένη ποσότητα.

- αύξηση της ενίσχυσης στην κατανάλωση ή κατάργησή της. Η κατάργηση της ενίσχυσης στην κατανάλωση συνδέεται με την χορήγηση της ενίσχυσης στην παραγωγή μόνο για τις ποσότητες ελαιολάδου που τυποποιούνται και τοποθετούνται στην αγορά.

- διατήρηση της παρέμβασης (με ποσοτικούς περιορισμούς).

- προγράμματα προώθησης της κατανάλωσης και βελτίωσης της ποιότητος

- διατήρηση καθεστώτος εισαγωγών-εξαγωγών, καθώς και επιδότησης κονσερβών.

Η βασική Ελληνική θέση, όπως παρουσιάσθηκε στο Συμβούλιο Υπουργών γεωργίας της 17ης Φεβρουαρίου 1977, είναι η εξής:

- Ναι στην δεύτερη επιλογή. Ενίσχυση δηλαδή βάσει της πραγματικής παραγωγής.

Η προτεινόμενη όμως παραλλαγή χορήγησης της ενίσχυσης αυτής μόνο σε τυποποιούμενες ποσότητες δεν είναι ούτε πρακτική ούτε ρεαλιστική και στην καλύτερη περίπτωση θα οδηγήσει σε απώλεια ενισχύσεων.

- Ναι στην εθνική Μ.Ε.Π. (εθνική ποσόστωση).

- 'Οχι στην ενίσχυση κατά δένδρο.

- Ναι στην κατάργηση των μικρών παραγωγών, αλλά χωρίς να χαθούν τα πλεονεκτήματα που αυτοί είχαν μέχρι τώρα.

- Ναι στην κατάργηση της ενίσχυσης στην κατανάλωση. Οι πόροι που θα εξοικονομηθούν απ' αυτό να χρησιμοποιηθούν για διαφήμηση και προβολή του προϊόντος.

- Η χρηματοδότηση των Οργανισμών Ελέγχου να γίνεται 100% από την Κοινότητα.

- Ναι στην εντατικοποίηση και αυστηροποίηση των ελέγχων.

- Ναι στην προστασία του περιβάλλοντος και στη στήριξη των περιφερειακών οικονομιών. Αυτό όμως δεν μπορεί να επιτευχθεί με το προτεινόμενο από την COMMISSION πάγωμα της στήριξης στο ύψος των ιστορικά χορηγούμενων επιδοτήσεων.

- Ναι στην απλούστευση και στη διαφάνεια του συστήματος.

Η συζήτηση συνεχίζεται σε επίπεδο Ειδικής Επιτροπής Γεωργίας.

Η Πολιτεία, στα πλαίσια του ιδιαίτερου ενδιαφέροντός της για τις Αγροτικές Συν/κές Οργανώσεις, προέβη στην ρύθμιση των χρεών τους, ανάληψή τους από το Δημόσιο, ούτως ώστε απαλλαγμένες από χρέη του παρελθόντος προβούν απερίσπα-

Σελίδα 6277 

στες στην ανάπτυξη των οποιωνδήποτε οικονομικών δραστηριοτήτων τους, προς όφελός τους όφελος των μελών τους και της Εθνικής Οικονομίας γενικότερα.

Η Ε.Α.Σ. Κέρκυρας, ενισχύθηκε οικονομικά με ανάληψη των χρεών της από το Δημόσιο, αρχικά με το ποσό των 87,9 εκατ. δραχμών και αργότερα με το ποσό των 54,7 εκατ. δραχμών, ήτοι συνολικά με 142,6 εκατ. δραχμές.

Πέραν της ανωτέρω ενίσχυσης, δεδομένου ότι οι αγροτικές συν/κές οργανώσεις είναι Ν.Π.Ι.Δ. με εμπορική ιδιότητα, που αυτοδιοικούνται σύμφωνα με το νόμο και το καταστατικό τους, η λήψη καταλλήλων μέτρων για την εξυγίανση της Ε.Α.Σ. Κέρκυρας, είανι θέμα αρμοδιότητας των οργάνων διοίκησης της ίδιας της οργάνωσης προς την οοία η Α.Τ.Ε. ως πιστοδώτρια Τράπεζα, έχει προβεί σε συγκεκριμένες υποδείξεις.

Η οικονομική κατάσταση της Ε.Α.Σ. Κέρκυρας είναι πράγματι δυσμενής και η ΑΤΕ, στα πλαίσια στήριξης των Συνεταιριστικών Οργανώσεων έχει κατ' επανάληψη υποδείξει στην 'Ενωση να λάβει τα κατάλληλα μέτρα εξυγίανσης.

Επειδή η Οργάνωση διαθέτει αδρανή περιουσιακά στοιχεία σημαντικής αξίας, εκτιμάται ότι η εκποίηση μέρους αυτών θα συμβάλει στη βελτίωση της οικονομικής της κατάστασης, ώστε να συνεχίσει το ρόλο της για τις ουσιαστικές για τους παραγωγούς και με θετικά αποτελέσματα γι' αυτήν δραστηριότητες.

Για την καθυστέρηση των αεροψεκασμών για την καταπολέμηση του δάκου της ελιάς, γνωρίζουμε ότι:

Κατά την παρελθούσα δακική περίοδο (έτος 1996) για την προστασία της ελαιοπαραγωγής από τον δάκο εφαρμόστηκαν στην περιοχή Κερκύρας-Παξών κατά μέσο όρο 5,2 δολωματικοί αεροψεκασμοί από αεροσκάφη της Μ.Α.Ε.Δ.Υ. και 8,5 δολωματικοί ψεκασμοί από τα συνεργεία εδάφους.

Η τελική δακοπροσβολή κυμάνθηκε γύρω στο 6% για τις ελαιοποιήσιμες ελιές και περί 2% για τις βρώσιμες δηλαδή μέσα στο όριο ανοχής της εφαρμοζόμενης μεθόδου καταπολέμησης που είναι το 10%.

Τα παραπάνω στοιχεία δείχνουν ότι το πρόγραμμα δακοκτονίας στην εν λόγω περιοχή εφαρμόστηκε με επιτυχία και η προστασία της ελαιοπαραγωγής ήταν ικανοποιητική.

Ο Υπουργός

ΣΤΕΦ. ΤΖΟΥΜΑΚΑΣ"

27. Στην με αριθμό 3217/9-4-97 ερώτηση δόθηκε με το υπ' αριθμ. 29/23-4-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση 3217/9.4.1997 που κατατέθηκε στη Βουλή από τον Βουλευτή κ. Σ. Σπύρου, με την οποία ερωτάται εάν πρόκειται να απαλλαγούν οι ξενοδοχειακές επιχειρήσεις από την υποχρέωση έκδοσης εισιτηρίων εισόδου, στις περιπτώσεις που αναπτύσσουν δραστηριότητα σε χώρους, στους οποίους δεν υπάρχει ελεγχόμενη είσοδος (π.χ. πλατεία, παραλαία, υπαίθριος χώρος εν γένει, σας γνωρίζουμε τα εξής:

Με την εγκύκλιο 1088860/627/ΠΟΛ 1188/0015/29.7.1994, με την οποία ερμηνεύθηκαν οι διατάξεις της Α.Υ.Ο. 1072823/513/ΠΟΛ 1159/0015/22.6.1994 και δόθηκαν οι απαραίτητες διευκρινήσεις για την εφαρμογή της, παρασχέθηκαν συγχρόνως οδηγίες ειδικά για την εφαρμογή του μέτρου από τα ξενοδοχεία, λαμβανομένων υπόψη των ειδικών συνθηκών λειτουργίας τους και των προσφερομένων από αυτά ποικίλων υπηρεσιών.

Συγκεκριμένα, με την παράγραφο Β4 της προαναφερόμενης εγκυκλίου, γίνεται δεκτό ότι εφόσον οι παροχές, φαγητού και ποσού ή μόνο ποτού, που προσφέρονται περιστασιακά ή συστηματικά από τα υπαγόμενα στο μέτρο καταστήματα των ξενοδοχείων, αποτελούν μέρος της συνολικής προσφοράς (πακέτο) του ξενοδοχείου προς τους πελάτες του, χωρίς να καταβάλλεται γι' αυτές ιδιαίτερο τίμημα, τότε μπορεί να μην εκδίδεται εισιτήριο.

Το ίδιο ισχύει και για τους λοιπούς ενοίκους του ξενοδοχείου, όταν εισέρχονται σε χώρους που προσφέρονται είδη τα οποία περιλαμβάνονται σε υπηρεσίες πακέτο.

Διευκρινίζεται ακόμη ότι, για τα προσφερόμενα ποτά, κυρίως σε ενοίκους του ξενοδοχέιου, σε χώρους παραμονής πελατών (π.χ. στην είσοδο, Reception) κ.λπ. οι οποίοι (χώροι) δεν έχουν συγκροτημένη οργάνωση μπαρ και αυτοτέλεια, αλλά λειτουργούν βασικά για την εξυπηρέτηση των πελατών-ενοίκων, η δε μουσική δεν αποτελεί το κυρίαρχο στοιχείο, μπορεί να μη εκδίδονται εισιτήρια εισόδου, αλλά μόνο τα προβλεπόμενα στοιχεία πώλησης.

Επίσης με την παράγραφο Γ3(2), διευκρινίζεται ότι στις περιπτώσεις, που τα κέντρα διασκέδασης κ.λπ. (είτε ανήκουν σε ξενοδοχειακό συγκρότημα είτε όχι) συμβάλλονται, βάσει συμφωνητικού, με τουριστικά γραφεία και διοργανώνουν εκδηλώσεις (παρουσίαση φολκλορικών βραδιών κ.λπ.), έχουν δε κατατεθεί τα οικεία συμφωνητικά στην Δ.Ο.Υ., εκδίδονται, στους πελάτες, εισηγήτρια από ιδιαίτερη σειρά με την ένδειξη "βάσει συμφωνητικού".

'Οσον αφορά δε τις περιπτώσεις που δεν καταρτίζεται έγγραφη σύμβαση, παρέχεται η δυνατότητα να εκδίδονται εισιτήρια με την ένδειξη "ειδική συμφωνία".

Εξάλλου, με το εδάφιο 4 της παραγράφου Ε' της ιδίας εγκυκλίου, παρέχεται η δυνατότητα σε περιπτώσεις, που υπαγόμενη στο μέτρο επιχείρηση αναπτύσσει δραστηριότητα σε χώρους, στους οποίους δενυπάρχει ελεγχόμενη είσοδος (π.χ. πλατεία, παραλία, υπαίθριος χώρος εν γένει), το εισηγήριο να μπορεί να εκδίδεται και να παραδίδεται στον πελάτη το αργότερο κατά τη λήψη της παραγγελίας και όχι σε χρόνο μεταγενέστερο από το πρώτο σερβίρισμα.

Επισημαίνεται ότι οι διατάξεις της Α.Υ.Ο. 1072823/513/ΠΟΛ. 1159/0015/22.6.1994, όπως τροποποιήθηκε και ισχύει σήμερα, τυγχάνουν καθολικής εφαρμογής, όσον αφορά τις υποχρεώσεις που απορρέουν από αυτές, επομένως τυχόν ικανοποίηση του αιτήματος για εξαίρεση των ξενοδοχείων από την υπαγωγή στο μέτρο αυτό στις περιπτώσεις που αναφέρονται στην ερώτηση, θα οδηγούσε στην καταστρατήγηση της καθολικότητάς του και στην διατύπωση παρόμοιων αιτημάτων και από άλλες κατηγορίες επιτηδευματιών, για τις ποιες μάλιστα δεν έχει ληφθεί ιδιαίτερη μέριμνα, όπως στην περίπτωση των ξενοδοχειακών επιχειρήσεων, κατά τα προεκτεθέντα στο παρόν έγγραφο, και κατά συνέπεια δεν κρίνεται σκόπιμη η τροποποίηση της υπόψη απόφασης.

Ο Υφυπουργός

Γ. ΔΡΥΣ"

28. Στην με αριθμό 3226/10-4-97 ερώτηση δόθηκε με το υπ' αριθμ. 18044/30-4-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 3226/10-4-97 της Βουλευτού κα Δαμανάκη Μαρίας που αφορά την διαφύλαξη της δημόσιας και δασικής έκτασης "Τουρκοβούνια-Κτήμα Βεϊκου" και κατόπιν του(2) και (3) σχετικού σας πληροφορούμε:

1) Η αρμόδια Δ/νση Πολεοδομίας/Τομέας Ανατολικής Αθήνας έχει καταγράψει τις αυθαίρετες κατασκευές και εγκαταστάσεις στην συγκεκριμένη περιοχή. Την 18/4/97 εκδικάστηκαν οι υποβληθείσες ενστάσεις κατά των εκθέσεων αυτοψίας και εκδόθηκαν απορριπτικές αποφάσεις με αποτέλεσμα οι αυθαίρετες κατασκευές και εγκαταστάσεις να κριθούν οριστικά αυθαίρετες και κατεδαφιστέες. Κατόπιν αυτού και σε συνεργασία με τον αρμόδιο Δήμο Ν. Ιωνίας η Νομαρχιακή Αυτοδιοίκηση θα προχωρήσει άμεσα (εκτός του μηνός Μαΐου) στην κατεδάφιση των αυθαιρέτων.

2) 'Οσον αφορά την αναδάσωση της περιοχής αυτής είναι αρμοδιότητα του Υπουργείου Γεωργίας προς το οποίο και απευθύνεται επίσης και η ερώτηση.

Ο Υφυπουργός

Λ. ΠΑΠΑΔΗΜΑΣ"

29. Στην με αριθμό 3227/10-4-97 ερώτηση δόθηκε με το υπ' αριθμ. 493/30-4-97 έγγραφο από τον Υφυπουργό Παιδείας η ακόλουθη απάντηση:

Σελίδα 6278 

"Απαντώντας στην ερώτηση με αριθμό 3227/10-4-1997 που κατέθεσε η Βουλευτής κα Στέλλα Αλφιέρη, σας γνωρίζουμε τα ακόλουθα:

1. Ως προς το θέμα της στέγασης του Γυμνασίου-Λυκείου 'Υδρας, σας πληροφορούμε ότι με την 1235/23-5-85 απόφαση της Νομαρχίας Πειραιά, το υπάρχον διδακτήριο κρίθηκε ως ακατάλληλο και τεκμηριώθηκε η ανάγκη κατασκευής νέου διδακτηρίου για τη στέγαση του Γυμνασίου-Λυκείου 'Υδρας.

Από το Δήμο 'Υδρας παραχωρήθηκε χώρος εμβαδού 4.710 μ2 στα όρια του οικισμού για την ανέγερση διδακτηρίου με την 4348/85 απόφαση της Νομαρχίας Πειραιά.

Η Διεύθυνση Μελετών του Ο.Σ.Κ. προχώρησε στην εκπόνηση μελέτης. Η σχετική μελέτη εφαρμογής και η δημοπράτηση του έργου από τον Ο.Σ.Κ. εγκρίθηκαν με την 2175/2-9-94 απόφαση του Τεχνικού Συμβουλίου του Ο.Σ.Κ.

Για την έκδοση οικοδομικής άδειας απαιτείτο η έγκριση της 1ης Εφορείας Βυζαντινών Αρχαιοτήτων την οποία ζήτησε ο Ο.Σ.Κ. με το έγγραφό του 418/9-9-94. Απαντώντας στο έγγραφό αυτό του Ο.Σ.Κ. η 1η Εφορεία ζήτησε μικρές τροποποιήσεις στην όψη του κτιρίου, οι οποίες έγιναν ύστερα από προφορική συνεννόηση και δόθηκαν για έγκριση (έγγραφο Ο.Σ.Κ. 20565/14-11-94).

Λόγω αλλαγής αρμοδιοτήτων η μελέτη έπρεπε να εγκριθεί από τη 2η Εφορεία Βυζαντινών Αρχαιοτήτων στην οποία υπεβλήθη εκ νέου η μελέτη από τον Ο.Σ.Κ. με το έγγραφό του υπ' αρ. 1610/4-9-96, η οποία στην απάντησή της πρότεινε την επισκευή του υπάρχοντος κτιρίου.

Ο Ο.Σ.Κ. στο υπ' αρ. 27233/16-12-1996 έγγραφό του προς τη 2η Εφορεία Βυζαντινών Αρχαιοτήτων απάντησε ότι ουδέποτε πρότεινε την επισκευή του υπάρχοντος διδακτηρίου διότι δεν πληροί καμία από τις προδιαγραφές λειτουργίας και ασφάλειας και έχει κριθεί ακατάλληλο για τη στέγαση των μαθητών (αρ. πρωτ. 1235/23-5-85 Επιτροπή Νομαρχίας Πειραιά), και προτείνει την εξέταση της μελέτης που υποβλήθηκε για τυχόν τροποποιήσεις.

Τέλος σημειώνεται ότι ο Δήμος 'υδρας σε συνεννόηση με τη 2η Εφορεία συνέταξε μία αρχιτεκτονική προμελέτη για το Γυμνάσιο-Λύκειο 'Υδρας, την οποία υπέβαλε για έγκριση στον Ο.Σ.Κ. Η προμελέτη αυτή δεν πληροί καμία από τις προδιαγραφές λειτουργίας του διδακτηρίου αλλά και τις προδιαγραφές και νόμους που ισχύουν για όλα τα κτίρια (Γ.Ο.Κ., κτιριοδομικός κανονισμός, πυρασφάλεια κ.λπ.).

2. Ως προς το θέμα της στελέχωσης του Λυκείου, σας πληροφορούμε ότι το πρόβλημα έχει επισημανθεί από την αρμόδια υπηρεσία του ΥΠ.Ε.Π.Θ. 'Ηδη από τις διατάξεις του άρθρου 6 του ν. 2469/97, όλες οι αποσπάσεις ανακαλούνται και θα καταβληθεί κάθε προσπάθεια, το Λύκειο 'Υδρας από το προσεχές σχολικό έτος να λειτουργήσει με την από το νόμο προβλεπόμενη στέλεχωση.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"


30. Στην με αριθμό 3241/10-4-97 ερώτηση δόθηκε με το υπ' αριθμ. 656/24-4-97 έγγραφο από τον Υπουργό Οικονομικών η ακόλουθη απάντηση:

"Απαντώντας στο από 23.4.97 έγγραφό σας, με το οποίο μας διαβιβάστηκε η αριθμ. 3240/10.4.97 ερώτηση του Βουλευτή κ. Σ. Σπηλιωτόπουλου, που αφορά το αριθμ.58/30.3.97 έγγραφο (τηλεγράφημα) του Συμβουλίου Περιοχής 13ης Εδαφικής Περιφέρειας Ν. Αχαΐας, με το οποίο διαβιβάζεται ψήφισμα διαμαρτυρίας Δήμων-Κοινοτήτων και φορέων της περιοχής που εξυπηρετούνται από την ΔΟΥ Κλειτορίας, σχετικά με την κατάρτηση ή μη της Δ.Ο.Υ. αυτής, σας γνωρίζουμε τα εξής:

α) Το Υπουργείο Οικονομικών μελετά και προχωρεί στην αναδιοργάνωση όλων των Υπηρεσιών του, καθώς και στον διοικητικό και τεχνολογικό εκσυγχρονισμό της λειτουργίας αυτών, με την κατάρτιση νέων οργανισμών και κανονισμών λειτουργίας τους, την εγκατάσταση σύγχρονων ολοκληρωμένων πληροφοριακών συστημάτων, την απλούστευση και κατάργηση γραφειοκρατικών τύπων και διαδικασιών, τη μηχανοργάνωση και τον εξοπλισμό γενικά αυτών με όλα τα απαραίτητα μέσα, για την αποδοτικότερη και αποτελεσματικότερη άσκηση του έργου τους και την παροχή καλύτερων υπηρεσιών προς τους πολίτες, αλλά και τη δημιουργία δυνατότητας εξυπηρέτησής τους με πολλούς τρόπους, αλλά και από διάφορα σημεία της χώρας.

β) Στο πλαίσιο αυτό της προσαρμογής και εκσυγχρονισμού των Υπηρεσιών του Υπουργείου Οικονομικών και των σχετικών διατάξεων, που διέπουν τη λειτουργία και το αντικείμενο εργασιών τους, για την αντιμετώπιση των σημερινών αναγκών των σύγχρονων οικονομικών ελληνικών και διεθνών εξελίξεων, λαμβάνεται υπ' όψη η εμπειρία και η τεχνογνωσία των άλλων κρατών, καθώς και οι επικρατούσες στην Ελλάδα συνθήκες και όλα τα απαραίτητα σχετικά στοιχεία (υπηρεσιακές ανάγκες και δυνατότητες, οι ιδιαίτερες οικονομικές συνθήκες, οι χιλιομετρικές-εδαφικές ή άλλες δυσκολίες εξυπηρέτησης των πολιτών κ.λπ.). Μελετώνται επίσης και νέοι τρόποι συναλλαγής και εξυπηρέτησης των πολιτών, χωρίς να απαιτείται απαραίτητα η μετάβαση αυτών στην αρμόδια Δ.Ο.Υ. ή η σύσταση Δ.Ο.Υ. σε κάθε τόπο που παρουσιάζει οικονομική δραστηριότητα.

γ) Το θέμα της οργάνωσης, στελέχωσης και λετουργίας των Δ.Ο.Υ, καθώς και της συγχώνευσης, κατάργησης, σύστασης, αναβάθμισης ή υποβάθμισης ή της διάσπασης αυτών, (συμπεριλαμβανομένης και της δ.Ο.Υ. Κλειτορίας), θα αντιμετωπισθεί με το νέο Οργανισμό των Περιφερειακών Υπηρεσιών του Υπουργείου Οικονομικών, που επεξεργάζεται και καταρτίζεται από ειδική ομάδα εργασίας, που συγκροτήθηκε προς τούτο στο Υπουργείο Οικονομικών και η οποία δεν έχει ολοκληρώσει ακόμη το έργο της. Αντίγραφο της παραπάνω ερώτησης του Βουλευτή Σ. Σπηλιωτόπουλου, δόθηκε στην ομάδα αυτή για ενημέρωση της επί των στοιχείων που περιέχονται σ' αυτή για τη Δ.Ο.Υ. Κλειτορίας.

Ο τελικές αποφάσεις για το θέμα αυτό, θα ληφθούν μετά την κατάρτιση και υποβολή από την Ομάδα Εργασίας ολοκληρωμένου σχεδίου του Οργανισμού των Περιφερειακών Υπηρεσιών του Υπουργείου Οικονομικών.

Ο Υπουργός

Γ. ΠΑΠΑΝΤΩΝΙΟΥ"

31. Στην με αριθμό 3259/11-4-97 ερώτηση δόθηκε με το υπ' αριθμ. 502/30-4-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 3259/11-4-97 που κατέθεσαν οι Βουλευτές κ.κ. Λεωνίδας Αυδής και Ορέστης Κολοζώφ σας γνωρίζουμε τα ακόλουθα:

Επί της οδού Κύπρου 43 στεγάζονται:

α) Το 21ο 14/θέσιο Δημ. Σχολείο Αθηνών με αριθμό μαθητών 315.

β) Το 165ο 8/θέσιο Δημ. Σχολείο Αθηνών με αριθμό μαθητών 176.

γ) Το 37ο 2/θέσιο Νηπ/γείο Αθηνών με αριθμό νηπίων 42.

Στον ενιαίο σχολικό οικοπεδικό χώρο υπάρχουν δύο κτίρια. Το ένα από αυτά ανακαινίσθηκε και παραδόθηκε στις 23-4-91 στην σχολική επιτροπή για άμεση χρήση των εννέα (9) εκ των δέκα κύριων αιθουσών τουκτιρίου ως χώρων εξυπηρέτησης των σκοπών των Σχολείων σύμφωνα με τις εκτιμήσεις των Δ/ντών τους.

Το ανακαινισμένο νεοκλασικό διατηρητέο κτίριο παλαιότερα στέγαζε το 41ο Γυμνάσιο Αθηνών.

Από την ημέρα της παράδοσής του και μέχρι το σχολ. έτος 1995-96 το ανακαινισμένο κτίριο παρέμενε αναξιοποίητο. Στέγαζε μόνο το 37ο Νηπ/γείο Αθηνών σε αίθουσα του ισογείου. Στις δύο μεγάλες αίθουσες του 1ου ορόφου υπήρχαν τα γραφεία των δύο Δ/ντών.

'Ηδη από τη φετεινή σχολ. χρονιά 1996-97 λειτουργούν επτά (7) τμήματα του 21ου Δημοτικού Σχολείου Αθηνών σε μόνιμη πρωϊνή βάρδια, ενώ τα άλλα επτά (7) σε εναλλασσόμενη. Το 165ο Δημοτικό Σχολείο λειτουργεί σε εναλασσόμενη βάρδια.

Σελίδα 6279 

Σε κάθε περίπτωση η διαδικασία που κινήθηκε από το 5ο Γραφείο της Α' Δ/νσης Πρωτ/θμιας Εκπ/σης Αθήνας είχε σαν στόχο την αξιοποίηση του εδώ και αρκετά χρόνια αναξιοποίητου κτιρίου, την ικανοποίηση της ανάγκης μαθητών και γονέων για λειτουργία σε πρωινή βάρδια ορισμένων τμημάτων, εκτιμώντας, τις πραγματικές ανάγκες χωρίς αυτό ν'αποβεί σε βάρος της ποιότητας της παρεχόμενης εκπαίδευσης.

Πρόσφατα την απόφασή του αυτή για χρησιμοποίηση αιθουσών του νεοκλασικού κτιρίου ενίσχυσε με πράξη της και η Δ.Ε.Π. του 6ου Διαμ/τος Αθηνών.

'Οσον αφορά τον προσδιορισμό του χώρου που προβλέπεται ότι θα κατασκευασθεί το νέο κτίριο που θα στεγάσει το 21ο ή το 165ο Δημ. Σχολείο Αθηνών ο ΟΣΚ όρισε αρμόδια επιτροπή η οποία όμως δεν έχει προσδιορίσει τον ακριβή χώρο.

Διευκρινίζεται ότι η ως άνω Επιτροπή συνήλθε δύο φορές:

α) Αρχικά και αφού εξέτασε διάφορες προτάσεις συνέταξε σχετικό πρακτικό στις 23-1-95 όπου έκρινε κατάλληλους και αναγκαίους πέντε χώρους.

β) Μετά τη σύνταξη του πρακτικού της 23-1-95 ακολούθησαν νέες προτάσεις από διάφορους φορείς, τις οποίες η επιτροπή αξιολόγησε μετά από αυτοψία στο συμπληρωματικό πρακτικό της 2-6-95 όπου έκρινε κατάλληλους και ανααγκαίους λοιπούς χώρους.

Επισημαίνεται ότι στο με αριθμ. πρωτ. 1203/14-6-94 έγγραφο του 5ου Γραφείου Α/θμιας εκπαίδευσης προτάθηκαν για τα 21ο και 165ο δημ. Σχολ. Αθηνών οι ακόλουθοι χώροι: Θήρας 45 και Μηθύμνης 67, Ιβήρων 8-10, Στρυφτόμπολα 3-9, Ρόδου 11 και Τελεστού 1-5, Μηθύμνης 41.

Στο πρακτικό της επιτροπής δεν γίνεται αναφορά αξιολόγησης ως κατάλληλων των παραπάνω χώρων.

Επίσης στο πρακτικό της επιτροπής αναφέρεται ότι "στην περιοχή υπάρχουν ελάχιστοι ελεύθεροι χώροι".

Τέλος ο ΟΣΚ και εφ' όσον υποβληθεί οιαδήποτε πρόταση απόκτησης χώρου κατά την πάγια τακτική του θα ζητήσει την επανασυγκρότηση της αρμόδιας επιτροπής προκειμένου να εξεταστεί η καταλληλότητα.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

32. Στην με αριθμό 3260/11-4-97 ερώτηση δόθηκε με το υπ'αριθμ. 503/24-4-97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 3260/11-4-97 που κατέθεσαν οι Βουλευτές κ.κ. Στ. Παναγιώτου, Αχιλ. Κανταρτζής και Μαρ. Μπόσκου, σας γνωρίζουμε τα ακόλουθα:

Το Υπουργείο Παιδείας έχει ήδη από το 1989 στενή συνεργασία με την Κτηνιατρική Σχολή του Α.Π.Θ. προκειμένου να συμμορφωθεί η Χώρα μας με τις υποδείξεις της επιτροπής εμπειρογνωμόνων.

Βάσει των συστάσεων της επιτροπής το Τμήμα της Κτηνιατρικής Σχολής έλαβε τα ακόλουθα μέτρα:

1. Εισήχθη στο αναλυτικό πρόγραμμα ένα νέο ξεχωριστό μάθημα πρακτικής χειρουργικής.

2. 'Εχει βελτιωθεί η σχέση μεταξύ σχολείου και εξασκούμενου επαγγέλματος, με αποτέλεσμα την αύξηση των περιπτώσεων στις Παν/κές Κλινικές.

3. Το Τμήμα Μικροβιολογίας έχει επεκταθεί, ώστε να περιλάβει πρόσφατες εξελίξεις στη βακτηριολογία, ιολογία, ανοσολογία.

4. Τα Τμήματα Παθολογίας έχουν ολοκληρωθεί με δραστηριότητες του διαγνωστικού εργαστηρίου.

5. Υπάρχει στενότερη συνεργασία, μεταξύ Κλινικής Ιατρικής και Παρασιτολογίας, τόσο στο επίπεδο διδασκαλίας, όσο και στην παροχή υπηρεσιών διάγνωσης.

6. Η ίδρυση Κτηνιατρικής βιβλιοθήκης έχει επιτευχθεί και οι φοιτητές έχουν πρόσβαση σε όλες τις διεθνείς εκδόσεις.

7. Η διδασκαλία της Στατιστικής της επιστήμης της Ζωϊκής παραγωγής και της διατροφής έχει προσανατολιστεί προς τη σύγχρονη επιδημιολογία και την προληπτική Ιατρική.

Επιδόθηκε από τον εκπρόσωπο της Χώρας μας στον αντιπρόσωπο της Commission αντίγραφο του αναμορφωμένου προγράμματος σπουδών που καταρτίστηκε από ειδική επιτροπή καθηγητών της Σχολής και που στηρίσθηκε στο σύνολο των παρατηρήσεων των εμπειρογνωμόνων της Ε.Ε.

'Εχει συσταθεί Ομάδα Εργασίας, που σκοπεύει να προωθήσει τις απαιτούμενες ενέργειες που θα οδηγήσουν στην πλήρη συμμόρφωση μας με την οδηγία στο εγγύς μέλλον, ούτως ώστε το επίπεδο σπουδών να είναι ίδιου επιπέδου με αυτό των αντίστοιχων Σχολών των Κρατών της Ε.Ε. Την πρόθεση της ηγεσίας του Υπουργείου Παιδείας μετέφερε ο 'Ελληνας εκπρόσωπος στο αρμόδιο όργανο το οποίο δεν προτίθεται να λάβει δυσμενείς αποφάσεις για τη Χώρα μας.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

33. Στην με αριθμό 3270/11-4-97 ερώτηση δόθηκε με το υπ' αριθμ. 504/30-4-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 3270/11-4-1997 που κατέθεσαν οι Βουλευτές κ. Πέτρος Κουναλάκης, κα Ανδρ. Λουλέ και Σπυρ. Δανέλλης, σας γνωρίζουμε τα ακόλουθα:

'Οπως μας πληροφόρησε ο Οργανισμός Σχολικών Κτιρίων (Ο.Σ.Κ.) με σχετικό έγγραφό του με την ΣΤ1/2310/31-10-96 Απόφαση του Υπουργού Παιδείας και για λόγους ταχείας αντιμετώπισης του κτιριακού προβλήματος της επαρχίας Μυτιλήνης ανετέθη στον Ο.Σ.Κ. ο προγραμματισμός, η μελέτη, η κατασκευή,η επισκευή και συντήρηση των Σχολικών Κτιρίων Α'/βάθμιας και Β'/βαθμιας Εκπαίδευσης της ως άνω επαρχίας.

Προς υλοποίηση της παραπάνω Απόφασης έχει προγραμματιστεί στις 16/5/1997 μετάβαση στη Μυτιλήνη της Διοικήσεως του Ο.Σ.Κ. προς συνεργασία με τους Τοπικούς Φορείς για την αντιμετώπιση των προβλημάτων Σχολικής Στέγης στο σύνολό τους.

Στα πλαίσια αυτά θα εξεταστεί και το με αρ. πρωτ. 864/18-2-1997 σχετικό έγγραφο αίτημα της Νομαρχιακής Αυτοδιοίκησης Λέσβου για την τοποθέτηση δύο προκατασκευασμένων αιθουσών.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

34. Στην με αριθμό 3282/14-4-97 ερώτηση δόθηκε με το υπ' αριθμ. 15798/2-5-97 έγγραφο από τον Υφυπουργό Ανάπτυξης η ακόλουθη απάντηση:

"Σε απάντηση της ερώτησης 3282/14.4.97 που κατέθεσε ο Βουλευτής κ. Θ. Δημοσχάκης, σας γνωρίζουμε τα ακόλουθα:

Στο Νομό 'Εβρου ήδη έχει οργανωθεί και λειτουργεί η Βιομηχανική Περιοχή της Αλεξανδρούπολις σε μια οριοθετημένη έκταση 2060 στρ. περίπου.

Τα έργα υποδομής της Α' Φάσης, περίπου 1020 στρέμματα έχουν ολοκληρωθεί και όταν εξαντληθούν τα υπάρχοντα βιομηχανικά γήπεδα της Α' Φάσης, θα εξεταστεί η σκοπιμότητα κατασκευής των έργων της Β' Φάσης.

Στο ίδιο Νομό έχει κατ' αρχήν ενταχθεί στο Επιχειρησιακό Πρόγραμμα της Βιομηχανίας η οργάνωση του ΒΙΟΠΑ Ορεστιάδος και η οριστική ένταξη του έργου θα εξεταστεί, μόλις εξασφαλιστεί η έκταση στην οποία θα οργανωθεί το ΒΙΟΠΑ.

'Οταν εξαντληθούν τα διαθέσιμα Βιομηχανικά γήπεδα στην Βιομηχανική Περιοχή και στο υπό ίδρυση Βιοτεχνικό Πάρκο, τότε θα εξεταστεί η σκοπιμότητα ίδρυσης και οργάνωσης ΒΙΟΠΑ στο Σουφλί.

Η Υφυπουργός

ΑΝΝΑ ΔΙΑΜΑΝΤΟΠΟΥΛΟΥ"

35. Στην με αριθμό 3306/15-4-97 ερώτηση δόθηκε με το υπ' αριθμ. 513/30-4-97 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 3306/15-4-1997 που κατέθεσε ο Βουλευτής κ. Κυριάκος Σπυριούνης σας πληροφορούμε τα ακόλουθα:

Σελίδα 6280 

Η Ιστορία ως αντικείμενο γενικής παιδείας διδάσκεται ως ενιαία πορεία της εθνικής κοινωνίας, της ευρύτερης πολιτισμικής, γεωγραφικής και οικονομικοπολιτικής περιοχής της ανθρωπότητας και όχι ως ιστορία των Κρητών, Μακεδόνων, Ηπειρωτών, Θεσσαλών, Ροδίων, κ.λπ.

Στο πλαίσιο της Ενιαίας Ιστορικής Παιδείας των Ελλήνων ο Ποντιακός Ελληνισμός έχει τη θέση του στα σχολικά βιβλία:

Στην Πρωτοβάθμια Εκπαίδευση, θέματα σχετικά με την Ιστορία του Ποντιακού Ελληνισμού, περιλαμβάνονται στα αναλυτικά προγράμματα και βιβλία του μαθήματα της Ιστορίας, σε όλες τις τάξεις που διδάσκεται, δηλαδή από την Γ' έως την ΣΤ' τάξη.

Ενδεικτικά παραθέτουμε κάποια κεφάλαια:

α) Ιστορία Στ', τάξης. (Μάθημα 46ο). Ο Ελληνισμός της Θράκης και της Μ. Ασίας.

β) Ιστορία Ε', τάξης. (Μάθημα 38ο). Τα ελληνικά κράτη αντιστέκονται στους Φράγκους.

γ) Σχετικές αναφορές στον πόντο γίνονται με τους μύθους του Φρίξου και της 'Ελλης και την Αργοναυτική Εκστρατεία. (Γ' τάξη), καθώς και με τις ελληνικές αποικίες (Δ' τάξης).

'Οσον αφορά τους Παλινοστούντες Ποντίους, έχει συγγραφεί ιδιαίτερο βιβλίο στα πλαίσια μαθημάτων πολιτισμού "Ο Ελληνισμός του Πόντους".

Παράλληλα, τα βιβλία του δασκάλου δίνουν πολλά εθίσματα στους διδάσκοντες για περαιτέρω αναζητήσεις και προεκτάσεις και τη δυνατότητα για μεγαλύτερη ανάπτυξη των θεμάτων αυτών και αξιοποίηση του υπάρχοντος υλικού.

Τέλος, κατά την αναθεώρηση των αναλυτικών προγραμμάτων και βιβλίων του Δημοτικού Σχολείου λαμβάνονται υπόψη όλα τα στοιχεία για την μεγαλύτερη ανάλυση και αξιοποίηση τέτοιων θεμάτων και ενοτήτων όπως αυτή του Ποντιακού Ελληνισμού.

'Οσον αφορά τη Δευτεροβάθμια Εκπαίδευση στα βιβλία της Ιστορίας του Γυμνασίου και του Λυκείου περιλαμβάντονται:

Στο βιβλίο της Α' Γυμνασίου: Β' Ελληνικός αποικισμός.

Στο βιβλίο της Β' Γυμνασίου: Τα Ελληνικά Κράτη (μετά το 1204).

Στο βιβλίο της Γ' Γυμνασίου: Ο Μικρασιατικός Πόλεμος.

Στο βιβλίο της Γ' Λυκείου: (Ιστορία Νεότερης και Συγχρονη, τεύχος Γ'): Ο Ελληνισμός της Δυτ. Μ. Ασίας του Πόντου και της Αν. Θράκης από το 1908-1920.

Στο βιβλίο Ιστορίας της Γ' Λυκείου: (Θέματα Νεότερης και Σύγχρονης Ιστορίας από τις Πηγές): Ο Μικρασιατικός Πόλεμος 1918-1923 και Πηγές 5 και 5α.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

36. Στην με αριθμό 3371/17-4-97 ερώτηση δόθηκε με το υπ' αριθμ. 18021/29-4-97 έγγραφο Υφυπουργό Εσωτερικών η ακόλουθη απάντηση:

"Σε απάντηση της ερώτησης 3371/17-4-97 που κατατέθηκε στη Βουλή από την Βουλευτή Μαγνησίας κ. Ροδ. Ζήση, σας πληροφορούμε ότι το θέμα της αύξησης του προϋπολογισμού των έργων των Ο.Τ.Α., για τα οποία δεν απαιτείται σύνταξη μελέτης (σημερινό όριο 300.000 δρχ.), εξετάζεται από τις Υπηρεσίες του Υπουργείου μας, στα πλαίσια της προσεχούς τροποποίησης του σχετικού π.δ. 171/87.

Ο Υφυπουργός

Λ. ΠΑΠΑΔΗΜΑΣ"

37. Στην με αιρθμό 3417/17-4-97 ερώτηση δόθηκε με το υπ' αριθμ. 179/30-4-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης 3417/17-4-97 του Βουλευτού κ. Σ. ΚΟΡΑΚΑ που αφορά την ακτοπλοϊκή εξυπηρέτηση του Αγ. ΕΥΣΤΡΑΤΙΟΥ, σας γνωρίζουμε τα ακόλουθα:

1. Ο Αγ. Ευστράτιος εξυπηρετείται από ΡΑΦΗΝΑ με το Ε/Γ-Ο/Γ "ΑΛΚΑΙΟΣ" δύο φορές την εβδομάδα και μία φορά από ΜΥΤΙΛΗΝΗ. Για την θερινή περίοδο έχουν εγκριθεί τέσσερις προσεγγίσεις εβδομαιαία. Επίσης εκτελούνται δύο δρομολόγια την εβδομάδα, επιδοτούμενα, από ΛΗΜΝΟ για ΑΓ. ΕΥΣΤΡΑΤΙΟ, με το Ε/Γ-Ο/Γ "ΑΙΟΛΙΣ", ενώ προγραμματίζεται και η εκτέλεση τρίτου δρομολογίου.

2. Από της 24/01/97 ο Αγ. Ευστράτιος εξυπηρετείται από ΡΑΦΗΝΑ με το Ε/Γ-Ο/Γ "ΑΓ. ΡΑΦΑΗΛ" με τρία δρομολόγια την εβδομάδα (το ένα μέσω ΚΑΒΑΛΑΣ) μέχρι επανακίνησης του Ε/Γ-Ο/Γ "ΑΛΚΑΙΟΣ", το οποίο ακινητεί λόγω εκτέλεσης εργασιών ετήσιας επιθεώρησης. Με την επανακίνησή του την 2/5/97 προγραμματίζεται η εκτέλεση και τρίτου δρομολογίου.

3. Παρ'ότι η ΝΕΛ (πλοιοκτήτρια εταιρεία του Ε/Γ-Ο/Γ "ΑΛΚΑΙΟΣ") κατά καιρούς επικαλείται αδυναμία προσέγγισης του πλοίου στον Αγ. Ευστράτιο (Λόγω ανεπάρκειας των λιμενικών εγκαστάσεων, ζημιών που υπέστη το πλοίο κ.λπ,.) ουδέποτε ενέκρινε διακοπή δρομολογίων του πλοίου.

4. Την παρελθούσα χειμερινή περίοδο, η μη προσέγγιση του Ε/Γ-Ο/Γ "ΑΓ. ΡΑΦΑΗΛ" σε ορισμένα δρομολόγια στον Αγ. Ευστράτιο (ποσοστό περίπου 7%) οφείλετο στις δυσμενείς καιρικές συνθήκες, που επικρατούσαν στην περιοχή.

5. Με τα υπάρχοντα δρομολόγια οι συγκοινωνιακές ανάγκες του Αγ. Ευστρατίου εξυπηρετούνται ικανοποιητικά και το Υ.Ε.Ν. καταβάλλει προσπάθειες συνεχούς βελτίωσης της ακτοπλοϊκής εξυπηρέτησης του νησιού.

6. Τέλος, όσον αφορά τις λιμενικές εγκαταστάσεις, το Υ.Ε.Ν. θεωρεί επιβεβλημένη την κατασκευή νέου βαθέως εποχιακού κρηπιδώματος στον Αγ. Ευστράτιο με ικανό ωφέλιμο βάθος για την απρόσκοπτη εξυπηρέτηση της ακτοπλοϊκής σύνδεσης του νησιού, ενώ καταβάλλεται προσπάθεια όωπς εξασφαλισθούν από το ΠΕΠ Β. ΑΙΓΑΙΟΥ οι σχετικές πιστώσεις.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

38. Στην με αριθμό 3425/18-4-97 ερώτηση δόθηκε με το υπ' αριθμ. 4953/29-4-97 έγγραφο από τον Υπουργό Μεταφορών η ακόλουθη απάντηση:

"Απαντώντας στην ερώτηση 3425/18-4-97 του Βουλευτή κ.κ. Παναγ. Ψωμιάδη και απευθύνεται στον Υπουργό Μεταφορών και Επικοινωνιών, σας πληροφορούμε ότι για το ίδιο θέμα έχουμε απαντήσει στο Σώμα με το υπ' αριθμ. Β-4122/27-12-1996 έγγραφό μας, αντίγραφο του οποίου σας επισυνάπτουμε.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

Σημ.: τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Πέμπτης 15ης Μαΐου 1997.

A. Eπίκαιρες Ερωτήσεις Πρώτου Κύκλου

1. Η με αριθμό 1148/12.5.1997 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Μεταφορών και Επικοινωνιών, σχετικά με την αύξηση των τροχαίων ατυχημάτων, την ελλιπή σηματοδότηση έξω από τα σχολεία, την εφαρμογή του θεσμού του σχολικού τροχονόμου κ.λπ.

Η με αριθμό 1149/12.5.1997 επίκαιρη ερώτηση του Βουλευτή της Νέας Δημοκρατίας κ. Ιωάννη Βαρβιτσιώτη προς τον Υπουργό Εξωτερικών, σχετικά με τις δηλώσεις του Τούρκου Υφυπουργού Εξωτερικών, με τις οποίες η Νήσος Γαύδος είναι νησίδα με αμφισβητούμενη κυριότητα, την αντίδραση της Ελληνικής Κυβέρνησης κ.λπ.

3. Η με αριθμό 1154/12.5.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Γεωργίας, Περιβάλλοντος-Χωροταξίας και Δημοσίων 'Εργων, σχετικά με τις πρόσφατες καταστροφές που προκλήθηκαν από τις βροχοπτώσεις στις καλλιέργειες των περιοχών Καρδίτσας και Λάρισας, την αποζημίωση των πληγέντων κ.λπ.

4. Η με αριθμό 1141/9-5-1997 επίκαιρη ερώτηση του 

Σελίδα 6281 

Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για την ενίσχυση της Επιτροπής που έχει την ευθύνη της ελληνικής συμμετοχής στην πανευρωπαϊκή συγκέντρωση στο 'Αμστερνταμ για την ανεργία και τον κοινωνικό αποκλεισμό.

5. Η με αριθμό 1151/12.5.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη των αναγκαίων μέτρων αποκατάστασης των ζημιών από τις βροχοπτώσεις στην επαρχιακή οδό Μαλακάσας-Μαρκοπούλου Ωρωπού.

Β. Επίκαιρες Ερωτήσεις Δευτέρου Κύκλου

1. Η με αριθμό 1143/9.5.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεδίκογλου προς τον Υπουργό Υγείας και Πρόνοιας, σχετικά με τη λήψη των αναγκαίων μέτρων αναβάθμισης της υγειονομικής περίθαλψης στο Νομό Ευβοίας κ.λπ.

2. Η με αριθμό 1139/9.5.1997 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την προσφυγή της Ευρωπαϊκής 'Ενωσης κατά της Ελλάδος στο Ευρωπαϊκό Δικαστήριο για την εισαγωγή καταλυτικών μεταχειρισμένων επιβατικών αυτοκινήτων, τις οικονομικές και περιβαλλοντικές επιπτώσεις από την αναμενόμενη καταδικαστική απόφαση κ.λπ.

3. Η με αριθμό 1155/12.5.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Εμπορικής Ναυτιλίας, σχετικά με τις απολύσεις Ελλήνων ναυτεργατών με τη μείωση των οργανικών θέσεων στα πλοία, την αντικατάστασή τους με αλλοδαπούς κ.λπ.

4. Η με αριθμό 1144/9.5.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επίλυση του προβλήματος της χωροθέτησης νέων χώρων υγειονομικής ταφής απορριμμάτων για την περιφέρεια της Αττικής, το κλείσιμο ανεξέλεγκτων χωματερών κ.λπ.

5. Η με αριθμό 1129/7.5.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Τύπου και Μέσων Μαζικής Ενημέρωσης, σχετικά με τα οικονομικά προβλήματα του επαρχιακού Τύπου, τη δυνατότητα καταχώρησης διαφημίσεων των Δημοσίων Οργανισμών κ.λπ.

Σελίδα 6282 

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, εισερχόμαστε στη συζήτηση

TΩΝ ΕΠΙΚΑΙΡΩΝ ΕΡΩΤΗΣΕΩΝ

Α. Επίκαιρες Ερωτήσεις Πρώτου Κύκλου:

Πρώτη επίκαιρη ερώτηση πρώτου κύκλου είναι η με αριθμό 1140/9-5-1997 του Βουλευτή του Πανελληνίου Σοσιαλιστικού Κινήματος κ. Στυλιανού Παπαθεμελή προς τον Υπουργό Πολιτισμού, σχετικά με τη λήψη των αναγκαίων μέτρων διάσωσης και ανάδειξης των βυζαντινών ναών και ιστορικών μνημείων της Θεσσαλονίκης.

Η επίκαιρη ερώτηση του κ. Παπαθεμελή, σε περίληψη έχει ως εξής:

"Είναι προκλητική η εγκατάλειψη των βυζαντινών ναών και των λοιπών ιστορικών μνημείων της Θεσσαλονίκης στην ανελέητη φθορά του χρόνου.

Αυτή η παγκοσμίως μοναδική και ανεκτίμητη κληρονομιά, ενώ θα έπρεπε να έχει την εξαιρετική προσοχή και την απόλυτη προτεραιότητα στη διάσωση, ανάδειξη και προβολή της αντιμετωπίζεται ως βάρος το οποίο μας ενοχλεί, παρά ως θησαυρός που οφείλουμε να προστατεύσουμε.

'Ετσι μεσούσης της ιδιότητας της πόλης ως, τάχα, Πολιτιστικής Πρωτεύουσας Ευρώπης και δαπανωμένων ουκ ολίγων, για απίστευτα και ασήμαντα θάματα και πράγματα, δε γίνεται τίποτε. Κυριολεκτικά τίποτα για τα μνημεία της Θεσσαλονίκης.

Ο 'Οσιος Δαβίδ και ο 'Αγιος Νικόλαος Ορφανός, εκπληκτικά Βυζαντινά στολίδια έχουν αφεθεί σε άθλια κατάσταση, απομονωμένα χωρίς προσβάσεις και με ένα περιβάλλοντα χώρο ο οποίος θυμίζει μαχαλάδες Μέσης Ανατολής. Σκαλωσιές "χάσκουν" σε ναούς όπως η Παναγία Χαλκέων, σε άλλα μνημεία όπως η Καμάρα, ανενέργητες και αχρησιμοποίητες επί δεκαετίες χωρίς να εκτελείται καμία εργασία. Λεπτομέρεια, τα μόνα μνημεία της πόλης που έχουν συντηρηθεί είναι τα τούρκικα.

Η όλη εικόνα που δίνουμε ως Κράτος είναι πένθιμη και γίνεται ακόμη θλιβερότερη όταν σκέφτεται κανείς ότι η Θεσσαλονίκη "γιορτάζει".

Ερωτάται ο Υπουργός Πολιτισμού,

α) Αν υπάρχει συγκεκριμένο πρόγραμμα αναστήλωσης σε εξέλιξη, 

β) Αν υπάρχει χρονοδιάγραμμα αποπεράτωσης και για κάθε ένα χωριστά μνημείο ποιο είναι αυτό.

Ο Υπουργός Πολιτισμού κ. Ευάγγελος Βενιζέλος έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Κύριε Πρόεδρε, εκτιμώ ιδιαιτέρως την πρωτοβουλία του συναδέλφου κ. Παπαθεμελή -με τον οποίο και με τους άλλους συναδέλφους μας εκπροσωπούμε εδώ την πόλη της Θεσσαλονίκης- να φέρει προς συζήτηση τα θέματα αυτά της κατάστασης των Βυζαντινών και Μεταβυζαντινών Μνημείων της πόλης της Θεσσαλονικής.

Η Θεσσαλονίκη έχει μία αδιατάρακτη οικιστική συνέχεια που ξεπερνά τα δύομισι χιλιάδες χρόνια, κυρίως όμως είναι μια βυζαντική πόλη. Αυτό φαίνεται στην τοπογραφία της. Αποδεικνύεται από το γεγονός, πώς στο ιστορικό κέντρο της πόλης κυριαρχούν μεγάλα βυζαντινά μνημεία.

Βέβαια, η Θεσσαλονίκη έπεσε θύμα του σεισμού του 1978, που έπληξε ιδιαιτέρως τα βυζαντινά μνημεία. Και η αλήθεια είναι ότι από το 1978 μέχρι σήμερα, έχουν σημειωθεί πολλές και πολλές φορές ανεπίτρεπτες καθυστερήσεις στην ολοκλήρωση των μελετών και των αναστηλωτικών και άλλων σωστικών επεμβάσεων στα πολλά, τα αναρίθμητα και πολύ σημαντικά βυζαντινά μνημεία της πόλης της Θεσσαλονίκης. Οι ρυθμοί βεβαίως, έχουν ριζικώς αναμορφωθεί. Η Ενάτη Εφορία Βυζαντινών Αρχαιοτήτων, είναι η μεγαλύτερη ίσως περιφερειακή υπηρεσία που έχει το Υπουργείο Πολιτισμού. Απασχολεί περίπου τριακόσιους ανθρώπους με διάφορες συνθήκες εργασίας, μόνιμο προσωπικό έως και ωρομίσθιο προσωπικό.'Εχει,δε, πολλά ανοικτά μέτωπα επί των οποίων γίνονται πολύ συγκεκριμένα βήματα.

Χαρακτηριστικό είναι το γεγονός, επειδή ενδιαφερόμαστε για την ολοκληρωμένη χρήση του μνημείου και για τη σχέση της κοινωνίας με το μνημείο, ότι η εκκλησία, που είναι ο βασικός χρήστης πολλών από τα μνημεία αυτά που λειτουργούν ως ναοί, εκδηλώνει με διάφορους τρόπους την ικανοποίησή της για την καλή και αποτελεσματική συνεργασία που έχει με το Υπουργείο Πολιτισμού.

Θυμίζω ότι τους τελευταίους μήνες έγιναν πολύ σοβαρές επεμβάσεις στο Επταπύργιο, όπου γίνεται, μετά τη διάσωση όλου του συγκροτήματος, πολύ σοβαρή παρέμβαση, στη Ροτόντα, όπου γίνονται πλήρεις μελέτες για την αντοχή του οικοδομήματος και βεβαίως συνεχίζονται εντατικά τα έργα αποκατάστασης των τοιχογραφιών, στην Αγία Σοφία, όπου γίνεται τώρα πια η αποκατάσταση της τοιχογραφίας της Κόγχης, στον 'Αγιο Δημήτριο, όπου μετά από πολλές αντιξοότητες -γιατί υπάρχουν και δυσκολίες συνεννόησης- έχουμε καταλήξει σε ένα σχέδιο επεμβάσεων, στον 'Οσιο Δαβίδ, στον 'Αγιο Νικόλαο, σε όλα τα έργα.

Για να μην απασχολώ το Σώμα ελλείψει χρόνου, θα μου επιτρέψει ο ερωτών κύριος συνάδελφος να του προσφέρω ένα αντίτυπο του βιβλίου που κυκλοφόρησε από την Πολιτιστική Πρωτεύουσα και την Ενάτη Εφορία Βυζαντινών Αρχαιοτήτων για τη διαμόρφωση δέκα αρχαιολογικών χώρων, οι περισσότεροι από τους οποίους είναι βυζαντινού χαρακτήρα, στη Θεσσαλονίκη.

Βέβαια, επαναλαμβάνω και πάλι, ότι οι ρυθμοί θα μπορούσαν να είναι καλύτεροι. Αλλά και με την προσωπική μου πίεση, η οποία φαντάζομαι ότι είναι προφανής και εύλογη, η Εφορία έχει εντατικοποιήσει τους ρυθμούς της και τα αποτελέσματα αρχίζουν νομίζω να γίνονται ορατά.

Ετοιμαζόμαστε δε -και τελειώνω, κύριε Πρόεδρε- στη Θεσσαλονίκη τη Βυζαντινή, τη Θεοφρούρητη, να υποδεχθούμε ένα μεγάλο γεγονός που προβάλλει το βυζαντινό πολιτισμό διεθνώς, την έκθεση των θησαυρών του Αγίου 'Ορους, που είναι η πρώτη έκθεση εκτός των ορίων του 'Αθω.

Πρέπει λοιπόν, να είμαστε σε ένα κλίμα ετοιμότητας για να προβάλουμε αυτό το πρόσωπο της Θεσσαλονίκης που είναι και ένα συγκριτικό πλεονέκτημα του Τόπου μας συνολικά. 

ΠΡΟΕΔΡΟΣ (Απόστολος Κακλαμάνης): Ο κ. Παπαθεμελής έχει το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, πολύ λακωνικά.

Λυπάμαι γιατί ο Υπουργός Πολιτισμού δε διέφυγε τον πειρασμό των γενικολογιών και των αοριστολογιών. Προκειμένου να τον προστατεύσω έθεσα δυο συγκεκριμένα ερωτήματα: Πρώτον, εάν υπάρχει χρονοδιάγραμμα έργων και δεύτερον, εάν μπορεί να μου δώσει ημερομηνία αποπερατώσεως αυτών των έργων.

Μόνο εάν ερχόσασταν με απαντήσεις σ' αυτά τα ερωτήματα, κύριε Υπουργέ, θα μπορούσατε να είσθε συγκεκριμένος, σίγουρος και εν πάση περιπτώσει θα μπορούσατε να πείσετε. Αυτές οι γενικολογίες έχουν ειπωθεί σε αυτήν την Αίθουσα και εκτός της Αιθούσης πάρα πολλές φορές. Εκείνο που έχει σημασία είναι ότι ο 'Οσιος Δαβίδ είναι ένας τουρκομαχαλάς πράγματι, ο 'Αγιος Νικόλαος ο Ορφανός είναι στην ίδια κατάσταση περιβάλλοντος χώρου. Πράγματι στην Καμάρα έχουν στηθεί εδώ και χρόνια κάποιες σκαλωσιές, αλλά δεν υπάρχει άνθρωπος, ο οποίος να έχει μπει τα τελευταία δέκα τόσα χρόνια και να έχει προσθέσει κάτι, να έχει κάνει κάτι. Αυτό έχει συμβεί και στο ναό της Παναγίας Χαλκέων, αυτό έχει συμβεί και στην Αχειροποίητο, αυτό έχει συμβεί και στα Κάστρα. Και έχει συμβεί παντού.

Εάν, λοιπόν, μπορείτε να δώσετε συγκεκριμένες ημερομηνίες αποπερατώσεως συγκεκριμένων έργων, τότε βεβαίως θα το εκτιμήσουμε και θα σας χειροκροτήσουμε. Αλλιώς λυπάμαι πολύ, γιατί και μετά την απάντησή σας η κατάσταση από πλευράς αισιοδοξίας είναι χειρότερη απ' ό,τι ήταν πριν από την απάντησή σας. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμου): Κύριε Πρόεδρε, φοβούμαι ότι ο κύριος συνάδελφος ίσως δεν είναι 

Σελίδα 6283 

απόλυτα, ας το πούμε έτσι, εξοικειωμένος με την έννοια του αναστηλωτικού έργου και του έργου συντήρησης των αρχαιοτήτων. Διότι τα έργα αυτά δεν είναι συνήθη κατασκευαστικά έργα οδοποιίας για παράδειγμα, όπου μετράμε τα χιλιόμετρα. Είναι έργα εξαιρετικώς εκλεπτισμένα που απαιτούν πολύπλοκες μελέτες, παρεμβαίνουν πολλά συλλογικά όργανα, είναι υπό διαρκή επιστημονικό έλεγχο και ο ρυθμός εκτέλεσης του έργου είναι τελείως διαφορετικός από το ρυθμό εκτέλεσης των τεχνικών έργων του Υπουργείου Περιβάλλοντος. Πρέπει δε να σας πω, ότι υπάρχουν βυζαντικά μνημεία, όπως υπάρχουν και κλασσικά μνημεία, στα οποία το έργο δεν πρόκειται να τελειώσει ποτέ, γιατί πάντα θα υπάρχει συνεργείο συντήρησης και αναστήλωσης.

Εγώ παρ' όλα αυτά, επειδή πρέπει κάποια στιγμή να καταφεύγουμε στα κριτήρια του δυτικού ορθολογισμού -γιατί περί αυτού πρόκειται- και να φύγουμε από τη μυστικιστική και πνευματική ατμόσφαιρα του Βυζαντίου, μπορώ να καταθέσω στα Πρακτικά και προς χρήση του κυρίου συναδέλφου, το τεχνικό πρόγραμμα παρεμβάσεων μέσω του Οργανισμού της Πολιτιστικής Πρωτεύουσας, που αφορά στα βυζαντινά μνημεία της πόλης της Θεσσαλονίκης και τα τεχνικά δελτία όλων των έργων των βυζαντινών και για την Αχειροποίητο και για τους Αγιους Αποστόλος και για τον 'Οσιο Δαβίδ και για τον 'Αγιο Μηνά και για τον 'Αγιο Δημήτριο και για τη Ροτόντα και για τον 'Αγιο Παντελεήμονα και για την Παναγία Χαλκέων, ώστε να έχει το πλήρες χρονοδιάγραμμα μπροστά του, με φωτογραφίες μάλιστα συνοδευτικές των φακέλων αυτών, που αποτυπώνουν την πλήρη εικόνα της πορείας των εργασιών. Ευχαριστώ.

(Στο σημείο αυτό, ο Υπουργός Πολιτισμού κ. Ευάγγελος Βενιζέλος καταθέτει στα Πρακτικά τα προαναφερθέντα έγγραφα, τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

ΠΡΟΕΔΡΟΣ (Απόστολος Κακλαμάνης): Δεύτερη επίκαιρη ερώτηση είναι η με αριθμό 1108/83/5.5.1997 της Βουλευτού της Νέας Δημοκρατίας κας Μαριέττας Γιαννάκου-Κουτσίκου προς τον κύριο Πρωθυπουργό, σχετικά με τα μέτρα ενίσχυσης του οργανωτικού, λειτουργικού και θεσμικού πλαισίου του Εθνικού Συμβουλίου Ραδιοτηλεόρασης, τον έλεγχο σε εθνικό επίπεδο του υλικού που μεταδίδεται μέσω του "IΝΤΕRNET" κ.λπ.

Η Επίκαιρη Ερώτηση της κας Γιαννάκου έχει ως εξής:

"Η μέχρι τώρα δραστηριοποίηση του Εθνικού Συμβουλίου Ραδιοτηλεόρασης και η επί της ουσίας αντιμετώπιση των θεμάτων που άπτονται των αρμοδιοτήτων του μπορεί να χαρακτηριστεί λίαν επιεικώς ως αναποτελεσματική. Η κατ' εξακολούθηση παραβίαση της εθνικής νομοθεσίας, της νομοθεσίας της Ευρωπαϊκής 'Ενωσης και των διεθνών συμφωνιών, αντί να οδηγεί στην αυστηρή επιβολή των προβλεπόμενων διοικητικών ή άλλων κυρώσεων (υψηλά χρηματικά πρόστιμα έως πεντακόσια εκατομμύρια δραχμές ή και ανάκληση της άδειας λειτουργίας) έχει ως αποτέλεσμα την ελαστική αντιμετώπισή τους.

Κατόπιν τούτων ερωτάται ο Πρωθυπουργός:

Αν πρόκειται να ενισχυθεί το ισχύον οργανωτικό, λειτουργικό και θεσμικό πλαίσιο του Εθνικού Συμβουλίου Ραδιοτηλεόρασης, ώστε να επιτυγχάνεται ο ουσιαστικός σεβασμός της προσωπικότητας του πολίτη, ανεξαρτήτως φύλου και κυρίως η προστασία της παιδικής ηλικίας. Εξ ίσου σημαντική είναι η διασφάλιση της "ποιοτικής πληροφόρησης" του 'Ελληνα πολίτη και η στοιχειώδης διαφύλαξη του εθνικού πολιτισμικού πλαισίου.

Αν είναι σκόπιμο να συμπεριληφθεί στους τομείς ευθύνης της Εθνικής Επιτροπής Ηλεκτρονικών Μέσων Επικοινωνίας, ο έλεγχος σε εθνικό επίπεδο του παράνομου και επιβλαβούς υλικού, που μεταδίδεται μέσω του "INTERNET".

Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, όπως αναφέρει η συνάδελφος, υπάρχει πράγματι θέμα, σε σχέση με την ποιότητα των τηλεοπτικών εκπομπών και σε σχέση με τον έλεγχο των προσφερομένων από τις τηλεοράσεις, τα τηλεοπτικά κανάλια, υπηρεσιών.

Πρέπει, όμως, να διαπιστώσω, ότι το θέμα της βελτίωσης της ποιότητας δεν είναι ένα θέμα το οποίο μπορεί να λυθεί αποτελεσματικά με διοικητικές παρεμβάσεις, ή νέες νομοθετικές ρυθμίσεις. Είναι ένα θέμα το οποίο απαιτεί και ένα υψηλό πολιτισμικό επίπεδο και απαιτεί και την κινητοποίηση της κοινωνίας, ώστε η κοινωνία να πιέσει τα τηλεοπτικά κανάλια να προσφέρουν καλύτερη ποιότητα εκπομπών.

Ας έλθω τώρα στο συγκεκριμένο πρώτο ερώτημα, εάν το υπάρχον νομοθετικό πλαίσιο είναι ικανοποιητικό. Ο ν. 2328/1995 προβλέπει στο άρθρο 3 μία σειρά κανόνων, οι οποίοι αφορούν την ποιότητα των εκπομπών, δεοντολογικών κανόνων και το Εθνικό Συμβούλιο Ραδιοτηλεόρασης από το 1991 και μετά έχει εκπονήσει τρεις κώδικες δεοντολογίας. Ο ένας αφορά τις ενημερωτικές εκπομπές, ο άλλος αφορά τις ψυχαγωγικές εκπομπές και ο τρίτος αφορά τη διαφήμιση. Αυτούς τους κώδικες εφαρμόζει. 

Το Εθνικό Συμβούλιο Ραδιοτηλεόρασης είναι μία ανεξάρτητη δημόσια αρχή και ως ανεξάρτητη δημόσια αρχή δεν υπόκειται στις οδηγίες της Κυβέρνησης, λειτουργεί αυτόνομα, λειτουργεί με διαδικασίες τις οποίες αποφασίζει το ίδιο το Συμβούλιο και η Κυβέρνηση δεν μπορεί να επιβάλει και δεν πρέπει να επιβάλει ορισμένους κανόνες σ' αυτήν τη λειτουργία.

Ο Υπουργός Τύπου μπορεί να παραπέμψει ένα θέμα στο Συμβούλιο και το Συμβούλιο με τα δικά του κριτήρια αποφασίζει αν θα επέμβει ή όχι, το Συμβούλιο αποφασίζει αν θα επιβάλει πρόστιμα και η Κυβέρνηση, πολύ σωστά, δεν μπορεί ούτε να αυξήσει ούτε να μειώσει τα πρόστιμα αυτά. Πρόστιμα έχουν επιβληθεί συνολικού ύψους επτακοσίων εβδομήντα πέντε εκατομμυρίων δραχμών. 'Ενα τμήμα έχει καταβληθεί. 'Οσον αφορά τα άλλα πρόστιμα, τα οποία δεν έχουν καταβληθεί, οι εταιρείες έχουν προσφύγει στα διοικητικά δικαστήρια και σύμφωνα με το νομικό σύστημα, το οποίο ισχύει, τα δικαστήρια δέχονται την αναβολή της καταβολής των προστίμων, έως ότου εκδικασθεί οριστικά η προσφυγή.

'Οσον αφορά τις τροποποιήσεις της νομοθεσίας, επειδή τώρα θα διοριστεί νέο Συμβούλιο, θα περιμένουμε αυτό το νέο Συμβούλιο, που θα ζήσει αυτό το νομικό πλαίσιο από την αρχή της θητείας του, να κάνει και αυτό τις προτάσεις του, ώστε να δούμε τι τροποποιήσεις πρέπει να γίνουν.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Προέδρου της Κυβέρνησης)

Απλώς θέλω να τονίσω ότι εμείς έχουμε ήδη ενισχύσει και θα συνεχίσουμε να ενισχύουμε την υποδομή του Συμβουλίου και το προσωπικό του Συμβουλίου. 

Για το "INTERNTET" θα απαντήσω αμέσως μετά.

ΠΡΟΕΔΡΟΣ (Απόστολος Κακλαμάνης): Η κα Γιαννάκου - Κουτσίκου έχει το λόγο.

ΜΑΡΙΕΤΑ ΓΙΑΝΝΑΚΟΥ - ΚΟΥΤΣΙΚΟΥ: Κύριε Πρόεδρε της Κυβερνήσεως, εμείς δε ζητάμε να παρέμβετε προσωπικά σ' αυτήν την υπόθεση, αλλά μη μου πείτε, ότι για να βελτιωθεί η τηλεόραση, θα περιμένετε το Λαό να πιέσει. Δεν έχω το χρόνο για να ανοίξω τη συζήτηση για το περί καλωδιακής τηλεόρασης, για το περί Internet που αναφέρονται στην ερώτηση, αλλά ο νόμος που έχετε προτείνει εσείς οι ίδιοι στη Βουλή, είναι πλήρης, μιλάει για τη μη εκμετάλλευση της παιδικής ηλικίας, για τη μη δραματοποίηση ειδήσεων. Παραδείγματος χάριν, τι θα κάνετε, όταν κατ' εξακολούθηση τα κανάλια δέχονται χορηγίες για τις πολιτικές, ενημερωτικές εκπομπές και τις ειδήσεις, πράγμα που απαγορεύεται ρητώς από το νόμο που είχε προτείνει ο κ. Βενιζέλος;

Υπάρχει μια σειρά ζητημάτων στα οποία πρέπει να παρέμβουμε. 'Οχι με μορφή λογοκρισίας, αλλά σε όλα τα Ραδιοτηλεοπτικά Συμβούλια της Ευρώπης έχουν δοθεί τα μέσα και οι τρόποι για ουσιαστική παρέμβαση. Και θέλω να σας πω και από συναντήσεις που είχα με υπευθύνους ευρωπαϊκών ραδιοτηλεοπτικών συμβουλίων, μου είπαν ότι το ελληνικό, είναι το μόνο που δεν απαντά ούτε στις επιστολές. Ποια είναι η εφαρμοσιμότητα; Αυτό θέλω να σας ρωτήσω, κύριε Πρόεδρε

Σελίδα 6284 

της Κυβέρνησης. Μέσα στα πλαίσια του νόμου, μπορείτε να παρέμβετε ως Κυβέρνηση και σας καλώ να το κάνετε.

ΠΡΟΕΔΡΟΣ(Απόστολος Κακλαμάνης): Ο κύριος Πρωθυπουργός,έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρία Γιαννάκου, σας ανέφερα πριν ότι η Κυβέρνηση ενισχύει την υποδομή, ενισχύει και τα μέσα τα οποία έχει το Συμβούλιο στη διάθεσή του για να παρακολουθήσει όλες τις τηλεοπτικές εκπομπές και το απαραίτητο προσωπικό και πιστεύουμε, ότι στους μήνες που έρχονται, στο χρόνο που έρχεται, το σύστημα παρακολούθησης θα είναι πιο πλήρες απ'ό,τι είναι σήμερα και θα είναι ικανοποιητικό. Θέλουμε όμως ταυτόχρονα να προβούμε σε συμφωνία με το Συμβούλιο το οποίο θα οριστεί, σε ορισμένες τροποποιήσεις νομοθετικές, ώστε το Συμβούλιο να έχει περισσότερες δυνατότητες. Παραδείγματος χάριν, αν υπάρχει μια εκπομπή η οποία προσβάλλει την προσωπικότητα, ή δημιουργεί πρόβλημα για την παιδική ηλικία, να εκδίδει μια προσωρινή απαγόρευση αυτής της εκπομπής, ή να απαγορεύει για ορισμένο χρόνο τη λειτουργία του προγράμματος, όπως συμβαίνει και σε άλλες Ευρωπαϊκές χώρες.

'Οσον αφορά το "INTERNET", για να συμπληρώσω την προηγούμενη απάντησή μου, ήθελα να σας αναφέρω ότι επειδή το "INTERNET" είναι ένα παγκόσμιο δίκτυο, η αντιμετώπιση των προβλημάτων του "INTERNET", δεν μπορεί να γίνει βέβαια μόνο από τη Χώρα μας. Πρέπει να γίνει σε συνδυασμό με την Ευρωπαϊκή 'Ενωση και πράγματι η Ελλάδα συμμετέχει στις σχετικές επιτροπές της Ευρωπαϊκής 'Ενωσης.

Τέσσερις είναι οι επιδιώξεις των επιτροπών αυτών: 

Πρώτα, να καθορίσουν κάποιους δεοντολογικούς κανόνες για την προστασία των παιδιών και γενικά την προστασία της προσωπικότητος. 

Δεύτερον, να βρουν τα τεχνικά μέσα με τα οποία θα είναι δυνατή η παρέμβαση στο δίκτυο, πράγμα πολύ δύσκολο.

Τρίτον, να εξετάσουν μια σειρά από νομικά προβλήματα, γιατί κάθε παρέμβαση, σημαίνει και περιορισμό της ελευθερίας της πληροφόρησης. 

Και τέταρτο, να αναπτύξουν και το συντονισμό ανάμεσα στις διάφορες χώρες, ώστε όλες οι χώρες να ακολουθήσουν την ίδια πολιτική.

Ελπίζω, ότι οι εργασίες αυτές σε επίπεδο Ευρωπαϊκής 'Ενωσης, θα καταλήξουν σύντομα. Εμείς πάντως, δε θεωρούμε ότι η Εθνική Επιτροπή Ηλεκτρονικών Μέσων και Επικοινωνίας, την οποία προτείνετε εσείς ως αρχή ελέγχου, είναι κατάλληλη, διότι αυτή αποτελείται αποκλειστικά από εκπροσώπους συνδικαλιστικών και κοινωνικών φορέων.

Εμείς πιστεύουμε, ότι ίσως η Εθνική Επιτροπή Τηλεπικοινωνιών, είναι το πιο κατάλληλο όργανο. Θα το εξετάσουμε στα πλαίσια αυτής της διαδικασίας που γίνεται σε συνεργασία με την Ευρωπαϊκή 'Ενωση. Θέλω, όμως, να διαβεβαιώσω όλους τους συναδέλφους και σας, ότι για το Εθνικό Συμβούλιο, θα συνεχίσουμε να κάνουμε ό,τι πρέπει, γιατί και εμείς θέλουμε να υπάρχει ένα όργανο το οποίο και ελέγχει και ανεβάζει την ποιότητα.

ΠΡΟΕΔΡΟΣ(Απόστολος Κακλαμάνης): Τέταρτη είναι η με αριθμό 1111/6-5-1997 επίκαιρη ερώτηση του Προέδρου του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τη θέσπιση θεσμών και οργάνων ελέγχου των προμηθειών του Δημοσίου και των συμβάσεων για τα μεγάλα έργα, την αλλαγή του τρόπου διορισμού των διοικητικών συμβουλίων στις δημόσιες επιχειρήσεις και οργανισμούς κ.λπ.

Η ερώτηση του κ. Κωνσταντόπουλου έχει ως εξής συνοπτικώς:

"Προσφάτως είδαν το φως της δημοσιότητας βαρύτατες καταγγελίες και εντυπωσιακές αποκαλύψεις για δραστήριες παρασκηνιακές εντάσεις, που προηγήθηκαν της υπογραφής μεγάλων συμβάσεων της Δ.Ε.Η. 'Εκτοτε επικρατεί σιωπή, η οποία μάλιστα, προεξαγγέλθηκε και διατάχθηκε, κατά τα συνήθη, προκαταρκτική εξέταση". Με συγχωρείτε, η υπηρεσία, προφανώς, δεν έχει κάνει καλά την περίληψη. Κάποια ασάφεια υπάρχει εδώ.

"Μια από τις μόνιμες νοσηρότητες της πολιτικής μας ζωής σχετίζεται με τις διαδικασίες διαπραγμάτευσης, υπογραφής και υλοποίησης μεγάλων συμβάσεων του Δημοσίου για αναπτυξιακά έργα και προμήθειες. Το πρόβλημα έχει δυο πλευρές. Από τη μια δεν υπάρχει η αξιόπιστη διαφάνεια κι ο αποτελεσματικός έλεγχος. Και από την άλλη δεν μπορεί και δε θέλει το σύστημα διακυβέρνησης να αντιμετωπίσει το όλο θέμα με πολιτικούς όρους διαλόγου κι ελέγχου, από τα πριν και με νέους ανεξάρτητους θεσμούς.

Επειδή εκκρεμούν σοβαρές συμβάσεις για δημόσια έργα και προμήθειες, όπως λ.χ. της Ολυμπιακής Αεροπορίας για αγορά σαράντα αεροσκαφών, των Ενόπλων Δυνάμεων για τα υπερεξοπλιστικά προγράμματα, του Ο.Τ.Ε. για τα ψηφιακά, της Δ.Ε.Η. για το ενεργειακό, εργολαβίες για έργα εθνικής και περιφερειακής σημασίας, συνολικού ύψους τρισεκατομμυρίων.

Ερωτάται ο κύριος Πρωθυπουργός:

1. Θα συνεχίσει η Κυβέρνησή του τη συνήθη πρακτική, που μέχρι σήμερα είναι αδιαφανής και επιζήμια, ή θα ενημερώνει από πριν για τις μεγάλες συμβάσεις τη Βουλή, αξιοποιώντας και τις σχετικές Κοινοβουλευτικές Επιτροπές "Θεσμών και Διαφάνειας" και των ΔΕΚΟ;

2. Θα εξακολουθήσει η Κυβέρνησή του να αρνείται τη θέσπιση θεσμών και οργάνων ελέγχου αυτών των συμβάσεων για έργα και προμήθειες του Δημοσίου, με τη μορφή ανεξάρτητης διοικητικής αρχής, που είχε κατ' επανάληψη εξαγγείλει ο Υπουργός Μεταφορών από το καλοκαίρι του 1996, χωρίς έκτοτε καμιά πρόοδο;

3. Θα επιμείνει η Κυβέρνηση του να διορίζει τα διοικητικά συμβούλια στις δημόσιες επιχειρήσεις και τους οργανισμούς με τον ίδιο τρόπο, όπως μέχρι σήμερα πράττουν όλες οι κυβερνήσεις θεωρώντας τον ευρύτερο δημόσιο τομέα πεδίο κομματικού και κυβερνητικού παραγοντισμού, όπου εξασκούνται οικονομικοπολιτικές επιρροές παράγοντας πολιτική διαφθοράς;

Ο κύριος Πρωθυπουργός έχει το λόγο.

KΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι ο κ. Κωνσταντόπουλος, φοβάμαι, δεν παρακολούθησε καλόπιστα την εξέλιξη της συζήτησης του θέματος για τις κρατικές προμήθειες.

Η Κυβέρνηση αυτή έχει ακολουθήσει μία πολιτική, η οποία σκοπό έχει να εξασφαλίσει όσο το δυνατόν μεγαλύτερη διαφάνεια σε όλες τις διαδικασίες προμήθειας και στην ανάθεση των έργων. Και η Κυβέρνηση αυτή δεν είχε ποτέ αντίρρηση να υποβάλει σε έλεγχο οποιαδήποτε περίπτωση, όπου υπήρξαν αμφισβητήσεις, σχετικά με το αποτέλεσμα μιας διαδικασίας ή τη νομιμότητα μιας διαδικασίας, η οποία ακολουθήθηκε για προμήθειες ή έργα.

Υπάρχει σήμερα, όσον αφορά τις κρατικές προμήθειες, ένα πλαίσιο. Το πλαίσιο αυτό ορίζεται από το ν. 2286/1995. Ο νόμος αυτός επιδοκιμάστηκε από τη Γ.Σ.Ε.Ε., το Σ.Ε.Β, Εμπορικά Επιμελητήρια. Κεντρικός νους για τις διαδικασίες για τις προμήθειες είναι μία επιτροπή, η επιτροπή προμηθειών. Στην επιτροπή αυτή συμμετέχουν οι κοινωνικοί φορείς, οι οποίοι μπορούν να εκφέρουν γνώμη και να ελέγξουν. Και υπάρχει, επίσης, και μία ελεγκτική αρχή, η αρχή, η οποία παρακολουθεί την εξέλιξη, είναι κεντρική επιτροπή εμπειρογνωμόνων, της οποίας προϊσταται δικαστής.

Ο νόμος αυτός προβλέπει μία σειρά από καινοτομίες, οι οποίες αφορούν τη συλλογή στοιχείων, αφορούν τον έλεγχο των αποθεμάτων, αφορούν τη συγκέντρωση των τιμών, ώστε να υπάρχει πολύ καλύτερη πληροφόρηση και ως εκ τούτου και για το Δημόσιο μεγαλύτερη διαφάνεια και πιο σωστή κρίση για το αν θα πρέπει να γίνει μία προμήθεια και πως θα πρέπει να γίνει αυτή.

Ο νόμος αυτός προέβλεψε και μία νέα ρύθμιση, το άρθρο 3, τη με απόφαση του Υπουργικού Συμβουλίου σύσταση επιτροπών, στις οποίες συμμετέχουν εκπρόσωποι όλων των Κομμάτων. Οι επιτροπές αυτές πραγματοποιούν τις προμήθειες, οι οποίες είναι ιδιαίτερης τεχνολογικής σημασίας ή σημαντικής αξίας. Και από το περασμένο καλοκαίρι η Κυβέρ-

Σελίδα 6285 

νηση αυτή έβαλε μπροστά αυτές τις διαδικασίες. 'Εχουν συσταθεί έξι επιτροπές, οι οποίες θα πραγματοποιήσουν προμήθειες ύψους εκατοντάδων δισεκατομμυρίων, που αφορούν προμήθειες του Ο.Σ.Ε. της Ε.Θ.Ε.Λ., του Η.Λ.Π.Α.Π, του Η.Σ.Α.Π., του Υ.Ε.Ν., του Υπουργείου Οικονομικών και υπόκειται και η συγκρότηση μιας επιτροπής για τη μηχανοργάνωση του Ι.Κ.Α. Στις επιτροπές αυτές συμμετέχει και εκπρόσωπος του Συνασπισμού ο κ. Γρατσίας.

Mέχρι τώρα, απ' ό,τι πληροφορήθηκα, οι αποφάσεις αυτών των επιτροπών έχουν ληφθεί ομοφώνως, δεν υπήρχαν διαφωνίες και γι' αυτό δεν καταλαβαίνω, γιατί ο κ. Κωνσταντόπουλος μιλά για αδιαφανείς πρακτικές, όταν ο εκπρόσωπός τους στις επιτροπές δεν έχει διαμαρτυρηθεί, αλλά, ίσα-ίσα, συνεργάζεται πολύ καλά στην όλη διαδικασία.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Πρωθυπουργού.)

Λόγω του χρόνου, δεν είμαι σε θέση να αναφέρω και τα υπόλοιπα, τα οποία θα συμπληρώσω. Θέλω, όμως, να τονίσω ότι εμείς βρισκόμαστε σε μια διαδικασία εκτίμησης αυτού του νομικού πλαισίου και πρόκειται να ζητήσουμε από την Επιτροπή Διαφάνειας και Θεσμών της Βουλής να εξετάσει κι αυτή το νομικό πλαίσιο και να προτείνει η Επιτροπή Διαφάνειας, αν και ποιες τροποποιήσεις πρέπει να γίνουν.

ΠΡΟΕΔΡΟΣ (Απόστολος Κακλαμάνης): Ο κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, φοβούμαι ότι η απάντηση του κυρίου Πρωθυπουργού παραπέμπει ευθέως σε εκείνο, που ο απλός πολίτης λέει "άλλα λόγια να αγαπιόμαστε". 'Οταν ρωτώ την Κυβέρνηση, γιατί δε λαμβάνει μέτρα, προκειμένου να κατοχυρώσει τη διαφάνεια, η Κυβέρνηση μου απαντάει με την κλασσική απάντηση "Ποιός; Εγώ;".

Μιλάω συγκεκριμένα για την έλλειψη διαφάνειας στον κρίσιμο τομέα έργων, προμηθειών και συμβάσεων του Δημοσίου. Και με τη σημερινή του απάντηση, ο κύριος Πρωθυπουργός παραδέχεται ότι δεν πρόκειται να αλλάξει τίποτε από αυτά τα νοσηρά και διάτρητα, τα οποία ισχύουν.

Δε διδάχθηκε τίποτε ούτε από τη προχθεσινή συζήτηση στη Βουλή για τα Καζίνο. Δεν έχει ακούσει τίποτε ο κύριος Πρωθυπουργός από τον πόλεμο αποκαλύψεων για τις μεγάλες συμβάσεις του Δημοσίου, που δέσποσαν στην πολιτική ζωή του Τόπου, μόλις πριν από δεκαπέντε μέρες. Δε φθάνει στα αυτιά του η βοή της κοινής γνώμης για το χορό συμφερόντων, που είναι στημένος πίσω από μεγάλες συμβάσεις της Ολυμπιακής, της ΔΕΗ, του ΟΤΕ, του Ε.Ο.Τ., αλλά και από μεγάλα δημόσια έργα εθνικής και περιφερειακής σημασίας.

Κύριε Πρόεδρε, επιτρέψτε μου να θυμίσω, ότι είναι αμαρτωλή η πορεία της Πολιτείας στο χειρισμό αυτού του τομέα. Το χρονολόγιο αυτής της αμαρτωλής συμπεριφοράς έχει ενδιαφέρον: Tο 1993, νομοσχέδιο για τα Μεγάλα 'Εργα έφθασε μέχρι τη Νομοπαρασκευαστική Επιτροπή, μπήκε στην ημερήσια διάταξη της Βουλής από τον τότε Πρωθυπουργό του ΠΑ.ΣΟ.Κ. και απεσύρθη με χειρόγραφη σημείωση του κ. Παπαντωνίου. Πρόκειται για το νομοσχέδιο "'Iδρυσης Συμβουλίου Ανάθεσης Δημοσίων 'Εργων και Προμηθειών".

Το 1996, ο Υπουργός κ. Καστανίδης ετοίμασε νομοσχέδιο για τον Ελεγχο Συμβάσεων 'Εργων και Προμηθειών. Προχθές εσείς ανακοινώσατε ότι αρκεί το υφιστάμενο καθεστώς. Το 1996, για τον εκσυγχρονισμό των ΔΕΚΟ, αποφασίστηκε η μετατροπή τους σε ανώνυμες εταιρίες, με διαφάνεια και διαγωνισμό στην πρόσληψη διοικήσεων και managers, με καταληκτική ημερομηνία 31.12.1996. Πήρε εξάμηνη παράταση για 31.6.1997 και τώρα, στις 21.4.1997, παίρνει νέα παράταση μέχρι τις 31.12.1997 για δέκα ΔΕΚΟ. Το Ελεγκτικό Συνέδριο από το 1992, στην ετήσια έκθεσή του και στις υποδείξεις του, ζητεί από την Πολιτεία τη σύσταση επιτροπής τεχνικών πραγματογνωμόνων και δεν υιοθετείται.

Επ' αυτών απαντήστε, κύριε Πρωθυπουργέ. Γιατί δεν υιοθετήσατε τη γνώμη του Ελεγκτικού Συνεδρίου, γιατί δεν υιοθετήσατε το νομοσχέδιο του κ. Καστανίδη, γιατί δε συμμορφωθήκατε με τις οδηγίες του '89 και του '92 της Ευρωπαϊκής 'Ενωσης, γιατί δε συμμορφωθήκατε και μετά τις καταδικαστικές αποφάσεις από το Ευρωπαϊκό Δικαστήριο με αυτές και γιατί επιμένετε σήμερα να λέτε, ότι θα τα δείτε, όπως είπε προχθές ο κύριος Υπουργός Δικαιοσύνης, μ' ένα νομοσχέδιο το οποίο ετοιμάζει το όλο θέμα. 'Οταν στο μεταξύ θα έχουν ολοκληρωθεί αυτές οι συμβάσεις σεις θα κάνετε κάποιο νόμο.

Και επειδή προφανώς δε σας έχουν ενημερώσει πάλι για το πλήρες περιεχόμενο του φακέλου της επίκαιρης ερώτησης, εγώ θέτω υπόψη σας όλα τα σχετικά. Μελετήστε τα θέτω υπόψη σας και τις αποφάσεις του Ευρωπαϊκού Δικαστηρίου, για να δείτε πόσα σχετλιαστικά εις βάρος της Ελλάδας περιλαμβάνονται εκεί.

(Στο σημείο αυτό ο Πρόεδρος του Συνασπισμού της Αριστεράς και της Προόδου κ. Ν. Κωνσταντόπουλος, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου)

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Κωνσταντόπουλε, δεν είπα ότι δεν πρόκειται να αλλάξει. Σας είπα ότι θα εκθέσουμε όλο αυτό το νομικό πλαίσιο στην Επιτροπή Θεσμών και Διαφάνειας. Συμμετέχετε και εσείς στην Επιτροπή και μπορείτε να κάνετε τις προτάσεις σας.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Και γι' αυτό το ζητάμε.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεύτερον, όσον αφορά το Ελεγκτικό Συνέδριο, σας επαναλαμβάνω ότι στο ισχύον νομικό πλαίσιο, υπάρχει μία επιτροπή εμπειρογνωμόνων, της οποίας προίσταται πρώην δικαστικός στο Υπουργείο Εμπορίου και ακριβώς, στόχος της είναι να ελέγχει όλες αυτές τις διαδικασίες.

Την πρόταση του κ. Καστανίδη, τη συζήτησε η Επιτροπή Θεσμών της Κυβέρνησης δύο φορές, τη συζήτησε το Υπουργικό Συμβούλιο και το Υπουργικό Συμβούλιο κατέληξε, ότι μετά από τη διαδικασία, την οποία σας ανέφερα, τη διαδικασία της δημιουργίας επιτροπών, στις οποίες συμμετέχουν εκπρόσωποι των Κομμάτων της Βουλής, η εικόνα είναι διαφορετική και γι' αυτό σωστό είναι να αντιμετωπιστεί το όλο θέμα από την Επιτροπή Θεσμών και Διαφάνειας της Βουλής.

Θέλω να σας επαναλάβω, επειδή μιλάτε και για τα αεροπλάνα και για τις άλλες προμήθειες, ότι στις μεγάλες προμήθειες αυτή τη στιγμή υπάρχουν επιτροπές στις οποίες συμμετέχει εκπρόσωπος του Κόμματός σας. Και σας παρακαλώ να απευθυνθείτε στον κ. Γρατσία και να πάρετε πληροφόρηση από τον κ. Γρατσία αν αυτές οι επιτροπές λειτουργούν σωστά ή όχι.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Καμία σχέση με αυτά που λέω εγώ.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Σας παρακαλώ.

'Οσον αφορά δε τη διαδικασία ελέγχου του Ελεγκτικού Συνεδρίου αυτή η Κυβέρνηση έχει παραπέμψει, σύμφωνα με το νόμο, συμβάσεις, οι οποίες είναι αξίας μεγαλύτερης του ενός δισεκατομμυρίου, στο Ελεγκτικό Συνέδριο για έλεγχο νομιμότητος. Εφεξής θα ακολουθεί απαρέγκλιτα αυτή τη διαδικασία, ότι όλες οι προμήθειες, οι οποίες είναι άνω του ενός δισεκατομμυρίου θα εξετάζονται από το Ελεγκτικό Συνέδριο. Και θα εξετάσουμε στοιχεία για να διαπιστώσουμε τον όγκο της πιθανής εργασίας για το Ελεγκτικό Συνέδριο για να μειώσουμε και αυτό το όριο του ενός δισεκατομμυρίου.

Θέλω, κυρίες και κύριοι συνάδελφοι, να τονίσω πάλι με έμφαση ότι εμείς έχουμε κάθε συμφέρον να προωθήσουμε διαδικασίες, ώστε να υπάρχει διαφάνεια και αξιοπιστία, γιατί εμείς θέλουμε ο πολιτικός κόσμος και οι πολιτικοί να μην υπόκεινται σε κριτική ότι μεθοδεύουν διαδικασίες για προμήθειες, αλλά αντίθετα ο κόσμος να στέκεται στις αποφάσεις 

Σελίδα 6286 

και να θεωρεί ότι υπάρχει σωστή διαχείριση των συμφερόντων του κοινωνικού συνόλου. Αυτή η πολιτική μας ήταν η πολιτική μας και θα είναι και στο μέλλον η πολιτική μας.

ΠΡΟΕΔΡΟΣ (Απόστολος Κακλαμάνης): Ακολουθεί η με αριθμό 1152/12.5.1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τους Υπουργούς Εσωτερικών, Δημόσιας Διοίκησης και Αποκέντρωσης και Ανάπτυξης, σχετικά με τις προθέσεις της Κυβέρνησης για μείωση του δημοτικού τέλους στα επισιτιστικά καταστήματα, την ταυτόχρονη επέκταση του τέλους στο σύνολο των ακαθαρίστων εσόδων τους κ.λπ.

Η επίκαιρη ερώτηση του κ. Τασούλα έχει ως εξής:

"Το Υπουργείο Ανάπτυξης έχει ετοιμάσει προσχέδιο διάταξης με το οποίο μειώνει από 5% σε 2% το δημοτικό τέλος στα επισιτιστικά καταστήματα, όμως ταυτόχρονα το επεκτείνει από τα "σερβιρισμένα" στο σύνολο των ακαθάριστων εσόδων τους, δηλαδή και στις πωλήσεις "σε πακέτο" και επιπλέον δίνει τη δυνατότητα στους Οργανισμούς Τοπικής Αυτοδιοίκησης να επεκτείνουν το τέλος αυτό και σε άλλες κατηγορίες καταστημάτων. Μάλιστα ο κύριος Υπουργός εμφάνισε τη ρύθμιση αυτή ως προϊόν διαλόγου με τους εμπλεκόμενους φορείς.

Ερωτώνται οι κύριοι Υπουργοί:

1.Γιατί η Κυβέρνηση επαναφέρει την επιβολή του τέλους στο σύνολο των ακαθάριστων εσόδων, ενώ μόλις πριν λίγο καιρό, πάλι η Κυβέρνηση του ΠΑ.ΣΟ.Κ. είχε θεσμοθετήσει τον περιορισμό του στα "σερβιρισμένα";

2.Γιατί δεν καταργεί πλήρως το δημοτικό αυτό τέλος που αποτελεί μία πρόσθετη και εντελώς αδικαιολόγητη φορολογία και δε δίνει στους Οργανισμούς Τοπικής Αυτοδιοίκησης τα ποσά που έχει παρακρατήσει από θεσμοθετημένους πόρους της Τοπικής Αυτοδιοίκησης;

3.Πώς εννοεί η Κυβέρνηση το διάλογο τη στιγμή που είναι γνωστό ότι τόσο η Γενική Συνομοσπονδία Επαγγελματιών-Βιοτεχνών Ελλάδος όσο και οι τοπικές και κλαδικές ομοσπονδίες -μαζί και μία από τις πολύ άμεσα ενδιαφερόμενες η Ομοσπονδία Επαγγελματοβιοτεχνών Ζαχαροπλαστών- είναι κατηγορηματικά αντίθετες με το τέλος αυτό;

Ο Υφυπουργός Εσωτερικών κ. Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, θα ήθελα να διορθώσω κάτι που δεν είναι ακριβές στην ερώτηση.

Δεν έχει ετοιμάσει προσχέδιο διάταξης το Υπουργείο Ανάπτυξης, αλλά το δικό μας Υπουργείο που έχει και την αρμοδιότητα για την επιβολή του συγκεκριμένου τέλους. 

Ερωτάτε, κύριε συνάδελφε, πώς εννοεί η Κυβέρνηση το διάλογο τη στιγμή που κάποιοι διαφωνούν με αυτήν τη συγκεκριμένη πρόταση που ήδη έχουμε αποστείλει στην Οικονομική και Κοινωνική Επιτροπή για να αποφανθεί.

Ασφαλώς όχι όπως τον εννοείτε εσείς, ότι σίγουρα πρέπει όλα τα μέρη με τα οποία θα συζητήσουμε να είναι σύμφωνα. Εδώ είχαμε δύο διαμετρικά αντίθετες απόψεις: Η ΚΕΔΚΕ, η οποία έχανε χρήματα από τον τρόπο με τον οποίο εφαρμοζόταν η συγκεκριμένη διάταξη -έχαναν όλοι οι Οργανισμοί Τοπικής Αυτοδιοίκησης, τους οποίους εκπροσωπούσε η ΚΕΔΚΕ και μαζί τους έχανε και η ΚΕΔΚΕ χρήματα- και από την άλλη πλευρά ήταν όλοι οι ενδιαφερόμενοι, οι οποίοι είχαν βέβαια κάθε λόγο να λένε ότι δε θα ήθελαν αυτό το τέλος.

Στο διάλογο, όμως, που έγινε και κράτησε επί μακρόν, οι θέσεις οι οποίες προβλήθηκαν από τους ενδιαφερόμενους, εστιάτορες, ζαχαροπλάστες, ξενοδόχους, ήταν να εξασφαλίσουμε ότι δε θα υπάρχουν και δε θα δημιουργηθούν συνθήκες αθέμιτου ανταγωνισμού, δηλαδή κάποια καταστήματα να έχουν αυτό το τέλος και σε κάποια άλλα καταστήματα να μην υπάρχει.

Με τη διάταξη, λοιπόν, την οποία έχουμε δώσει, όπως σας είπα, στην Οικονομική και Κοινωνική Επιτροπή, πρώτον εμείς εξασφαλίζουμε ότι δε θα υπάρχουν τέτοιοι όροι αθέμιτου ανταγωνισμού. Αυτό το τέλος θα ισχύσει για όλα τα καταστήματα που προσφέρουν τα ως άνω ποτά κ.λπ.

Δεύτερον, μειώνεται το τέλος 2%, κάτι που ήταν αίτημα όλων αυτών των ενδιαφερομένων μερών.

Τρίτον, σε μια κατηγορία καταστημάτων αυξάνει το τέλος και δεν πιστεύω ότι θα έχετε αντίρρηση. Αναφέρομαι στα νυκτερινά κέντρα διασκέδασης, σε καμπαρέ, night club κ.λπ. 

Τέταρτον, υπάρχει η δυνατότητα πλέον δημοτικά συμβούλια να επεκτείνουν την επιβολή αυτού του τέλους και σε κάποιες άλλες κατηγορίες καταστημάτων, όπως είναι τα καταστήματα τουριστικών ειδών, ειδών λαϊκής τέχνης, ενοικιάσεως σκαφών αναψυχής τοπικού χαρακτήρα κ.λπ.

Κύρια αυτό το τέλος αφορούσε Οργανισμούς Τοπικής Αυτοδιοίκησης που είχαν μεγάλη τουριστική ανάπτυξη και αποτελούσε κύριο έσοδο αυτών των Οργανισμών. Τα έσοδα τα οποία απώλεσαν οι Οργανισμοί Τοπικής Αυτοδιοίκησης τα τελευταία χρόνια, επειδή δεν είχε διευκρινιστεί, αν θα αφορούσε και πακέτο ή αν θα ήταν μόνο σε σερβιριζόμενα είδη, ανέρχονται σε πολλές δεκάδες δισεκατομμύρια.

Με τη διάταξη την οποία θα προωθήσουμε σύντομα στη Βουλή και αποκαθίσταται πλέον για τους ενδιαφερομένους το να μην υπάρχουν όροι αθέμιτου ανταγωνισμού, αλλά και οι Οργανισμοί Τοπικής Αυτοδιοίκησης μπορούν να εισπράξουν όλα αυτά τα έσοδα, τα οποία είχαν απολέσει.

ΠΡΟΕΔΡΟΣ (Απόστολος Κακλαμάνης): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Επομένως και καλά τα καταφέρνει η Κυβέρνηση και στο διάλογο και καλά τα καταφέρνει και στη φορολογία, απ'ό,τι φαίνεται. 

Αυτό σας ρωτάμε. Αν το κάνετε και γιατί το κάνετε.

ΜΟΣΧΟΣ ΓΙΚΟΝΟΓΛΟΥ: Γι'αυτό δε δέχεσθε το διάλογο;

ΑΠΟΣΤΟΛΟΣ ΤΑΣΟΥΛΑΣ: Αν ισχυρίζεται ο κύριος Υπουργός ότι ενδιαφέρεται για τα έσοδα των δήμων και κοινοτήτων, τότε το καλύτερο που θα είχε να κάνει, θα ήταν να αποδώσει τους πόρους που έπρεπε να αποδίδονται στην Τοπική Αυτοδιοίκηση και που φθάνουν εκατοντάδες δισεκατομμύρια. Γιατί εκεί δε μας ενδιαφέρει και εδώ πονάνε τα λίγα δισεκατομμύρια που λέει ο κύριος Υπουργός ότι θα μαζέψει από τον κόσμο με αυτό το δημοτικό τέλος;

"Μ'ένα σμπάρο δυο τρυγόνια". Υποτίθεται ότι μειώνει το 5%, αλλά το επεκτείνει σε όλα τα μαγαζιά και σε όλα τα είδη που σερβίρουν αυτά τα μαγαζιά, όχι μόνο μέσα, αλλά και σε πακέτο.

'Οσο για τον κοινωνικό διάλογο, εμείς τον ξέρουμε και είμαστε βέβαιοι ότι διαφωνούμε. Ας τα ακούσει και ο κόσμος και προπαντός αυτοί που πάνε στο διάλογο. Ευχαριστώ πολύ.

ΠΡΟΕΔΡΟΣ (Απόστολος Κακλαμάνης): Ο κ. Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, υπάρχει μια διαφορά αντίληψης μεταξύ της άποψης του Κ.Κ.Ε. για την Αυτοδιοίκηση και της δικής μας άποψης. Εσείς θέλετε μια Αυτοδιοίκηση πλήρως εξαρτημένη από το Κράτος, οικονομικά -και αφού είναι οικονομικά, θα είναι και διοικητικά- εμείς θέλουμε μια Αυτοδιοίκηση ανεξάρτητη. Θέλουμε μια εξουσία. Και όταν λέμε εξουσία, εννοούμε και τη φορολογική εξουσία και την οικονομική και τη διοικητική, αποκεντρωμένη στην Αυτοδιοίκηση. Θέλουμε Αυτοδιοίκηση και όχι ετεροδιοίκηση.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, από τα δυτικά γενικά θεωρεία παρακολουθούν τη συνεδρίασή μας, αφού προηγουμένως ξεναγήθησαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα εννέα μαθητές και τέσσερις συνοδοί καθηγητές τους από την Τεχνική και Επαγγελματική Σχολή Χανίων.

(Χειροκροτήματα απ'όλες τις Πτέρυγες)

Ακολουθεί η με αριθμό 1150/12.5.97 Επίκαιρη Ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον Υπουργό Τύπου και Μέσων Μαζικής Ενημέρωσης, σχετικά με τη λήξη της θητείας του Εθνικού Ραδιοτηλεοπτικού Συμβουλίου (Ε.Ρ.Σ.), την ενημέρωση των Κομμάτων για την επιλογή εκπροσώπων κ.λπ.

Η ερώτηση του κ. Τσοβόλα έχει ως εξής:

Στις 21 Απριλίου 1997 έληξε η θητεία του Εθνικού Ραδιοτηλεοπτικού Συμβουλίου και αναμένεται νέα του σύνθε-

Σελίδα 6287 

ση.

Ως εκ τούτου, ο αρμόδιος Υπουργός έπρεπε να είχε θέσει εγκαίρως το θέμα υπόψη των πολιτικών Κομμάτων, προκειμένου να ορίσουν εκπροσώπους τους.

Επειδή παρατηρείται καθυστέρηση στην ενημερώση του Δημοκρατικού Κοινωνικού Κινήματος, ώστε να προχωρήσει στην επιλογή εκπροσώπου του στο νέο Ραδιοτηλεοπτικό Συμβούλιο, ερωτάται ο κύριος Υπουργός, εάν έχουν ενημερωθεί τα άλλα Κόμματα του Κοινοβουλίου.

Σε καταφατική περίπτωση, γιατί δεν συνέβη το ίδιο μέχρι τώρα και για το Δημοκρατικό Κοινωνικό Κίνημα;"

Ο κ. Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και κύριοι συνάδελφοι, πράγματι εν όψει ολοκλήρωσης της θητείας του Εθνικού Συμβουλίου Ραδιοτηλεόρασης την 21η του προηγούμενου μηνός, με επιστολή μου από τις 4 Απριλίου απευθύνθηκα στους πολιτικούς Αρχηγούς, στους ηγέτες των τεσσάρων μεγαλυτέρων σε κοινοβουλευτική δύναμη Κομμάτων, τους οποίους ενημέρωσα για το δικαίωμα ή την υποχρέωση την οποία είχαν να προτείνουν πρόσωπα της δικής τους επιλογής, προκειμένου τα πρόσωπα αυτά να αποτελέσουν τα τακτικά και αναπληρωματικά μέλη του Εθνικού Συμβουλίου Ραδιοτηλεόρασης κατά τη νέα του θητεία.

Η διαδικασία αυτή είναι προβλεπόμενη από τις νομικές διατάξεις, οι οποίες έχουν ψηφιστεί εδώ και αρκετά χρόνια από τον ν.1866/89, όπως αυτός τροποποιήθηκε και ισχύει μέχρι σήμερα με το ν. 2173/93.

Με αυτή ακριβώς την έννοια η Πολιτική 'Ανοιξη -η οποία είχε τη δυνατότητα, αφού εκπροσωπείτο στην προηγούμενη Βουλή, να προτείνει τότε πρόσωπα της δικής της επιλογής για να συμμετάσχουν στο Συμβούλιο Ραδιοτηλεόρασης- τώρα που δεν είναι στη Βουλή, βεβαίως δεν έχει αυτό το δικαίωμα. Και χρησιμοποιώ αυτό το επιχείρημα, για να έλθω στη νέα πραγματικότητα, που δημιουργήθηκε με την είσοδο του Συνασπισμού στη Βουλή, που απέκτησε λόγω του ότι κατετάγη τέταρτο σε δύναμη κοινοβουλευτικό Κόμμα, το δικαίωμα να υποδείξει εκείνο -ο Συνασπισμός δηλαδή- πρόσωπα της δικής του επιλογής.

Η Κυβέρνηση έχει αποδείξει στην πράξη, ότι σέβεται την αυτονομία και την ανεξαρτησία του Συμβουλίου Ραδιοτηλεόρασης που αποτελεί ανεξάρτητη διοικητική αρχή. 'Εχουμε υπερασπιστεί και περιφρουρήσει αυτήν την ανεξαρτησία, η οποία σε τελευταία ανάλυση προβλέπεται και στον κανονισμό λειτουργίας του Εθνικού Συμβουλίου Ραδιοτηλεόρασης, κανονισμός ο οποίος προβλέπει πλήρη προσωπική και λειτουργική αυτονομία των μελών του.

Η υπόδειξη των προσώπων για τη στελέχωση του Συμβουλίου Ραδιοτηλεόρασης από τα Κόμματα δεν σημαίνει ότι τα μέλη του Συμβουλίου Ραδιοτηλεόρασης αποτελούν εκπροσώπους των Κομμάτων, δεν είναι εντεταλμένα κομματικά όργανα. Η εμπλοκή των Κομμάτων σ'αυτήν τη διαδικασία αρχίζει και τελειώνει σ'αυτό ακριβώς το σημείο, στην υπόδειξη κάποιων μελών.

'Αλλωστε το ότι στη νέα Βουλή προέκυψε αυτός ο νέος συσχετισμός δυνάμεων, δεν σήμαινε ευθύς μετά τις εκλογές της 22ας Σεπτεμβίου ότι έπρεπε να προχωρήσουμε σε ανασύνθεση του Συμβουλίου Ραδιοτηλεόρασης. Προχωρούμε σε ανασύνθεση, επειδή ακριβώς ολοκληρώθηκε η θητεία του Συμβουλίου Ραδιοτηλεόρασης. Και αν η θητεία του Συμβουλίου επρόκειτο να ολοκληρωθεί μετά την παρέλευση ικανού χρονικού διαστήματος, αυτό το χρονικό διάστημα το Συμβούλιο Ραδιοτηλεόρασης θα το διήνυε με τη σύνθεση την οποία είχε μέχρι πρότινος.

Πρέπει να πω, ότι αυτό αποδεικνύεται, όπως είπα και πριν από το ότι ο Συνασπισμός παρέμενε εκτός του δικαιώματος να υποδείξει πρόσωπα δικής του επιλογής, ώστε να συμπεριληφθούν στο Συμβούλιο Ραδιοτηλεόρασης, επειδή ακριβώς δεν είχε ολοκληρωθεί η θητεία του Συμβουλίου Ραδιοτηλεόρασης. Ούτε είναι επίσης λογικό να δεχθούμε, ότι στην υποθετική περίπτωση που θα προκύψει διάσπαση σε ένα από τα υπάρχοντα σήμερα στη Βουλή Κόμματα, κάθε ένα από τα Κόμματα αυτά...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

ΠΡΟΕΔΡΟΣ (Απόστολος Κακλαμάνης): Κύριε Υπουργέ...

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): ...θα έχει τη δυνατότητα...

ΠΡΟΕΔΡΟΣ (Απόστολος Κακλαμάνης): ...παρακαλώ, συμπληρώστε στη δευτερολογία σας.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κλείνω, κύριε Πρόεδρε.

Επαναλαμβάνω, θα έχει τη δυνατότητα να προτείνει μέλη της δικής του επιλογής για το Συμβούλιο Ραδιοτηλεόρασης, γιατί τότε η ανεξάρτητη αυτή αρχή δεν θα ήταν τίποτα άλλο, παρά μία ευθεία προέκταση των συσχετισμών που υπάρχουν στην Ελληνική Βουλή. Η ανεξάρτητη, όμως, αρχή πρέπει και κατά τη θεσμική νομιμοποίηση...

ΠΡΟΕΔΡΟΣ (Απόστολος Κακλαμάνης): Κύριε Υπουργέ, στη δευτερολογία σας μπορείτε να συμπληρώσετε ό,τι θέλετε.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης):...και κατά τη λειτουργία της να αποδεικνύεται, ότι είναι πραγματικά ανεξάρτητη διοικητική αρχή. Αλλιώς από οιονεί δικαιοδοτικό όργανο και θεσμικό εγγυητή του δικαιώματος για αντικειμενική πληροφόρηση...

ΠΡΟΕΔΡΟΣ (Απόστολος Κακλαμάνης): Κύριε Υπουργέ, σας παρακαλώ για τρίτη φορά να ολοκληρώσετε στη δευτερολογία σας.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κλείνω, κύριε Πρόεδρε.

Θα υπεβιβάζετο σε Διακομματική Επιτροπή. Το Συμβούλιο Ραδιοτηλεόρασης δεν είναι Διακομματική Επιτροπή. Είναι ανεξάρτητη διοικητική αρχή.

ΠΡΟΕΔΡΟΣ (Απόστολος Κακλαμάνης): Επαναλαμβάνετε κάτι και φθάσατε ήδη στα τέσσερα λεπτά. Ο κ. Τσοβόλας έχει δύο λεπτά.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε και προηγούμενα είδα, ότι εδόθη ο χρόνος με άνεση στον κ. Κωνσταντόπουλο...

ΠΡΟΕΔΡΟΣ (Απόστολος Κακλαμάνης):Κακώς. Κύριε Υπουργέ, από την αρχή έχω ζητήσει απ' όλους, από τον Πρωθυπουργό, τους Αρχηγούς των Κομμάτων, τους Βουλευτές και Υπουργούς, να μένουν στα χρονικά όρια, διότι ο Προεδρεύων είναι υποχρεωμένος, όταν από τη μία πλευρά παραβιάζεται ο Κανονισμός, να επιτρέπει ανάλογη υπέρβαση και από την άλλη πλευρά. Αλλά ο κάθε ένας βλέπει την άλλη πλευρά, όπως εσείς τώρα λέτε για τον κ. Κωνσταντόπουλο. Είχε μιλήσει ο κύριος Πρωθυπουργός ενάμισι λεπτό επιπλέον. Σας παρακαλώ λοιπόν.

Ορίστε, κύριε Τσοβόλα, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.):Κύριε Πρόεδρε, δεν μπορεί παρά μόνο θλίψη να προκαλεί η απάντηση του κυρίου Υπουργού Τύπου και της Κυβέρνησης. Η απάντηση αυτή επιβεβαιώνει για πολλοστή φορά, επίσημα τώρα, ότι η συνωμοσία σιωπής, που επεβλήθηκε στο ΔΗΚΚΙ από της ιδρύσεώς του μέχρι σήμερα, είναι καθοδηγούμενη από τον Υπουργό Τύπου και την Κυβέρνηση του κ. Σημίτη.

Το μόνο που μου ζητά ο Υπουργός Τύπου και η Κυβέρνηση σήμερα είναι να ζητήσουμε συγγνώμη από την Κυβέρνηση, γιατί μας εξέλεξε ο Ελληνικός Λαός και μας έφερε στη Βουλή. Αυτά είναι πρωτόγνωρα και ασφαλώς φαίνεται, ότι δεν είναι τυχαία. Συμπίπτει η λήξη της θητείας του Ραδιοτηλεοπτικού Συμβουλίου, 21η Απριλίου, με την αντίληψη των θαυμαστών εκσυγχρονιστών της πολιτικής και της Δημοκρατίας, που εκφράζονται σήμερα από τον Υπουργό Τύπου.

Κύριε Υπουργέ, είναι σαφής η προσπάθειά σας να αποκλείσετε με έωλες αιτιολογίες αντιδημοκρατικού χαρακτήρα το ΔΗ.Κ.ΚΙ.πό τη σύνθεση του Εθνικού Ραδιοτηλεοπτικού Συμβουλίου.

Κύριε Υπουργέ, μια ματιά και μόνο στην αιτιολογική έκθεση του σχετικού άρθρου του ν. 2173, θα σας έπειθε να μην πείτε αυτά που είπατε σήμερα. Γιατί εκεί θα διαβάσετε επί λέξει τα 

Σελίδα 6288 

εξής: "Ο Πρόεδρος του Συμβουλίου ορίζεται πλέον από τον Πρόεδρο της Βουλής, ενώ τα μέλη του υποδεικνύονται από τα Κόμματα που εκπροσωπούνται στη Βουλή κατά το λόγο της κοινοβουλευτικής τους δύναμης".

Και επειδή ακριβώς ο ν. 2173 ψηφίστηκε και δημοσιεύτηκε στις 16.12.93, όταν τα Κόμματα στη Βουλή συνολικά ήταν τέσσερα, γι'αυτό αναφέρει τα τέσσερα. Ασφαλώς, αφού άλλαξε η σύνθεση της Βουλής και από το Σεπτέμβριο είναι πέντε τα Κόμματα, είναι δυνατόν να λέτε αυτά που λέτε, κύριε Υπουργέ, ότι, δηλαδή, ένα κόμμα που εξέλεξε ο Λαός, δεν θα έχει εκπροσώπηση, όταν αυτό λέγει η αιτιολογική έκθεση του νομοσχεδίου;

Κύριε Πρόεδρε, αυτά που είπε ο κύριος Υπουργός αποδεικνύουν, ότι η κυβερνητική λογική επικρατεί ακόμη και σε θέματα που έχουν σχέση με τη Δημοκρατία και λειτουργία του κοινοβουλευτικού πολιτεύματος.

Η Κυβέρνηση μεθοδεύει και πάλι τον αποκλεισμό του ΔΗ.Κ.ΚΙ. ακόμα και από το Εθνικό Ραδιοτηλεοπτικό Συμβούλιο και κατά συνέπεια και από το δημοκρατικό έλεγχο των Μαζικών Μέσων Ενημέρωσης.

Καταγγέλλουμε τον Υπουργό Τύπου και την Κυβέρνηση γι'αυτήν την αντιδημοκρατική και αντισυνταγματική μεθόδευσή του. Καλούμε τον Υπουργό Τύπου να αποκαταστήσει αμέσως τη δημοκρατική κοινοβουλευτική τάξη.

ΠΡΟΕΔΡΟΣ (Απόστολος Κακλαμάνης):Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, ο κ. Πρόεδρος του ΔΗ.Κ.ΚΙ. ετέλεσε το τέλειο έγκλημα κατά της κοινής λογικής και κατά του εαυτού του. Μίλησε με πλήρη προκατάληψη για ένα νομικό πλαίσιο, το οποίο ισχύει από το 1993. Τότε, όταν ψηφίστηκαν αυτές οι διατάξεις, ουδείς μπορούσε να υποπτευθεί ποια θα ήταν η σύνθεση του Κοινοβουλίου μετά από τόσα χρόνια.

Αυτό ακριβώς δείχνει, ότι η στιγμή η ουδέτερη και η άσχετη με τις πολιτικές εξελίξεις, η στιγμή που έγιναν αυτές οι ρυθμίσεις, δεν έχει οποιαδήποτε σχέση ή σύνδεση με σκοπιμότητες, τις οποίες σεις ανακαλύπτετε, για να εξακοντίσετε μύδρους και να βγάλετε, το λογίδριο το οποίο μόλις πριν ακούσαμε.

'Αλλωστε ο ν. 2173 που δημοσιεύτηκε, πράγματι το Δεκέμβριο του 1993 προβλέπει το ενδεχόμενο στη Βουλή να μην εκπροσωπείται και τέταρτο Κόμμα. Προβλέπει δηλαδή και ένα ενδεχόμενο, το οποίο δεν υπήρχε ως δεδομένο σε εκείνη τη Βουλή, γιατί λέτε εσείς ότι ο νόμος απετέλεσε πλήρη αποτύπωση ή αντιγραφή των δεδομένων εκείνης της Βουλής.

Αυτός ακριβώς ο ισχυρισμός καταρρίπτεται από το ότι υπάρχει πρόβλεψη τι ακριβώς γίνεται στην περίπτωση εκείνη που δεν υπάρχει τέταρτο Κόμμα στη Βουλή. Και τότε υπήρχε τέταρτο Κόμμα στη Βουλή.

Απλά, κύριε Πρόεδρε του ΔΗ.Κ.ΚΙ., πρέπει να πω, ότι όσο δεν κατηγορώ εσάς, γιατί σας εξέλεξε ο Ελληνικός Λαός στη Βουλή, δεν δέχομαι να κατηγορείτε το ΠΑ.ΣΟ.Κ., γιατί ο Λαός το εξέλεξε πρώτο Κόμμα σ' αυτήν τη Βουλή και το ανέδειξε Κυβέρνηση. Κατηγορείτε το Λαό μέσα από μία διαδικασία, η οποία είναι ιδιαιτέρως αλαζονική, θα μου επιτρέψετε να πω. Και χαρακτηρίζω την αλαζονεία, την οποία επιδεικνύετε, αλαζονεία θυματοποίησης, παριστάνετε τα θύματα γιατί πιστεύετε, ότι όλοι έχουν ανεξόφλητα χρέη προς εσάς, ενώ εσείς δεν έχετε καμία υποχρέωση έναντι οποιουδήποτε άλλου.

Το ΔΗ.Κ.ΚΙ. είναι ένα δημοκρατικό κοινοβουλευτικό Κόμμα, συμβάλλει στη λειτουργία των δημοκρατικών θεσμών και οι προτάσεις, οι ιδέες του, μπορούν να ακουσθούν από το Συμβούλιο Ραδιοτηλεόρασης, που στην πράξη έχει αποδειχθεί ότι και νομιμοποίηση έχει, ώστε να λειτουργεί ως ανεξάρτητη διοικητική αρχή, αλλά και κύρος και αποδοχή ευρύτατη από τον Ελληνικό Λαό, ώστε να ανταποκριθεί στην αποστολή την οποία του έχουμε αναθέσει. Και παρακαλώ, την προσπάθεια, που κάνουμε για να αντιμετωπίσουμε κρίσιμα θέματα στη δημόσια ζωή της χώρας, να τη συνδράμετε και εσείς, αντί, την όποια θετική πρωτοβουλία αναλαμβάνουμε, να την μηδενίζετε με τέτοιον εύκολο τρόπο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αλλάξτε το νόμο, αν χρειάζεται.

ΠΡΟΕΔΡΟΣ (Απόστολος Κακλαμάνης): Προχωρούμε στη συζήτηση των Επικαίρων Ερωτήσεων Δευτέρου Κύκλου.

Πρώτη είναι η με αριθμό 1135/9.5.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μόσχου Γικόνογλου προς τον Υπουργό Γεωργίας, σχετικά με τη λήψη των αναγκαίων μέτρων ενίσχυσης και στήριξης των αγροτών για τις ζημιές που υπέστησαν τα δύο τελευταία χρόνια από την κακοκαιρία, κ.λπ..

Η ερώτηση του κ. Γικόνογλου συνοπτικώς έχει ως εξής:

"Οι καταστροφές στον αγροτικό τομέα λόγω εντόνων και παρατεταμένων βροχοπτώσεων δημιούργησαν οξυμμένα προβλήματα στους αγρότες, οι οποίοι αναγκάστηκαν να κινητοποιηθούν για την επίλυσή τους.

Η Κυβέρνηση ανταποκρινόμενη στα αιτήματα των αγροτών δήλωσε, ότι θα επιλύσει μέρος των οξυμμένων αγροτικών προβλημάτων.

'Υστερα από τα παραπάνω ερωτάται ο κύριος Υπουργός Γεωργίας:

1. Θα συνεχίσει ο Υπουργός Γεωργίας να εμπαίζει τους αγρότες και ως πότε;

2. Θα υλοποιήσει ποτέ τα όσα είχε εξαγγείλει υπέρ των αγροτών, που υπέστησαν ζημιές;

3. Θα υλοποιήσει η Κυβέρνηση τα όσα εξήγγειλε ο Υπουργός Γεωργίας ενισχύοντας τους αγρότες, που υπέστησαν ζημιές στην παραγωγή, το φυτικό κεφάλαιο, το 1996 και πότε;

4. Τι μέτρα θα λάβει για τις ζημιές που υπέστησαν οι αγρότες από παγετό και πλημμύρες το 1997;

5. Θα παρέμβει η Κυβέρνηση στην Α.Τ.Ε., ώστε να γίνουν πράξεις οι υποσχέσεις για παγοποίηση των χρεών, που υποσχέθηκε για τους αγρότες, που υπέστησαν ζημία το 1996;

6. Τι μέτρα θα λάβει η Κυβέρνηση για τους αγρότες, που δεν θα εισπράξουν εισόδημα το 1997 λόγω παγετών και πλημμυρών για τα χρέη που έχουν στην Α.Τ.Ε..

7. Τέλος η Κυβέρνηση θα πάρει μέτρα ενίσχυσης για τη στήριξη των αγροτών αυτών, που για δύο συνεχή χρόνια δεν θα εισπράξουν εισόδημα, διότι υπέστησαν ολική καταστροφή το 1996 και το 1997";

Ο Υφυπουργός Γεωργίας κ. Δημήτριος Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε και κύριοι συνάδελφοι, θα παρακάμψω λίγο τις λεκτικές υπερβολές και θα μπω επί της ουσίας. Υπήρξαν εξαιρετικά μεγάλες οι ζημιές που προκλήθηκαν από ιδιαίτερα αντίξοες καιρικές συνθήκες, τόσο κατά το έτος 1996 όσο και κατά την άνοιξη του 1997 και αυτά ακριβώς τα φαινόμενα έγιναν αντικείμενο ειδικής αντιμετώπισης από την ηγεσία του Υπουργείου Γεωργίας.

Πρόκειται για ζημιές σε πολύ μεγάλη έκταση, οι οποίες μάλιστα σε κάποιες περιπτώσεις είναι ολοκληρωτικές. Για τις γεωργικές καλλιέργειες και τις ζημιές που προκλήθηκαν το 1996, με αναλυτικό υπόμνημά μας στις 17.12.96 προς τον αρμόδιο Επίτροπο της Ευρωπαϊκής 'Ενωσης κ. Φίσλερ, ζητήσαμε και πήραμε την έγκριση να αξιοποιήσουμε πόρους από υφιστάμενες διαρθρωτικές δράσεις του δευτέρου Κοινοτικού Πλαισίου Στήριξης. 'Ετσι βάλαμε προτεραιότητες και για τις περιοχές εκείνες, οι οποίες είχαν τις μεγαλύτερες ζημιές, προχωρά ικανοποιητικά η αποπληρωμή των πληγέντων βαμβακοπαραγωγών της Χώρας μας.

Σαν δεύτερη προτεραιότητα θέσαμε την οικονομική ενίσχυση των παραγωγών των Νομών Πέλλας, Ημαθίας, Πιερίας και Αργολίδας, των οποίων οι δενδρώδεις καλλιέργειες έχουν πραγματικά υποστεί ζημιές και από τους παγετούς αλλά και τις βροχοπτώσεις.

'Εχει ήδη δοθεί εντολή στις νομαρχίες και τις Τοπικές Αυτοδιοικήσεις από τις 10.4.1997, έτσι ώστε μέσω των Διευθύνσεων Αγροτικής Ανάπτυξης να προχωρήσουν στην εξατομίκευση των ζημιών και στη διαδικασία των αποπληρω-

Σελίδα 6289 

μών.

Συνεχίζουμε βεβαίως και στην τρίτη κατηγορία, που αφορά ζημιές σε γεωργοκτηνοτροφικά κτίσματα, καπνοξηραντήρια κ.ο.κ. 

Για τις εκτεταμένες ζημιές του τελευταίου καιρού, με εντολή του ΕΛΓΑ, έχουν προχωρήσει οι υπηρεσίες και έχουμε κάνει εκτιμήσεις των ζημιών. Αυτές οι εκτιμήσεις θα αρχίσουν να ολοκληρώνονται μετά τις 15 του Μάη. Κρίνοντας τη σοβαρότητα του προβλήματος ζητήσαμε να βρεθούν λύσεις και συγκαλέσαμε ειδική σύσκεψη, στην οποία, αγαπητέ συνάδελφε, συμμετείχατε και εσείς, όπως και όλοι οι φορείς, οι νομάρχες, οι περιφερειάρχες των περιοχών αυτών και πάρθηκαν, ύστερα και από τα δικά σας αιτήματα και τις δικές σας εισηγήσεις, οι εξής αποφάσεις:

Ενισχύουμε τα οικονομικά του ΕΛΓΑ με είκοσι δύο δισεκατομμύρια δραχμές, για να μπορέσουμε να αποπληρώσουμε τις ζημιές, οι οποίες ξεπερνούν τα σαράντα δύο δισεκατομμύρια δραχμές και μάλιστα ζημιές που προβλέπονται από τον ΕΛΓΑ. Μέσα σε τέσσερις μήνες θα οριστικοποιήσουμε τις ζημιές και οι καταβολές των αποζημιώσεων θα αρχίσουν από το τέλος του Οκτώβρη με αρχές του Νοέμβρη.

Για τις περιπτώσεις εκείνες, όπου δεν προβλέπεται αποζημίωση από τον ΕΛΓΑ, όπου οι ζημιές εκτιμήθηκαν προς στιγμήν στα οκτώ δισεκατομμύρια δραχμές, έχουμε ζητήσει από τις Νομαρχιακές Αυτοδιοικήσεις να αναλάβουν τη διαδικασία εκτίμησης, για να αναζητήσουμε τρόπους, για να βρούμε και γι' αυτές τις περιπτώσεις λύσεις.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

Βεβαίως, απαντήσαμε και στην πρότασή σας, που αφορά την αύξηση του ασφαλίστρου, όσον αφορά τη θεσμοθέτηση καλύτερης αντιμετώπισης, του αγροτικού κόσμου και της αγροτικής παραγωγής μέσω του ΕΛΓΑ. Τις επόμενες ημέρες, στις 16, 17 και 18 Μαίου, γίνεται η σύγκληση του Συμβουλίου Αγροτικής Πολιτικής και εκεί θα έχουμε την ευκαιρία να ολοκληρώσουμε τις προτάσεις μας και να ακούσουμε και τις προτάσεις όλων των φορέων, έτσι ώστε να έχουμε ένα θεσμό, που θα αντιμετωπίζει τα αγροτικά προβλήματα καλύτερα.

Θα επανέλθω, κύριε συνάδελφε, για να απαντήσω στις οκτώ ερωτήσεις, που έχετε στην επίκαιρη ερώτησή σας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γικόνογλου έχει το λόγο.

ΜΟΣΧΟΣ ΓΙΚΟΝΟΓΛΟΥ: Κύριε Πρόεδρε, ενώ ο κύριος Υφυπουργός παραδέχθηκε, ότι πράγματι το μέγεθος των ζημιών ήταν εξαιρετικά μεγάλο, ο ίδιος ο Υπουργός,ο οποίος είναι αρμόδιος, δεν καταδέχθηκε να έρθει να δώσει απαντήσεις.

Για τρία συνεχή χρόνια οι καταστροφές των αγροτών συνεχίστηκαν, με αποτέλεσμα να μην εισπράττουν εισόδημα οι Αγρότες. Παγετός του 1995, ξηρασία δένδρων, καρπόπτωση και μη καρπόδεση το 1996. Καταστροφή στο βαμβάκι και στο καλαμπόκι. 'Ασχετα με το ότι ο Νομός Ημαθίας πήγε στη δεύτερη κατηγορία, ακόμη δεν έχει πληρωθεί ο Νομός Ημαθίας την καταστροφή του βαμβακιού. Ολοκληρωτικός παγετός το 1997. Χρεοκοπία των αγροτών. Από τη μη πληρωμή των υποχρεώσεων των αγροτών προς την Α.Τ.Ε. για τα τρία χρόνια αυτά, οι αγρότες έχουν χρεοκοπήσει στην κυριολεξία. Πήραν δάνειο ένα εκατομμύριο και χρωστούν αυτήν τη στιγμή εξήμισι εκατομμύρια. Πώς θα πληρωθούν αυτά τα λεφτά; Και το χειρότερο: Κάθε έξι μήνες οι τόκοι κεφαλαιοποιούνται και ανατοκίζονται. Για να δείτε πώς λεηλατούνται από την ίδια την Αγροτική, την τοκογλυφική, Τράπεζα οι αγρότες.

Υποσχέθηκε ο Υπουργός Γεωργίας -γι'αυτό θλίβομαι, που δεν είναι εδώ- ότι πάρθηκε απόφαση και έχουν εξαγγείλει την παγοποίηση των χρεών των αγροτών αυτών γι'αυτά τα τρία χρόνια, άτοκα και θα πληρωθούν μετά από δύο χρόνια. 'Εμεινε στην εξαγγελία. Δεν υλοποιήθηκε αυτή η πράξη.

Σε αντίθεση, οι αγρότες διώκονται, διότι δεν πλήρωσαν το δάνειο στην Α.Τ.Ε.. Και πέραν αυτού, δεν χρηματοδοτούνται για να πάρουν τα πρώτα εφόδια, ώστε να προστατεύσουν το φυτικό κεφάλαιο. Θα τους ξεραθούν και τα δένδρα. Δεν πήραν εισόδημα, θα χάσουν και τα δένδρα τους. Αποζημίωση για ξεραμένα δένδρα δεν πήραν.

Από την άλλη μεριά, κύριε Υπουργέ, ενώ αυτά που ξεράθηκαν θα πρέπει οπωσδήποτε να μην υπαχθούν στον κανονισμό, όπου είναι υποχρεωμένοι οι αγρότες να ξηλώσουν τα δένδρα τους, εδώ, πρέπει να αποζημιωθούν και να ξαναφυτέψουν δένδρα. 

Αυτό πρέπει να το διευκρινίσετε. Το έχουμε πει, έχουμε συνεννοηθεί και κωφεύετε προς αυτήν την κατεύθυνση.

'Οταν τη ζημία την έχει υποστεί ο αγρότης προήλθε από τις καιρικές συνθήκες, δεν είναι υποχρεωμένος να μπει στη διαδικασία της εκρίζωσης.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ, ολοκληρώστε. Κωφεύετε και σεις στο κουδούνι του Προεδρείου.

ΜΟΣΧΟΣ ΓΙΚΟΝΟΓΛΟΥ: Δύο λεπτά, κύριε Πρόεδρε.

Επίσης δεν πληρώθηκαν για το βαμβάκι.

Θα ήθελα ακόμα να πω, κύριε Υπουργέ, ότι αυτήν τη στιγμή δεν χρηματοδοτείτε τον αγρότη. Ξέρετε τι κατορθώνετε και κάνετε με τη μη υλοποίηση των εξαγγελιών σας από τον Υπουργό Γεωργίας; 'Οχι από εσάς, εσείς τι να φταίτε; Πετυχαίνετε ένα και μοναδικό αποτέλεσμα: Τη γελοιοποίηση του ΠΑ.ΣΟ.Κ. και της Κυβέρνησης του ΠΑ.ΣΟ.Κ. απέναντι στον αγροτικό κόσμο. Συνέλθετε, όσο είναι νωρίς!

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υφυπουργός Γεωργίας έχει το λόγο.

ΔΗΜΗΤΡΙΟΣ ΣΩΤΗΡΛΗΣ (ΥφυπουργόςΓεωργίας): Κύριε συνάδελφε, σας προειδοποίησα στην αρχή, ότι το κείμενο της ερώτησής σας ήταν γεμάτο υπερβολές. Φαίνεται ότι συνεχίζετε να κάνετε το ίδιο λάθος, μπερδεύοντας κάποια πράγματα.

Θέλω επιτέλους να σας πω και εσάς προσωπικά, ότι επειδή απουσιάζει ο Υπουργός, αυτό δεν σημαίνει ότι η Κυβέρνηση δεν σας δίνει απάντηση, εκτός και αν όλες αυτές τις υπερβολές που ζητάτε, απαιτείτε από την Κυβέρνηση να τις κάνει πράξη. Ε, όχι, κύριε συνάδελφε, ξέρετε ότι υπάρχουν κάποιοι κανόνες και κάποιες δεσμεύσεις.

'Οσον αφορά τις δενδροκαλλιέργειες, επειδή λέτε ότι δεν υπάρχει απάντηση, ρωτήστε τις τοπικές σας υπηρεσίες. Από τις 10-4-97 υπάρχει η συγκεκριμένη επιστολή και η κατεύθυνση στις αρμόδιες υπηρεσίες του νομού σας να προχωρήσουν στην εξατομίκευση των ζημιών και στην πληρωμή όσων έχουν ζημιωθεί.

Για τις δενδροκαλλιέργειες -και θέλω αυτό να είναι σαφές- η πρότασή μας είναι γνωστή στους παραγωγούς από 23-1-97.

Η πρόταση αυτή λέει απλά: Ενίσχυση μέχρι τρισήμισι χιλιάδες δραχμές ανά δένδρο ή τέσσερις χιλιάδες δραχμές ανά δένδρο, όταν πρόκειται για ανασύσταση δενδροκαλλιεργειών. Ειδικά για τις ροδακινιές και τις νεκταρινιές η πρόταση λέει, ότι μπαίνουν στο κοινοτικό πρόγραμμα, που αφορά την εκρίζωση και εφ'όσον δεν ξανακάνουν καλλιέργεια των δένδρων, τότε η αποζημίωση φθάνει τις εκατόν πενήντα χιλιάδες δραχμές.

Ας επιλέξουν, λοιπόν, οι καλλιεργητές τι θέλουν να κάνουν και οι δεσμεύσεις του Υπουργείου Γεωργίας ισχύουν εξ ολοκλήρου, είτε είναι ο Υπουργός εδώ είτε είναι ο Υφυπουργός, κύριε συνάδελφε.

ΜΟΣΧΟΣ ΓΙΚΟΝΟΓΛΟΥ: 'Εχουν το δικαίωμα να ξαναφυτέψουν δένδρα;

ΔΗΜΗΤΡΙΟΣ ΣΩΤΗΡΛΗΣ (ΥφυπουργόςΓεωργίας): Με το δεύτερο πρόγραμμα όχι. Με την πρώτη προοπτική, ναι.

ΜΟΣΧΟΣ ΓΙΚΟΝΟΓΛΟΥ: Αυτό με ενδιαφέρει.

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριε Γικόνογλου, μη διακόπτετε.

ΔΗΜΗΤΡΙΟΣ ΣΩΤΗΡΛΗΣ (ΥφυπουργόςΓεωργίας): Κύριε συνάδελφε, από το 1996 εξαγγέλθηκαν από την Α.Τ.Ε. πιστωτικές διευκολύνσεις, για όλους τους πιστούχους, για όλα τα χρέη που είχαν μέχρι 31-12-93, οι οποίες περιελάμβαναν απαλλαγή του συνόλου των τόκων ποινής από τη χρονική περίοδο 1-1-94 έως 30-6-96.

Εάν οι συμπατριώτες σας δεν έκαναν χρήση αυτού, δεν είναι δική μας ευθύνη.

Δεύτερον, δεν έχω ακούσει πουθενά και δεν έχω διαβάσει 

Σελίδα 6290 

πουθενά καμία εξαγγελία για παγοποίηση των τόκων. Αυτά είναι καινοφανή, είναι πράγματα που δεν γίνονται στην ελεύθερη οικονομία, στην οποία λειτουργεί και η χώρα μας.

ΜΟΣΧΟΣ ΓΙΚΟΝΟΓΛΟΥ: Υπάρχουν έγγραφα του Υπουργείου Γεωργίας. Μη λέτε πολλά.

ΠΡΟΕΔΡΕΥΩΝ (Παναγιώτης Ν.Κρητικός): Σας παρακαλώ, κύριε Γικόνογλου, μη διακόπτετε. Και σεις, κύριε Υπουργέ, ολοκληρώστε, δεν έχετε άλλο χρόνο.

ΔΗΜΗΤΡΙΟΣ ΣΩΤΗΡΛΗΣ (ΥφυπουργόςΓεωργίας): Υπάρχουν, λοιπόν, οι αποφάσεις και της Αγροτικής Τράπεζας και του Υπουργείου Γεωργίας, τις οποίες τηρούμε κατά γράμμα, πέρα από το εάν υπάρχουν καθυστερήσεις λόγω γραφειοκρατίας.

ΠΡΟΕΔΡΕΥΩΝ (Παναγιώτης Ν.Κρητικός): Δεύτερη είναι η υπ'αριθμ. 1132/8-5-97 επίκαιρη ερώτηση του Βουλευτή της Νέας Δημοκρατίας κ.Γεωργίου Παναγιωτόπουλου προς την Υπουργό Ανάπτυξης, σχετικά με τις προθέσεις της Κυβέρνησης για τη συνένωση της Βιομηχανίας Φωσφορικών Λιπασμάτων Καβάλας με τη Χημική Βιομηχανία Βορείου Ελλάδος στη Θεσσαλονίκη.

Η ερώτηση του κ. Παναγιωτόπουλου σε περίληψη έχει ως εξής:

"Η Κυβέρνηση έχει ξεκινήσει τη διαδικασία για τη συνένωση της Βιομηχανίας Φωσφορικών Λιπασμάτων Καβάλας με τη Χημική Βιομηχανία Βορείου Ελλάδος Θεσσαλονίκης. Είναι οι δύο από τις τέσσερις βιομηχανίες λιπασμάτων της Πατρίδας μας.

Η Βιομηχανία Φωσφορικών Λιπασμάτων διαθέτει δικό της λιμάνι, που αποτελεί αποφασιστικό παράγοντα διαμόρφωσης του κόστους, έχει άρτια οργανωμένο και εκπαιδευμένο προσωπικό και έχει την προοπτική της έλευσης φυσικού αερίου και επομένως θα παράγει με μειωμένο κόστος αμμωνία, που θα καθετοποιήσει την παραγωγή των λιπασμάτων και θα την ανεξαρτητοποιήσει από τις αγορές αμμωνίας του εξωτερικού.

Πρώτον, είναι γνωστό, ότι η βιομηχανία της Θεσσαλονίκης έχει κέρδος μόνο από τη μονάδα των προωθητικών αερίων, που κλείνει στο άμεσο μέλλον και επομένως καθίσταται στο σύνολο της παραγωγής της παθητική.

Δεύτερον, δεν έχει δυνατότητα επενδύσεων και επεκτάσεως, διότι είναι σε κατοικημένη περιοχή της Θεσσαλονίκης και είναι υποχρεωμένη ακόμη και τα απόβλητά της να τα μεταφέρει σε μεγάλη απόσταση με μεγάλο κόστος.

Τρίτον, το κυριότερο, όμως, είναι, ότι ως γνωστόν, η Εθνική Τράπεζα έχει το 60% της Βιομηχανίας της Θεσσαλονίκης και το 40% ανήκει σε γαλλικές εταιρείες, με επικεφαλής τη γνωστή "RHONE POULENC". Η σχέση δε,της αξίας της Βιομηχανίας Φωσφορικών Λιπασμάτων με τη Βιομηχανία Θεσσαλονίκης είναι 5 προς 1 . 'Εχουμε βάσιμες πληροφορίες, ότι οδηγείται η εκτίμηση των δύο βιομηχανιών σε σχέση 1 προς 1, οπότε αυτόματα μεταβιβάζεται περιουσία δισεκατομμυρίων στις ξένες γαλλικές εταιρείες.

Καλείται η κυρία Υπουργός να λάβει σαφή θέση και ερωτάται εάν πράγματι η Κυβέρνηση σκοπεύει στη συνένωση των δύο λιπασματοβιομηχανιών".

Η Υπουργός Ανάπτυξης κα Βάσω Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, είναι γεγονός, ότι η Κυβέρνηση του ΠΑ.ΣΟ.Κ. το 1994 άρχισε τη διερεύνηση της δυνατότητας δημιουργίας ενιαίου φορέα για τον τομέα της λιπασματοβιομηχανίας, διότι είναι γνωστό, ότι δύο βιομηχανίες είχαν και έχουν σημαντικά προβλήματα. 'Ομως δεν υπήρξε ευόδωση αυτής της προσπάθειας και τα προβλήματα των δύο βιομηχανιών συνεχίζουν να είναι πάρα πολύ έντονα.

'Οπως γνωρίζετε, έχουμε κάνει προκήρυξη για ενοικίαση ή πώληση της ΑΕΒΑΛ και γίνεται μία προσπάθεια για προσωρινή λειτουργία του εργοστασίου της Δραπετσώνας εν όψει της χωροθέτησης και της αναβάθμισης της περιοχής.

Για τις άλλες δύο λιπασματοβιομηχανίες, οι οποίες πράγματι είναι υγιείς, η Κυβέρνηση ούτε ανακατεύεται ούτε προτρέπει ούτε αποτρέπει το πώς θα συνεργασθούν, εάν οι δύο βιομηχανίες θεωρούν ότι είναι προς το συμφέρον τους να συνεργασθούν.

Πρέπει να πω, ότι επίσημη ενημέρωση το Υπουργείο δεν έχει. Είδαμε πρόσφατα στον Τύπο δημοσίευμα, ότι υπάρχει πρόθεση των δύο βιομηχανιών να συνεργασθούν με κάποιον τρόπο. 

Αυτό που εμείς θέλουμε είναι οι επιχειρήσεις να είναι ανταγωνιστικές, να είναι βιώσιμες, διότι είναι γνωστό, ότι η εσωτερική αγορά έχει απελευθερωθεί και στον τομέα των λιπασμάτων ο ανταγωνισμός όλο και θα οξύνεται και ότι θα πρέπει να έχουμε επιχειρήσεις, οι οποίες να ανταποκρίνονται στον ευρωπαϊκό και διεθνή ανταγωνισμό.

Δεν ανακατεύεται η Κυβέρνηση, ούτε έχει κάποια πολιτική για να συνενωθούν οι δύο βιομηχανίες ούτε έχουμε καμία επίσημη ενημέρωση προς το παρόν τουλάχιστον σε σχέση με τα σχέδιά τους. Είναι δύο βιομηχανίες, οι οποίες είναι ανεξάρτητες, οι οποίες έχουν διοικήσεις, που είναι υπεύθυνες και αρμόδιες για να κρίνουν τον προγραμματισμό και την προοπτική των επιχειρήσεων.

'Οσον αφορά αυτά που αναφέρετε, σχετικά με την πρόθεση της Κυβέρνησης να περιέλθει η ελληνική λιπασματοβιομηχανία σε ξένα συμφέροντα, δεν θα ήθελα να τα σχολιάσω, γιατί είναι ανάξια σχολιασμού. 

Αυτό που έχουμε σαν στόχο εμείς, όπως είπα, είναι οι βιομηχανίες να είναι ανταγωνιστικές και στην προοπτική αυτή, επειδή υπάρχουν τα προβλήματα με τις δύο λιπασματοβιομηχανίες, όπως ίσως σας είναι γνωστό, έχουμε καταθέσει και τροπολογία, που προβλέπει κοινωνικά μέτρα για τους εργαζόμενους, που πιθανόν να χάσουν την εργασία τους από τις δύο προβληματικές λιπασματοβιομηχανίες.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιωτόπουλος έχει το λόγο.

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, είναι γνωστό, ότι οι δύο βιομηχανίες του Πειραιά και της Πτολεμαϊδας είναι προβληματικές. Να σκεφθείτε, ότι η Πτολεμαϊδα ξεκίνησε με την προοπτική ότι θα χρησιμοποιήσει το λιγνίτη για πρώτη ύλη. Ο λιγνίτης επιστημονικά έχει καταργηθεί ως πρώτη ύλη για τα λιπάσματα παγκοσμίως. Επομένως δεν έχει καμία ελπίδα επιβίωσης.

Η Καβάλα είναι μία βιώσιμη βιομηχανία. 'Εχει το λιμάνι που μειώνει το κόστος, έχει την προοπτική του φυσικού αερίου, που θα της δώσει την πρώτη ύλη για την αμμωνία και η προσπάθεια της Θεσσαλονίκης είναι γνωστή.

Ο κ. Μαντζαβίνος επί έτη, ο μακαρίτης ο Βρανόπουλος, όταν ήταν διοικητής της Εμπορικής Τράπεζας, που ελέγχει τη βιομηχανία της Καβάλας, είχε εκδιώξει τους εκπροσώπους της Θεσσαλονίκης, που επιχειρούσαν από τότε να συνενώσουν τις δύο βιομηχανίες.

Μη μας λέει η κα Παπανδρέου ότι η Κυβέρνηση είναι έξω από το θέμα. Διότι είναι γνωστό, ότι η μεν μία βιομηχανία της Θεσσαλονίκης ελέγχεται από την Εθνική Τράπεζα, η δε άλλη της Καβάλας, ελέγχεται από την Εμπορική Τράπεζα. Επομένως η βούληση της Κυβέρνησης θα εκφρασθεί προκειμένου να συνενωθούν ή όχι οι δύο βιομηχανίες.

Γιατί δεν κάνει την προσπάθεια η Καβάλα και αμύνεται σ'αυτήν την ιστορία της συνένωσης; Διότι ξέρει, ότι μπορεί να ανθέξει στο διεθνή ανταγωνισμό, ότι θα έχει την πρώτη ύλη. Είναι γνωστό, ότι η λιπασματοβιομηχανία σε όλη την Ευρώπη επιβιώνει εκεί που έχει πρώτη ύλη, εκεί όπου είναι τα φυσικά αέρια. Γι'αυτό και η Νορβηγία ελέγχει μεγάλο τμήμα της λιπασματοβιομηχανίας της Ευρώπης, ενώ εμείς δεν έχουμε την πρώτη ύλη. Και η Καβάλα χάρις στο λιμάνι και χάρις κυρίως στην αμμωνία, που τώρα θα παράγει με το φυσικό αέριο, μπορεί να ανθέξει σ'αυτόν τον ανταγωνισμό.

Γιατί μας συνενώνετε με μία βιομηχανία, η οποία είναι γνωστό, ότι θα έχει προβλήματα από φέτος, όταν θα πάψει να παράγει λόγω των περιβαντολογικών προβλημάτων τα προωθητικά αέρια. Είναι γνωστό, ότι επίκειται η κρίση στη βιομηχανία της Θεσσαλονίκης και προκειμένου να μπορέσουν να επιβιώσουν, θέλουν τα προβλήματά τους εμείς να τα πάρουμε.

Εγώ θέλω μία διαβεβαίωση, κυρία Παπανδρέου, ότι θα

Σελίδα 6291 

προστατευτούν τα συμφέροντα της βιομηχανίας των φωσφορικών λιπασμάτων της Καβάλας και ότι όσο εσείς μπορείτε ως Κυβέρνηση να επηρεάσετε αυτήν την προοπτική της συνένωσης, θα την εμποδίσετε. Διότι αν ήταν δύο ανώνυμες εταιρείες, κυρία Παπανδρέου, και δεν ήταν οι τράπεζες, δεν θα είχα κανένα λόγο να ανησυχώ.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Θα έβλεπαν οι διοικούντες στην Καβάλα, ότι δεν τους συμφέρει να συνενωθούν με τη Θεσσαλονίκη και δεν θα συνενούντο. Αλλά τώρα ελέγχονται. Γιατί γίνεται τώρα αυτή η προσπάθεια; Γιατί ελέγχονται από την Κυβέρνηση. Γιατί είναι από τη μία πλευρά η Εθνική Τράπεζα και από την άλλη η Εμπορική Τράπεζα. Αν ήταν δύο ανεξάρτητες ιδιωτικές εταιρείες, δεν θα συζητείτο το θέμα.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, τελειώνετε. 'Εχετε και άλλες υποχρεώσεις.

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Συζητείται το θέμα μόνο και μόνο διότι υπάρχει η επιρροή της Κυβέρνησης. Και παρακαλώ να προσεχθεί αυτό το θέμα και κυρίως της εκτίμησης της περιουσίας των δύο εταιρειών, διότι το ένα προς πέντε, αν αλλοιωθεί, αλλοιώνονται όλα και το 40% των Γάλλων αποκτά ιδιαίτερη αξία.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Παναγιωτόπουλε, ίσως δεν έχετε καταλάβει, ότι είμαστε σε μία περίοδο πλέον που η Κυβέρνηση δεν δίνει οδηγίες στις τράπεζες, όπως κάνατε πιθανόν επί των ημερών σας. Οι τράπεζες σήμερα ζουν και αυτές σε ένα ανταγωνιστικό περιβάλλον και λειτουργούν σύμφωνα και με τους κανόνες της αγοράς και με το συμφέρον των ίδιων των τραπεζών. Δεν παίρνουν εντολές από την Κυβέρνηση. Και εγώ προσωπικά, όχι μόνο εντολή δεν έχω δώσει, αλλά ούτε συμβουλή ούτε προτροπή έχω δώσει. Δεν έχω ανακατευθεί καθόλου.

'Εκανα μία σύσκεψη με τις λιπασματοβιομηχανίες και τις τράπεζες, για να δούμε με ποιον τρόπο μπορούσαν να διασωθούν οι δύο επιχειρήσεις, οι οποίες έχουν προβλήματα. Και εκεί ζήτησα τη βοήθεια, την ενίσχυση, των δύο επιχειρήσεων, των υγιών επιχειρήσεων. 'Ομως, δεν ανταποκρίθηκαν γιατί σίγουρα, με βάση τα δικά τους συμφέροντα, τα συμφέροντα των εταιρειών, μία τέτοια συνεργασία με τις δύο προβληματικές επιχειρήσεις δεν θα ήταν προς το συμφέρον τους και δεν έγινε καμία άλλη παρέμβαση. 

Από εκεί και πέρα, η Κυβέρνηση προσπαθεί να διευκολύνει την κατάσταση για τις δύο προβληματικές επιχειρήσεις και σας είπα, είτε μέσω ενοικίασης είτε μέσω πώλησης. Αν δεν υπάρξει ευτυχής κατάληξη, θα έχουμε πολύ δυσάρεστες συνέπειες. Και για τη Δραπετσώνα προσπαθούμε να βρούμε μία προσωρινή λύση.

Για τις δύο, όμως, βιομηχανίες, οι οποίες είναι υγιείς, εμείς δεν έχουμε ούτε προτροπή ούτε αποτροπή, όπως σας είπα. Είναι δικό τους το θέμα, δεν έχουμε καμία επίσημη ενημέρωση.

Θεωρείτε ότι οι δύο τράπεζες δεν έχουν ανταγωνισμό μεταξύ τους; Θα θελήσει η Εμπορική Τράπεζα, που είναι ο κύριος μέτοχος της Β.Φ.Λ., να εκτιμήσει, όπως λέτε, τα περιουσιακά στοιχεία της ΒΦΛ, η οποία πράγματι είναι μία πολύ υγιής ανταγωνιστική επιχείρηση, με τον τρόπο που λέτε, ένα προς ένα και όχι ένα προς πέντε, για να αυξηθεί η συμμετοχή των ξένων; Δεν είναι λογικά αυτά. Είναι μάλλον δίκη προθέσεων, που δεν θεωρώ ούτε ότι οι ίδιες οι επιχειρήσεις έχουν τέτοια πρόθεση, αλλά ούτε και οι τράπεζες.

ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Εφ'όσον δεν παρεμβαίνετε ως Κυβέρνηση, εγώ μένω ήσυχος.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, δεν έχετε το λόγο.

Τρίτη επίκαιρη ερώτηση δευτέρου κύκλου είναι η με αριθμό 1153/12.5.1997 του Βουλευτή του Κομμουνιστικού Κόμματος Ελλάδος κ. Απόστολου Τασούλα προς τον Υπουργό Εθνικής Παιδείας και Θρησκευμάτων, σχετικά με τη λήψη των αναγκαίων μέτρων διορισμού του αναγκαίου αριθμού εκπαιδευτικών στα σχολεία καθώς και διοικητικού - τεχνικού προσωπικού κ.λπ.

Η επίκαιρη ερώτηση του κ. Τασούλα έχει ως εξής:

"Εντελώς ανεπαρκείς είναι οι εξαγγελίες του Υπουργού Παιδείας για τους διορισμούς δασκάλων - νηπιαγωγών, οι οποίες βρίσκονται πολύ πίσω από τα αιτήματά τους. Οι ανεπαρκείς διορισμοί δεν θα επιτρέψουν να βελτιωθεί η ποιότητα της παρεχόμενης εκπαίδευσης με τη μείωση του αριθμού μαθητών σε είκοσι ανά τμήμα, ενώ δεν αντιμετωπίζεται το πρόβλημα του ωραρίου, αφού οι περίπου εφτά χιλιάδες δάσκαλοι των ολιγοθέσιων σχολείων θα εξακολουθήσουν να εργάζονται κάτω από εντελώς αντίξοες συνθήκες και με εικοσιπεντάωρη απασχόληση. Και σαν να μην έφτανε αυτό, η Κυβέρνηση αφήνει ανοικτό το ζήτημα της κατάργησης του θεσμού της επετηρίδας διορισμού εκπαιδευτικών.

Την ίδια ώρα, κουβέντα δεν κάνει η Κυβέρνηση για την κάλυψη των περίπου τριών χιλιάδων θέσεων διοικητικού και τεχνικού προσωπικού, που προβλέπονται από το άρθρο 92 του ν. 1566/85. Εξάλλου και οι εξαγγελίες για ποιοτική εφαρμογή του ολοήμερου σχολείου και των τμημάτων δημιουργικής απασχόλησης, δέκα χρόνια μετά τη θέσπισή τους, μόνο την οργή των γονέων μπορούν να προκαλέσουν, αφού η χρηματοδότηση των περισσοτέρων από τα λιγοστά τμήματα δημιουργικής απασχόλησης, που λειτουργούν, την έχουν οι ίδιοι.

Ερωτάται ο κύριος Υπουργός, ποιά είναι τα μέτρα που πρόκειται να πάρει η Κυβέρνηση και πότε, ώστε να διατεθούν επιτέλους τα απαραίτητα κονδύλια στην Παιδεία, που θα επιτρέψουν το διορισμό μέσω της επετηρίδας του αναγκαίου αριθμού εκπαιδευτικών και του διοικητικού - τεχνικού προσωπικού, καθώς και να διαμορφωθούν οι όροι για τη γενίκευση του ολοήμερου σχολείου (υποδομή, εκπαιδευτικοί, πρωινή βάρδια κ.λπ.) διατηρώντας εξ' ολοκλήρου το δημόσιο δωρεάν χαρακτήρα του;"

Ο Υφυπουργός Παιδείας κ. Ανθόπουλος έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, έργο της Κυβέρνησης είναι να ικανοποιεί τις ανάγκες της εκπαίδευσης και όχι να απαντά ικανοποιητικά ή όχι στα αιτήματα των εκπαιδευτικών, όταν αυτά δεν βρίσκονται σε λογική αντιστοιχία με τις εκπαιδευτικές ανάγκες της χώρας.

Κατά σύμπτωση, όμως, η απάντηση της Κυβέρνησης -και όχι οι εξαγγελίες- με συγκεκριμένα μέτρα, ικανοποιεί και τα αιτήματα των εκπαιδευτικών, που στη συγκεκριμένη περίπτωση βρίσκονται σε απόλυτη αντιστοιχία με τις ανάγκες της εκπαίδευσης. Προ ημερών, στο Υπουργείο Παιδείας, έγινε η συνάντηση της πολιτικής ηγεσίας με τους συνδικαλιστές του χώρου, τη Διδασκαλική Ομοσπονδία Ελλάδας (ΔΟΕ) και μετά τη συζήτηση και την ανακοίνωση των συγκεκριμένων μέτρων, εκφράστηκε η απόλυτη ικανοποίησή της γι' αυτά τα μέτρα.

Ειδικότερα, τα μέτρα αυτά δίνουν απάντηση και στις ποσοτικές αλλά και στις ποιοτικές ανάγκες της εκπαίδευσης. Στο θέμα των διορισμών είπαμε, ότι προχωρούμε στο διορισμό χιλίων πεντακοσίων επιπλέον δασκάλων από εκείνους που θα διοριστούν για να καλύψουν τα λεγόμενα οργανικά κενά. Και μάλιστα σε συνδυασμό με τη μείωση του διδακτικού ωραρίου οδηγούμε την πρωτοβάθμια εκπαίδευση στην αντιμετώπιση προβλημάτων, που έχουν να κάνουν με την ποιοτική της αναβάθμιση. Δίδουμε δηλαδή στους διευθυντές των σχολείων, που θα παίξουν και καθοδηγητικό και διοικητικό ρόλο, περισσότερο χρόνο και μεγαλύτερη ευθύνη, πέρα από το διπλασιασμό του επιδόματος ευθύνης, που δώσαμε με το νέο μισθολόγιο. Παράλληλα, πέρα από το ποιοτικό αποτέλεσμα της διδακτικής ώρας που πιστεύουμε ότι έτσι βελτιώνεται, θα έχει το χρόνο ο δάσκαλος να ασχοληθεί με την εξωσχολική δραστηριότητα, καθώς επίσης και με τη δημιουργική απασχόληση, που έχει να κάνει με το ολοήμερο σχολείο.

Συνολικά οι διορισμοί προβλέπεται να είναι γύρω στους τρεις χιλιάδες για την πρωτοβάθμια εκπαίδευση. Εκτός αυτού σας ενημερώνω, ότι δεν γίνονται από το Υπουργείο Παιδείας οι διορισμοί του διοικητικού και τεχνικού προσωπικού, που

Σελίδα 6292 

εργάζεται σε επίπεδο Νομαρχιακής Αυτοδιοίκησης.

Από το 1994 υπάγεται στην αρμοδιότητα του Υπουργείου Εσωτερικών και Δημόσιας Διοίκησης, δηλαδή υπάγεται στη Νομαρχιακή Αυτοδιοίκηση και προφανώς, αγαπητέ συνάδελφε - απορώ, πώς σας διέφυγε - δεν διορίζεται διοικητικό προσωπικό εκ της επετηρίδος, διότι δεν υπάρχει γι' αυτούς επετηρίδα.

Επίσης θα ήθελα να πω, ότι το ποιοτικό στοιχείο της εκπαίδευσης λύνεται και με τη συστηματική επιμόρφωση των δασκάλων που μπαίνουν στη διαδικασία μιας τρίχρονης εξομοίωσης, συν τη διαδικασία όλων των πρόσθετων επιμορφωτικών προγραμμάτων του Κοινοτικού Πλαισίου Στήριξης.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Πολλά μας είπε ο κύριος Υπουργός για την ποιότητα της Παιδείας. Αυτά που ρωτάμε είναι συγκεκριμένα πράγματα και δεν ξέρω γιατί μπερδεύει τους διοικητικούς με τη Νομαρχιακή Αυτοδιοίκηση κ.λπ. Ας τους διορίζουν εκείνοι, εσείς θα διορίσετε τους επτά χιλιάδες δασκάλους. Μας λέτε ότι δεν χρειάζονται. Αν λέτε ότι δεν χρειάζονται, πέστε το καθαρά. Τι λέτε, ότι με τους διορισμούς, που κάνετε, θα φθάσουμε στους είκοσι μαθητές και παρακάτω να είναι σε κάθε τάξη; Αν είναι έτσι, πέστε το καθαρά.

Πάντως τα αιτήματα, που μπαίνουν και δεν ξέρω τι συμφωνήσατε με τους συνδικαλιστές, είναι σοβαρά και πρέπει να τα ικανοποιήσετε.

'Οσον αφορά τους διορισμούς και το διοικητικό προσωπικό και το ωράριο των δασκάλων, εσείς τι γνώμη έχετε, είναι καλό το ωράριο των είκοσι πέντε ωρών στα ολιγοθέσια σχολεία; 'Εχουμε ακόμα την επετηρίδα για τους δασκάλους και το ολοήμερο σχολείο, για το οποίο δεν είπατε τίποτα και περιμένω να πείτε.

Εν πάση περιπτώσει, εμείς εκτιμάμε, ότι επειδή δεν ικανοποιείτε εσείς αυτά τα αιτήματα, γι' αυτό οι εργαζόμενοι αναγκάζονται να βγαίνουν στους δρόμους. 'Οταν βγαίνουν, τότε λέτε ότι δεν υπάρχουν αιτήματα.

Εν παση περιπτώσει, η Παιδεία με αυτά που λέτε δεν θα βελτιωθεί στο βαθμό που χρειάζεται και εσείς από την άλλη θα έχετε μπλεξίματα με τους εκπαιδευτικούς και θα φταίτε εσείς.

ΠΡΟΕΔΡΕΥΩΝ (Παναγιώτης Ν.Κρητικός): Ο Υφυπουργός Παιδείας έχει το λόγο.

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε,επιτρέψτε μου να εκφράσω την απορία μου, κατά τι με την απάντησή μου φαίνεται ότι συγχέουμε μεταξύ εκπαιδευτικών και διοικητικών υπαλλήλων. Οι διοικητικοί υπάλληλοι,που εργάζονται στις διευθύνσεις πρωτοβάθμιας και δευτεροβάθμιας εκπαίδευσης σε νομαρχιακό επίπεδο, υπάγονται στην διοικητική ευθύνη και φυσικά σε όλη τη διαδικασία διορισμού της Νομαρχιακής Αυτοδιοίκησης με νόμο από το 1994. Οι συντεταγμένες πολιτείες διοικούνται με νόμους, όχι με ευχές και κρυφές επιθυμίες. Αυτό να το καταλάβετε.

'Οσον αφορά στη δημιουργική απασχόληση σας ενημερώνω, ότι το ολοήμερο σχολείο βρίσκεται σε πολύ καλή φάση ανάπτυξης και ήδη ο Υπουργός δεσμεύθηκε, ότι θα προχωρήσει στη συστηματική επέκταση του πιλοτικού αυτού θεσμού. Και μάλιστα στην καθιέρωση και του ολοήμερου νηπιαγωγείου.

ΑΠΟΣΤΟΛΟΣ ΤΑΣΟΥΛΑΣ: Τι είναι αυτό, ολοήμερο σχολείο ή προγράμματα δημιουργικής απασχόλησης;

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Στατιστικά, για να μην είστε διαρκώς απαισιόδοξος, σας λέω, ότι βρισκόμαστε σε μία πιλοτική εκτεταμένη φάση εφαρμογής αυτού του προγράμματος με συνολικό αριθμό τετρακοσίων είκοσι επτά υπό την ευθύνη του Υπουργείου Παιδείας και εξακοσίων δεκατεσσάρων υπό την ευθύνη των ΟΤΑ και των Συλλόγων Γονέων και Κηδεμόνων, προς τους οποίους παρέχουμε επιστημονική και διοικητική υποστήριξη.

'Οσον αφορά στο θέμα της επετηρίδας, προς το παρόν, δεν το θίγουμε και οι διορισμοί, που θα γίνουν το 1997-1998 γι' αυτό το σχολικό έτος, θα γίνουν κανονικά από την επετηρίδα.

ΠΡΟΕΔΡΕΥΩΝ (Παναγιώτης Ν.Κρητικός): Τέταρτη είναι η με αριθμό 1130/7.5.97 επίκαιρη ερώτηση δεύτερου κύκλου του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς την Υπουργό Ανάπτυξης, σχετικά με καταγγελίες στον Ημερήσιο Τύπο αναφερόμενες στην υπογραφή της σύμβασης για την κατασκευή μονάδας παραγωγής ηλεκτρικής ενέργειας στη Φλώρινα κ.λπ.

Η επίκαιρη ερώτηση σε περίληψη έχει ως εξής:

"Στον Ημερήσιο Τύπο μέχρι και σήμερα αναφέρονται σοβαρές καταγγελίες για παρασκηνιακές ενέργειες, που προηγήθηκαν της υπογραφής της σύμβασης για την κατασκευή μονάδος παραγωγής ηλεκτρικής ενέργειας στη Φλώρινα, για το υπερβολικό τίμημα των 180 δισ. δραχμών, ενώ αναφερόταν στον προϋπολογισμό του Υπουργείου 130 δισ. δραχμών και για την άνευ διαγωνισμού ανάθεση.

Ερωτάται η κυρία Υπουργός:

Γιατί ενώ ανεγράφη στον άνω προϋπολογισμό το ποσόν των 130 δισ. δραχμών έγινε τελικά 180 δισ. δραχμές.

Γιατί δεν εζητήθη λειτουργία διαφάνειας σε διακομματικό επίπεδο κατά τις διαπραγματεύσεις και για τους τυχόν υφισταμένους λόγους αναγραφής του ποσού των 130 δισ. δραχμών στον άνω προϋπολογισμό του 1996, ενώ το γεγονός αφορούσε το 1997.

Γιατί χάριν της λειτουργίας της διαφάνειας και των δύο συμβαλλομένων χωρών και κατόπιν συνεννοήσεώς των δεν εδημοσιοποιήθησαν τυχόν υφιστάμενες ή μη νόμιμες δυνατότητες τροποποίησης του όρου της υφισταμένης διακρατικής συμφωνίας για την ανάθεση άνευ διαγωνισμού σε ανάθεση με διαγωνισμό.

Η Υπουργός Ανάπτυξης κα Βάσω Παπανδρέου έχει το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε Πρόεδρε, είναι γνωστό, ότι το 1995 η Βουλή με συντριπτική πλειοψηφία ψήφισε το νόμο, την κύρωση του πρωτοκόλλου στις 19 Δεκεμβρίου 1994, που τροποποιούσε το προσάρτημα του Ιουλίου του 1993, σχετικά με τη διακρατική συμφωνία μεταξύ Ελλάδας και της Ρωσικής Ομοσπονδίας τότε.

Στο κυρωθέν πρωτόκολλο προβλέπεται, ότι η ελληνική πλευρά θα αναθέσει διά απ'ευθείας ανάθεσης σε κοινοπραξίες-κονσόρτσιουμ, που θα συστήσουν και θα συμμετάσχουν για το σκοπό αυτό οι εταιρείες "Προμηθέας GAS" και "Ράουγκας Πρόμ" και η σχετική σύμβαση ανάθεσης του έργου μεταξύ ΔΕΗ και Κοινοπραξίας θα υπογραφεί μέχρι τέλους του 1995 υπό ανταγωνιστικούς όρους. Σίγουρα έχουμε μία καθυστέρηση στη συμφωνία για τη σύμβαση αυτή, αλλά αυτό που θέλω να πω είναι, ότι είναι απόφαση της Βουλής η συγκεκριμένη μονάδα να γίνει με ανάθεση σε συγκεκριμένους οίκους.

Η ΔΕΗ αυτό που είχε να κάνει ήταν να υλοποιήσει αυτόν το νόμο και να προσπαθήσει να επιτύχει τίμημα, το οποίο είναι ανταγωνιστικό. Μετά από πολύμηνες διαπραγματεύσεις η ΔΕΗ κατέληξε σε μία συμφωνία, αφού πρώτα υπήρξε μία πολυπληθής ομάδα στελεχών αλλά και άλλων εκτός της ΔΕΗ, οι οποίοι συμφώνησαν και για τις τεχνικές προδιαγραφές και έλαβαν μέρος στη διαπραγμάτευση με τη συγκεκριμένη Κοινοπραξία. Συμμετείχαν και τέσσερα μέλη του Διοικητικού Συμβουλίου, μεταξύ των οποίων και εκπρόσωποι των εργαζομένων στη διαπραγμάτευση. Η επιτροπή διαπραγμάτευσης ομόφωνα συμφώνησε στο συγκεκριμένο τίμημα και το Διοικητικό Συμβούλιο της ΔΕΗ ομόφωνα συμφώνησε για τη συγκεκριμένη σύμβαση. Πρέπει να πω,ότι η συνήθης διαδικασία δεν είναι να υπάρχουν ομόφωνες αποφάσεις στο Διοικητικό Συμβούλιο της ΔΕΗ.

Αυτή η σύμβαση είναι στη διάθεση και των Βουλευτών και των Κομμάτων και μπορούν όλοι να ζητήσουν όποια ενημέρωση θέλουν από τις αρμόδιες υπηρεσίες της ΔΕΗ, ώστε να έχουν πλήρη ενημέρωση και όταν συζητηθεί το θέμα στη Βουλή, να γίνει ένας εποικοδομητικός και ουσιαστικός διάλογος.

Υπάρχει πληρης δικαιολόγηση, σύμφωνα με τη σύμβαση της διαφοράς των εκατόν τριάντα δισ. και εκατόν εβδομήντα εννέα δισ., που είναι το τελικό τίμημα που έχει συμφωνηθεί.

Σελίδα 6293 

Υπάρχει πλήρης καταγραφή στη συμφωνία. Και αυτό είναι στη διάθεση όλων των ενδιαφερομένων, να το δουν και να το κρίνουν, διότι πρόκειται για μια μονάδα. Κατ' αρχήν, πρέπει να πούμε, ότι το 130, που έχει εγγραφεί στον προϋπολογισμό της ΔΕΗ, έχει εγγραφεί ακόμα και στον προϋπολογισμό του 1997 της ΔΕΗ, όταν γνώριζε η ΔΕΗ ποιό ήταν το τελικό τίμημα.

Το τίμημα αυτό είχε και έναν διαπραγματευτικό χαρακτήρα, έπρεπε να μην τεθεί το ανώτερο τίμημα, ακριβώς για διαπραγματευτικούς λόγους.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Και οι νόμοι τροποποιούνται και τα διατάγματα και οι διεθνείς συμβάσεις αναθεωρούνται και καταγγέλλονται, όταν δεν προστατεύεται το δημόσιο συμφέρον. Και το προκείμενο είναι, είναι ανταγωνιστική η μονάδα, ή δεν είναι; Υπό ποίες προϋποθέσεις είναι δυνατόν να μας πείσετε ότι η μονάδα αυτή είναι ανταγωνιστική; Πουλάτε το ρεύμα μέσω της ΔΕΗ στις βιομηχανίες με 13%, με δεκατρείς δραχμές την κιλοβατώρα. Τώρα θα πουλάτε με το κόστος αυτό των εκατόν ενενήντα και με την αύξηση της τιμής του λιγνίτη στις δεκατρείς δραχμές την κιλοβατώρα από τη Φλώρινα στις βιομηχανίες, ή θα φτάνει δεκαεφτά; Εδώ είναι το θέμα. Υπάρχει σύμβαση. Ναι. Είπε ο κύριος Πρωθυπουργός για τη Συκιά, το Πευκόφυτο και τη Φλώρινα στα Πρακτικά του '95, εκατόν είκοσι πέντε δισεκατομμύρια. Ο Κοπελούζος δίνει προσφορά εκατόν ενενήντα δισεκατομύρια στις 10.1.97. 'Εχουμε προϋπολογισμό εκατόν τριάντα δισεκατομύρια. Και στις 23.1.97 αναθέτει η ΔΕΗ στις υπηρεσίες να κάνουν διαπραγματεύσεις με τον Κοπελούζο.

'Οχι, κυρία Παπανδρέου. Να γίνει η επιβάρυνση λόγω συντελεστών τεχνικής διαφοροποιήσεως προ της 10 Ιανουαρίου. Δηλαδή, ο Κοπελούζος να έρθει μετά. Να πούμε, ότι η τεχνική διαφοροποίηση παράγει διαφορά εντεκάμισι δισεκατομμύρια. Μετά τις διαπραγματεύσεις και μέχρι τις 2 Φεβρουαρίου που έγινε, έφτασε 20,4 δισεκατομύρια. Δηλαδή, έχουμε διαφορά 8,9 δισεκατομμύρια επιπλέον επιβάρυνση συντελεστών τεχνικής διαφοροποίησης κατά τις διαπραγματεύσεις και μετά. Να την καταγγείλετε ως ασύμφορο. Να ζητήσετε αναθεώρηση. Να ζητήσετε τροποποίηση της διακρατικής συμφωνίας κατά το Δημόσιο Διεθνές Δίκαιο λόγω ασυμφόρου. Να κάνετε αγώνα. Να την καταγγείλετε από τώρα.

Διάβασα στο "ΕΞΠΡΕΣ" την απάντηση την οποία δίνετε. Το "ΕΞΠΡΕΣ" στις 10 Μαίου γράφει, ότι στην κύρωση της συμφωνίας θα προτείνετε τα εξής αυτά που είπατε και τώρα. Αυτά τα αμφισβητώ.

Δεν ξέρω, κύριε Υπουργέ των Οικονομικών, γιατί μου σηκώνετε το χέρι. Δεν το σηκώνετε σε μένα; Δεν ξέρω τι γίνεται με τη Φλώρινα.

ΠΡΟΕΔΡΕΥΩΝ (Παναγιώτης Ν. Κρητικός): Από τόσο μακριά δεν μπορείτε να συνεννοηθείτε.

ΓΕΩΡΓΙΟΣ ΤΣΑΦΟΥΛΙΑΣ: Η επιβάρυνση λόγω εσφαλμένης αναπροσαρμογής του συναλλαγματικού μέρους, με τη συναλλαγματική ισοτιμία είναι, ή με το μέσο όρο του πληθωρισμού της ΕΟΚ επί τη συναλλαγματική ισοτιμία; Διότι, εδώ θα προκύπτει η διαφορά 6,7 δισεκατομμύρια εάν είναι με το μέσο όρο πληθωρισμού της ΕΟΚ, επί τη συναλλαγματική ισοτιμία σε σχέση με τη σκέτη συναλλαγματική ισοτιμία. Επιβάλλεται, λόγω αναγνωρίσεως απαιτήσεων αναδόχου.

ΠΡΟΕΔΡΕΥΩΝ (Παναγιώτης Ν. Κρητικός): Τελειώνετε, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: Λέει ο Κοπελούζος, δύο δισεκατομύρια για μεταφορικά κ.λ.π.

Τώρα δεν είμαι σε θέση, κυρία Παπανδρέου, να σας δώσω το πλήρες περιεχόμενο της απάντησης για όλη τη σύμβαση. Αυτό επιφυλάσσομαι να το κάνω κατά την κύρωση.

Εκείνο που θέλω να πω είναι το εξής, ότι δεν μας πείθετε και δεν πρόκειται να πεισθεί η Βουλή, ότι το κόστος της παραγωγής κιλοβατώρας στη Φλώρινα θα είναι τέτοιο που θα μπορείτε να το πουλάτε με 13. Ούτε θέλω να πω ότι αυτήν τη στιγμή δεν έχετε την ευχέρεια να καταγγείλετε, ή να ζητήσετε αναθεώρηση.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, σας παρακαλώ, τελειώνετε.

ΓΕΩΡΓΙΟΣ ΤΣΑΦΟΥΛΙΑΣ: Τελειώνω, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Τι θα πει "τελειώνω". Σε χρόνο παρατατικό, δεν υπάρχει "τελειώνω". Πήρατε φόρα τώρα...

ΓΕΩΡΓΙΟΣ ΤΣΑΦΟΥΛΙΑΣ: Και ένα άλλο, ούτε να πιστέψω ότι έχουν με σας σχέση τα διαπλεκόμενα, ούτε ότι ο Κοπελούζος έχει ρίξει βαθιές βάσεις σε αυτήν την περίπτωση. Δεν θέλω να τα πιστεύω. Να βρείτε ένα τρόπο, μια ευθεία έρευνα κατά την παράδοση των πινάκων της ΔΕΗ.

ΠΡΟΕΔΡΕΥΩΝ (Παναγιώτης Ν. Κρητικός): Η κυρία Υπουργός έχει το λόγο. Τελειώσατε, κύριε Τσαφούλια.

ΓΕΩΡΓΙΟΣ ΤΣΑΦΟΥΛΙΑΣ: Να πουν οι πίνακες...

ΠΡΟΕΔΡΕΥΩΝ (Παναγιώτης Ν. Κρητικός): Κύριε Τσαφούλια, επιτέλους, υπάρχει και Προεδρείο εδώ και Κανονισμός. Τί είναι αυτά τα πράγματα;

Ορίστε, κυρία Παπανδρέου, έχετε το λόγο.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης): Κύριε συνάδελφε, νομίζω ότι ένα τόσο σοβαρό θέμα χρειάζεται λίγο περισσότερη ηρεμία, γιατί σας είδα να έχετε κοκκινίσει. Σας έχει ανέβει πολύ η πίεση.

ΠΡΟΕΔΡΕΥΩΝ (Παναγιώτης Ν. Κρητικός):Θα έχετε είκοσι πίεση.

ΒΑΣΩ ΠΑΠΑΝΔΡΕΟΥ (Υπουργός Ανάπτυξης):Μεγαλύτερη ηρεμία και για την υγεία τη δική σας και για την αποτελεσματική συζήτηση στη Βουλή θα είναι πολύ προτιμότερο.

Δεν ξέρω τι ειδικές γνώσεις έχετε και αν πράγματι μπορείτε να μπείτε τόσο γρήγορα και τόσο αποτελεσματικά σε ένα τόσο πολύπλοκο τεχνικά και οικονομικά θέμα και να έχετε βγάλει και τα συμπεράσματά σας τόσο εύκολα. Πρέπει να πω εγώ που είμαι και αρμόδια Υπουργός ότι δεν είχα αυτήν τη δυνατότητα. Δεν έχω ούτε τις τεχνικές γνώσεις, ούτε είχα τη δυνατότητα μέσα σε πολύ λίγο διάστημα να μελετήσω μια πολύ μεγάλη σύμβαση. Η σύμβαση είναι στη διάθεσή σας και μάλλον δεν θα την έχετε διαβάσει. Μπορείτε να την πάρετε να την μελετήσετε κύριε Τσαφούλια και να τη δώσετε μάλλον σε κάποιους ειδικούς. Πιστεύω το ΔΗ.Κ.ΚΙ. να έχει κάποιους ειδικούς σ' αυτόν τον τομέα, ώστε να την αξιολογήσουν και να βγάλετε τα συμπεράσματά σας.

Το τίμημα είναι αυτό που σύμφωνα με το νόμο πρέπει να είναι ανταγωνιστικό και αυτό λέει ο νόμος. 'Οσο για τους συντελεστές συναλλαγματικής αναπροσαρμογής είναι αυτοί που συνήθως εφαρμόζονται από τη ΔΕΗ. Υπάρχουν κάποιοι τύποι και ομολογώ ότι για μένα είναι δύσκολο να πω αν αυτοί οι τύποι είναι σωστοί ή όχι. Αλλά, εμπιστεύομαι τις υπηρεσίες της ΔΕΗ και αυτό έχει αποδειχθεί επανειλημμένα. Εδώ υπάρχει μια ομόφωνη απόφαση και της επιτροπής διαπραγμάτευσης, όπου συμμετείχαν και καθηγητές του Πολυτεχνείου και εκπρόσωποι των εργαζομένων, που γνωρίζουν τα πράγματα μέσα στη ΔΕΗ. Υπάρχει μια ομόφωνη απόφαση του διοικητικού συμβουλίου της ΔΕΗ και αυτό δεν είναι σύνηθες. Αλλά πέρα απ' αυτά έχω ζητήσει να ενημερώσω όλα τα κόμματα. Θα ενημερώσω την επιτροπή και όπως είπα, η σύμβαση αυτή είναι στη διάθεση όλων των Βουλευτών να την μελετήσουν. Είναι πολύ πρόωρο ακόμη, κύριε συνάδελφε, να εξάπτεσθε μ' αυτόν τον τρόπο. Κρατήστε λίγο την ψυχραιμία σας.

ΓΕΩΡΓΙΟΣ ΤΣΑΦΟΥΛΙΑΣ: Δεν υπάρχει διασταύρωση από διεθνή έρευνα.

ΠΡΟΕΔΡΕΥΩΝ (Παναγιώτης Ν.Κρητικός): Εξαντλήθηκε ο κατάλογος των επικαίρων ερωτήσεων.

Κύριοι Βουλευτές, παρακαλώ να εγκρίνει το Σώμα ολιγοήμερη άδεια απουσίας στο εξωτερικό 15 έως 16 Μαίου, του Βουλευτή κ. Σφυρίου, προκειμένου να μεταβεί στο Στρασβούργο προσκεκλημένος του Ευρωπαϊκού Σοσιαλιστικού Κόμματος.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν.Κρητικός): Η Βουλή ενέκρινε.

Σελίδα 6294 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Οργάνωση, στελέχωση, διοίκηση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις".

'Εχουν συζητηθεί τα άρθρα 1 έως και 14. Απομένει η συζήτηση των άρθρων 15 έως 20, εξαιρουμένου του ακροτελεύτιου άρθρου, το οποίο θα πάει στο τέλος, και οι τροπολογίες των κυρίων Υπουργών και των κυρίων συναδέλφων.

Είχε προταθεί χθες να συζητήσουμε ως μια ενότητα τα άρθρα 15 έως 20. Εάν δεν υπάρξει νέα σκέψη, να προχωρήσουμε μ' αυτήν τη διαδικασία, εκτός αν υπάρχει κανένα άρθρο ιδιαίτερης σημασίας που μπορεί να συζητηθεί ξεχωριστά.

Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Θα ήθελα, κύριε Πρόεδρε, να παρακαλέσω να συζητηθούν τα άρθρα 15 και 16 που αφορούν τη Νομαρχιακή Αυτοδιοίκηση σε μια ενότητα και τα υπόλοιπα μέχρι το τέλος σε άλλη ενότητα.

ΠΡΟΕΔΡΕΥΩΝ (Παναγιώτης Ν.Κρητικός): Δεν υπάρχει αντίρρηση. Είχαμε πει ως μια ενότητα, τώρα πάμε σε δύο, κάτι που διευκολύνει περισσότερο τη συζήτηση. 

Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Είχαμε πει και χθες και επιμένουμε στην άποψή μας ότι αυτά τα άρθρα, επειδή είναι πολύ μεγάλα και ρυθμίζουν πάρα πολλά θέματα και επειδή οι Βουλευτές πρέπει να έχουν την άνεση χρόνου να καταθέσουν τις απόψεις τους, πιστεύουμε ότι η συζήτηση πρέπει να γίνει άρθρο προς άρθρο και όχι σε ενότητες.

ΠΡΟΕΔΡΕΥΩΝ (Παναγιώτης Ν.Κρητικός): Θα προχωρήσουμε στη συζήτηση των ενοτήτων με την άνεση του χρόνου που υπάρχει. Θα συζητήσουμε τα άρθρα 15 και 16 μαζί ως μια ενότητα και τα υπόλοιπα άρθρα ως μια άλλη ενότητα. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Αρχίζουμε τη συζήτηση του νομοσχεδίου στις 8.30'. Αυτό σημαίνει ότι η συνεδρίαση θα συνεχιστεί μέχρι να ολοκληρωθεί με άνεση η διαδικασία και επί των τροπολογιών. Το λέω αυτό για να μην πείτε στις 12 η ώρα ότι θα σταματήσετε τη συνεδρίαση.

ΠΡΟΕΔΡΕΥΩΝ (Παναγιώτης Ν.Κρητικός): Περατώνεται σε κάποιο σημείο, την 12η, -έτσι λέει ο Κανονισμός- η συζήτηση του νομοσχεδίου. Βεβαίως, ένας εύλογος χρόνος μικρός περί την 12η θα υπάρξει. Δεν πρόκειται να κηρυχθεί περαιωμένη η συζήτηση αμέσως στη 12η, αλλά όχι σε απεριόριστο χρόνο. Δεν έχει γίνει ποτέ αυτό.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, η Αντιπολίτευση έχει δείξει κατανόηση για τη συζήτηση αυτού του νομοσχεδίου σε βαθμό παρεξηγήσεως. 

Θα ήθελα να σας παρακαλέσω, επειδή οι προηγούμενες συνεδριάσεις έφθασαν και μέχρι την 1.30' πρωινή όπως και χθες, να γίνει το ίδιο και σήμερα, να ακολουθηθεί η ίδια διαδικασία. Η συζήτηση θα εξελιχθεί ομαλά, μέχρι να τελειώσουμε, εφ'όσον το Προεδρείο επιμένει σε πέντε συνεδριάσεις να εξαντλήσει τη συζήτηση αυτού του σημαντικού νομοθετήματος. Το λέω από τώρα και συνεννοηθείτε με τον Πρόεδρο του Σώματος, διότι τροπολογίες την 12η νυκτερινή με ριπή πολυβόλου, εμείς δεν πρόκειται να δεχθούμε. Το εξηγούμε από τώρα, για να έχουμε καλούς λογαριασμούς.

ΠΡΟΕΔΡΕΥΩΝ (Παναγιώτης Ν.Κρητικός): Σας απάντησα, κύριε Σιούφα. Ο εύλογος χρόνος θα υπάρξει, δεν πρόκειται όμως να πάμε σε εξαντλητική συζήτηση, δεδομένου ότι και αύριο είναι πρωινή η συνεδρίαση. Καταλαβαίνω ότι αν υπάρξει κάποιο ενδιαφέρον, μέχρι την 12.30' ή και την 1.00' που πήγε και χθες, θα πάμε και σήμερα.

ΔΗΜΗΤΡΙΟΣ ΣΙΟΥΦΑΣ: Ο Κανονισμός δεν θα εφαρμόζεται λεόντεια, κύριε Πρόεδρε, μόνο προς την πλευρά του Προεδρείου. Θα εφαρμόζεται ισότιμα και προς την πλευρά των Βουλευτών.

ΠΡΟΕΔΡΕΥΩΝ(Παναγιώτης Ν.Κρητικός): Σας εξήγησα και έδειξε και το Προεδρείο κατανόηση στην πρότασή σας. Σεις παρατείνετε επί διαδικαστικού θέματος τη συζήτηση, ενώ επικαλεσθήκατε ότι έχουμε προχωρήσει και λίγο παραπάνω τον Κοινοβουλευτικό 'Ελεγχο, ο οποίος είναι αντικείμενο της Βουλής βεβαίως και κυρίως της Αντιπολίτευσης. Μη διαμαρτύρεσθε λοιπόν γιατί φθάσαμε στις 20.30'.

Ορίστε, κύριε Γεωργιάδη έχετε το λόγο.

ΘΕΟΔΩΡΟΣ ΓΕΩΡΓΙΑΔΗΣ: Κύριε Πρόεδρε, κύριοι συνάδελφοι, θα είμαι σύντομος και πάλι σ'αυτήν την ενότητα. Το συζητούμενο άρθρο 15 κατά τη γνώμη μου περιέχει ουσιαστικά θέματα που αφορούν τη νομαρχιακή αυτοδιοίκηση. Θα αναφερθώ σύντομα σε ορισμένα από τα βασικότερα απ'αυτά, τα οποία είναι τα εξής:

Στην παράγραφο 5, η συγκρότηση από το νομαρχιακό συμβούλιο επιτροπής για μελέτη και εισήγηση θεμάτων της αρμοδιότητας της Νομαρχιακής Αυτοδιοίκησης. Οι επιτροπές αυτές, προεδρεύονται από το νομαρχιακό σύμβουλο που ορίζεται με την απόφαση της συγκρότησης ενώ παράλληλα μετέχει σ'αυτές και ένας εκπρόσωπος της μειοψηφίας.

Η παράγραφος 7, ρυθμίζει θέματα μετακίνησης των νομαρχών, των βοηθών νομαρχών, των προέδρων και των μελών των νομαρχιακών συμβουλίων και των νομαρχιακών επιτροπών και των επαρχιακών συμβουλίων, οι οποίοι με απόφαση των νομαρχιακών επιτροπών, μπορούν να μετακινούνται έξω από την έδρα τους για εκτέλεση υπηρεσίας στο εσωτερικό και στο εξωτερικό, ύστερα από απόφαση του νομαρχιακού συμβουλίου.

Επίσης, οι πρόεδροι και τα μέλη των συμβουλίων των ενιαίων νομαρχιακών αυτοδιοικήσεων, μπορούν να μετακινούνται έξω από την έδρα τους για εκτέλεση υπηρεσίας στο εσωτερικό και το εξωτερικό, ύστερα από απόφαση τριμελούς επιτροπής. Σε όλους τους πιο πάνω που μετακινούνται, καταβάλλεται ημερήσια αποζημίωση και έξοδα διανυκτέρευσης για το εσωτερικό και το εξωτερικό σύμφωνα με τις διατάξεις του ν.2346/95 .

Στην παράγραφο 8, ορίζεται ότι καθήκοντα γραμματέα του νομαρχιακού συμβουλίου και της νομαρχιακής επιτροπής καθώς και των επαρχιακών συμβουλίων, ασκούν υπάλληλοι της νομαρχιακής αυτοδιοίκησης, οι οποίοι ορίζονται με τους αναπληρωτές τους με απόφαση του νομάρχη. Καθήκοντα γραμματέα του συμβουλίου της ενιαίας νομαρχιακής αυτοδιοίκησης, ασκεί υπάλληλος αυτής, ο οποίος ορίζεται με τον αναπληρωτή του με απόφαση του Προέδρου. 

'Ενα άλλο θέμα που ρυθμίζει το άρθρο αυτό, αναφέρεται στη σύσταση νομαρχιακής επιτροπής. Είναι κάτι αντίστοιχο με τις δημαρχιακές επιτροπές. Και επειδή η πράξη απέδειξε ότι πράγματι οι δημαρχιακές αυτές επιτροπές λειτούργησαν πολύ σωστά, μεταφέρεται αυτό και στη νομαρχιακή αυτοδιοίκηση, γεγονός που θεωρώ ιδιαίτερα σημαντικό. 'Ετσι τροποποιείται το άρθρο 15 του προεδρικού διατάγματος 30/96 και ορίζεται ότι η νομαρχιακή επιτροπή, αποτελείται από τον Πρόεδρο και τέσσερα μέλη, όταν το νομαρχιακό συμβούλιο έχει μέχρι είκοσι πέντε μέλη και είναι η επιτροπή εξαμελής, όταν το νομαρχιακό συμβούλιο έχει τριάντα ένα μέλη και πάνω.

Μια άλλη καινοτομία είναι ότι περιορίζεται ο αριθμός των βοηθών νομαρχών και ορίζεται ότι στη Νομαρχιακή Αυτοδιοίκηση και το νομαρχιακό διαμέρισμα, το νομάρχη επικουρούν βοηθοί νομάρχες. 

Σελίδα 6295 

Στις νομαρχιακές αυτοδιοικήσεις και στα νομαρχιακά διαμερίσματα των οποίων το νομαρχιακό συμβούλιο έχει είκοσι ένα μέλη, το νομάρχη επικουρεί ένας μόνο βοηθός νομάρχη.

Στις νομαρχιακές αυτοδιοικήσεις και στα νομαρχιακά διαμερίσματα, των οποίων το νομαρχιακό συμβούλιο έχει μέχρι τριάντα ένα μέλη, καθώς και στις νομαρχιακές αυτοδιοικήσεις Κυκλάδων, Δωδεκανήσου και στα νομαρχιακά διαμερίσματα Δράμας και Ξάνθης ορίζονται δυο βοηθοί νομάρχες. Στις νομαρχιακές αυτοδιοικήσεις και στα νομαρχιακά διαμερίσματα, των οποίων το νομαρχιακό συμβούλιο έχει τριάντα ένα μέλη, ορίζονται τρείς βοηθοί νομάρχες. Στη νομαρχιακή αυτοδιοίκηση Θεσσαλονίκης και στα νομαρχιακά διαμερίσματα Αθηνών, Πειραιώς ορίζονται τέσσεροι βοηθοί νομάρχες.

Στους βοηθούς νομάρχες καταβάλλεται το 50% των εξόδων παράστασης του νομάρχη. Ο βοηθός νομάρχη, που αναπληρώνει το νομάρχη για χρονικό διάστημα μεγαλύτερο του μηνός, μόνο τότε λαμβάνει το σύνολο των εξόδων παράστασης του νομάρχη. Στους βοηθούς νομάρχες δεν καταβάλλονται έξοδα κίνησης για μετακινήσεις τους μέσα στο νομό, με εξαίρεση τις νομαρχιακές αυτοδιοικήσεις με περισσότερα από ένα νησιά.

Παρακάτω αναφέρεται ότι το νομάρχη, όταν απουσιάζει ή κωλύεται ή έχει τεθεί σε αργία ή υπάρχει κενή θέση, αναπληρώνει ένας από τους βοηθούς νομάρχες με τη σειρά που έχουν οριστεί.

Σε κάθε νομαρχιακή αυτοδιοίκηση και σε κάθε νομαρχιακό διαμέρισμα, καθώς και σε κάθε κεντρική υπηρεσία της ενιαίας νομαρχιακής αυτοδιοίκησης προβλέπεται επίσης, ένα πενταμελές υπηρεσιακό συμβούλιο, το οποίο συγκροτείται με απόφαση του νομάρχη ή του Προέδρου της ενιαίας νομαρχιακής αυτοδιοίκησης και ορίζονται ποια είναι τα μέτρα αυτά και ποιες είναι οι αρμοδιότητες της επιτροπής αυτής.

Αυτά είναι τα κυριότερα θέματα που ρυθμίζει το άρθρο 15.

Κύριε Πρόεδρε, δεν θα σταθώ πολύ στο άρθρο 16, γιατί είναι ένα άρθρο που ρυθμίζει τυπικά θέματα καθορίζοντας ποιες είναι οι αρχές που χορηγούν την επισημείωση που προβλέπεται στα άρθρα 3 και 6 της Σύμβασης της Χάγης στα δημόσια έγγραφα. Αναφέρει επί λέξει τα εξής: "Ως αρχές για τη χορήγηση της επισημείωσης που προβλέπεται στα άρθρα 3 και 6 της Σύμβασης της Χάγης και ειδικότερα για τα διοικητικά έγγραφα που εκδίδονται από τις δημόσιες πολιτικές υπηρεσίες που έχουν την έδρα τους στην περιφέρεια του νομού ή της νομαρχίας ή από τα εποπτευόμενα από το Γενικό Γραμματέα περιφέρειας νομικά πρόσωπα, τα έγγραφα των νομαρχιακών αυτοδιοικήσεων και των Οργανισμών Τοπικής Αυτοδιοίκησης πρώτου βαθμού, καθώς και τα έγγραφα των ληξιαρχείων, ορίζονται: Ο νομάρχης για όλα τα έγγραφα των υπηρεσιών της νομαρχιακής αυτοδιοίκησης και ο Γενικός Γραμματέας της Περιφέρειας για τα έγγραφα των δημόσιων πολιτικών υπηρεσιών του νομού ή της νομαρχίας, που δεν περιέρχονται στην αρμοδιότητα της νομαρχιακής αυτοδιοίκησης καθώς και των Νομικών Προσώπων Δημοσίου Δικαίου, των Οργανισμών Τοπικής Αυτοδιοίκησης πρώτου βαθμού και των ληξιαρχείων".

Αυτά είχα να πω, κύριε Πρόεδρε, θεωρώντας τα παραπάνω άρθρα πλήρως εμπεριστατωμένα.

ΠΡΟΕΔΡΕΥΩΝ (Παναγιώτης Ν. Κρητικός): Πριν δώσω το λόγο στον κύριο Παυλόπουλο, θα παρακαλέσω τον κύριο Υπουργό να κάνει κάποιες βελτιώσεις, τροποποιήσεις επί των συζητουμένων άρθρων, για να έχουμε πλήρη την εικόνα και το περιεχόμενο των άρθρων.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο άρθρο 15 παρ. 14 προστίθενται τα εξής:

"Επιτρέπεται η μετάταξη υπαλλήλων του Εθνικού Οργανισμού Πρόνοιας σε υπηρεσίες των νομαρχιακών αυτοδιοικήσεων. 

Η μετάταξη γίνεται, ύστερα από αίτηση των ενδιαφερομένων, με κοινή απόφαση των Υπουργών Εσωτερικών Δημόσιας Διοίκησης και Αποκέντρωσης και Υγείας και Πρόνοιας, η οποία εκδίδεται μετά σύμφωνη γνώμη των αρμόδιων υπηρεσιακών συμβουλίων και του αρμόδιου συλλογικού οργάνου διοίκησης του Εθνικού Οργανισμού Πρόνοιας. 

Οι μετατασσόμενοι πρέπει να έχουν τα γενικά και ειδικά προσόντα του κλάδου στον οποίο μετατάσσονται. Η μετάταξη γίνεται σε κενή θέση με το βαθμό και το μισθολογικό κλιμάκιο που κατέχει ο μετατασσόμενος με την τυχόν διατηρούμενη σε αυτόν προσωπική διαφορά. 

Οι μετατασσόμενοι διατηρούν το ασφαλιστικό και συνταξιοδοτικό καθεστώς που έχουν πριν τη μετάταξη".

Στο άρθρο 15 παρ. 18 προστίθενται τα εξής:

"Σε όλως εξαιρετικές ή απρόβλεπτες ή έκτακτες περιπτώσεις επιτρέπεται η απασχόληση προσωπικού που υπηρετεί στις Νομαρχιακές Αυτοδιοικήσεις πέραν του κανονικού ωραρίου ή κατά τις Κυριακές και εξαιρέσιμες ημέρες ή κατά τις νυκτερινές ώρες, εφαρμοζομένων κατ' αναλογία των διατάξεων του άρθρου 18 παρ. 2 και 3 του ν. 2470/1997 (Α' 40). Τις αρμοδιότητες του αρμόδιου Υπουργού ασκεί ο αρμόδιος Γενικός Γραμματέας Περιφέρειας".

Στο άρθρο 15 παράγραφος 32, προστίθεται περίπτωση Θ', ως εξής: "Θ'. Αποφασίζει για την πρόσληψη δικηγόρου και για την ανάκληση της πληρεξουσιότητάς του, όταν δεν έχει προσληφθεί δικηγόρος με μηνιαία αντιμισθία ή ο προσληφθείς δεν έχει δικαίωμα παράστασης στο δικαστήριο που είναι διάδικος η Νομαρχιακή Αυτοδιοίκηση. Η αμοιβή του δικηγόρου στις περιπτώσεις αυτές ορίζεται σύμφωνα με τις διατάξεις του Κώδικα περί Δικηγόρων, όπως ισχύουν κάθε φορά, με βάση πίνακα αμοιβών που ελέγχεται ως προς το κανονικό των αμοιβών και θεωρείται από τον Πρόεδρο του οικείου Δικηγορικού Συλλόγου, ή με τελεσίδικη απόφαση του αρμόδιου δικαστηρίου". 

Στο άρθρο 15, η παράγραφος 37 αντικαθίσταται ως εξής: "37. Οι διατάξεις των παραγράφων 24 έως και 36 του παρόντος, ισχύουν από 1ης Ιανουαρίου 1998.

Οι νομαρχιακές επιτροπές που έχουν συγκροτηθεί για τη δεύτερη διετία της διανυόμενης νομαρχιακής περιόδου, λειτουργούν μέχρι 31 Δεκεμβρίου 1997.

Η νομαρχιακή επιτροπή της παραγράφου 25 εκλέγεται τον Ιανουάριο 1998 και λειτουργεί μόνο κατά το τελευταίο έτος της διανυόμενης νομαρχιακής περιόδου. 

Οι βοηθοί νομάρχες ορίζονται τον Ιανουάριο 1998 για το υπόλοιπο διάστημα μέχρι τη λήξη της διανυόμενης νομαρχιακής περιόδου".

Στο άρθρο 15, η παράγραφος 40 αντικαθίσταται ως εξής: "Το προσωπικό που υπηρετεί σε θέση προϊσταμένου τμήματος ή διεύθυνσης των Nομαρχιακών Aυτοδιοικήσεων και έχει οριστεί με απόφαση του νομάρχη και όχι του οικείου υπηρεσιακού συμβουλίου και πληροί τις προϋποθέσεις των παραγράφων 6 και 7 του άρθρου 36 του ν. 2190/1994, δικαιούται του επιδόματος θέσης, κατά παρέκκλιση των κειμένων διατάξεων και μέχρι την επιλογή προϊσταμένου κατά τις διατάξεις του ν. 2190/1994 και πάντως για χρονικό διάστημα όχι μεγαλύτερο των έξι μηνών από τη δημοσίευση του παρόντος".

Στο άρθρο 18 παράγραφος 7 προστίθεται εδάφιο ως εξής: "Στους υπαλλήλους που κατά τη δημοσίευση του νόμου αυτού ασκούν καθήκοντα αναπληρωτή προϊσταμένου οργανικής μονάδας Διεύθυνσης ή Τμήματος, σύμφωνα με τις διατάξεις του άρθρου 13 του ν. 1586/1986, όπως ισχύει, καταβάλλεται το επίδομα θέσης για χρονικό διάστημα μέχρι 31.12.1997".

Στο άρθρο 20 παράγραφος 2, μετά τη φράση "οι οποίες συγκροτούνται κάθε φορά", προστίθενται τα εξής: "με απόφαση του οικείου Υπουργού". 

Επίσης, στο άρθρο 20 παράγραφος 2, μετά τη φράση "Σε κάθε ομάδα διοίκησης έργου ορίζεται", προστίθενται τα εξής: "με την πιο πάνω απόφαση". 

Το πρώτο εδάφιο του άρθρου 21 αντικαθίσταται ως εξής: "Η ισχύς των διατάξεων του Μέρους Πρώτου του παρόντος νόμου, αρχίζει από 1ης Σεπτεμβρίου 1997, με εξαίρεση τις διατάξεις του πέμπτου εδαφίου της παραγράφου 1 και της παραγράφου 3 του άρθρου 2 και της παραγράφου 4 του άρθρου 3, που ισχύουν από τη δημοσίευσή του". 

Στο άρθρο 18 προστίθεται η παράγραφος 26, ως εξής: "Συνιστάται Επιτροπή Κώδικα Διοικητικής Διαδικασίας, κατά το άρθρο 76 παράγραφος 6 του Συντάγματος. 'Εργο της Επιτροπής είναι η αναθεώρηση και συμπλήρωση του Κώδικα Διοικητικής Διαδικασίας, που καταρτίσθηκε από τη Νομοπαρασκευαστική Επιτροπή, η οποία συγκροτήθηκε, σύμφωνα με το άρθρο 8, παράγραφος 1 του ν. 2225/1994 και με την απόφαση αριθμ. 3619/20.10.1994 του Υπουργού Προεδρίας της Κυβέρνησης.

Σελίδα 6296 

Η Επιτροπή συγκροτείται με απόφαση του Υπουργού Εσωτερικών, Δημόσιας Διοίκησης και Αποκέντρωσης από έναν καθηγητή Διοικητικού Δικαίου του τμήματος Νομικής του Πανεπιστημίου Αθηνών, ή από έναν ανώτερο ή ανώτατο δικαστικό λειτουργό εν ενεργεία ή συνταξιούχο, ως πρόεδρο και από δέκα πέντε μέλη τα οποία μπορεί να είναι μέλη του Συμβουλίου Επικρατείας εν ενεργεία ή συνταξιούχοι μέλη των τακτικών διοικητικών δικαστηρίων, μέλη ΔΕΠ Ανωτάτων Εκπαιδευτικών Ιδρυμάτων, επιστήμονες κάτοχοι διδακτορικού διπλώματος στο Δημόσιο Δίκαιο. Στην Επιτροπή αυτή μπορεί να αποσπώνται ή να διατίθενται με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του καθ' ύλην αρμόδιου Υπουργού ως υπεράριθμα μέλη της Επιτροπής, υπάλληλοι του δημόσιου τομέα, όπως αυτός οριοθετείτο πριν από τη θέση σε ισχύ του άρθρου 51 παράγραφος 1 του ν. 1892/1990.

Με την απόφαση συγκρότησης της Επιτροπής ορίζεται και ο χρόνος περάτωσης του έργου, ο οποίος σε εξαιρετικές περιπτώσεις δύναται να παρατείνεται με όμοια απόφαση.

Στο άρθρο 19 προστίθενται οι εξής διατάξεις ως παρ. 8:

"8. Αυτοκίνητα-οχήματα κυριότητας του Δημοσίου, που έχουν αποσυρθεί από την κυκλοφορία και έχουν συλλεκτική ή ιστορική ή εκπαιδευτική αξία, επιτρέπεται να παραχωρούνται κατά χρήση σε νομικά πρόσωπα δημοσίου δικαίου (ΝΠΔΔ), Οργανισμούς Τοπικής Αυτοδιοίκησης πρώτου και δευτέρου βαθμού (ΟΤΑ) και νομικά πρόσωπα ιδιωτικού δικαίου (ΝΠΙΔ) που επιδιώκουν πολιτιστικούς σκοπούς, για τη δημιουργία μουσείου ή εκθέσεων ή ένταξή τους σε υφιστάμενο μουσείο ή έκθεση. Η παραχώρηση ενεργείται, ύστερα από σχετικό αίτημα του ενδιαφερόμενου φορέα και γνωμοδότηση της Επιτροπής της παρούσας παραγράφου, με απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών. Η απόφαση αυτή εκδίδεται κατά παρέκκλιση των ισχυουσών διατάξεων. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, καθορίζονται οι όροι της παραχώρησης, η διάρκειά της, τα δικαιώματα και οι υποχρεώσεις του Δημοσίου και του νομικού προσώπου προς το οποίο η παραχώρηση, η διαδικασία αποδοχής της παραχώρησης, η παράδοση και η παραλαβή και κάθε άλλη σχετική λεπτομέρεια.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής, κ. ΛΟΥΚΑΣ ΑΠΟΣΤΟΛΙΔΗΣ.)

Συνίσταται στο Υπουργείο Εσωτερικών, Δημόσιας Διοίκησης και Αποκέντρωσης Επιτροπή που συγκροτείται με απόφαση του Υπουργού Εσωτερικών, Δημόσιας Διοίκησης και Αποκέντρωσης, αποτελούμενη από εκπροσώπους των συναρμοδίων Υπουργείων, του ΟΔΔΥ, του Δήμου ή Κοινότητας της έδρας του φορέα του Μουσείου και έναν εκπρόσωπο της πιο αντιπροσωπευτικής Λέσχης Κλασσικών Μεταφορικών Μέσων. Στην Επιτροπή μετέχει και εκπρόσωπος του φορέα στον οποίο παραχωρούνται κάθε φορά τα αυτοκίνητα.'Εργο της Επιτροπής είναι η γνωμοδότηση για τα αυτοκίνητα-οχήματα που παρουσιάζουν συλλεκτικό, εκπαιδευτικό ή ιστορικό ενδιαφέρον, για τη δυνατότητα του φορέα που αιτείται την παραχώρηση να επιτελέσει το σκοπό του Μουσείου ή της έκθεσης και για την τήρηση των όρων παραχώρησης, καθώς και η εισήγηση για τον πιο αποτελεσματικό τρόπο λειτουργίας του Μουσείου ή της έκθεσης αυτοκινήτων-οχημάτων. Επίσης, η Επιτροπή παρακολουθεί αν τηρούνται οι όροι της παραχώρησης ως και οι τυχόν άλλοι όροι που έχουν τεθεί για τη λειτουργία του Μουσείου ή της έκθεσης και εισηγείται στον Υπουργό Εσωτερικών τη λήψη των ενδεικνυομένων κατά περίπτωση μέτρων.

Στο άρθρο 20 προστίθεται η εξής διάταξη ως παρ. 6:

"6. Στο άρθρο 9 του π.δ. 22/1990 μετά τη φράση "ΤΕ 21 ιατρικών εργαστηρίων" προστίθεται η φράση "ΤΕ 22 Διοίκησης Μονάδων Τοπικής Αυτοδιοίκησης".

Θα τα καταθέσω στα Πρακτικά:

(Στο σημείο αυτό, ο Υπουργός κ. Λ. Παπαδήμας δίνει στα Πρακτικά τις σχετικές διορθώσεις, που έχουν ως εξής:

"27. Στο άρθρο 15 παραγρ. 14 προστίθενται τα εξής:

Επιτρέπεται η μετάταξη υπαλλήλων του Εθνικού Οργανισμού Πρόνοιας σε υπηρεσίες των νομαρχιακών αυτοδιοικήσεων.

Η μετάταξη γίνεται, ύστερα από αίτηση των ενδιαφερομένων, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, η οποία εκδίδεται μετά σύμφωνη γνώμη των αρμόδιων υπηρεσιακών συμβουλίων και του αρμόδιου συλλογικού οργάνου διοίκησης του Εθνικού Οργανισμού Πρόνοιας.

Οι μετατασσόμενοι πρέπει να έχουν τα γενικά και ειδικά προσόντα του κλάδου στον οποίο μετατάσσονται. Η μετάταξη γίνεται σε κενή θέση με το βαθμό και το μισθολογικό κλιμάκιο που κατέχει ο μετατασσόμενος με την τυχόν διατηρούμενη σε αυτόν προσωπική διαφορά.

Οι μετατασσόμενοι διατηρούν το ασφαλιστικό και συνταξιοδοτικό καθεστώς που είχαν πριν την μετάταξη.

28. Στο άρθρο 15 παράγρ. 18 προστίθενται τα εξής:

Σε όλως εξαιρετικές ή απρόβλεπτες ή έκτακτες περιπτώσεις επιτρέπεται η απασχόληση προσωπικού που υπηρετεί στις νομαρχιακές αυτοδιοικήσεις πέραν του κανονικού ωραρίου ή κατά τις Κυριακές και εξαιρέσιμες ημέρες ή κατά τις νυκτερινές ώρες, εφαρμοζομένων κατ' αναλογία των διατάξεων του άρθρου 18 παρ. 2 και 3 του ν. 2470/1997 (Α' 40). Τις αρμοδιότητες του αρμόδιου Υπουργού ασκεί ο αρμόδιος γενικός Γραμματέας Περιφέρειας.

29. Στο άρθρο 15 παράγρ. 32 προστίθεται περίπτωση θ', ως εξής:

"θ'. Αποφασίζει για την πρόσληψη δικηγόρου και για την ανάκληση της πληρεξουσιότητάς του, όταν δεν έχει προσληφθεί δικηγόρος με μηνιαία αντιμισθία ή ο προσληφθείς δεν έχει δικαίωμα παράστασης στο δικαστήριο που είναι διάδικος η Νομαρχιακή Αυτοδιοίκηση. Η αμοιβή του δικηγόρου στις περιπτώσεις αυτές ορίζεται σύμφωνα με τις διατάξεις του Κώδικα περί δικηγόρων, όπως ισχύουν κάθε φορά, με βάση πίνακα αμοιβών που ελέγχεται, ως προς το κανονικό των αμοιβών και θεωρείται από τον Πρόεδρο του οικείου δικηγορικού Συλλόγου ή με τελεσίδικη απόφαση του αρμόδιου δικαστηρίου".

30. Στο άρθρο 15 η παράγραφος 37 αντικαθίσταται ως εξής:

"37. Οι διατάξεις των παραγράφων 24 έως και 36 του παρόντος ισχύουν από 1ης Ιανουαρίου 1998.

Οι νομαρχιακές επιτροπές που έχουν συγκροτηθεί για τη δεύτερη διετία της διανυόμενης νομαρχιακής περίοδου λειτουργούν μέχρι 31 Δεκεμβρίου 1997.

Η νομαρχιακή επιτροπή της παραγράφου 25 εκλέγεται τον Ιανουάριο 1998 και λειτουργεί μόνο κατά το τελευταίο έτος της διανυόμενης νομαρχιακής περιόδου.

Οι βοηθοί νομάρχες ορίζονται τον Ιανουάριο 1998 για το υπόλοιπο διάστημα μέχρι τη λήξη της διανυόμενης νομαρχιακής περιόδου.

31. Στο άρθρο 15 η παράγρ. 40 αντικαθίσταται ως εξής:

"Το προσωπικό που υπηρετεί σε θέση προϊσταμένου τμήματος ή διεύθυνσης των νομαρχιακών αυτοδιοικήσεων που έχει ορισθεί με απόφαση του νομάρχη και όχι του οικείου υπηρεσιακού συμβουλίου και πληροί της προϋποθέσεις των παρ. 6 και 7 του άρθρου 36 του ν. 2190/1994 δικαιούται του επιδόματος θέσης κατά παρέκκλιση των κειμένων διατάξεων και μέχρι την επιλογή προϊσταμένου κατά τις διατάξεις του ν. 2190/1994 και πάντως για χρονικό διάστημα όχι μεγαλύτερο των έξι μηνών από τη δημοσίευση του παρόντος".

32. Στο άρθρο 18 παράγρ. 7 προστίθεται εδάφιο ως εξής:

"Στους υπαλλήλους που κατά τη δημοσίευση του νόμου αυτού ασκούν καθήκοντα αναπληρωτή προϊσταμένου οργανικής μονάδας Διεύθυνσης ή Τμήματος σύμφωνα με τις διατάξεις του άρθρου 13 του ν. 1586/1986, όπως ισχύει, καταβάλλεται το επίδομα θέσης για χρονικό διάστημα μέχρι 31/12/1997.

33. Στο άρθρο 20 παράγρ. 2 μετά τη φράση "οι οποίες συγκροτούνται κάθε φορά" προστίθενται τα εξής:

"με απόφαση του οικείου Υπουργού".

Επίσης, στο άρθρο 20 παράγρ. 2 μετά τη φράση "Σε κάθε ομάδα διοίκησης έργου ορίζεται" προστίθενται τα εξής:

"με την πιο πάνω απόφαση".

Σελίδα 6297 

34. Το πρώτο εδάφιο του άρθρου 21 αντικαθίσταται ως εξής:

"Η ισχύς των διατάξεων του Μέρους Πρώτου του παρόντος νόμου αρχίζει από 1ης Σεπτεμβρίου 1997, με εξαίρεση τις διατάξεις του πέμπτου εδαφίου της παραγρ. 1 και παρ. 3 του άρθρου 2 και της παρ. 4 του άρθρου 3 που ισχύουν από τη δημοσίευσή του".

'Αρθρο 18 (Λοιπές Διατάξεις)

ΑΝΑΔΙΑΤΥΠΩΣΗ

Παράγραφος 26:

Συνιστάται Επιτροπή Κώδικα Διοικητικής Διαδικασίας, κατά το άρθρο 76 παρ. 6 του Συντάγματος. 'Εργο της Επιτροπής είναι η αναθεώρηση και συμπλήρωση του Κώδικα Διοικητικής Διαδικασίας που καταρτίστηκε από την νομοπαρασκευαστική Επιτροπή η οποία συγκροτήθηκε σύμφωνα με το άρθρο 8 παρ. 1 ν. 2225/1994 και με την απόφαση αριθμ. 3619/20-10-1994 του Υπουργού Προεδρίας της Κυβέρνησης.

Η Επιτροπή συγκροτείται με απόφαση του Υπουργού Εσωτερικών Δημόσιας Διοίκησης και Αποκέντρωσης από έναν καθηγητή Διοικητικού Δικαίου του τμήματος Νομικής του Πανεπιστημίου Αθηνών ή από έναν ανώτερο ή ανώτατο δικαστικό λειτουργό εν ενεργεία ή συνταξιούχος, ως πρόεδρο και έως 15 μέλη τα οποία μπορεί να είναι μέλη του Συμβουλίου επικρατείας εν ενεργεία ή συνταξιούχους μέλη των τακτικών διοικητικών δικαστηρίων, μέλη ΔΕΠ ανώτατων εκπαιδευτικών ιδρυμάτων, επιστήμονες κάτοχοι διδακτορικού διπλώματος στο δημόσιο δίκαιο. Στην επιτροπή αυτή μπορεί να αποσπώνται ή να διατίθενται, με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης, και του καθ' ύλην αρμόδιου Υπουργού ως υπεράριθμα μέλη της Επιτροπής, υπάλληλοι του δημόσιου τομέα όπως αυτός οριοθετείτο πριν τη θέση σε ισχύ του άρθρου 51 παρ. 1 του ν. 1892/1990. Με την απόφαση συγκρότησης της Επιτροπής ορίζεται και ο χρόνος περάτωσης του έργου, ο οποίος σε εξαιρετικές περιπτώσεις δύναται να παρατείνεται με όμοια απόφαση.

Στο άρθρο 19 προστίθενται οι εξής διατάξεις ως παρ. 8:

"8. Αυτοκίνητα-οχήματα κυριότητας του Δημοσίου, που έχουν αποσυρθεί από την κυκλοφορία και έχουν συλλεκτική ή ιστορική ή εκπαιδευτική αξία, επιτρέπεται να παραχωρούνται κατά χρήση σε νομικά πρόσωπα δημοσίου δικαίου (ΝΠΔΔ), Οργανισμούς τοπικής αυτοδιοίκησης πρώτου και δεύτερου βαθμού (ΟΤΑ) και νομικά πρόσωπα ιδιωτικού δικαίου (ΝΠΙΔ), που επιδιώκουν πολιτιστικούς σκοπούς, για τη δημιουργία μουσείου ή εκθέσεων ή ένταξή τους σε υφιστάμενο μουσείο ή έκθεση. Η παραχώρηση ενεργείται, ύστερα από σχετικό αίτημα του ενδιαφερόμενου φορέα και γνωμοδότηση της Επιτροπής της παρούσας παραγράφου, με απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών. Η απόφαση αυτή εκδίδεται κατά παρέκκλιση των ισχυουσών διατάξεων. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, καθορίζονται οι όροι της παραχώρησης, η διάρκειά της, τα δικαιώματα και οι υποχρεώσεις του Δημοσίου και του νομικού προσώπου προς το οποίο η παραχώρηση, η διαδικασία αποδοχής της παραχώρησης, η παράδοση και η παραλαβή και κάθε άλλη σχετική λεπτομέρεια.

Συνιστάται στο Υπουργείο Εσωτερικών, Δημόσιας Διοίκησης και Αποκέντρωσης Επιτροπή που συγκροτείται με απόφαση του Υπουργού Εσωτερικών, Δημόσιας Διοίκησης και Αποκέντρωσης αποτελούμενη από εκπροσώπους των συναρμοδίων υπουργείων, του ΟΔΔΥ, του δήμου ή κοινότητας της έδρας του φορέα του Μουσείου και ένα εκπρόσωπο της πιο αντιπροσωπευτικής Λέσχης Κλασσικών Μεταφορικών Μέσων. Στην επιτροπή μετέχει και εκπρόσωπος του φορέα στον οποίο παραχωρούνται κάθε φορά τα αυτοκίνητα. 'Εργο της Επιτροπής είναι η γνωμοδότηση για τα αυτοκίνητα - οχήματα που παρουσιάζουν συλλεκτικό, εκπαιδευτικό ή ιστορικό ενδιαφέρον, για τη δυνατότητα του φορέα που αιτείται την παραχώρηση να επιτελέσει το σκοπό του μουσείου ή της έκθεσης και για την τήρηση των όρων παραχώρησης, καθώς και η εισήγηση για τον πιο αποτελεσματικό τρόπο λειτουργίας του μουσείου ή της έκθεσης αυτοκινήτων - οχημάτων. Επίσης η Επιτροπή παρακολουθεί αν τηρούνται οι όροι της παραχώρησης ως και οι τυχόν άλλοι όροι που έχουν τεθεί για τη λειτουργία του Μουσείου ή της έκθεσης και εισηγείται στον Υπουργό Εσωτερικών τη λήψη των ενδεικνυομένων κατά περίπτωση μέτρων.

Στο άρθρο 20 προστίθεται η εξής διάταξης ως παρ. 6:

"6. Στο άρθρο 9 του π.δ. 22/1990 μετά την φράση "ΤΕ 21 ιατρικών εργαστηρίων" προστίθεται η φράση "ΤΕ 22 Διοίκησης Μονάδων Τοπικής Αυτοδιοίκησης".

ΑΧΙΛΛΕΥΣ ΚΑΝΤΑΡΤΖΗΣ: Σε μας θα δοθούν;

ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, νομίζω ότι αυτά έχουν διανεμηθεί.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης & Αποκέντρωσης): Κύριε Πρόεδρε, εκτός από τα τελευταία...

ΠΡΟΕΔΡΕΥΩΝ (Λουκάς Αποστολίδης):'Ο,τι δεν έχει διανεμηθεί, θα παρακαλέσω να διανεμηθεί στους συναδέλφους και να κατατεθεί για τα Πρακτικά.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης & Αποκέντρωσης): Θα μοιραστούν. Τα υπόλοιπα, έχουν μοιραστεί, θα ξαναμοιραστούν.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα μου επιτρέψετε να μην μπω σχεδόν καθόλου στην ουσία αυτών των δυο άρθρων και ιδίως του 15 και του 16. Και το κάνω συνειδητά, που δεν μπαίνω στην ουσία, μολονότι η ηγεσία του Υπουργείου δεν παρακολουθεί. Εν πάση περιπτώσει και αν παρακολουθούσε, δεν νομίζω πως θα έβγαινε τίποτε περισσότερο, επιμένω σ'αυτό.

Κυρίες και κύριοι συνάδελφοι, θα παρακαλέσω ιδίως τους εξ ημών νομικούς να ρίξετε μία ματιά στη νομοτεχνική κατάστρωση του άρθρου 15, το οποίο περιέχει σαράντα παραγράφους.'Εχετε ποτέ θυμηθεί σε αντίστοιχο άρθρο το οποίο να έχει σαράντα παραγράφους. Τονίζω ότι κάθε μία απ'αυτές τροποποιεί διατάξεις επιμέρους σχεδίων νόμων, επιμέρους προεδρικών διαταγμάτων, τα οποία αφορούν διαφορετικά αντικείμενα χωρίς την παραμικρή ενότητα μεταξύ τους, με μόνο συνδετικό κρίκο το γεγονός ότι αναφέρονται σε θέματα νομαρχιακής αυτοδιοίκησης.

Αυτό σε καμία περίπτωση δεν μπορεί να λέγεται νομοθετική λειτουργία. Απορώ αν ένας από μας είναι σε θέση να αντιληφθεί ποιά ενότητα υπάρχει σ'αυτό το άρθρο, τι περιλαμβάνει και που αποβλέπει;

Θα ήθελα μονάχα να σας πω ορισμένα παραδείγματα για να καταλάβετε τι σημαίνει αυτό το άρθρο. Επιγράφεται με τον κομψό τίτλο "Λειτουργικά ζητήματα Νομαρχιακών Αυτοδιοικήσεων".

Θα περίμενε λοιπόν κανείς ότι με τον τρόπο αυτό επιχειρείται να βελτιωθούν ορισμένα ζητήματα, τα οποία σχετίζονται με την οργάνωση και τη λειτουργία της νομαρχιακής αυτοδιοίκησης.

Στην ουσία, κυρίες και κύριοι συνάδελφοι, πρόκειται για τροποποιήσεις διατάξεων που η παλαιότερη από αυτές ψηφίστηκε το 1995 και η νεότερη στο τέλος του 1996.

Ξέρετε τί είναι αυτό το άρθρο; 'Ενα άρθρο με διορθώσεις ημαρτημένων. Τίποτα παραπάνω. 'Αρθρο που δείχνει την προχειρότητα με την οποία νομοθετήθηκαν. Είναι μία διόρθωση ημαρτημένων για διατάξεις, οι οποίες ψηφίστηκαν στο πόδι. Θα σας παρακαλέσω να ρίξετε μία ματιά μονάχα σ' αυτό το σημείο και να δείτε με ποιό τρόπο οι διατάξεις αυτές ψηφίστηκαν μέχρι σήμερα και με ποιό τρόπο οι διατάξεις αυτές επιχειρείται -υποτίθεται- αυτή τη στιγμή να βελτιωθούν. Πρόκειται για λεπτομέρειες λεπτομερειών, οι οποίες παρουσίασαν σαφώς προβλήματα στην πράξη μέσα σε ελάχιστο χρονικό διάστημα.

Εάν επιχειρούσα να κάνω συζήτηση αυτήν τη στιγμή, θα έπρεπε να πάρω μία-μία παράγραφο να τις αναλύσω λέγοντας γιατί η προηγούμενη ήταν εσφαλμένη και γιατί η τωρινή μπορεί να είναι εξίσου εσφαλμένη και ποιά είναι η φιλοσοφία, η οποία

Σελίδα 6298 

διέπει την κάθε μία. Καταλαβαίνετε ότι δεν θα μπορούσαμε να πάμε πάνω από τις πέντε πρώτες και αυτό θα ήταν ίσως πολύ.

Προκειμένου, λοιπόν, να συμπράξω και εγώ σ' αυτήν την προσπάθεια εμβαλωματικής ρύθμισης, την οποία επιχειρεί να εισαγάγει το άρθρο 15 και το άρθρο 16, προτιμώ να μην πω τίποτα παραπάνω λέγοντας μόνο ότι για τον τρόπο με τον οποίο έχει θεσπιστεί αυτή η διάταξη, η Νέα Δημοκρατία την καταψηφίζει. Και το θέτει σαν θέμα αρχής. Δεν είναι δυνατόν να νομοθετεί κανείς έτσι. Δεν μπορεί να υπάρχουν νομοθετικές παρατηρήσεις από την πλευρά του Κοινοβουλίου σε τέτοια θέματα και, επομένως, ο,τιδήποτε έλεγε κανείς σ' αυτό το θέμα ήταν σαν να συνέπραττε σ' αυτό το νομοτεχνικό ανοσιούργημα, το οποίο επιχειρείται. Απλά και μόνο αυτό το άρθρο με σαράντα ολόκληρες παραγράφους, που τροποποιούν σειρά νομοθετημάτων και διαταγμάτων, ας μείνει ένα μνημείο του τρόπου με τον οποίο η Κυβέρνηση επιχειρεί να ασκήσει τη νομοθετική της πρωτοβουλία.

Θα κάνω μόνο μία παρατήρηση, κυρίες και κύριοι συνάδελφοι, η οποία δεν έχει σχέση με το συγκεκριμένο σχέδιο, αλλά που δείχνει ότι θα μπορούσε η Κυβέρνηση να ρυθμίσει ορισμένα θέματα, τα οποία έχουν δημιουργήσει προβλήματα στην πράξη.

Ξέρετε ότι σε πολλές περιπτώσεις ύστερα από την παρεμβατική δραστηριότητα των Οργανισμών Τοπικής Αυτοδιοίκησης, δήμοι, κοινότητες, αλλά και Οργανισμοί Τοπικής Αυτοδιοίκησης δεύτερου βαθμού έχουν δημιουργήσει επιχειρήσεις ως νομικά πρόσωπα ιδιωτικού δικαίου του πάλαι ποτέ ευρύτερου δημόσιου τομέα. Αυτά τα νομικά πρόσωπα λειτουργούν κατά βάση με ιδιωτικοοικονομικά κριτήρια. Σε πολλές περιπτώσεις έχουν σωρευθεί χρέη από προηγούμενες διοικήσεις. Και συμβαίνει το εξής: Επειδή οι δήμαρχοι ή οι κοινοτάρχες εκ του νόμου γίνονται πρόεδροι των διοικητικών συμβουλίων αυτών των δημοτικών και κοινοτικών επιχειρήσεων έχουν τις ευθύνες από τους προκατόχους τους ακόμα και για χρέη, για οφειλές παραδείγματος χάριν, προς το ΙΚΑ ή προς άλλους οργανισμούς. Με αποτέλεσμα να κινδυνεύουν να παραπεμφθούν στα ποινικά δικαστήρια χωρίς να έχουν καμία ευθύνη εκ μόνου του λόγου ότι προϊστανται αυτών των οργανισμών. Και δεν προϊστανται, επειδή εκείνοι το θέλουν, αλλά επειδή η ιδιότητα του προέδρου της κοινότητας ή π.χ. του δημάρχου τους επιβάλλει και αυτήν την ιδιότητα.

'Εχω την εντύπωση ότι τέτοιου είδους κυρώσεις πρέπει να επιβάλονται μόνο από τη στιγμή κατά την οποία το όργανο εκείνο της τοπικής αυτοδιοίκησης, το οποίο πλήττεται έχει με πράξη ή παράλειψη συμπράξει σε κάτι τέτοιο. Αντικειμενική ευθύνη σε τέτοια πράγματα αντιτίθεται στην ίδια τη φύση της τοπικής αυτοδιοίκησης. Γιατί κάποιος θα αρνείται να γίνεται τοπικός άρχων με τον τρόπο αυτό εκ μόνου του φόβου ότι εκ του νόμου θα ηγείται ενός οργανισμού, ο οποίος είναι προβληματικός. 'Εχω την εντύπωση ότι η Κυβέρνηση, αντί να ασχολείται με μικρολεπτομέρειες σαν και αυτές που βλέπουμε, θα όφειλε να αγγίξει τέτοια θέματα, τα οποία πραγματικά αποτελούν αντικίνητρα για να ασχοληθούν ικανοί άνθρωποι με την Τοπική Αυτοδιοίκηση. 

Ευχαριστώ πολύ κύριε Πρόεδρε.

ΒΑΣΙΛΗΣ ΚΕΔΙΚΟΓΛΟΥ: Κύριε Παυλόπουλε, μου επιτρέπετε να πω κάτι;

ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο.

ΒΑΣΙΛΗΣ ΚΕΔΙΚΟΓΛΟΥ: 'Ηθελα να ρωτήσω τον κύριο συνάδελφο το εξής: Με το νόμο τροποποιούμε άρθρα διατάγματος; 

ΠΡΟΕΔΡΕΥΩΝ (Λουκάς Αποστολίδης): Με συγχωρείτε, κύριε Κανταρτζή.

Τι είπατε, κύριε Κεδίκογλου;

ΒΑΣΙΛΗΣ ΚΕΔΙΚΟΓΛΟΥ: 'Ηθελα να ρωτήσω τον κ. Παυλόπουλο ως ειδικό επιστήμονα.

ΠΡΟΕΔΡΕΥΩΝ (Λουκάς Αποστολίδης): Σε λίγο θα μιλήσετε, κύριε Κεδίκογλου.

ΒΑΣΙΛΗΣ ΚΕΔΙΚΟΓΛΟΥ: 'Ηθελα να κλείσω την κουβέντα. Δεν θα μπορούσε το ίδιο το διάταγμα να τροποποιηθεί;

ΠΡΟΚΟΠΗΣ ΠΑΥΛΟΠΟΥΛΟΣ: Βεβαίως.

ΠΡΟΕΔΡΕΥΩΝ (Λουκάς Αποστολίδης): Θα μιλήσετε σε λίγο, κύριε Κεδίκογλου.

Ορίστε, κύριε Κανταρτζή, έχετε το λόγο.

ΑΧΙΛΛΕΥΣ ΚΑΝΤΑΡΤΖΗΣ: Θα ήθελα πριν απ' όλα να αναφερθώ στη διαδικασία της σημερινής συζήτησης. Πριν απ' όλα να υπογραμμίσουμε το γεγονός ότι πρέπει να εξασφαλιστεί επαρκής χρόνος για να συζητηθούν, όχι μόνο οι τροπολογίες της Κυβέρνησης, αλλά και οι τροπολογίες που έχουν κατατεθεί από τους διάφορους Βουλευτές σ' αυτό το νομοσχέδιο.

'Οσον αφορά τώρα τα άρθρα τα οποία συζητάμε, γίνεται μία προσπάθεια με αυτό το νομοσχέδιο, στο άρθρο 15, να ρυθμιστούν κάποια ζητήματα που έχουν σχέση με το προσωπικό. Κατά τη γνώμη μας, όμως, δεν λύνεται, αλλά παραμένει το βασικό πρόβλημα. Και ποιό είναι αυτό; Αυτό είναι η πολυδιάσπαση των εργασιακών σχέσεων, υπάλληλοι με διαφόρων μορφών σχέσεις εργασίας. 

Και δεν είναι μόνο αυτό βέβαια.Απ' ό,τι βλέπουμε, με βάση το νόμο 2218, οι νομαρχιακές αυτοδιοικήσεις ψήφισαν οργανισμούς, οι οποίοι δημοσιεύτηκαν στις εφημερίδες της Κυβερνήσεως. Παρότι, όμως από τότε έχει περάσει πολύς χρόνος και παρόλο το γεγονός ότι είναι μεγάλα τα κενά τα οποία αντιμετωπίζουν οι νομαρχιακές αυτοδιοικήσεις και παρά τις επανειλημμένες υποσχέσεις ότι θα καλυφθούν τα κενά αυτά, κανένα τέτοιο βήμα δεν έχει γίνει. 

Και εδώ φυσικά δημιουργείται το ερώτημα, τι είδους νομαρχιακή αυτοδιοίκηση θέλουμε, τι είδους υπηρεσίες μπορεί να προσφέρει η νομαρχιακή αυτοδιοίκηση με αυτά τα πρωτοφανή κενά και τις ελλείψεις.

Να αναφέρω μόνο ένα χαρακτηριστικό παράδειγμα από τη νομαρχιακή αυτοδιοίκηση Τρικάλων, μία περιοχή που είναι κατ' εξοχήν αγροτική. Ο νεότερος γεωπόνος, ο οποίος υπηρετεί στη Νομαρχιακή Αυτοδιοίκηση έχει δεκαεπτά χρόνια υπηρεσία, που σημαίνει ότι σε λίγα χρόνια δεν θα υπάρχει ούτε ένας γεωπόνος. Κατά τα άλλα μιλάμε για αναβάθμιση της νομαρχιακής αυτοδιοίκησης, μιλάμε για μέτρα επίλυσης των αγροτικών προβλημάτων, για αγροτική ανάπτυξη κ.ο.κ.

Πώς θα στηριχθούν τα όποια μέτρα ανάπτυξης, χωρίς να καλυφθούν οι κενές θέσεις που υπάρχουν σήμερα στις νομαρχιακές αυτοδιοικήσεις, ώστε να μπορούν να προσφέρουν τις απαραίτητες υπηρεσίες;

Καταργείτε τις νομαρχιακές επιτροπές υποβαθμίζοντας αυτές και δημιουργείτε μία νομαρχιακή επιτροπή κατά τα πρότυπα των δημαρχιακών, υποβαθμίζοντας έτσι το ρόλο των νομαρχιακών συμβούλων.

Και δεν είναι μόνο αυτό. Με το άρθρο 5 δίνετε τη δυνατότητα στα νομαρχιακά συμβούλια να συγκροτήσουν επιτροπές, στις οποίες θα συμμετέχει ένας μόνο σύμβουλος της μειοψηφίας, ενώ αντίθετα θα συμμετέχουν ιδιώτες, όπως και εκπρόσωποι των κοινωνικών φορέων.

Εδώ ασφαλώς έχουμε να κάνουμε, όχι απλώς με υποβάθμιση του νομαρχιακού συμβουλίου -αφού ιδιώτες μη εκλεγμένοι θα έχουν περισσότερα δικαιώματα από τους νομαρχιακούς συμβούλους- αλλά έχουμε να κάνουμε και με τον περιορισμό, με τη φίμωση της μειοψηφίας, αφού από τους συνδυασμούς της μειοψηφίας θα συμμετέχει ένας μόνο νομαρχιακός σύμβουλος, αντί για δύο, όπως συμμετείχαν μέχρι σήμερα.

Συνεπώς έχουμε και υποβάθμιση, με μία προσπάθεια να ρυθμιστούν τα ζητήματα λειτουργίας του Νομαρχιακού Συμβουλίου στα πρότυπα της γνωστής ΟΚΕ, αλλά και φίμωση των άλλων παρατάξεων, φίμωση της μειοψηφίας.

Το Κομμουνιστικό Κόμμα καταψηφίζει τα άρθρα αυτά.

ΠΡΟΕΔΡΕΥΩΝ (Λουκάς Αποστολίδης): Η συνάδελφος κα Μαρία Δαμανάκη, έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, το άρθρο αυτό, πράγματι είναι ένα άρθρο μαμούθ. Σωστά έγινε η παρατήρηση, ότι θα έπρεπε να έχει χωριστεί η ύλη του σε δύο ή τρία άρθρα, έτσι ώστε να μπορέσουμε να συζητήσουμε συγκεκριμένα τα θέματα, στα οποία αναφέρεται.

Σελίδα 6299 

Ωστόσο πρέπει να πω, κύριε Πρόεδρε, ότι δεν συμφωνώ με την άποψη του φίλου μου του κ. Παυλόπουλου, ο οποίος στο όνομα, ας το πω έτσι, των όποιων νομοτεχνικών ατελειών του άρθρου αυτού, περίπου θεωρεί ότι είναι ασήμαντο ή ότι δεν θίγει θέματα ουσίας.

Εδώ θίγονται ορισμένα θέματα, τα οποία έχουν προκύψει από τη λειτουργία του θεσμού της νομαρχιακής αυτοδιοίκησης μέχρι τώρα. Υπενθυμίζω ότι η νομαρχιακή αυτοδιοίκηση είναι ένας νέος θεσμός, ο οποίος χρειάζεται στήριξη. Επομένως είναι ανάγκη να αντιμετωπισθούν τα προβλήματα τα οποία έχουν προκύψει στο διάστημα αυτό και νομίζω ότι απ' όλους και όλες μας χρειάζεται μεγαλύτερη γενναιοδωρία απέναντι στο θεσμό αυτό.

Θα έρθω πρώτα σε ορισμένα θέματα που αφορούν την ίδια τη λειτουργία των οργάνων της νομαρχιακής αυτοδιοίκησης. Αναφέρομαι στο νομάρχη, στο νομαρχιακό συμβούλιο και στις νομαρχιακές επιτροπές. Είναι γεγονός ότι υπάρχει αντίρρηση της ένωσης νομαρχιακών αυτοδιοικήσεων για την κατάργηση των νομαρχιακών επιτροπών και τη συγκρότηση μίας μόνο νομαρχιακής επιτροπής.Και από τη συζήτηση που έγινε στην Κοινοβουλευτική Επιτροπή, αλλά και από τη συζήτηση που γίνεται στην πράξη, παίρνοντας υπόψη και τη λειτουργία των νομαρχιακών επιτροπών, πρέπει να πώ ότι η Κυβέρνηση μέχρι τώρα δεν έχει πείσει για την ανάγκη κατάργησης όλων αυτών των νομαρχιακών επιτροπών. Τα επιχειρήματα της απλούστευσης και της αποτελεσματικότερης διαδικασίας δεν νομίζω ότι μπορούν πραγματικά να συζητηθούν σε βάθος, διότι είναι φανερό ότι, όταν έχουμε μία νομαρχιακή επιτροπή κατά τα πρότυπα των δημαρχιακών επιτροπών , οι οποίες σε μεγάλο βαθμό, ιδιαίτερα στους μεγάλους δήμους λειτουργούν με ένα εντελώς γραφειοκρατικό και αναποτελεσματικό τρόπο, με μία πληθώρα ύλης με θέματα ανομοιογενή στα οποία δε θα έχει εξασφαλισθεί ουσιαστικά επεξεργασία, τότε μάλλον δε νομίζω ότι μπορούμε να περιμένουμε ουσιαστικό έργο.

Η Κυβέρνηση βέβαια έκανε μία τροποποίηση δίνοντας ένα περιθώριο στη Νομαρχιακή Αυτοδιοίκηση να προετοιμασθεί. Λέει, δηλαδή, ότι η συγκρότηση της μιας μόνο νομαρχιακής επιτροπής θα ισχύσει από την επόμενη χρονιά.

Εγώ θα έλεγα ότι με δεδομένο ότι το διάστημα το οποίο απομένει μέχρι τη λήξη της θητείας αυτών των εκλεγμένων νομαρχιακών συμβουλίων είναι μικρό, θα μπορούσε η Κυβέρνηση εφ' όσον επιμένει σ' αυτήν της την επιλογή παρά τη διαφωνία μας, να προχωρήσει τουλάχιστον στη συγκρότηση της μιας νομαρχιακής επιτροπής από την επόμενη θητεία. Νομίζω ότι αυτό θα δημιουργούσε ένα καλύτερο κλίμα και στη Νομαρχιακή Αυτοδιοίκηση και θα έδινε τη δυνατότητα να προετοιμασθεί ο νέος θεσμός με μεγαλύτερη πληρότητα. 

Πάντως θέλω να επισημάνω και εγώ, κύριε Πρόεδρε, ότι με τη λειτουργία μόνο μιας νομαρχιακής επιτροπής και παίρνοντας υπόψη το συνολικό πλαίσιο στο οποίο κινείται η αυτοδιοίκηση μετά τη συγκρότηση και της περιφέρειας, όπως έχει συγκροτηθεί, πρέπει κανείς να παρατηρήσει ότι το νομαρχιακό συμβούλιο πραγματικά αποδυναμώνεται. Δεν ήταν , αν θέλετε, ό,τι καλύτερο η λειτουργία του. Υπήρχαν πολλά προβλήματα, αλλά αμφιβάλλω αν με τις ρυθμίσεις που γίνονται ουσιαστικά το βοηθούμε.

' Ερχομαι τώρα σε ορισμένα θέματα που αφορούν το προσωπικό της νομαρχιακής αυτοδιοίκησης. Αυτή είναι μια άλλη μεγάλη ενότητα, που και αυτή κατά κάποιο τρόπο έχει συμπεριληφθεί στο άρθρο αυτό. Το πρόβλημα σωστά επισημάνθηκε από το Βουλευτή του Κομμουνιστικού Κόμματος . Το πολύ μεγάλο πρόβλημα είναι η πολυδιάσπαση των κατηγοριών και των ειδικών καθεστώτων -ας μου επιτραπεί η έκφραση- που υπάρχει σήμερα στο προσωπικό της Νομαρχιακής Αυτοδιοίκησης . Εξαιτίας της συγκρότησης του θεσμού, όπως έγινε ευθύς εξ' αρχής, στη Νομαρχιακή Αυτοδιοίκηση υπηρετούν άνθρωποι οι οποίοι έχουν προσληφθεί με διάφορες διαδικασίες, πολλές από τις οποίες δεν είναι πλήρως διαφανείς και σύμφωνες με τους νόμους που ισχύουν. Υπηρετούν μετατασσόμενοι, μεταταγέντες, υπηρετεί το προσωπικό των προηγουμένων υπηρεσιών που υπήρχε στο νομό.

Θέλω να επισημάνω πάντως ότι, όπως έχει θέσει υπόψη μας και η ΑΔΕΔΥ σε συγκεκριμένα υπομνήματά τους για ορισμένες κατηγορίες αυτού του προσωπικού, υπάρχουν σοβαρότατα προβλήματα που έχουν σχέση με το ασφαλιστικό καθεστώς και το καθεστώς υγειονομικής περίθαλψης, στα οποία θέλω να επιμείνω. Τοποθετήθηκα επ' αυτών των θεμάτων και στη συζήτηση επί της αρχής γιατί είναι πολύ σημαντικά. ' Οταν έναν ιδιώτη -και πολύ σωστά κάνουμε- εάν έχει ανθρώπους ανασφάλιστους τον στέλνουμε στα δικαστήρια, δεν είναι δυνατόν να δεχόμαστε η νομαρχιακή αυτοδιοίκηση να προσλαμβάνει ανθρώπους στους οποίους δε λύνονται τα προβλήματα αυτά. Δεν είναι δυνατόν. Και πρέπει εν πάση περιπτώσει εάν η Κυβέρνηση δεν είναι ώριμη σήμερα να τα λύσει -η ΑΔΕΔΥ έχει κάνει κάποιες προτάσεις, η Κυβέρνηση ασφαλώς θα έχει τις δικές της- να δεσμευθεί ότι πολύ σύντομα θα φέρει ένα νομοσχέδιο ή εν πάση περιπτώσει σε κάποιο νομοσχέδιο θα αντιμετωπισθούν τα ζητήματα αυτά. Διότι επιτέλους μπαίνει και θέμα αξιοπιστίας του ίδιου του κράτους και της Νομαρχιακής Αυτοδιοίκησης απέναντι στους ανθρώπους αυτούς.

'Ερχομαι τώρα σε μια τελευταία παρατήρηση που αφορά το θέμα των αρμοδιοτήτων της Νομαρχιακής Αυτοδιοίκησης συνολικά. Εδώ ισχύει βεβαίως η κριτική που έχουμε κάνει στη συζήτηση επί της αρχής του νομοσχεδίου. Δε νομίζω ότι είναι ώρα να επαναλάβω αυτήν τη συζήτηση. Νομίζω, όμως, ότι όσον αφορά τα νομικά πρόσωπα, δεν εποπτεύονται από τη Νομαρχιακή Αυτοδιοίκηση. Κυρίως θα έλεγα εδώ ότι υπάρχει το πρόβλημα των νοσοκομείων. Αλλά όχι μόνο, απ' ό,τι μας πληροφορούν, υπάρχουν και άλλα νομικά πρόσωπα τα οποία δεν εποπτεύονται εξαιτίας θα έλεγα υστερήσεων του παρελθόντος. Δεν εποπτεύονται από τη Νομαρχιακή Αυτοδιοίκηση, το πρόβλημα αυτό θα πρέπει να λυθεί.

Κάνουμε μια προσπάθεια με τα λιμάνια και τα γυμναστήρια, αν και η μεταφορά τους αυτή παραπέμπεται στην απόφαση κάποιας επιτροπής η οποία θα διαμορφώσει τα κριτήρια, αλλά εν πάση περιπτώσει είναι ένα βήμα αυτό που γίνεται.

Νομίζω ότι και με τα νοσοκομεία πρέπει σιγά-σιγά η εποπτεία τους να περάσει από τη Νομαρχιακή Αυτοδιοίκηση.

Θα έλεγα, μετά από όλα αυτά και με τα όσα γίνονται εδώ και με τα όσα δε γίνονται εν πάση περιπτώσει, ότι θα μπορέσει να υπάρξει μια ολοκληρωμένη πείρα από την εφαρμογή του θεσμού. Και ίσως θα έπρεπε η Κυβέρνηση να συζητήσει πια, με έναν πιο νηφάλιο τρόπο και με την 'Ενωση Νομαρχιακών Αυτοδιοικήσεων και με τα Κόμματα, μια συνολική άποψη για το πως προχωράει ο θεσμός, παίρνοντας υπόψη και την ανάγκη να απλουστευθεί συνολικά και να ενοποιηθεί η νομοθεσία η οποία είναι πραγματικά διάσπαρτη και κατακερματισμένη και μέσα σε έναν δαίδαλο υπουργικών αποφάσεων και διαταγμάτων, ώστε να έχουμε μια σαφή εικόνα ποιες αρμοδιότητες έχει, ποιες είναι οι υποθέσεις που αφορούν τη Νομαρχιακή Αυτοδιοίκηση, τι μέσα έχει να πραγματοποιήσει αυτούς τους σκοπούς με βάση τους οποίους λειτουργεί, τι προσωπικό έχει στη διάθεσή της.

Τελειώνω με μια αναφορά στο οικονομικό θέμα. Η Νομαρχιακή Αυτοδιοίκηση, δεν έχει αυτοτελείς πόρους. Δεν είναι της ώρας ίσως για να αναφερθούμε σε μια γενικότερη συζήτηση για τη διάρθρωση των οικονομικών, όλων των βαθμίδων, διότι υπάρχει πρόβλημα αν δει κανείς πως διαμορφώνονται τα οικονομικά των Δήμων, της Νομαρχιακής Αυτοδιοίκησης κλπ. Και ίσως θα έπρεπε να δει κανείς συνολικά αυτό το πρόβλημα και να κάνει μια ρύθμιση. Θέλω, όμως, να επισημάνω την εκκρεμότητα και να πω ότι οποιαδήποτε σκέψη για μεταρρύθμιση του φορολογικού συστήματος πρέπει να εμπεριέχει και αυτήν τη διάταξη.

Εμείς δεν έχουμε αντίρρηση οι Οργανισμοί Τοπικής Αυτοδιοίκησης όλων των βαθμίδων να εισπράττουν. Δεν μπορεί να μιλάμε για αυτοτέλεια της αυτοδιοίκησης χωρίς να έχουμε την αντίληψη ότι θα πρέπει να εισπράττουν. 'Ηταν λάθος, νομίζω, η αντίληψη ότι το κράτος πρέπει να εισπράττει και να τους αποδίδει. 'Ομως, αυτό πρέπει να γίνει στα πλαίσια μιας φορολογικής μεταρρύθμισης, διότι αλλιώς ο κίνδυνος που

Σελίδα 6300 

υπάρχει είναι να καταλήξουμε σε διπλή φορολογία των πολιτών. Δηλαδή, να φορολογούνται μια φορά από το κράτος, μέσω των κεντρικών πόρων και να ξαναφορολογούνται από τους Δήμους.

Για να αποφευχθούν λοιπόν αυτού του είδους τα παρατράγουδα, θα πρέπει να συζητηθεί το θέμα των οικονομικών της Αυτοδιοίκησης στα πλαίσια μιας ευρύτερης πρότασης για τη φορολογική μεταρρύθμιση συνολικά.

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας, έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριε Υπουργέ, όσο εμβαθύνουμε στη μελέτη των άρθρων που συζητούμε, τόσο παρατηρούμε την προχειρότητα με την οποία συντάχθηκε το υπό συζήτηση νομοσχέδιο. Και αυτό αποδεικνύεται περίτρανα από τις συνεχείς τροπολογίες που φέρνετε μέχρι και την τελευταία στιγμή και δεν προφθαίνουμε να καταλάβουμε τι τροποποιείτε. Δηλαδή, τόση προχειρότητα σας διακρίνει σε ένα τόσο σοβαρό νομοσχέδιο;

Πράγματι, όπως διαπίστωσαν και οι συνάδελφοι που μίλησαν προηγουμένως, το άρθρο 15 έχει τεσσερισήμισι σελίδες πυκνογραμμένες, κατά τέτοιο τρόπο που αποτελεί ένα συννοθύλευμα πολλών διατάξεων που έχουν συρραφεί και που σε τελική ανάλυση αλλοιώνουν το ουσιαστικό περιεχόμενο άλλων παραλλήλων διατάξεων που έχουν θεσπισθεί και ισχύουν. Και μετά μας λέτε ότι πάτε να ρυθμίσετε και να βάλετε τάξη σε ορισμένα πράγματα.

Δεν είναι νομοθεσία αυτή που κάνουμε, κύριε Υπουργέ. Δεν έχετε ανθρώπους που να έχουν νομοτεχνικές γνώσεις, ώστε να καθήσουν κάτω και να φτιάξουν ένα νομοσχέδιο ώστε να μπορούμε να το καταλαβαίνουμε; Γιατί, όσοι είναι νομικοί δεν το καταλαβαίνουν, και κατά μείζονα λόγο και οι άνθρωποι της διοίκησης που θα κληθούν να το εφαρμόσουν.

Θα πρέπει, δηλαδή, να έχουν δίπλα τους και ένα νομικό δικηγόρο για να τους ερμηνεύει τι λέγει αυτό το νομοσχέδιο, προκειμένου να υλοποιήσουν το ουσιαστικό τους περιεχόμενο. Και είστε γνώστες πως λειτουργούν έξω οι κρατικοί μας λειτουργοί κατά την εφαρμογή της νομοθεσίας, όπου και καταταλαιπωρούν καθημερινά τον πολίτη.

'Ετσι πάμε να φτιάξουμε μία Δημόσια Διοίκηση η οποία να εξυπηρετεί τον πολίτη σε ένα σύγχρονο κράτος κοντά στο 2000; Δε νομίζω, κύριε Υπουργέ, ότι τα καταφέρνετε, μολονότι κατ'επανάληψη σας είπα ότι σας εκτιμώ, διότι περάσατε από την τοπική αυτοδιοίκηση και την υπηρετήσατε ευόρκως, αλλά εδώ δε δείξατε, ας μου επιτραπεί, το ενδιαφέρον που έπρεπε και φέρνετε και εμάς σε δύσκολη θέση.

Τι να πρωτοσχολιάσουμε γι'αυτά τα άρθρα 15 και 16. Βέβαια, αφορούν αρμοδιότητες, πώς θα μετακινούνται οι νομάρχες, τι θα παίρνουν, δηλαδή, λεπτομέρειες οι οποίες αναφέρονται και στα άλλα νομοσχέδια. Το ουσιωδέστερο όμως είναι, όπως διαπίστωσαν και άλλοι συνάδελφοι, τόσο του ΚΚΕ, όσο και του Συνασπισμού η κα Δαμανάκη, η κατάργηση των έξι νομαρχιακών επιτροπών και η δημιουργία αντ'αυτής μιας νομαρχιακής επιτροπής. Γιατί δε ρωτάτε κανένα νομάρχη τι αποστολή είχαν αυτές οι επιτροπές και τι έργο επιτελούσαν; 'Ετσι υποβαθμίζετε το έργο της Τοπικής Αυτοδιοίκησης. Γιατί συγκεντρώνετε την εξουσία πάλι σε ένα πρόσωπο; Δεν το καταλαβαίνω αυτό το πράγμα. Είναι λάθος σας και διαφωνούμε με αυτήν τη διάταξη που καταργεί τις νομαρχιακές επιτροπές.

'Οπως σας είπα χθες, όταν ο σκελετός ενός οικοδομήματος δεν έχει στέρεες βάσεις, όσο και αν οι πλίνθοι έχουν κτιστεί καλώς, αυτό το οικοδόμημα θα πέσει. 'Ετσι και εσείς κάνετε εδώ. Ο σκελετός του οικοδομήματος του νομοσχεδίου είναι σε λάθος βάση στηριγμένο. 'Αρα και τα κατ'ιδίαν άρθρα, που είναι οι πλίνθοι του οικοδομήματος, όσο τέλειοι και να είναι, -που δεν είναι- δεν οδηγούν σε ένα σωστό αποτέλεσμα.

Δεν έχω να κάνω άλλες παρατηρήσεις επί του άρθρου 15. Απλώς σας είπα ότι είναι πλίνθοι και κέραμοι ατάκτως ερριμμένοι. Και επομένως δεν οικοδομούμε.

Το άρθρο 16 έχει τυπικό χαρακτήρα. Λυπούμαι, όμως, κύριε Υπουργέ, που εμείς του ΔΗΚΚΙ αναγκαζόμαστε να καταψηφίσουμε αυτά τα άρθρα, ενώ υπάρχουν κάποιες διατάξεις που κρίνονται θετικές. 'Ομως, επειδή όλη η φιλοσοφία του άρθρου, αλλά και του νομοσχεδίου δε μας εκφράζει, καταψηφίζουμε και τα δύο αυτά άρθρα.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για συνεργασία στους τομείς της εκπαίδευσης, του πολιτισμού και της επιστήμης".

Ο συνάδελφος κ. Αθανάσιος Παναγιωτόπουλος έχει το λόγο.

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η απειρία μου σ'αυτήν την Αίθουσα σαν νέος Βουλευτής είναι δεδομένη. Η μακρά μου, όμως, εμπειρία ως νομαρχιακού συμβούλου επί δέκα συνεχή έτη, καθώς και ως προέδρου μιας εκ των νομαρχιακών επιτροπών της Νομαρχιακής Αυτοδιοίκησης, αλλά ακόμη και ως δημοσίου υπαλλήλου επί είκοσι πέντε έτη, μου επιτρέπει να επισημάνω μετά λόγου γνώσεως, ότι το συζητούμενο νομοσχέδιο σε πολλά σημεία, αντί να βελτιώνει τη Δημόσια Διοίκηση προσθέτει περισσότερα προβλήματα στον Ελληνικό Λαό.

Πράγματι, θα περίμενε κανείς μια πολύ πιο εμπεριστατωμένη μελέτη για ένα νομοσχέδιο που έρχεται να τροποποιήσει και να βελτιώσει ένα νόμο που εφαρμόζετο εδώ και εκατόν πενήντα χρόνια. Η εμπειρία αυτών των ετών θα μπορούσε να δώσει τη δυνατότητα να σχεδιαστεί μια διοικητική αναδιάρθρωση, αποδεκτή από το λαό και να έχει και τη σύμφωνη γνώμη όλης της Εθνικής Αντιπροσωπείας. Και τούτο γιατί ο 'Ελληνας πολίτης έχει χάσει την εμπιστοσύνη προς τη διοίκηση λόγω της σκληρής του ταλαιπωρίας από τον "Γίγαντα" που λέγεται Δημόσια Διοίκηση.

Ο Ελληνικός Λαός θα ήθελε ένα νόμο που, πέρα από τις καθαρά νομικές και ουσιαστικές του επιδιώξεις, να είναι: Συγκεκριμένος, με σαφείς και ξεκαθαρισμένες αρμοδιότητες σε κάθε βαθμίδα. Λιγότερο πολύπλοκος και λιγότερο γραφειοκρατικός. Εύχρηστος και κατανοητός, όχι με παραπομπές από άρθρο σε άρθρο και από παράγραφο σε παράγραφο άλλων προγενεστέρων νόμων και προεδρικών διαταγμάτων.

Στόχος όλων μας πρέπει να είναι η συγκρότηση κράτους που θα υπηρετεί και δε θα καταδυναστεύει τον πολίτη. Για να γίνει κάτι τέτοιο πρέπει να ενισχυθεί η Τοπική Αυτοδιοίκηση, με αρμοδιότητες, πόρους και ανθρώπινο δυναμικό. Να αποκτήσει, δηλαδή, διοικητική και οικονομική αυτοτέλεια. Τότε μόνο θα μπορούμε να πούμε ότι θα πετύχει η αποκέντρωση και θα αναπνεύσει ο 'Ελληνας πολίτης.

Το 1994 ο τότε Υπουργός Εσωτερικών κ. Τσοχατζόπουλος έφερε στη Βουλή των Ελλήνων και μάλιστα με τυμπανοκρουσίες, για ψήφιση τον μετέπειτα ν. 2218 για την ίδρυση της Νομαρχιακής Αυτοδιοίκησης. Στην εισηγητική του έκθεση, μεταξύ άλλων ανέφερε επί λέξει τα εξής: "Το ερώτημα είναι ποιο επίπεδο είναι περισσότερο κατάλληλο και αποτελεσματικό για την εξασφάλιση των παραπάνω συνθηκών, με ποια πολιτικά όργανα, με ποια οργάνωση και με ποια οικονομικά και υλικοτεχνικά μέσα. Η απάντηση στο ερώτημα αυτό, σε όλες τις σύγχρονες δημοκρατικά οργανωμένες χώρες είναι η αποκέντρωση, η αποκέντρωση της εξουσίας και των οικονομικών πόρων. Η αποκέντρωση αυτή εκφράζεται με την ανάληψη της ευθύνης για την επίλυση των συλλογικών και ατομικών αναγκών των πολιτών και την κοινωνική οικονομική και πολιτιστική ανάπτυξη από τους ίδιους τους πολίτες".

Τότε εμείς αρχίσαμε να πιστεύουμε ότι κάτι καλύτερο θα προκύψει στις τοπικές κοινωνίες από το νέο αυτό θεσμό. Και πριν προλάβουμε να μελετήσουμε τις αλλαγές που επέφερε ο ν.2218/94, τον ίδιο χρόνο και πριν από τις εκλογές κατατέθηκε νέος νόμος ο 2240, με στόχο δήθεν τη συμπλήρωση του ν.2218/94.

Από τότε, κύριε Πρόεδρε και κύριοι συνάδελφοι, πέρασαν τρία χρόνια και ενώ θα έπρεπε η Κυβέρνηση να μελετήσει τις αδυναμίες και τις ελλείψεις του ήδη υφιστάμενου νομικού πλαισίου, σήμερα μας εισηγείται πάλι ριζικές αλλαγές στο 

Σελίδα 6301 

διοικητικό σύστημα της Χώρας. Πρόκειται ουσιαστικά για αλλαγές που αποκαλύπτουν προχειρότητα ως προς τη μελέτη και αδυναμία διερεύνησης των συγκεκριμένων επιπτώσεών τους στην ελληνική κοινωνία. Με την εφαρμογή των νόμων 2218 και 2240/94 το μόνο που πετύχατε, κύριοι της Κυβέρνησης ήταν να δημιουργήσετε σύγχυση στον πολίτη.

Πρώτον, δημιουργήσατε σε κάθε νομό δύο πόλους εξουσίας, τον αιρετό νομάρχη και τον περιφερειακό διευθυντή τον οποίο αντικαταστήσατε αργότερα με τον αναπληρωτή περιφερειακό διευθυντή.

Δεύτερον, χωρίς καμία προετοιμασία των Υπουργείων και της Κεντρικής Εξουσίας, παζαρεύατε αρμοδιότητες μεταξύ των νομαρχιακών αυτοδιοικήσεων και των αναπληρωτών περιφερειακών διευθυντών, δίνοντας έτσι την εντύπωση ότι ο κρατικός μηχανισμός καταρρέει σε σημείο διάλυσης. Σήμερα επικρατεί ένα χάος που δε γνωρίζει ούτε το σκυλί τον αφέντη του.

Τρίτον, ο περίφημος Δημοκρατικός Προγραμματισμός που θεωρήθηκε ως η πρώτη και πιο σπουδαία αρμοδιότητα των νομαρχιακών αυτοδιοικήσεων και των αιρετών νομαρχιακών συμβουλίων, ψαλιδίζεται καθημερινά. Τα δασικά προγράμματα κάθε νομού δεν περνούν ούτε για ενημέρωση από τα αιρετά νομαρχιακά συμβούλια. 

Τέταρτον, η κατάργηση των νομαρχιακών ταμείων δημιούργησε οξύ και αξεπέραστο οικονομικό πρόβλημα στις Νομαρχιακές Αυτοδιοικήσεις, γιατί τόσο το τεχνικό προσωπικό που είχαν τα νομαρχιακά ταμεία, οδηγοί, χειριστές και διοικητικοί υπάλληλοι, όσο και ο μηχανικός εξοπλισμός τους, μεταβιβάστηκαν και ενσωματώθηκαν στις νομαρχιακές αυτοδιοικήσεις.

Οι Νομαρχιακές Αυτοδιοικήσεις, όμως, δεν έχουν πόρους για την πληρωμή τόσο του προσωπικού των τέως Νομαρχιακών Ταμείων που ανέρχεται κατά μέσο όρο σε δέκα οκτώ άτομα ανά Νομαρχιακή Αυτοδιοίκηση, όσο και για την πληρωμή καυσίμων, λιπαντικών, ελαστικών, επισκευών και ανταλλακτικών για την κίνηση των σαράντα περίπου μηχανημάτων κατά μέσο όρο ανά Νομαρχιακή Αυτοδιοίκηση.

Είναι ευνόητο και κατανοητό, ότι είναι άμεση και επιτακτική η ανάγκη διατήρησης του μηχανικού εξοπλισμού, η ύπαρξη του οποίου έχει μεγάλη και καθοριστική σημασία, κυρίως για τους ορεινούς και καθ' όλα προβληματικούς νομούς της Χώρας, που με τις πρώτες βροχοπτώσεις αποκλείονται οι δρόμοι και απαιτείται άμεση επέμβαση αποκαταστάσεως της βατότητάς των.

Κατά μέσο όρο η δαπάνη που απαιτείται για μισθούς προσωπικού και για κίνηση μηχανημάτων, ανέρχεται περίπου σε εκατόν ογδόντα εκατομμύρια δραχμές ετησίως για κάθε Νομαρχιακή Αυτοδιοίκηση, χωρίς βέβαια να υπολογίζεται σ' αυτό το ποσό η δαπάνη για προμήθειες νέων μηχανημάτων εις αντικατάσταση εκείνων που αχρηστεύονται λόγω παλαιότητας.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, σας παρακαλώ λίγη ανοχή. Για πρώτη φορά βρίσκομαι στο Βήμα.

Η αντιμετώπιση του θέματος αυτού δεν έχει προβλεφθεί στους νόμους 2218 και 2240/94 αλλά ούτε και στο παρόν σχέδιο νόμου. Από πού, λοιπόν θα βρεθούν οι πόροι για να αντιμετωπισθούν οι προαναφερόμενες δαπάνες;

Κατά το χρονικό διάστημα εφαρμογής του νέου αυτού Νόμου, οι δαπάνες αντιμετωπίστηκαν εν μέρει από κάποιο αποθεματικό που είχαν τότε τα Νομαρχιακά Ταμεία από κάποιες επιχορηγήσεις Υπουργείων και από τη ΣΑΝΑ/1. Παράνομα, βέβαια, από τη ΣΑΝΑ/1, γιατί οι πιστώσεις αυτές προορίζονται αποκλειστικά και μόνο για κατασκευή απαραιτήτων μικρών έργων και όχι για μισθούς και προμήθειες υλικών, πέραν του ότι οι πιστώσεις της ΣΑΝΑ/1 περιορίστηκαν σημαντικά και από ένα δισεκατομμύριο που ήταν παλαιότερα, σήμερα ανέρχονται το πολύ σε εκατόν πενήντα εκατομμύρια ετησίως για κάθε Νομαρχιακή Αυτοδιοίκηση.

Πέμπτον, η αδυναμία στελέχωσης των Νομαρχιακών Αυτοδιοικήσεων, φέρει στα πρόθυρα διάλυσης τις διοικήσεις στην επαρχία.

'Εκτον, πλήθος προεδρικών διαταγμάτων που έπρεπε να είχαν ήδη εκδοθεί προκειμένου να θέσουν σε εφαρμογή τις διατάξεις των νόμων 2218 και 2240/94, καθυστερούν προκλητικά.

Είμαι βέβαιος, κύριε Υπουργέ, ότι οι παραπάνω επισημάνσεις, αλλά και πλήθος άλλων, είναι σε γνώση σας και δεν είναι μόνο απλές παιδικές ασθένειες του νέου θεσμού του B' Βαθμού Τοπικής Αυτοδιοίκησης, όπως μας είπε ο κύριος Υπουργός.

Ξεκαθαρίστε, κύριε Υπουργέ, αν πράγματι θέλετε το Β' Βαθμό Τοπικής Αυτοδιοίκησης ή όχι. Δεν μπορεί να συνεχισθεί αυτή η τεράστια σύγχυση και ο νομικός κυκεώνας που ταλανίζει σήμερα το περιφερειακό διοικητικό σύστημα της Χώρας. Διευκρινίστε απόλυτα το νομικό πλαίσιο λειτουργίας των Νομαρχιακών Αυτοδιοικήσεων και εξασφαλίστε τους απαιτούμενους πόρους, ώστε να λειτουργήσουν οι Νομαρχιακές Αυτοδιοικήσεις προς όφελος όλης της κοινωνίας.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ ολοκληρώστε, κύριε συνάδελφε.

ΑΘΑΝΑΣΙΟΣ ΠΑΝΑΓΙΩΤΟΠΟΥΛΟΣ: Μισό λεπτό, κύριε Πρόεδρε.

Η αποκέντρωση είναι επιτακτική ανάγκη και δε γίνεται με λόγια.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Και εγώ σας ευχαριστώ, κύριε συνάδελφε.

Ο κ. Κοντομάρης, έχει το λόγο.

ΕΥΤΥΧΙΟΣ ΚΟΝΤΟΜΑΡΗΣ: Κύριε Πρόεδρε, βασικά πιστεύω ότι το άρθρο 15 έχει τρία σημεία που είναι πολύ θετικά και τα οποία είναι τα εξής:

Πρώτον, το Υπηρεσιακό Συμβούλιο που δημιουργείται και που δίνει προοπτικές για να λυθούν τα προβλήματα των εργαζομένων στη Νομαρχιακή Αυτοδιοίκηση.

Δεύτερον, οι αρμοδιότητες της Νομαρχιακής Επιτροπής που πραγματικά χρειάζεται για να υπάρχει ένας συντονισμός. Διότι, υπάρχουν μηνύματα και παραδείγματα από την καθημερινή ζωή για τα προβλήματα που παρουσιάζονται με το μεγάλο αριθμό των Νομαρχιακών Επιτροπών.

Τρίτον, θεσμοθετεί τη δημιουργία σε κάθε Νομαρχιακή Αυτοδιοίκηση Επιτροπών που σαν θέμα έχουν οποιοδήποτε θέμα επιλέξει το Νομαρχιακό Συμβούλιο και θεσμοθετεί και την παρουσία του εκπροσώπου της μειοψηφίας. Κυρίως, όμως -και εδώ θέλω να διαφοροποιηθώ με το συνάδελφο του Κομμουνιστικού Κόμματος-συμμετέχουν ιδιώτες εμπειρογνώμονες σε συγκεκριμένα θέματα και κοινωνικοί φορείς. Παντρεύουμε τη λαϊκή σοφία, κοινωνικοί φορείς κ.λπ., με την επιστημονική τεκμηρίωση.

Θέλω, λοιπόν, να συνηγορήσω γι' αυτά τα τρία βασικά θέματα του άρθρου 15. Πρέπει, όμως -και εδώ είναι η πρότασή μου- να πω το εξής: 

'Ετσι ή αλλιώς δέχεσθε και εσείς για το χρόνο που διατρέχουμε ότι οι νομαρχιακές επιτροπές, παρά τα προβλήματα που έχουν θα λειτουργήσουν, γιατί αντικειμενικά γι'αυτό το χρόνο το '97 ήδη έχει μπει σε ένα κανάλι, σε ένα ρυθμό η νομαρχία και δεν μπορεί να λειτουργήσει διαφορετικά.

'Εχω την εντύπωση, ότι η 31.12.97 δεν κόβεται με το μαχαίρι. 'Οσοι έχουμε δουλέψει σε νομαρχίες και σε δήμους, κυρίως σε νομαρχίες, ξέρουμε ότι υπάρχει μια συνέχεια. Δε σταματάει, δηλαδή, η δουλειά αυτού που ασχολείται με τα θέματα υγείας και πρόνοιας ή αυτού που ασχολείται με τα θέματα της παιδείας στις 31.12.1997. Προετοιμάζει και για το χρόνο που έρχεται. Δεν κόβεται με το μαχαίρι. Το ίδιο ισχύει και με τα δημόσια έργα, τις υποδομές.

Με αυτήν την έννοια νομίζω, ότι είναι λογικό να εξαντληθεί στην τετραετία. Συνηγορώ, δηλαδή, με αυτό που είπε η κα Δαμανάκη, από το Συνασπισμό, όχι γιατί είναι αν θέλετε η τελευταία χρονιά, αλλά για να λειτουργήσει πιο ομαλά το σύστημα, γνωρίζοντας ότι από 1.1.1999 το θέμα κλείνει.

Τελειώνοντας, θέλω να πω κάτι για την Κέρκυρα. 'Εχουμε πέντε νησιά, Παξοί, Αντίπαξοι και τα τρία που είναι στο Βορρά 

Σελίδα 6302 

Οθωνοί, Ερείκουσα και Μαθράκι.

Ομολογουμένως, πέρα από τη χρονική συγκυρία που είναι δύσκολη για μας και που πιστεύω, ότι θα την ξεπεράσουμε, επειδή εκεί δεν υπάρχει επαρχία, όπως στα Δωδεκάνησα, στις Κυκλάδες όπου υπάρχει ο έπαρχος κ.λπ., αλλά υπάρχει ένας νομαρχιακός σύμβουλος μόνο από τους Παξούς και όχι από τα τρία διαπόντια νησιά, όπως τα λέμε, έχω την εντύπωση ότι η δυνατότητα του να υπάρχει ένας τρίτος βοηθός νομάρχη θα διευκολύνει το νομάρχη της περιοχής, ώστε πραγματικά να μπορέσει να κάνει τη δουλειά του αποκεντρωμένα και να βοηθηθεί στην προσπάθειά του στη Νομαρχιακή Αυτοδιοίκηση.

Ευχαριστώ πολύ. ΠΡΟΕΔΡΕΥΩΝ (Λουκάς Αποστολίδης): Ο κ. Σπηλιόπουλος έχει το λόγο.

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θέλω να αναφερθώ σχετικά με τις διατάξεις των άρθρων που αφορούν τη Νομαρχιακή Αυτοδιοίκηση, καθώς και στην αναφορά που έγινε από την Αντιπολίτευση στη "χαμένη τιμή της Nομαρχιακής Aυτοδιοίκησης", όπως επίσης και στα προβλήματα που δημιούργησε αυτός ο θεσμός στο ρόλο των Βουλευτών.

Κύριε Πρόεδρε, πρέπει να θυμηθούμε ότι ο Δεύτερος Bαθμός Tοπικής Aυτοδιοίκησης ήταν για πάρα πολλά χρόνια αίτημα, στόχος και προγραμματική διακήρυξη. Η υλοποίησή του συνδέθηκε με την αναγκαιότητα ουσιαστικής αποκέντρωσης και εκσυγχρονισμού των κρατικών λειτουργιών, προϋπόθεση για την ανάπτυξη της Xώρας. 

Τα τελευταία χρόνια το αίτημα αυτό είχε την καθολική αποδοχή και συναίνεση του κινήματος της Tοπικής Aυτοδιοίκησης και της μεγάλης πλειοψηφίας του Eλληνικού Λαού.

Ο ν. 2218 που καθιέρωσε τη Nομαρχιακή Aυτοδιοίκηση, ήταν αποτέλεσμα μακρόχρονης προετοιμασίας, καταστάλαγμα πλούσιου διαλόγου και συμπύκνωση της εμπειρίας μιας εικοσαετίας. 'Ηταν αποφασιστικό και μεγάλο βήμα προς τα εμπρός. 'Ηταν ένα βήμα μεταρρύθμισης και αλλαγής του συστήματος διοίκησης αυτοδιοίκησης και της αναπτυξιακής οργάνωσης της Xώρας, αλλά και της δημόσιας και κοινωνικής ζωής του Tόπου.

'Ολη αυτή η προσπάθεια είχε τους παρακάτω στόχους:

Πρώτον, να αποτελέσει τη βάση για τη νέα οργάνωση του κράτους, για την ορθολογική κατανομή των αρμοδιοτήτων στα διάφορα επίπεδα και για την περιφερειακή διάρθρωση της διοικητικής αναπτυξιακής λειτουργίας.

Δεύτερον, να δημιουργήσει ένα σύγχρονο πλαίσιο αποκεντρωμένης λειτουργίας, καθιερώνοντας νέες μορφές αποτελεσματικής άσκησης των αρμοδιοτήτων της αυτοδιοίκησης. 

Τρίτον, η λειτουργία του Δεύτερου Bαθμού Tοπικής Aυτοδιοίκησης είχε σκοπό να αλλάξει ριζικά τις καθιερωμένες μορφές άσκησης πολιτικής στο επίπεδο του νομού, να αξιοποιήσει τη δυναμική της τοπικής κοινωνίας και να αναβαθμίσει το ρόλο και τις δυνατότητές της. 

Τέταρτον, τα αιρετά νομαρχιακά συμβούλια και ο εκλεγμένος νομάρχης δε θα αποτελούν μόνο έκφραση της δημοκρατίας, της λαϊκής συμμετοχής και της κυριαρχίας, αλλά ένα επαναστατικό βήμα ευθύνης και αναβάθμισης της τοπικής εξουσίας, που θα αλλάξει σταδιακά στις απαρχαιωμένες δομές και θα συμβάλει αποφασιστικά στη μεγάλη προσπάθεια που καλούμαστε να καταβάλουμε για την ανάπτυξη της Xώρας μας στο πλαίσιο της Ενωμένης Ευρώπης.

Στα τρία χρόνια της εφαρμογής του νέου θεσμού και παρά τα προβλήματα επικαλύψεων, εκχώρησης αρμοδιοτήτων και πόρων, μπορούμε να πούμε αβίαστα ότι ο θεσμός αυτός επέτυχε απολύτως στους στόχους του. 'Αλλωστε ο Υπουργός Εσωτερικών Δημόσιας Διοίκησης και Αποκέντρωσης κατά την ομιλία του στο Σώμα, επιβεβαίωσε την επιτυχία του θεσμού αυτού. 

Αυτή η επιτυχία του θεσμού φάνηκε εντονότερα, εκτός από τις συνηθισμένες δραστηριότητες, στην άψογη διεξαγωγή των εθνικών εκλογών του 1996, στην οργανωμένη κατεδάφιση αυθαιρέτων -κάτι που δεν κατόρθωσε η πολιτεία να κάνει εδώ και πολλά χρόνια- στην οργάνωση του αγώνα κατά των ναρκωτικών, στην απορρόφηση και την εκτέλεση των δημοσίων έργων, καθώς και στην ποιότητά τους, σε πολιτιστικές πρωτοβουλίες, σε ανθρωπιστικές αποστολές σε διάφορες χώρες, στην προστασία του περιβάλλοντος.

Τα όργανα του νέου θεσμού είναι ο νομάρχης, το νομαρχιακό συμβούλιο και οι νομαρχιακές επιτροπές. Η μεγάλη καινοτομία, όμως, του θεσμού ήταν η καθιέρωση των νομαρχιακών επιτροπών, στις οποίες με τις αρμοδιότητες που έχουν, γίνεται η επεξεργασία, η συζήτηση, η προετοιμασία και ο έλεγχος των θεμάτων, τα οποία στη συνέχεια εισέρχονται, ώριμα πλέον, στο νομαρχιακό συμβούλιο, όπου γίνονται απολύτως κατανοητά και λαμβάνονται οι πρέπουσες αποφάσεις.

Μπορούμε να πούμε, ότι υπάρχει μία αντιστοίχιση της λειτουργίας των νομαρχιακών επιτροπών και του νομαρχιακού συμβουλίου, με τη λειτουργία των Διαρκών Επιτροπών της Βουλής, με την Ολομέλεια. Με το νομοσχέδιο αυτό, στο άρθρο 15 καταργούνται οι νομαρχιακές επιτροπές και στη θέση τους θεσμοθετείται μία, κατά τα πρότυπα της δημαρχιακής επιτροπής.

Κύριε Πρόεδρε, πιστεύουμε, ότι η κατάργηση των νομαρχιακών επιτροπών είναι άδικη και αποτελεί μείωση του ρόλου της Νομαρχιακής Αυτοδιοίκησης. Θα μπορούσε κάποιος να ισχυρισθεί, ότι πρέπει να μειωθεί ο αριθμός τους ή τέλος πάντων, να μειωθούν τα έξοδα παράστασης των προέδρων των επιτροπών, αν αυτό είναι ένα πρόβλημα. Δεν μπορεί, όμως, να ισχυρισθεί κανένας, ότι η ρύθμιση αυτή αναβαθμίζει το ρόλο της Νομαρχιακής Αυτοδιοίκησης.

Αυτόν τον καιρό υπάρχει μία έντονη φημολογία, ότι οι Βουλευτές επιθυμούν την κατάργηση των νομαρχιακών επιτροπών και τη μείωση του ρόλου της Νομαρχιακής Αυτοδιοίκησης, διότι εκεί γίνεται αναπαραγωγή στελεχών και διότι οι Βουλευτές χάνουν μερίδιο εξουσίας από τους νομούς τους.

Πιστεύω, ότι ο ρόλος του Βουλευτή είναι άλλος και καταξιώνεται μέσα από τις λειτουργίες του Κοινοβουλίου. Επίσης, η αναπαραγωγή στελεχών μέσα από δημοκρατικούς θεσμούς, μέσα από λαοπρόβλητους θεσμούς είναι, όχι μόνο θεμιτή, αλλά και απαραίτητη στην εποχή μας, που υπάρχει η βαριά κατηγορία ότι τα πολιτικά στελέχη παράγονται είτε από τις διορισμένες κρατικές θέσεις εξουσίας είτε από τα Μέσα Μαζικής Ενημέρωσης είτε από την οικονομική εξουσία ή ακόμα και από την οικογενειοκρατία.

Πιστεύω, ότι αυτός ο τρόπος παραγωγής στελεχών μέσα από τους θεσμούς και τη διαφάνεια προάγει το δημοκρατικό μας πολίτευμα και καταξιώνει τα πολιτικά στελέχη.

Μετά από όλα αυτά, κύριε Πρόεδρε, κύριοι συνάδελφοι, πιστεύω, ότι δεν πρέπει να καταργηθούν οι νομαρχιακές επιτροπές με τις αρμοδιότητες που είχαν σύμφωνα με τον ν.2218/94. Η μη κατάργησή τους θα είναι μια ενέργεια σύμφωνη με τη φιλοσοφία του νομοσχεδίου που έχει κατατεθεί και που έχει σκοπό τον εκσυγχρονισμό της Δημόσιας Διοίκησης, της αποκέντρωσης και της εξυπηρέτησης του πολίτη. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στον κ. Σπυριούνη, ο κ. Γεωργιάδης έχει για ένα λεπτό το λόγο.

ΘΕΟΔΩΡΟΣ ΓΕΩΡΓΙΑΔΗΣ: Κύριε Πρόεδρε, θα ήθελα να κάνω μια παρατήρηση. Στο άρθρο 15 παράγραφος 7 εδάφιο γ' να προστεθεί εδάφιο δ', που αλλάζει μόνο την απόσταση. Αυτό που ισχύει μέχρι σήμερα είναι ότι οι αναπληρωτές νομάρχες που μένουν μόνιμα σε απόσταση μεγαλύτερη των εκατό χιλιομέτρων από την έδρα της Νομαρχιακής Αυτοδιοίκησης παίρνουν ένα επιπλέον επίδομα 16% του μισθού που αντιστοιχεί ως αποζημίωση. Η απόσταση αυτή αφορά τις Νομαρχιακές Αυτοδιοικήσεις Ανατολικής Μακεδονίας και Θράκης. Να μειωθεί η απόσταση απλώς στα ογδόντα χιλιόμετρα. Μόνο αυτήν την παρατήρηση έχω να κάνω.

ΠΡΟΕΔΡΕΥΩΝ (Λουκάς Αποστολίδης): Το σημειώσατε, κύριε Υφυπουργέ;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μάλιστα.

Σελίδα 6303 

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Μετά το ν.2218 και το ν.2240 είναι η τρίτη προσπάθεια που γίνεται για την αποκέντρωση του κράτους, για την πραγμάτωση του ονείρου της επίλυσης των προβλημάτων τοπικά, με τα αντίστοιχα τοπικά όργανα.

Αναμφισβητήτως, σε ένα σχεδόν παρθένο έδαφος η ιχνηλάτιση των ενδεδειγμένων λύσεων θα περάσει μέσα από τη συναποκόμιση της αντίστοιχης εμπειρίας. 'Ετσι, λοιπόν, δικαιολογείται η διαδοχική μεταβολή διατάξεων που πρόσφατα καθιερώθηκαν. Και είναι σίγουρο, κύριε Υπουργέ, ότι δεν σταματάμε εδώ. Αύριο, μεθαύριο θα φέρουμε αλλαγές των αλλαγών, μέχρις ότου, εκμεταλλευόμενοι τη σχετική εμπειρία, συγκροτήσουμε τα πλαίσια μέσα στα οποία θα λειτουργήσει γόνιμα και αποτελεσματικά και με τους καλύτερους όρους η Τοπική Αυτοδιοίκηση πρώτου και δεύτερου βαθμού και το αποκεντρωμένο κράτος στην περιφέρεια.

Οφείλω να ομολογήσω, κύριε Υπουργέ, ότι το άρθρο 15 είναι εξαιρετικά επιβαρυμένο, είναι πολύπλοκο, σε πολλές περιπτώσεις έχει ασύνδετες διατάξεις και σε άλλες επιχειρείται μία πρωτογενής ρύθμιση κ.λπ. Είναι το άρθρο 15 εξαιρετικά επιβαρυμένο σε έκταση και σε ποικιλία έτσι που να μην μπορεί να το παρακολουθήσει το Κοινοβούλιο.

Θα ήθελα να πω στους κυρίους Υπουργούς, ότι η έννοια του εκσυγχρονισμού πρέπει να ξεκινήσει και μέσα από το Κοινοβούλιο. Είναι πολύ σημαντικό αυτό. Το νομοθετικό έργο λειτουργεί σε παλιό σύστημα και πρέπει, κύριε Πρόεδρε, να καταβάλουμε και εμείς, το Κοινοβούλιο, μία προσπάθεια να διευθετηθεί αυτό. 'Εχουμε βροχή νομοσχεδίων, έχουμε υποχρεώσεις που πολλές φορές μας αναγκάζουν να αποκολληθούμε από το νομοθετικό έργο, που είναι η κύρια απασχόλησή μας κ.λπ. Συντελείται με τρόπο παλαιό το νομοθετικό έργο στο Κοινοβούλιο.

Εγώ θα μείνω στην αρχή. Δεν ξέρω αν πρέπει να είναι μία επιτροπή ή περισσότερες. 'Εξι οπωσδήποτε δεν πρέπει να είναι. Θα πρέπει αυτοί οι τοπικοί φορείς, οι τοπικοί θεσμοί να λειτουργήσουν αντιγραφειοκρατικά, να λειτουργήσουν με ευκαμψία. 'Οσες περισσότερες συγκροτήσεις οργάνων κάνουμε στο εσωτερικό αυτών των θεσμών, τόσο περισσότερο τους καταστούμε δυσκίνητους και τόσο δυσχεραίνεται το έργο τους. Αναμφισβητήτως η δυσχέρεια στο έργο τους αντανακλά σε μειωμένη υπηρεσία προς τον πολίτη και επομένως, αναιρεί τη βασική σκέψη για την οποία αποκεντρώνεται η όλη διαδικασία λειτουργίας του κράτους.

Θα συμφωνήσω με τη διάταξη, ότι ο αριθμός έξι των επιτροπών είναι μεγάλος. Δεν ξέρω αν θα είναι μία ή δύο οι επιτροπές, αν μπορεί να χωριστεί σε δύο μεγάλα κεφάλαια η αρμοδιότητα, το συνολικό έργο της Νομαρχιακής Αυτοδιοίκησης. Αλλά οπωσδήποτε οι έξι επιτροπές είναι πολλές και δεν έχουν καμία σχέση με τις επιτροπές του Κοινοβουλίου. 'Επειτα στην Ελλάδα μην ξεχνάτε, ότι βυζαντινολογούμε και συσκεπτόμαστε και το κάνουμε γιατί δεν μπορούμε να σκεφτούμε. Συσκέπτονται όσοι δεν σκέπτονται. Και όταν συγκροτούμε συνεχείς συσκέψεις θεσμοθετώντας αντίστοιχα όργανα, ελαττώνουμε το χρόνο ουσιαστικής εργασίας. Λιγότερα όργανα, λιγότερες υπηρεσίες, περισσότερα αποτελεσματική και γόνιμη ευκινησία στους θεσμούς νομίζω, ότι αποτελούν προϋπόθεση απόδοσης του έργου τους.

Το άρθρο έχει μία διάταξη μέσα που αναδρομικά νομιμοποιούνται κάποιες μετακινήσεις που έγιναν κατά παράβαση των προβλεπομένων διαδικασιών. Να σταματήσει επιτέλους σ'αυτή την έρημη πατρίδα η παρανομία και η αναδρομική θεραπεία της. 'Ετσι αποθρασσύνονται οι παρανομούντες και αμβλύνεται η φιλοσοφία, η νομιμότης.

'Ενα τρίτο σημείο σε σχέση με τα συζητούμενα άρθρα είναι οι μετακινήσεις των προβλεπομένων οργάνων της Νομαρχιακής Αυτοδιοίκησης. Εντάσσεται αναμφισβητήτως μέσα στην λιτότητα της εποχής γι'αυτό επιβάλλονται οι περιορισμοί και στις αποστάσεις και στις προϋποθέσεις που θα συντελούνται. Για το νομότυπο στις προβλεπόμενες διαδικασίες στο εσωτερικό των θεσμών, για την πραγμάτωση μιας μετακίνησης που συνεπάγεται διανυκτέρευση, αποζημίωση ημερών εκτός έδρας κ.λπ. Πρέπει να είναι σεβαστό το σύστημα διαδικασιών.

Είμαι σίγουρος ότι το συζητούμενο νομοσχέδιο θα πραγματώσει τη σκοπιμότητα της αποκέντρωσης και οι προβλεπόμενες διατάξεις συντελούν στην θεραπεία των ελλείψεων των ν. 2218 και 2240. Ψηφίζω τα άρθρα.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κανταρτζή.

ΑΧΙΛΛΕΥΣ ΚΑΝΤΑΡΤΖΗΣ: Πριν ξεκινήσει η συζήτηση επί των άρθρων, για τα οποία αναφερόμαστε, ο Υπουργός κατέθεσε κάποιες τροπολογίες και όχι μόνο τροπολογίες, αλλά και κάποιες προσθήκες οι οποίες ακόμη δεν έχουν μοιραστεί στο Σώμα.

Δεν μπορεί να γίνεται συζήτηση κάτω απ'αυτές τις συνθήκες, να συζητάμε νομοσχέδια, να συζητάμε τροπολογίες χωρίς να ξέρουν οι Βουλευτές το περιεχόμενο αυτών των τροπολογιών. Πότε επιτέλους θα τις πάρουμε στα χέρια μας; 'Ετσι με κλειστά τα μάτια θα ψηφίσουμε;

ΠΡΟΕΔΡΕΥΩΝ (Λουκάς Αποστολίδης): Μα, κοιτάξτε, κύριε Κανταρτζή, έκανα και εγώ αυτήν την παράκληση προς τον κύριο Υφυπουργό, εμένα εδώ σαν Προεδρείο μου ήρθαν και ήδη έδωσα εντολή να μοιρασθεί σε όλους τους Βουλευτές. Και μου φαίνεται παράξενο πως σε σας δεν ήρθε. Θα παρακαλέσω τον κύριο Υφυπουργό να μοιρασθούν οι τροπολογίες όλες. 

Το λόγο έχει ο συνάδελφος κ. Σούρλας.

ΓΕΩΡΓΙΟΣ ΣΟΥΡΛΑΣ: Το άρθρο 15, κύριε Πρόεδρε, είναι αποκαλυπτικό, όχι μόνο των λειτουργικών ζητημάτων που υπάρχουν στη Νομαρχιακή Αυτοδιοίκηση, αλλα και της προχειρότητας με την οποία νομοθετούμε. Και βέβαια εδώ είμαστε και πρέπει να τροποποιούμε. Αλλά, σ' αυτό το βαθμό και σ' αυτήν την έκταση, σε καμία περίπτωση δεν έπρεπε να έχει συμβεί. Εικοσι τέσσερις παραγράφους έχει το άρθρο αυτό, τροποποιεί δεκάδες διατάξεις νόμων και προεδρικών διαταγμάτων. Είναι δύσκολο να παρακολουθήσει κανένας και ειδικός ακόμη και να αποφανθεί στο άρθρο αυτό, για τις τροποποιήσεις και τις προσθήκες.

Εγώ, πιστεύω, ότι εκτός των εισηγητών και ενδεχομένως μερικών που έχουν ιδιαίτερα ασχοληθεί με την Τοπική Αυτοδιοίκηση, είναι δύσκολο να καταλάβουν τι λέει το άρθρο αυτό. 

Κύριε Υφυπουργέ και κύριοι συνάδελφοι, ακούστε τι λέει η παράγραφος 13, αν δεν την έχετε διαβάσει: "Οι διατάξεις του άρθρου 65 του προεδρικού διατάγματος 30/1996 όπως αυτές ισχύουν κάθε φορά και της παραγράφου 1, του άρθρου 17, του ν.2218/94, όπως τροποποιήθηκαν με την παράγραφο 14, του άρθρου 13, του ν.2307/95 και αντικαταστάθηκαν από την παράγραφο 2 του άρθρου 20, του ν.2344/95 που αφορούν τις νομαρχιακές επιτροπές..." κ.λπ.

Τι καταλάβατε από όλα αυτά; Πόσοι αντιλήφθησαν, τι γράφετε εδώ, κύριε Υφυπουργέ; Είναι δυνατόν να ζητάτε τη γνώμη της Εθνικής Αντιπροσωπείας με τέτοιες διατάξεις; Είναι δυνατόν να νομοθετούμε κατ' αυτόν τον τρόπο και να λέμε, κύριε Πρόεδρε, ότι αναβαθμίζουμε το κύρος του Κοινοβουλίου; Είναι δυνατόν να γίνονται αυτές οι μεταβολές και να θέλουμε να έχουμε την απαραίτητη εκτίμηση από τον ελληνικό λαό, για τη σοβαρότητα του έργου, που επιτελούμε μέσα στον ιερό ναό της Δημοκρατίας;

Εγώ, πιστεύω, κύριε Υπουργέ, ότι αυτό θα πρέπει να το αποσύρετε. Και να γίνει μία άλλη συζήτηση. Και επειδή δεν θα το κάνετε -εγώ απλώς τη γνώμη μου λέω εδώ- να συζητήσουμε πάρα πολύ σοβαρά ζητήματα που έχουν σχέση με τη λειτουργία της Νομαρχιακής Αυτοδιοίκησης. Και ένα τουλάχιστον που έχω σημειώσει παρακολουθώντας τα νομαρχιακά συμβούλια, αλλά και τον τρόπο λειτουργίας της Νομαρχιακής Αυτοδιοίκησης, έχει να κάνει, κύριε Πρόεδρε, με τη συμμετοχή των υπαλλήλων της οικείας νομαρχίας στα νομαρχιακά συμβούλια. Θέτουν υποψηφιότητα και εκλέγονται. Και μετά είναι ή σύμβουλοι ή οι αντινομάρχες ή είναι βοηθοί νομαρχών. Αυτοί οι αιρετοί πλέον της Νομαρχιακής Αυτοδιοί-

Σελίδα 6304 

κησης καλούνται να διαδραματίσουν ρόλο πλην του υπαλλήλου και του προϊσταμένου των άλλων. Και όταν αυτοί έχουν άλλους προϊστάμενους, τότε πώς μπορούν να επιβληθούν οι προϊστάμενοι στους εκλεγμένους αντινομάρχες και στους βοηθούς νομαρχών; Ποιος προϊστάμενος μπορεί να δώσει εντολή, να παρατηρήσει, να ελέγξει, να επιβάλει την όποια κύρωση στον αντινομάρχη, στο βοηθό νομάρχου; Ποιος είναι αυτός ο προϊστάμενος, ο οποίος το έχει κάνει μέχρι σήμερα; 'Εχετε αντιληφθεί τι κατάσταση επικρατεί στους νομούς; 'Εχετε παρακολουθήσει τις συνέπειες; 'Αλλωστε παραβιάζεται βασική αρχή: Είναι ελέγχοντες και ελεγχόμενοι, κύριε Υπουργέ. Οι ίδιοι ελέγχουν τους άλλους, είναι και ελεγχόμενοι. Αυτά είναι αντιφατικά απαράδεκτα. Να σκύψουμε να δούμε λίγο τι συμβαίνει στη βάση και στην πραγματικότητα. Πώς μπορεί, λοιπόν, να επιβληθεί ο προϊστάμενος ή ο οποιοσδήποτε άλλος σε έναν με δύναμη εκλογική; Σου λέει, "εγώ πήρα δέκα χιλιάδες σταυρούς, πήρα είκοσι χιλιάδες σταυρούς" καμιά φορά και παραπάνω. Αυτό δεν είναι κακό, καλό είναι. Αλλά πώς μπορεί να λειτουργήσει;

Και από την επόμενη ημέρα της επανεκλογής του, αρχίζει μία σχέση όχι υπαλλήλου και πολίτη, αλλά υποψηφίου για τις επόμενες εκλογές και ψηφοφόρου, αναπτύσσοντας τις όποιες σχέσεις ανάλογα με το ήθος του, ανάλογα με την αξιοπρέπειά του και τη συνείδησή του την υπαλληλική.

Αυτά δεν τα αναφέρετε εδώ μέσα. Τι συμβαίνει μ' αυτό το θέμα, πού θα πάει αυτή η ιστορία; Δεν είναι ασυμβίβαστο; Εγώ πιστεύω ότι είναι από τα πιο σοβαρά ζητήματα. Οι υπηρεσίες έχουν αποδυναμωθεί από επίλεκτα στελέχη που έχουν εκλεγεί στη Νομαρχιακή Αυτοδιοίκηση και με τις όποιες σχέσεις δημιουργούνται τραυματίζεται ο θεσμός όταν μάλιστα στο ξεκίνημά του θα πρέπει να ενισχυθεί.

Με τέτοιες καταστάσεις και διαπιστώσεις δε νομίζω, ότι μπορούμε να προσδοκούμε βελτίωση. Είχα πει και προηγουμένως, ότι όποια φαυλότητα του πολιτικού κόσμου υπήρχε σε επίπεδο νομού συναλλαγών και ρουσφετιών τώρα μετακινήθηκε, απαλλάσσοντας εμάς τους Βουλευτές -αυτό είναι καλό και θετικό- στη Νομαρχιακή Αυτοδιοίκηση. Δεν πρέπει εμείς να είμαστε απλοί παρατηρητές. Πρέπει να προστατέψουμε τη Νομαρχιακή Αυτοδιοίκηση απ' όλα τα αρνητικά στοιχεία που διαπιστώσαμε στη δική μας διαδρομή. Αυτή τη συζήτηση πρέπει να κάνουμε και να τους βοηθήσουμε, όπως έχουμε καθήκον ως μέλη της Εθνικής Αντιπροσωπείας.

ΠΡΟΕΔΡΕΥΩΝ (Λουκάς Αποστολίδης): Ο κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κύριοι Υπουργοί, μ' αυτό το σχέδιο νόμο ολοκληρώνεται ένας κύκλος από πρωτοβουλίες κυβερνήσεων του ΠΑ.ΣΟ.Κ. που ξεκίνησαν από τη δεκαετία του 1980 για την ενίσχυση του Πρώτου Βαθμού Τοπικής Αυτοδιοίκησης και που συνεχίστηκαν με την καθιέρωση του Δεύτερου Βαθμού Νομαρχιακής Αυτοδιοίκησης και ολοκληρώνονται τώρα με την ψήφιση αυτού του νόμου για την περιφερειακή συγκρότηση της Χώρας.

Η Αξιωματική Αντιπολίτευση όλες αυτές τις προσπάθειες και τις πρωτοβουλίες τις αντιμετώπισε αρνητικά. Δεν μπόρεσε να παρακολουθήσει τις εξελίξεις. 'Ηταν απούσα και πολλές φορές κατέληγε στο να απέχει από τις διαδικασίες. Βλέπουμε, όμως, ότι και για τη Νομαρχιακή Αυτοδιοίκηση σήμερα διαμαρτύρεται γιατί αφαιρούνται αρμοδιότητες, οι οποίες είχαν δοθεί με το νόμο που είχαμε ψηφίσει πριν από δύο χρόνια. Ακόμη πολλές φορές διαμαρτύρεται για το ν.2190 το νόμο Πεπονή, διότι δεν εφαρμόζεται, ενώ τότε ήταν όλως διόλου αρνητική και τον είχε καταψηφίσει.

Σήμερα διαμαρτύρεται για την περιφερειακή συγκρότηση της Χώρας και αύριο πάλι θα διαμαρτύρεται, διότι ίσως θα αφαιρούνται με κάποιο άλλο νομοσχέδιο οι αρμοδιότητες από την περιφέρεια. Δεν μπορεί, λοιπόν, να παρακολουθήσει τις εξελίξεις και θα είναι απούσα από αυτήν τη μεγάλη πορεία που οι κυβερνήσεις του ΠΑ.ΣΟ.Κ. εδώ και πολλά χρόνια έχουν δρομολογήσει για την αλλαγή της δομής και της λειτουργίας της χώρας.

Κύριε Υπουργέ, θα ήθελα να έχω την προσοχή σας σε όσα πω για το άρθρο 15. Εάν μελετήσουμε με προσοχή το άρθρο 15 θα δούμε ότι επιχειρεί την αλλαγή της δομής και της λειτουργίας της Νομαρχιακής Αυτοδιοίκησης.

ΒΑΣΙΛΗΣ ΚΕΔΙΚΟΓΛΟΥ: Μεγάλη κουβέντα λέτε.

ΗΛΙΑΣ ΒΛΑΧΟΠΟΥΛΟΣ: 'Αποψή μου είναι κύριε συνάδελφε.

ΒΑΣΙΛΗΣ ΚΕΔΙΚΟΓΛΟΥ: Σεβαστή καθ' όλα.

ΗΛΙΑΣ ΒΛΑΧΟΠΟΥΛΟΣ: Κατά την άποψή μου, λοιπόν, εάν μελετήσουμε με προσοχή το άρθρο 15 θα δούμε ότι επιχειρεί την αλλαγή της δομής και της λειτουργίας της Νομαρχιακής Αυτοδιοίκησης. Εάν φέρουμε στο νου μας τι είναι η δημαρχιακή επιτροπή και ποιες είναι οι αρμοδιότητές της, τότε θα δούμε ότι αλλάζουν μόνο οι λέξεις. Εκεί που έγραφε δημαρχιακή, σήμερα γράφει νομαρχιακή. Είναι, λοιπόν, ένα αντίγραφο της δομής του δημοτικού συμβουλίου, το νομαρχιακό συμβούλιο, όπως και η αντίστοιχη δημαρχιακή με τη νομαρχιακή επιτροπή.

'Ομως, κύριε Υπουργέ, είναι αντίγραφα ο δήμος και ο νομός; Ο δήμος ασχολείται μ' ένα περιορισμένο αριθμό αντικειμένων που έχουν σχέση με τις υποδομές ενός αστικού συγκροτήματος και με κάποιες υπηρεσίες περιορισμένου φάσματος, όπως είναι η ύδρευση, η αποχέτευση, το πράσινο και με κάποιες περιορισμένες λειτουργίες πολιτισμού και υπηρεσιών.

Ο νομός, όμως, και πολλοί νομοί, είναι αντίγραφα ολόκληρης της Χώρας. Θα έλεγα, ότι ο Νομός Κοζάνης ή ο Νομός Σερρών, ή ο Νομός Αιτωλοακαρνανίας και το νομαρχιακό συμβούλιο το αντίστοιχο, κύριε Υπουργέ, έχουν να ασχοληθούν με την κτηνοτροφία, με τη γεωργία, με τον ορυκτό πλούτο, με τον τουρισμό, με τις λίμνες, με υποδομές και λειτουργίες που έχει ολόκληρη η Χώρα. Επομένως, ποια νομαρχιακή επιτροπή -και θα είναι αυτή μόνο μια- θα ασχολείται με αυτά τα προβλήματα και θα είναι και αποτελεσματική;

Εδώ θα ήθελα να διερωτηθώ και να ρωτήσω, ποιοι ήταν οι λόγοι που σας έκαναν να καταργήσετε τις Νομαρχιακές Επιτροπές; 

'Ηταν η αποτελεσματικότητα; Δηλαδή, θα είναι πιο αποτελεσματικό το νομαρχιακό συμβούλιο, έχοντας μια νομαρχιακή επιτροπή που θα ασχολείται με όλα αυτά τα θέματα; Ξέρετε τι σειρά θα υπάρχει στην ημερήσια διάταξη για να ασχοληθεί αυτή η νομαρχιακή επιτροπή;

Εγώ πιστεύω, ότι δεν ήταν η αποτελεσματικότητα. Θα ήταν περισσότερο αποτελεσματικές οι νομαρχιακές επιτροπές που είχαν και εξειδίκευση και μέσα από αυτές δραστηριοποιούνταν ένας μεγάλος αριθμός νομαρχιακών συμβούλων. 

Δεύτερον, ήταν το μεγάλο κόστος; Νομίζω, ότι αυτό το επιχείρημα δεν αντέχει σε καμία κριτική, διότι η Δημοκρατία χρειάζεται και κόστος και απ' ό,τι τουλάχιστον έχω πληροφορηθεί, δεν ήταν το κόστος.

'Ηταν ίσως οι πιέσεις κάποιων Βουλευτών που λένε, ότι δε θέλουμε να αναδεικνύονται στελέχη μέσα από τη λειτουργία της Νομαρχιακής Αυτοδιοίκησης; Νομίζω, ότι μειώνουμε τους συναδέλφους Βουλευτές, διότι οι συνάδελφοι Βουλευτές δεν έχουν ανάγκη από τέτοιο ανταγωνισμό. Εδώ μέσα στο Κοινοβούλιο αναδεικνύεται ο ρόλος και ο ίδιος ο Βουλευτής. Και τα στελέχη πρέπει να αναδεικνύονται μέσα από τη λειτουργία και η Δημοκρατία έχει ανάγκη από αναπαραγωγή στελεχών.

Εάν δεν ήταν, λοιπόν, αυτά τα τρία επιχειρήματα, κύριε Υπουργέ, ποιο ήταν το επιχείρημα με το οποίο εσείς καταργείτε τις Νομαρχιακές Επιτροπές; Θα θέλαμε να το ακούσουμε.

Εγώ πιστεύω πάντως, ότι όσον αφορά τη δομή ενός νομού και τα προβλήματα ενός νομού, δε θα μπορέσει να ανταποκριθεί η μια νομαρχιακή επιτροπή για τη λύση όλων αυτών των προβλημάτων και για την αντιμετώπισή τους. Θα ήθελα πραγματικά να ακούσω τα επιχειρήματα αυτής της επιλογής σας.

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λογο.

ΓΕΩΡΓΙΟΣ ΤΣΑΦΟΥΛΙΑΣ: 'Εχω μια σχετική πείρα γύρω από αυτά τα πράγματα που συζητάμε τώρα και θέλω να πω το εξής για τις νομαρχιακές επιτροπές: Τώρα ό,τι και να πω για

Σελίδα 6305 

τις νομαρχιακές επιτροπές, τις πήρε η μπόρα. Καταργούνται, όπως επιμένει ο κύριος Υπουργός.

Νομίζω, ότι εκεί ελύοντο όλες οι διαφορές, διότι ήταν εκπρόσωποι απ' όλες τις νομαρχιακές παρατάξεις. 'Ησαν τρεις νομαρχιακές παρατάξεις και ήταν εκπρόσωποι και των τριών νομαρχιακών παρατάξεων. Και ήταν και ιδιώτες ή πήγαιναν άλλοι φορείς κ.λπ. και λύνονταν τα θέματα ομοφώνως στις νομαρχιακές επιτροπές. Προτού πάνε στο νομαρχιακό συμβούλιο, υπήρχε σύμπτωση απόψεων όλων των παρατάξεων του νομαρχιακού συμβουλίου και του νομάρχη. Και ερχόταν το θέμα έτοιμο, οπότε εψηφίζετο σύντομα και ηκολουθείτο μια διαδικασία ταχεία. Γινόντουσαν αυτοψίες.

Νομίζω, ότι κακώς καταργούνται οι νομαρχιακές επιτροπές ή το πολύ πολύ να καταργούσατε δυο από τις έξι στα μεγάλα νομαρχιακά συμβούλια. Δεν ξέρω τώρα, αλλά δε βλέπω να θέλετε να το δείτε. Μνημόσυνο κάνω στις νομαρχιακές επιτροπές, ό,τι και να λέω. Αλλά εν πάση περιπτώσει, ήταν κακό ότι καταργήθησαν.

'Ενα άλλο, επίσης, ότι αυτές είναι ανά διετία. Την 1.1.97 ανέλαβαν. Τώρα θα πούμε μέχρι το τέλος του 1997, κύριε Παπαδήμα; Γιατί να μη γίνει έτσι; 'Οπότε, τον Οκτώβρη έχουμε εκλογές. Αφού είναι κάθε δύο χρόνια, θα δημιουργήσετε αναταραχή, θα δημιουργήσετε μια σύγχυση για το χρόνο. Κύριε Υπουργέ, για τους εννιά μήνες του 1998 θα δημιουργήσετε σύγχυση. Τι έγινε τώρα για εννιά μήνες; Βάλτε το μέχρι το τέλος της θητείας, να τελειώνει. Νομίζω, ότι έχουν προγραμματίσει, έχουν μπει σε μια σειρά. Και τώρα να τους μοιράσουμε το διάστημα και να τους πούμε πάλι, για ένα χρόνο, εντάξει, για έξι μήνες, εντάξει και για τους άλλους οκτώ μήνες, όχι, είναι λίγο μπακαλίστικο το θέμα να μη τελειώσουμε μέχρι το τέλος της θητείας. Πρέπει να τους δώσουμε μέχρι το τέλος της θητείας οπωσδήποτε.

Από κει και πέρα, θα έχει προετοιμαστεί το έδαφος και στην άλλη θητεία οπωσδήποτε θα ισχύσει αυτό που λέτε, αφού δεν μπορούμε να το ανατρέψουμε. Τώρα, οι Νομαρχιακοί Σύμβουλοι, οι Πρόεδροι των Νομαρχιακών Επιτροπών στην Πάτρα ήταν έξι. 'Ενας βγήκε Βουλευτής. Επομένως, δεν μπορούμε να πούμε, ότι βγήκαν και οι έξι. 'Αρα, ένας άσκησε εξουσία. Θα τους χαλάσουμε όλους, δηλαδή και τους άλλους πέντε, με το φόβο μήπως βγουν και αυτοί Βουλευτές;

Εσείς, κύριοι Υπουργοί, οι άλλοι, δεν ασκείτε εξουσία; Δεν εξυπηρετείται κόσμος; Δεν υπήρχε παλαιοκομματισμός; Δεν υπήρχε αυτή η ιστορία σε όλα τα επίπεδα λειτουργίας της κρατικής μηχανής αιρετών και μη;

Για το Συνήγορο του Πολίτη, είπαμε να είναι αδέσμευτος. 'Αμα βάλει ο Συνήγορος του Πολίτη, μπορεί να κάνει Κόμμα, όχι να βγει Βουλευτής. Και οι δέκα άλλοι, που είναι δίπλα του, θα βγουν Βουλευτές όλοι. Σκεφθείτε να γίνονται δέκα χιλιάδες ρουσφέτια το μήνα, δηλαδή με συστάσεις να λύνονται αυτές οι δουλειές. Τι θα κάνει ο κόσμος; Ο κόσμος έχει το μυαλό του στην εξωτερική και στην εσωτερική πολιτική; Ο κόσμος κοιτάει πώς θα επιβιώσει. 'Οποιος τον διευκολύνει, τον ψηφίζει.

Λοιπόν, δεν μπορούμε να έχουμε όλα τα βάρη, όπως είπε και ο κ.Σούρλας, ότι αναδεικνύονται πολιτικά στελέχη. Εδώ έχω τεράστια διαφωνία ως προς το θέμα αυτό και θα έπρεπε να ισχύσουν οι Νομαρχιακές Επιτροπές.

'Οσον αφορά τα νοσοκομεία και την εποπτεία των νοσοκομείων, υπεσχέθη ναι, ο κ.Γείτονας. Εσείς, τι λέτε, κύριε Παπαδήμα; Να μη βάλουμε μια διάταξη για την εποπτεία των νοσοκομείων, ότι θα ρυθμιστεί από το Υπουργείο Υγείας; Γιατί το αφήνουμε κενό; 'Η να το ρυθμίσουμε τώρα, ότι την εποπτεία των νοσοκομείων, θα την έχουν. 

'Αμα πλησίασαν και στα άλλα νομικά πρόσωπα, δεν κάνουν τίποτα. Εδώ τουλάχιστον να περιοριστούμε στα νοσοκομεία. Πείτε το και τώρα, ότι την εποπτεία των νοσοκομείων θα την έχουν Νομαρχιακές Αυτοδιοικήσεις ή ότι θα τις αναλάβει το Υπουργείο Υγείας και Πρόνοιας, θα το ρυθμίσει το θέμα.

Κάτι πρέπει να ειπωθεί εδώ, για να υπάρχει κάποια δέσμευση, αφού το κρίνετε ότι είναι δίκαιο. Τα νομαρχιακής σημασίας νοσοκομεία, πρέπει να υπάγονται στη Νομαρχιακή Αυτοδιοίκηση. Εγώ νομίζω, ότι πρέπει να το προσέξετε αυτό.

'Οσον αφορά τους πόρους, οι σαράντα περιπτώσεις που ρυθμίζονται με το άρθρο 16, είναι ο 2240, οι άλλες σαράντα περιπτώσεις εδώ, δεν μπορώ να επιμείνω σε τίποτα, διότι γίνεται "χάβρα Εβραίων" εδώ. Δεν ξέρω πώς θα μπορέσουμε να συνεννοηθούμε με όλες αυτές τις διατάξεις στην εκτέλεση της λειτουργίας τους.

Αυτά ήθελα να παρατηρήσω.

ΠΡΟΕΔΡΕΥΩΝ(Λουκάς Αποστολίδης): Ο συνάδελφος κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μιλώντας πριν λίγες μέρες, είχα πει ότι δεν έχουμε το θάρρος να αναγνωρίσουμε ότι ήταν λανθασμένη η νομοθεσία μας περί αιρετού νομάρχη με περιορισμένες αρμοδιότητες, δηλαδή περί αιρετού προϊσταμένου Νομαρχιακής Αυτοδιοίκησης και άλλου παράγοντος ασκούντος την κυβερνητική εκπροσώπηση. Προσπαθούμε αυτό το λάθος να το διορθώσουμε, μη θέλοντας να το αναγνωρίσουμε.

Τότε είχα πει, ότι θα ήταν πολύ προτιμότερο να είχαμε ψηφίσει διάταξη, με την οποία να εκλέγεται το Νομαρχιακό Συμβούλιο και ο Πρόεδρος του Νομαρχιακού Συμβουλίου ως μέντωρ και παραλλήλως, να υπάρχει ο Νομάρχης, ο εκπρόσωπος της Κυβέρνησης, ο οποίος εκτελεί τις αποφάσεις του Νομαρχιακού Συμβουλίου, σχεδόν υποχρεωτικά. Και μάλιστα προχθές ο κύριος Υφυπουργός διαστρέβλωσε, λέγοντας "εκείνος ο νόμος προέβλεπε δύο Νομάρχες". 'Ηλθε όμως το πλήρωμα του χρόνου και ήλθε το άρθρο 15, για να πει ούτε λίγο ούτε πολύ, πόσο μεγάλο λάθος κάναμε.

Δε θα σταθώ στα επιμέρους ζητήματα. Θα σταθώ στο γεγονός πρώτον, κύριε Πρόεδρε, και θα ήθελα την προσοχή σας, ότι ψηφίσαμε νόμους πριν από ένα χρόνο και τους τροποποιούμε. Αυτή είναι η μεγαλύτερη απόδειξη της ορθότητας των πρωτοβουλιών του Προεδρείου, που ξέρει να περιτέμνει το χρόνο επεξεργασίας των νομοσχεδίων από τη Βουλή και να έχει καταντήσει αυτό το Προεδρείο, τη Βουλή απλό κοινοτικό όργανο. Την έχετε καταντήσει κολυμβήθρα του Σιλωάμ. Να, όμως, που δεν είναι κολυμβήθρα του Σιλωάμ, είναι κάτι πολύ χειρότερο.

Δε θα σταθώ σε πολλά πράγματα. Αυτό που είπε ο κ. Κοντομάρης για τις επιτροπές που είναι από ένα νομαρχιακό σύμβουλο και άλλα στελέχη είναι πολύ ορθό και νομίζω το Κ.Κ.Ε. το παρεξήγησε.

Θα σταθώ στη νομαρχιακή επιτροπή. Αυτή και μόνο η δημιουργία της νομαρχιακής επιτροπής είναι αρκετή για να επιβεβαιώσει την πλήρη διάλυση της διοίκησης. Τι λέει το εδάφιο δ' της παραγράφου 32: Η νομαρχιακή επιτροπή καταρτίζει τις διακηρύξεις διαγωνισμών για την εκτέλεση έργων, εργασιών κ.λπ. Σας ερωτώ ευθέως: Πού είναι η διοίκηση της Νομαρχιακής Αυτοδιοίκησης; Πού είναι η διευθύνουσα υπηρεσία των έργων; Πού είναι η προϊσταμένη αρχή; Ποιος είναι ο φορέας των έργων; Ποιος είναι ο κύριος του έργου; Τα διαλύετε όλα και κάνετε κάποιους αιρετούς, μια επιτροπή η οποία δεν ξέρουμε τι είναι. Φορέας του έργου είναι; Κύριος του έργου είναι; Αυτός αναθεωρεί; Αυτός τι κάνει; Μόνο αυτό είναι αρκετό για να αποδείξει το μέγα, μέγιστο λάθος.

Θέλω να πιστεύω ότι αυτό το πράγμα τουλάχιστον όπως το κάνετε θα πει στο νομάρχη "είσαι υπεύθυνος, κύριε", διότι, έως τώρα με τις νομαρχιακές επιτροπές τις οποίες μετά πάθους -πράγμα το οποίο κατανοώ- υπεστήριξε συνάδελφος της Αντιπολίτευσης, δεν υπήρχε υπευθυνότητα του νομάρχη. Απευθυνόσουν στον νομάρχη και σου έλεγε, ξέρεις, ο πρόεδρος της επιτροπής ΥΠΕΧΩΔΕ, ξέρεις ο πρόεδρος της επιτροπής υγείας, ξέρεις ο πρόεδρος της επιτροπής τάδε. 'Ηταν ο ανευθυνοϋπεύθυνος, βεβαίως με πιο πολύ βάρος στο "ανεύθυνος" ο νομάρχης. Τώρα πάτε εκεί.

'Ομως, αυτήν όπως την κάνετε τη νομαρχιακή επιτροπή πολύ ορθά παρετήρησε ο κ. Βλαχόπουλος τι τον περάσατε το νομό; Δήμο; Αυτή η νομαρχιακή επιτροπή θα καταλογίζει και θα ανακηρύσσει αναδόχους έργων δισεκατομμυρίων δραχμών; Αυτό λέγεται κράτος στη σύγχρονη μορφή;

Σελίδα 6306 

Θα ήταν, λοιπόν, πολύ προτιμότερο, κύριε Υφυπουργέ, να είχατε το θάρρος και να πείτε, καταργούμε τον αιρετό αντιπρόσωπο, τον αιρετό νομάρχη. 'Η πάρτε το θάρρος να τον κάνετε ταυτόχρονα και εκπρόσωπο κυβερνητικό και αναλάβετε το θάρρος να έχετε ενδεχομένως κυβερνητικό εκπρόσωπο μέλος αντιπάλου Κόμματος της Αντιπολίτευσης. 'Ολα αυτά είναι εμβαλώματα τα οποία θα πέσουν.

Και είναι άλλη μια φορά, κύριε Πρόεδρε, απόδειξη του τι νομοθετούμε. Αυτά όλα έπεσαν στο Συμβούλιο Επικρατείας. Επιτέλους, κατανοήστε: 'Ολοι οι νόμοι τους οποίους ψηφίζουμε, έχουν το μετέωρο βήμα του πελαργού που λέγαμε. Είναι μετέωροι όλοι οι νόμοι ενώπιον του Συμβουλίου της Επικρατείας από το ρυθμό που επιβάλλετε, που ζητάτε κάθε τρεις μέρες επιτροπές, που ζητάτε μέσα σε δέκα λεπτά να σας αναπτύξουμε άρθρα, να επεξεργασθούμε νόμους οι οποίοι θα καθορίσουν το μέλλον της Πατρίδας, οι οποίοι θα καθορίσουν την κίνηση της κοινωνίας, γιατί η πολιτική αυτό είναι, αυτό το χάρισμα έχει.

Με τ' άλλα, δε χρειάζεται να ασχοληθώ, κύριε Πρόεδρε και κύριε Υπουργέ. Νομίζω ότι αυτό το άρθρο, το 15 ειδικά, είναι η πανηγυρική απόδειξη ότι ήταν λανθασμένη επιλογή. Το ταχύτερο να πάτε στη σωστή λύση. Καταργήστε ή δεχθείτε ο αιρετός σήμερα προϊστάμενος της Νομαρχιακής Αυτοδιοίκησης να είναι και εκπρόσωπος της Κυβέρνησης για να είναι ενιαία η διοίκηση, να ξέρουμε ποιος είναι ο φορέας του έργου, ποιος είναι ο κύριος του έργου, πώς διαρθρώνονται οι υπηρεσίες, πώς το ένα, πώς το άλλο. Διότι εδώ τα καταργείτε όλα.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος, ο κ. Γεωργόπουλος, έχει τον λόγο.

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κύριε Πρόεδρε, ζήτησα τον λόγο για να διατυπώσω σύντομα δύο-τρεις παρατηρήσεις στα συζητούμενα άρθρα.

Κατά πρώτο λόγο θεωρώ αναγκαίο να τονίσω ότι στο άρθρο 15 παράγραφος 6 αναφέρεται ότι το πρώτο εδάφιο της παραγράφου 5 του άρθρου 64 του προεδρικού διατάγματος 30/1996 αντικαθίσταται ως εξής: "Η απόφαση για την εκλογή του νομάρχη υποβάλλεται μέσα σε προθεσμία δύο ημερών στο γενικό γραμματέα της περιφέρειας, ο οποίος αυτεπάγγελτα ή ύστερα από προσφυγή ενός δημότη δήμου ή κοινότητας της περιφέρειας Νομαρχιακής Αυτοδιοίκησης ή του νομαρχιακού διαμερίσματος ασκεί τον έλεγχο νομιμότητας και εκδίδει απόφαση πέντε μέρες το αργότερο αφ' ότου την έλαβε".

Ζήτημα το οποίο ανακύπτει σ'αυτό το σημείο κατά την άποψή μου: Ναι μεν, η απόφαση υποβάλλεται μέσα σε προθεσμία δύο ημερών. Δεν αποσαφηνίζεται όμως, πρώτον, η αναγκαία προθεσμία που πρέπει να λάβει γνώση ο δημότης για να υποβάλει τη σχετική ένσταση επί της οποίας θα αποφανθεί εντός πέντε ημερών ο υπεύθυνος για το συγκεκριμένο θέμα όπως είναι ο γραμματέας της περιφέρειας.

Η άποψή μου είναι ότι σε αυτό το σημείο θα πρέπει να αποσαφηνιστεί αφενός μεν το θέμα της προθεσμίας αφετέρου δε να επεκταθεί η προθεσμία των πέντε ημερών σε προθεσμία ενδεικτικά των δέκα ημερών σε τρόπο ώστε στην πράξη να μην παρατηρείται η οιαδήποτε δυσλειτουργία.

Θέμα δεύτερο το οποίο θέλω να υπογραμμίσω και να τονίσω: Ειπώθηκε -περιλαμβάνεται άλλωστε στη συγκεκριμένη διάταξη- ότι καταργούνται οι νομαρχιακές επιτροπές. Οι νομαρχιακές επιτροπές λειτουργούν το χρονικό διάστημα που είναι γνωστό ότι λειτουργούν. Το εναπομένον χρονικό διάστημα μέχρι τις ερχόμενες νομαρχιακές εκλογές δεν είναι μεγάλο. Κατά συνέπεια, λογική προσέγγιση του ζητήματος θα ήταν κατά την άποψή μου διατήρηση των νομαρχιακών επιτροπών όπως είναι σήμερα και λειτουργούν και κατάργησή τους στις ερχόμενες νομαρχιακές εκλογές.

Νομίζω ότι ανακύπτουν ζητήματα, ανακύπτουν θέματα που έχουν διάσταση και προσέγγιση και δεν πρέπει, κύριε Πρόεδρε, κατά την άποψή μου να συρρικνωθεί κατά τρόπο αυτόματο ο τροπος λειτουργίας της Νομαρχιακής Αυτοδιοίκησης.

Τρίτη παρατήρηση την οποία διατυπώνω: Ειπώθηκε και τονίστηκε από προηγούμενο συνάδελφο ότι πρέπει να υπαχθούν στη Νομαρχιακή Αυτοδιοίκηση τα νοσοκομεία. Η άποψη αυτή με βρίσκει σύμφωνο και την προσυπογράφω.

Και τελειώνοντας θα ήθελα να διατυπώσω και μία τελευταία παρατήρηση. Αναφέρεται στη συγκεκριμένη διάταξη ότι στις Νομαρχιακές Αυτοδιοικήσεις και νομαρχιακά συμβούλια, το συμβούλιο το νομαρχιακό που έχει μέχρι τριάντα ένα μέλη έχει δύο βοηθούς νομάρχες και με τριάντα επτά μέλη τρεις βοηθούς νομάρχες. Είναι γνωστό και στον κύριο Υπουργό και σε όλους τους συναδέλφους και ιδιαίτερα στους συναδέλφους που έχουν περάσει από Τοπική και Νομαρχιακή Αυτοδιοίκηση ότι τα ζητήματα και τα θέματα είναι πολλαπλά, πολυεπίπεδα και ασφαλώς όχι εύκολα προς επίλυση.

Κατά συνέπεια ο αριθμός των βοηθών νομαρχών στο συγκεκριμένο σημείο κατά την άποψή μου, θα ήταν δυνατόν να αυξηθεί στην πρώτη μεν περίπτωση που προβλέπονται δύο βοηθοί νομάρχες, σε τρεις και στη δεύτερη περίπτωση των τριάντα επτά μελών του νομαρχιακού συμβουλίου αντί τριών βοηθών νομαρχών που προβλέπει το συζητούμενο νομοσχέδιο να επεκταθούν σε τέσσερις.

Αυτές τις παρατηρήσεις είχα να διατυπώσω, κύριε Πρόεδρε, και νομίζω ότι προσεγγίζοντας ουσιαστικά τα ζητήματα πρέπει ασφαλώς να προβληματιστούμε σε τρόπο ώστε να προσεγγίσουμε την ουσιαστική διάσταση για να υπάρχει δυνατότητα προσφοράς στο μεγάλο συγκεκριμένο θέμα το οποίο συζητείται στην Εθνική Αντιπροσωπεία.

ΠΡΟΕΔΡΕΥΩΝ (Λουκάς Αποστολίδης): Ο κ. Λεωνίδας Τζανής έχει το λόγο.

ΛΕΩΝΙΔΑΣ ΤΖΑΝΗΣ: Κύριε Πρόεδρε, έχω την εντύπωση -μπορεί να κάνω και λάθος- ότι αποφεύγουμε να βάλουμε τον δάκτυλο επί τον τύπον των ήλων και αυτό είναι κάτι που γίνεται συχνά στη Βουλή όταν επικρατούν λογικές που δεν έχουν να κάνουν με την ωφελιμότητα των θεσπιζόμενων, των ψηφιζόμενων ή καταργούμενων διατάξεων αλλά έχουν να κάνουν με άλλες λογικές που ξεκινούν από συναισθηματική φόρτιση, από θεώρηση των πραγμάτων από άλλη σκοπιά. Αυτά όμως δεν επιτρέπουν να δούμε τα πράγματα με καθαρό μάτι. Και γίνομαι πιο σαφής:

Ακούω από πολλούς συναδέλφους επιφυλάξεις ή και διαφωνίες και μάλιστα με ακραίες εκφράσεις ότι φιμώνεται, ότι εν πάση περιπτώσει τίθεται υπό κηδεμονία η Νομαρχιακή Αυτοδιοίκηση και αυτό γιατί; Γιατί ουσιαστικά -εκεί βρίσκεται η ουσιαστική ρύθμιση- έχουμε μία ποσοτική μεταβολή. Εκεί που είχαμε το νομάρχη και πέντε αντινομάρχες κατά τα κρατούντα, πέντε προέδρους νομαρχιακών επιτροπών, οι πέντε γίνονται δύο.

Στο σημείο αυτό ανοίγω μία παρένθεση για να πω ότι η λογική της αντιπαράθεσης ή του ανταγωνισμού δεν ξεκίνησε από τους Βουλευτές, σε σχέση με το θεσμό αυτό. Αυτό να το ξεκαθαρίσουμε.

Η ανταγωνιστική λογική δεν ξεκινά από τους Βουλευτές. Ξεκινά από άλλους, οι οποίοι πολλές φορές έχουν μπερδέψει και τις κρατικές υποθέσεις με τις τοπικές και πολλές φορές έχουν μπερδέψει τη σημασία και το κύρος των θεσμών και την ανάγκη σεβασμού και ιεράρχησης των θεσμών. 

Κλείνω, όμως, αυτήν την παρένθεση, για να πω, στο ένα λεπτό που απομένει, ότι δεν είναι ποσοτικό το θέμα της καλής Δημόσιας Διοίκησης. Δεν κάνουν την καλή Δημόσια Διοίκηση οι πέντε αντινομάρχες και κάνουν την κακή Δημόσια Διοίκηση οι δύο αντινομάρχες. Την καλή Δημόσια Διοίκηση θα την προκαλέσει, αν ενστερνιστεί ο καθένας τη σοβαρότητα του ρόλου του, αν αποβάλλουμε, όσοι από μας κι εδώ κι εκεί, στη Νομαρχιακή Αυτοδιοίκηση, τη λογική του παραγοντισμού και να έλθουμε να αποδείξουμε με την πράξη μας όλοι και κυρίως όσοι υπηρετούν αυτό το θεσμό, ότι και τον πιστεύουν και τον αγαπούν και τον προστατεύουν. Γιατί -επιτρέψτε μου να καταθέσω την προσωπική μου άποψη- τέτοια λογική προστασίας του θεσμού και συνειδητής υπηρέτησης του περιεχομένου του θεσμού στα περισσότερα πρόσωπα των αποκαλουμένων αντινομαρχών, μέχρι τώρα δεν υπήρξε. Αν θέλουμε να πούμε τα πράγματα με το όνομά τους, ας τα πούμε και ας αναλάβουμε

Σελίδα 6307 

και το κόστος μας στις περιφέρειές μας για την άποψή μας. Δεν υπάρχει χειρότερο πράγμα από ένα Βουλευτή, να διστάζει και να μη λέει αυτά που πιστεύει, να τα λέει στα καφενεία και να μη τα λέει στην Αίθουσα της Βουλής.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρία και κύριοι συνάδελφοι, είναι πραγματικά άχαρος ο ρόλος αυτού που θέλει να εισηγηθεί ένα νομοσχέδιο με σκόρπιες διατάξεις, ένα νομοσχέδιο που έχουμε συνηθίσει να το λέμε νομοσχέδιο "σκούπα". Είναι, όμως, απαραίτητα αυτά τα νομοσχέδια, όταν στηρίζουν θεσμούς αυτοδιοίκησης, γιατί και η δυναμική την οποία περικλείουν, επιβάλλει μία συνεχή προσαρμογή του θεσμικού τους πλαισίου στις συνθήκες που διαμορφώνονται κάθε φορά. Δεν είναι ούτε το πρώτο ούτε το τελευταίο νομοσχέδιο, που έρχεται στη Βουλή με τέτοιες σκόρπιες διατάξεις. 'Ηλθαν πολλά, θα ακολουθήσουν και άλλα. Και πιστεύω ότι αυτά τα νομοσχέδια έχουν προσφέρει πάρα πολλά στο θεσμό της Αυτοδιοίκησης Α' βαθμού και θα προσφέρουν και αρκετά στο θεσμό της Αυτοδιοίκησης Β' βαθμού.

'Εγινε μία καλόπιστη κριτική και θα απαντήσω στους συναδέλφους που έβαλαν κάποια ερωτήματα, που κύρια επικεντρώθηκαν στο θεσμό της Νομαρχιακής Αυτοδιοίκησης. Γιατί τα περισσότερα θέματα που θίγονται εδώ μέσα, είναι θέματα που αφορούν τη Νομαρχιακή Αυτοδιοίκηση κι αν θα ήθελα να σταχυολογήσω τα σημαντικότερα απ' αυτά που αναφέρθηκαν, θα έβλεπα ότι ήταν η κριτική για την κατάργηση των πολλών νομαρχιακών επιτροπών, που δεν είναι κατάργηση των πολλών νομαρχιακών επιτροπών, είναι η κατάργηση των νομαρχιακών επιτροπών με τον τρόπο που σήμερα δούλευαν. Θα προσέξατε, ασφαλώς, ότι μέσα στο νομοσχέδιο υπάρχει διάταξη στο ίδιο άρθρο, στην παράγραφο 5, η οποία δίνει τη δυνατότητα να συγκροτεί το νομαρχιακό συμβούλιο επιτροπές, για τη μελέτη και την εισήγηση θεμάτων, αρμοδιότητας της Νομαρχιακής Αυτοδιοίκησης. Οι νομαρχιακές αυτές επιτροπές προεδρεύονται από νομαρχιακό σύμβουλο, εκπροσωπείται η μειοψηφία και επίσης συμμετέχουν ιδιώτες, εμπειρογνώμονες σε θέματα της επιτροπής και εκπρόσωποι κοινωνικών φορέων του νομού.

Θα ήθελα να θυμίσω στους συναδέλφους που έβαλαν το θέμα, πως είναι δυνατόν μέσα στο νομό να ασκηθούν όλες αυτές οι αρμοδιότητες από το νομάρχη και τους βοηθούς νομάρχες, που θεσπίζουμε σήμερα με την κατάργηση των νομαρχιακών επιτροπών, ότι μέχρι χθες αυτές και περισσότερες αρμοδιότητες, όπως λένε οι ίδιοι, οι αιρετοί νομάρχες, ασκούσε ένας μετακλητός νομάρχης, χωρίς νομαρχιακές επιτροπές, χωρίς βοηθούς νομάρχες.

Εμείς τι κάνουμε τώρα; Προσαρμόζουμε τη λειτουργία της Νομαρχιακής Αυτοδιοίκησης σε -έναν πολύ πετυχημένο, δοκιμασμένο θεσμό της πρωτοβάθμιας διοίκησης- όπου μία δημαρχιακή επιτροπή είχε την ευθύνη για την κατάρτιση του προϋπολογισμού, του απολογισμού, για τη διαδικασία προμηθειών, για τη διαδικασία ψήφισης εξειδικευμένων πιστώσεων. 'Ολα αυτά, λοιπόν, που σήμερα ήταν σκόρπια σε πέντε, δέκα επιτροπές και με έναν προϋπολογισμό Νομαρχιακής Αυτοδιοίκησης σαφώς μικρότερο από τον προϋπολογισμό μικρομεσαίων δήμων. Αν εξαιρέσει κανένας τα Νομικά Πρόσωπα Δημοσίου Δικαίου που η υλοποίηση του προϋπολογισμού τους περνάει μέσα από την Νομαρχιακή Αυτοδιοίκηση, τότε αντιλαμβάνεσθε ότι αυτή η διάταξη δημιουργεί λειτουργικότερες συνθήκες για τη Νομαρχιακή Αυτοδιοίκηση από αυτές που ήταν μέχρι χθες.

Η δυνατότητα επίσης, να συγκροτούνται επιτροπές κατά τη βούληση του νομαρχιακού συμβουλίου για θεματικές ενότητες που μπορεί να απασχολούν το νομό και να διαφέρουν από νομό σε νομό, είναι μια θετικότατη διάταξη που και αυτή έχει δοκιμασθεί με επιτυχία επί δεκαετίες στην πρωτοβάθμια Αυτοδιοίκηση.

Μπήκαν θέματα που αφορούν το προσωπικό της Νομαρχιακής Αυτοδιοίκησης. 'Οτι πραγματικά υπάρχουν προβλήματα στο προσωπικό της Νομαρχιακής Αυτοδιοίκησης είναι πανθομολογούμενο εδώ. Το ότι προσπαθούμε με τις διατάξεις αυτές να λύσουμε ένα μέρος των προβλημάτων αυτών γίνεται αντιληπτό από τη μορφή των διατάξεων. Το ότι υπάρχουν προβλήματα του προσωπικού που δε λύνονται μ' αυτό το νομοσχέδιο γιατί δεν μπορούν να λυθούν, πρέπει να έρθουν σε νομοσχέδιο του Υπουργείου Εργασίας και Κοινωνικών Ασφαλίσεων και του Υπουργείου Οικονομικών -αναφέρομαι σε ασφαλιστικά και συνταξιοδοτικά θέματα που δεν μπορούμε να τα περιλάβουμε στο δικό μας νομοσχέδιο- και αυτό είναι επίσης γεγονός.

Θα ήθελα, όμως, να σας πληροφορήσω ότι όλες οι διατάξεις που ρυθμίζουν ασφαλιστικά και συνταξιοδοτικά θέματα έχουν συζητηθεί με την ΑΔΕΔΥ, έχουν συναποφασισθεί και έχουν συναποφασισθεί και με τους συναρμόδιους Υπουργούς και πολύ σύντομα, με νομοσχέδιο που προωθεί και το Υπουργείο Οικονομικών και το Υπουργείο Κοινωνικών Ασφαλίσεων, θα έχει τη δυνατότητα η Βουλή να ψηφίσει και να λύσει και τα τελευταία αυτά προβλήματα του προσωπικού.

Για την αποκέντρωση αρμοδιοτήτων στη Νομαρχιακή Αυτοδιοίκηση -έξω από αυτές τις αρμοδιότητες βέβαια, που αποκεντρώνονται με το νομοσχέδιο που ψηφίζουμε σήμερα και με άρθρα που τα είχαμε ήδη ψηφίσει χθες- δεν είναι δυνατόν σήμερα να υπάρξει δέσμευση της Κυβέρνησης ποια νομικά πρόσωπα θα αποκεντρωθούν. Θα ήθελα, όμως, να πληροφορήσω το Σώμα ότι είναι πάρα πολλά αυτά τα νομικά πρόσωπα, κυρίως από το Υπουργείο Υγείας και Πρόνοιας, που πολύ σύντομα, με τα προεδρικά διατάγματα που προβλέπουμε στο άρθρο 2 του παρόντος νομοσχεδίου, θα περάσει η εποπτεία τους στη Νομαρχιακή Αυτοδιοίκηση.

Πιστεύω ότι ο κ. Καρακώστας καλόπιστα θα είπε ότι είναι πρόχειρο το νομοσχέδιο και ότι δεν έχουμε κάποια συγκροτημένη νομοπαρασκευαστική επιτροπή σ' ένα Υπουργείο που κατ' εξοχήν είναι Υπουργείο θεσμών. Είναι η φύση όμως του νομοσχεδίου, κύριε Καρακώστα. Θα δείτε και άλλα πολλά τέτοια νομοσχέδια που περνάνε και έχουν σκόρπιες διατάξεις, απαραίτητες όμως. Δεν είναι ένα συγκροτημένο νομοσχέδιο να ξέρεις ότι έχει ένα συγκεκριμένο στόχο. 'Εχει πολλούς στόχους ταυτόχρονα, για πρώτο βαθμό, για δεύτερο βαθμό, για περιφέρεια. Είναι διατάξεις που είναι απαραίτητες για τη λειτουργικότητα όλων αυτών των επιπέδων εξουσίας.

Στον κ. Βλαχόπουλο νομίζω ότι απάντησα. Βέβαια εδώ θα μπορούσε να πει κανείς και κάτι άλλο. 'Οτι ένα από τα δύο είναι αλήθεια. Δεν μπορεί να είναι δύο αλήθειες ταυτόχρονα που είναι διαμετρικά αντίθετες μεταξύ τους. 'Η δεν έχουν αρμοδιότητες οι Νομαρχιακές Αυτοδιοικήσεις, όπως πολλοί θέλουν να πουν ή έχουν πάρα πολλές αρμοδιότητες που δεν μπορεί να τις ασκήσει ο Νομάρχης. Διαλέξτε και πείτε μου ποιο από τα δύο προτιμάτε να είναι η αλήθεια. Εγώ λέω ότι η αλήθεια είναι πως η Νομαρχιακή Αυτοδιοίκηση έχει πάρα πολλές αρμοδιότητες, ότι με αυτές τις αρμοδιότητες, με τη δομή που θέλουμε να δώσουμε στη Νομαρχιακή Αυτοδιοίκηση και με αυτό το νομοσχέδιο διευκολύνουμε πάρα πολύ για να μπορέσουν να ασκηθούν από ένα σχήμα, το οποίο δε θα είναι νομαρχοκεντρικό. Θα έχει πολλές αρμοδιότητες η νομαρχιακή επιτροπή και θα έχει τη δυνατότητα ο νομάρχης να αποκεντρώσει και πάρα πολλές δικές του αρμοδιότητες στους βοηθούς νομάρχες.

Στον κ. Κεδίκογλου ήθελα να απαντήσω ότι οι διατάξεις περί εκτέλεσης δημοσίων έργων καθόλου δε θίγονται απ'αυτήν τη διάταξη. 

ΒΑΣΙΛΗΣ ΚΕΔΙΚΟΓΛΟΥ: Εύχομαι να συμφωνήσει το Συμβούλιο της Επικρατείας.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Και η διευθύνουσα υπηρεσία και ο κύριος του έργου είναι σαφώς καθορισμένα από τη νομοθεσία αυτή περί εκτέλεσης δημοσίων έργων και δεν αλλοιώνεται καθόλου. Το ίδιο γίνεται και με τους δήμους.

Αυτά, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υφυπουργέ.

Ο συνάδελφος κ. Σιούφας, Κοινοβουλευτικός Εκπρόσωπος

Σελίδα 6308 

της Νέας Δημοκρατίας, έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, σχεδόν επί δίωρο απασχολεί το Σώμα η συζήτηση δύο άρθρων που αναφέρονται στο δεύτερο βαθμό Τοπικής Αυτοδιοίκησης. Τα συμπεράσματα από τις τοποθετήσεις των συναδέλφων εκτιμώ ότι ανέδειξαν και το πρόβλημα και την εμπλοκή στην οποία έχει περιέλθει και η Τοπική Αυτοδιοίκηση και η κεντρική διοίκηση με τον τρόπο με τον οποίο εισήχθη αυτός ο θεσμός, κατά παγκόσμια επίσης πρωτοτυπία στα ελληνικά δεδομένα.

Κυρίες και κύριοι συνάδελφοι, απ'ό,τι γνωρίζετε, αιρετός νομάρχης, όπως έχει θεσμοθετηθεί παρ'υμίν, δεν υπάρχει σε καμία χώρα. Αυτό είναι το πρώτο.

Το δεύτερο είναι ότι από το 1994 και μετά, οι τροποποιήσεις του σχετικού νόμου είναι αλλεπάλληλες. Ουσιαστικά η νομοθεσία για το θεσμό έχει γίνει μια κουρελού που δείχνει ότι η παρέμβαση, η οποία έγινε και δεν είχε μελετηθεί, αλλά και ταυτόχρονα ενέπλεξε την κεντρική διοίκηση και την εισαγωγή ενός νέου θεσμού κατά τρόπο που να έχει δημιουργηθεί ένα Λαοκόντειο σύμπλεγμα και στο τέλος-τέλος αυτός που πληρώνει αυτόν τον πειραματισμό- τη γονατογραφία, όπως επισημαίνω τον τελευταίο καιρό - να είναι ο πολίτης και η εξυπηρέτησή του σε επίπεδο νομού.

'Εχω πει και άλλη φορά στην Εθνική Αντιπροσωπεία ότι υπάρχουμε- η Βουλή, οι κυβερνήσεις- για τον πολίτη και στο τέλος, με τις επινοήσεις και με πρωτοβουλία των κυβερνήσεων ο πολίτης να γίνεται θύμα αυτού του Μινώταυρου της γραφειοκρατίας, πέρα από τα μεγάλα ζητήματα τα οποία έχουν αναδειχθεί, τις αντιπαλότητες πολιτικών και εκπροσώπων της Νομαρχιακής Αυτοδιοίκησης, τα μεγάλα ζητήματα τα οποία έχουν αναδειχθεί σε ό,τι αφορά τα ζητήματα χρηματοδότησης του θεσμού, τα μεγάλα ζητήματα του να δίνουμε και να παίρνουμε αρμοδιότητες. Στο τέλος-τέλος μαζί με την καθιέρωση και της περιφερειακής διοίκησης και την ταυτόχρονη, απ'ό,τι υποστηρίζει η Κυβέρνηση, αναβάθμιση του θεσμού της Τοπικής Αυτοδιοίκησης να έχουν γίνει πλέον δύο μυλόπετρες κάτω από τις οποίες κινδυνεύει να συντριβεί ο θεσμός τον οποίο εσείς εισαγάγατε.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ.ΠΑΝΑΓΙΩΤΗΣ ΣΓΟΥΡΙΔΗΣ)

Γι'αυτό το θέμα η Αξιωματική Αντιπολίτευση από το ν.2218 έχει ήδη εκφρασμένες τις θέσεις της και είχε υποστηρίξει τότε ότι θα έπρεπε ο δεύτερος βαθμός Νομαρχιακής Αυτοδιοίκησης να ξεκινήσει από το επίπεδο της περιφέρειας. Δεν εισακουστήκαμε. Σας προτείναμε τότε εναλλακτικά να έρθει και να ισχύσει αυτό, το οποίο είχε υποστηριχθεί στην Οικουμενική Κυβέρνηση απ' όλα τα Κόμματα, ο γνωστός νόμος και η υπόθεση Κατριβάνου και αυτό δεν το δεχτήκατε. Και τώρα έχετε εμπλακεί σ'αυτήν τη διαδικασία και ο Θεός βοηθός. Χθες το βράδυ που συζητήσαμε τα άρθρα 9 και εντεύθεν, θα μου επιτρέψει ο κύριος Πρόεδρος...

ΒΑΣΙΛΗΣ ΚΕΔΙΚΟΓΛΟΥ: Επιτρέπετε με την άδεια του Προεδρείου μια διακοπή;

ΔΗΜΗΤΡΙΟΣ ΣΙΟΥΦΑΣ: Αν επιτρέπει ο κύριος Πρόεδρος.

ΒΑΣΙΛΗΣ ΚΕΔΙΚΟΓΛΟΥ: Επί του θέματος της Νομαρχιακής Αυτοδιοίκησης δεν έχετε ως Κόμμα θέσεις. Ξεκάθαρα πράγματα.

ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Σιούφα.

ΔΗΜΗΤΡΙΟΣ ΣΙΟΥΦΑΣ: Κύριε Κεδίκογλου, μέχρι σήμερα είχατε σαν στόχο την Κυβέρνηση, τις πολιτικές της, τον Πρόεδρο της Βουλής. Τώρα βλέπω ότι σας δίνει περιθώριο για τις βολές σας η Αξιωματική Αντιπολίτευση. Αυτό είναι πάρα πολύ καλό. Τουλάχιστον να ζωντανεύουν λίγο τα αίματα μέσα στην Αίθουσα.

'Ημουν σαφής, όμως, αγαπητέ συνάδελφε, -και σας τιμώ ιδιαίτερα- και θα δείτε στη διαδρομή, πόσο μεγάλη δικαίωση θα είναι η θέση της Αξιωματικής Αντιπολίτευσης, της Νέας Δημοκρατίας, για το δεύτερο βαθμό Τοπικής Αυτοδιοίκησης.

Αλλά έλεγα, κύριοι συνάδελφοι, ότι από το πρακτικό που έχει ενσωματωμένο το νομοσχέδιο που συζητούμε, όπως διαμορφώθηκε στη Διαρκή Κοινοβουλευτική Επιτροπή, θα μου επιτρέψετε για την ιστορία και για την καταγραφή των Πρακτικών να σας διαβάσω τροποποιήσεις οι οποίες γίνονται και στη νομοθεσία του πρώτου βαθμού Τοπικής Αυτοδιοίκησης, αλλά και στο δεύτερο βαθμό Τοπικής Αυτοδιοίκησης. Τα είπε με την ενάργεια που τον διακρίνει ο Εισηγητής μας, ο καθηγητής κ. Παυλόπουλος και για την εμπλοκή, η οποία έχει δημιουργηθεί.

'Ετσι έχουμε ως συνέπεια, κύριοι συνάδελφοι, -απευθύνομαι σε σας της Πλειοψηφίας- οι νόμοι τους οποίους εισάγετε να έχουν πολλές φορές διάρκεια ημερών και να αναγκάζεστε να φέρνετε τροποποιήσεις επί τροποποιήσεων. Αυτό δεν έχει ξαναγίνει στην Εθνική Αντιπροσωπεία, η οποία ψήφιζε νόμους, οι οποίοι ίσχυαν για ολόκληρες δεκαετίες. Υπήρχε ενόραση, υπήρχε σωστή μελέτη και μπορούσαν να φέρνουν το μέλλον πιο κοντά. Εδώ η Πλειοψηφία και η Κυβέρνηση που έχει τη νομοθετική πρωτοβουλία δεν μπορεί να δει σε απόσταση, ημερών, εβδομάδων.

Ακούστε, κύριοι συνάδελφοι, για να χειροκροτήσετε αυτά τα οποία έχετε ψηφίσει. "Η παράγραφος 1, του άρθρου 26 του προεδρικού διατάγματος 410/95, αντικαθίσταται ως εξής:" Αυτό πριν δύο χρόνια.

Συνεχίζω: "Η παράγραφος 5, του άρθρου 26, του προεδρικού διατάγματος 410/95 αντικαθίσταται ως εξής:". "Η παράγραφος 7, του άρθρου 26 του προεδρικού διατάγματος 410/95 αντικαθίσταται ως εξής:". "Τα μέτρα που αναφέρονται στην περίοδο ιδ', της παραγράφου 1, του άρθρου 24 του προεδρικού διατάγματος 410/95 τροποποιούνται ως εξής:". 

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Σιούφα, μου επιτρέπετε;

ΔΗΜΗΤΡΙΟΣ ΣΙΟΥΦΑΣ: Βεβαίως, κύριε Υπουργέ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Επειδή επικαλείσθε συνεχώς το προεδρικό διάταγμα 410, σας πληροφορώ ότι είναι η κωδικοποίηση του δημοτικού κώδικα, δηλαδή όλη η νομοθεσία που έχει γίνει από καταβολής ελληνικού Κράτους για την Αυτοδιοίκηση πρώτου βαθμού και πρόσφατα βέβαια για το δεύτερο βαθμό.

ΔΗΜΗΤΡΙΟΣ ΣΙΟΥΦΑΣ: Για να απαντήσω στον κύριο Υπουργό, μια και αναφέρεται σ'αυτό το θέμα, θα πω ότι τροποποίηση το 1995 κάνατε με την κωδικοποίηση, κύριε Υπουργέ, και έρχεστε δύο χρόνια μετά και την αλλάζετε.

Δεν αποτελεί απάντηση στο ισχυρό επιχείρημα, το οποίο χρησιμοποιεί ο ομιλών αυτήν τη στιγμή, για να επιχειρηματολογήσει την προχειρότητα με την οποία νομοθετεί η Κυβέρνηση.

'Εχουμε το ν. 2362/95. Και εκεί κάνατε τροποποιήσεις. Είναι έτσι ή δεν είναι;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σ'αυτό το νόμο που αναφέρεστε, ναι. 'Οχι στον προηγούμενο.

ΔΗΜΗΤΡΙΟΣ ΣΙΟΥΦΑΣ: Να πάμε παρακάτω. Θέλετε ένα νόμο;

Ας πάρουμε το ν. 2307/1995, το ν. 2344/1995. Και εδώ κάνετε παρεμβάσεις και αλλαγές. Να πάρουμε το ν. 2286/95. Και εδώ κάνετε αλλαγές.

Αυτά, κυρίες και κύριοι συνάδελφοι, για ορισμένα από τα θέματα τα οποία ήδη σας ανέφερα και για τον τρόπο με τον οποίο οι τροποποιήσεις έρχονται εν ριπή πυροβόλου ή πολυβόλου. Για να δούμε, αν μπορούμε να αντιληφθούμε και τουλάχιστον η ελληνική κοινωνία και ο πολίτης αν μπορεί να προσαρμοστεί και να εναρμονίσει τη συμπεριφορά του και την πράξη του, με όλες αυτές τις αλλεπάλληλες, τις καθημερινές, τις συχνές, τις επαναλαμβανόμενες τροποποιήσεις, οι οποίες γίνονται.

Το ίδιο πράγμα συμβαίνει και στα άρθρα 15 και 16. Η πλευρά η δική μας, κυρίες και κύριοι συνάδελφοι, ανεξάρτητα από τη γενική θέση την οποία έχει απέναντι στο δεύτερο βαθμό Τοπικής Αυτοδιοίκησης, δεν μπορεί να μην επισημάνει ότι ένας

Σελίδα 6309 

θεσμός δεν μπορεί να μην έχει συγκεκριμένες και οριοθετημένες αρμοδιότητες, για να μπορεί να λειτουργήσει, να καρποφορήσει, να έχει αποτελέσματα για τον πολίτη.

Αυτό το μπρος- πίσω με τις αρμοδιότητες στο δεύτερο βαθμό Νομαρχιακής Αυτοδιοίκησης, δεν κάνει τίποτε άλλο, παρά να τον εκθέτει στα μάτια των πολιτών, στα μάτια της Κοινωνίας και να δημιουργεί τα προβλήματα, τις αναταραχές και τις εντάσεις που επικρατούν και από την ΕΝΑΕ, αλλά και από τους ίδιους τους αιρετούς νομάρχες.

Το δεύτερο και το μεγάλο θέμα είναι το θέμα που σχετίζεται με τους πόρους, και για τον πρώτο και για τον δεύτερο βαθμό Νομαρχιακής Αυτοδιοίκησης. Εδώ πρέπει να γίνει σαφές και όχι μόνο προς την Κυβέρνηση, γενικά προς όλα τα Κόμματα, ότι επιτυχία των θεσμών σημαίνει ταυτόχρονη χρηματοδότηση αυτών των αρμοδιοτήτων, για να μπορούν να τις ασκούν, για λογαριασμό και επ' ωφελεία των πολιτών. Και αυτά είναι ζητήματα τα οποία φαίνεται δεν απασχολούν την Κυβέρνηση, αλλά με άλλο τρόπο προσπαθεί να αντιμετωπίσει και να απεμπλακεί από την περιπέτεια στην οποία έχει οδηγήσει και τον εαυτό της και το Κόμμα που κυβερνά. Αλλά το σημαντικότερο απ' όλα είναι ότι έχει οδηγήσει σε περιπέτειες και εκθέτει στα μάτια του κόσμου το δεύτερο βαθμό Νομαρχιακής Αυτοδιοίκησης, αλλά προ πάντων τον πολίτη, ο οποίος δεν ξέρει από πού θα εξυπηρετηθεί, πώς θα εξυπηρετηθεί. Και με τον τρόπο με τον οποίο είναι οργανωμένη και με τις υπηρεσίες τις οποίες έχει, μαζί με το μεγάλο θέμα, κυρίες και κύριοι συνάδελφοι, ότι σαρανταεπτά Νομαρχιακές Αυτοδιοικήσεις έχουν σαραντά επτά διαφορετικούς οργανισμούς που δε μοιάζει κανένας οργανισμός με τον άλλον. Γι' αυτό προφανώς η Κυβέρνηση, έχοντας την εμπειρία απ' αυτήν την αποτυχία ήρθε και για την περιφερειακή οργάνωση και δια νόμου προσδιορίζει ποιο θα είναι το περιεχόμενο των οργανισμών της περιφερειακής διοίκησης του Κράτους.

(Στο σημείο αυτό κτυπά το κουδούνι λήξης του χρόνου ομιλίας του κυρίου Βουλευτή).

Κύριε Πρόεδρε, ξέρω ότι δε με συμπαθείτε ιδιαιτέρως...

ΠΡΟΕΔΡΕΥΩΝ(Παναγιώτης Σγουρίδης): Κάνετε λάθος. Μου είστε ιδιαίτερα συμπαθής. 

ΔΗΜΗΤΡΙΟΣ ΣΙΟΥΦΑΣ: Το ξέρω ότι δε με συμπαθείτε ιδιαιτέρως, αλλά όταν θέλετε τα κουδούνια δε λειτουργούν. Δεν πειράζει, εγώ έχω τη δύναμη της φωνής να επιχειρηματολογήσω και στο χρόνο που σεις πιεστικά θέλετε να δίνετε στον ομιλούντα.

ΠΡΟΕΔΡΕΥΩΝ(Παναγιώτης Σγουρίδης): Είστε πραγματικά άξιος Κοινοβουλευτικός Εκπρόσωπος και πιστεύω ότι δεν το είπατε αυτό για να εισπράξετε εκ μέρους μου το κοπλιμάν.

Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Θα ήθελα να αναφερθώ σε ένα ζήτημα και πιο συγκεκριμένα στην προσθήκη που έγινε με την τροπολογία που κατατέθηκε από τον κύριο Υπουργό στην παράγραφο 14 του άρθρου 15, με την οποία προβλέπεται η δυνατότητα μετάταξης των υπαλλήλων από τον Εθνικό Οργανισμό Πρόνοιας σε υπηρεσίες των Νομαρχιακών Αυτοδιοικήσεων, μετά από αίτηση των ενδιαφερομένων.

Κατά τη γνώμη μας, με τη ρύθμιση αυτή, ουσιαστικά ανοίγετε το δρόμο για τη συρρίκνωση των υπηρεσιών του Εθνικού Οργανισμού της Πρόνοιας. Είναι μια ρύθμιση που πολύ φοβόμαστε ότι εντάσσεται στη λογική του περιορισμού των κοινωνικών παροχών προς τους πολίτες, στην ίδια λογική στην οποία κινείται και η μεταφορά των παιδικών σταθμών στους δήμους.

ΠΡΟΕΔΡΕΥΩΝ(Παναγιώτης Σγουρίδης): Ο κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Μια αναγκαία διευκρίνιση, κύριε Πρόεδρε. Συνάδελφος από το χώρο της Συμπολίτευσης αναφερόμενος στην προσέγγιση της Αντιπολίτευσης γενικότερα και όχι μόνο της Αξιωματικής σε ό,τι αφορά τις ρυθμίσεις των δυο άρθρων, τα οποία συζητούνται αυτήν τη στιγμή, είπε ότι η Αντιπολίτευση δεν είναι δυνατόν να παρακολουθήσει τις εξελίξεις και τις πρωτοβουλίες, τις οποίες παίρνει η Κυβέρνηση στον τομέα της περιφερειακής διοίκησης και της αποκέντρωσης.

Θα ήθελα να πω έτσι για να μείνει, κύριε Πρόεδρε, στα Πρακτικά αυτό το πράγμα. 'Οτι αν ως εκσυγχρονισμό, στο χώρο της Συμπολίτευσης, εννοούν το γεγονός ότι οι ρυθμίσεις νόμων του 1995 και 1996 και ρυθμίσεις προεδρικών διαταγμάτων για το β' βαθμό Αυτοδιοίκησης, οι οποίες χρονολογούνται μόλις προ έξι μηνών, αυτόν τον εκσυγχρονισμό πράγματι η Αξιωματική Αντιπολίτευση τουλάχιστον τον αποκηρύσσει.

Δεν πρόκειται όπως καταλαβαίνετε περί εκσυγχρονισμού. Πρόκειται περί μιας μορφής θεσμικού mea culpa.

Ο κύριος Υπουργός είπε προηγουμένως, πάλι αναφερόμενος σε παρατήρηση που έκανε ο συνάδελφος της Συμπολίτευσης, το εξής: Ας ξεκαθαρίσουμε αν πραγματικά οι Οργανισμοί Αυτοδιοίκησης δεύτερου βαθμού έχουν πολλές ή λίγες αρμοδιότητες. Το ερώτημα μόνο, έστω και ρητορικό, που έθεσε ο κύριος Υπουργός, ομολογώ, κύριοι συνάδελφοι, ότι δείχνει πως το Υπουργείο δε γνωρίζει πραγματικά τι θα πει Τοπική Αυτοδιοίκηση. Και δεν το γνωρίζει για έναν απλό λόγο, που τον έχουμε τονίσει επανειλημμένα στην Αίθουσα αυτή. Οι αρμοδιότητες που έχουν οι Οργανισμοί Τοπικής Αυτοδιοίκησης πρώτου και δεύτερου βαθμού είναι δεδομένες. Δεν είναι πολλές ή λίγες, αλλά είναι οι τοπικές υποθέσεις.

Αυτές τις τοπικές υποθέσεις που έχουν εξ ορισμού και εκ του Συντάγματος, πρέπει να μπορούν να τις ασκήσουν. Εκεί είναι το ζητούμενο. Και το ζητούμενο που όλοι τονίζουμε σ'αυτήν την Αίθουσα είναι ότι αυτές τις αρμοδιότητες δεν μπορούν να τις ασκήσουν, γιατί λείπει η υλικοτεχνική υποδομή, και διότι ιδίως ο δεύτερος βαθμός Τοπικής Αυτοδιοίκησης θεσμοθετήθηκε πρόχειρα, προσχηματικά και κατά τρόπο που μας οδηγεί σήμερα να μεταβάλλουμε συνεχώς αυτό το καθεστώς. Εκεί είναι το μεγάλο πρόβλημα, ένα πρόβλημα που φαίνεται από το γεγονός ότι δεν υπάρχει καμιά ενότητα των Οργανισμών Τοπικής Αυτοδιοίκησης δεύτερου βαθμού ως προς την οργάνωσή τους. Κάθε Οργανισμός Τοπικής Αυτοδιοίκησης έχει τη δική του οργάνωση, τις δικές του διευθύνσεις, τα δικά του τμήματα χωρίς καμία ομοιογένεια.

Δεν αντιλαμβάνεται η Κυβέρνηση, ότι κάτι τέτοιο δεν επιτρέπει κανένα συντονισμό δραστηριοτήτων; Τα πραγματικά προβλήματα εκεί εντοπίζονται, κύριε Πρόεδρε, και οι εμβαλωματικές ρυθμίσεις που εισάγονται ιδίως μ'αυτό το άρθρο 15 των σαράντα παραγράφων δε λύνουν κανένα πρόβλημα.

Το άρθρο αυτό του σημερινού νομοσχεδίου όταν θα ψηφιστεί θα μείνει στην ιστορία μας, μόνο για ένα λόγο: Για να το παίρνουμε σαν παράδειγμα οι Βουλευτές εδώ, οι θεωρητικοί στα πανεπιστήμια και να αποδεικνύουν τι σημαίνει κακή νομοτεχνική διατύπωση και κακός τρόπος νομοθέτησης. Είναι η μόνη συμβολή, αρνητική άλλωστε, αυτής της διάταξης στο πλαίσιο της κοινοβουλευτικής διαδικασίας

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης):Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ:Κύριε Πρόεδρε, θα ήθελα να κάνω δύο παρατηρήσεις. Ο κύριος Υπουργός στην ομιλία του μας είπε ότι δεν είναι το πρώτο ούτε το δεύτερο νομοσχέδιο που έρχεται στη Βουλή με σκόρπιες διατάξεις. 

Δηλαδή, κύριε Υπουργέ, ομολογείτε και δέχεσθε ότι πρέπει στη Βουλή να φέρνουμε τέτοια νομοσχέδια και μάλιστα νομοσχέδια του είδους αυτού που συζητάμε σήμερα. Εγώ διαφωνώ με την άποψή σας. Στη Βουλή πρέπει να έρχονται σοφά νομοσχέδια. Καλύτερα να φτιάχνουμε ένα σοφό και καλό νόμο παρά να ψηφίζουμε πολλούς νόμους κατ' αυτόν τον τρόπο συνταγμένους και κακέκτυπους.

Η δεύτερη παρατήρηση που θέλω να κάνω είναι η εξής: Είπατε ότι η Νομαρχιακή Αυτοδιοίκηση έχει πολλές αρμοδιότητες και επομένως δεν μπορεί να τις ασκήσει. Ο αιρετός όμως νομάρχης μόλις δύο χρόνια έχει και αντί τον αιρετό νομάρχη να τον βοηθήσετε κάνοντας τα προεδρικά διατάγματα -εκείνα που έπρεπε να γίνουν και δεν τα κάνατε- αντί δηλαδή να βοηθήσετε το νομάρχη, του βάλατε στο κεφάλι ένα διορισμένο περιφερειάρχη επειδή φοβάσθε το νομάρχη επειδή είναι αιρετός. 'Ετσι του βάλατε το σημερινό γενικό γραμματέα 

Σελίδα 6310 

περιφερειάρχη, ο οποίος μπήκε φρένο στο νομάρχη.

Νομίζω, όμως κύριε Υπουργέ, ότι δε με παρακολουθείτε...

ΠΡΟΕΔΡΕΥΩΝ (Παναγιώτης Σγουρίδης):Σας παρακολουθούν, κύριε συνάδελφε. Εξάλλου δια του Προεδρείου γίνεται η συζήτηση, κύριε Καρακώστα. Παρακαλώ συνεχίστε.

ΙΩΑΝΝΗΣ ΚΑΡΑΚΩΣΤΑΣ: Ο κύριος Υπουργός πρέπει να ακούει.

ΠΡΟΕΔΡΕΥΩΝ (Παναγιώτης Σγουρίδης): Μα, υπάρχουν τρεις Υπουργοί εδώ.

ΙΩΑΝΝΗΣ ΚΑΡΑΚΩΣΤΑΣ: Ναι, αλλά οι δύο συζητούν.

ΠΡΟΕΔΡΕΥΩΝ (Παναγιώτης Σγουρίδης): Ο τρίτος ακούει.

ΙΩΑΝΝΗΣ ΚΑΡΑΚΩΣΤΑΣ: Ο τρίτος δεν παίρνει μέρος στη συζήτηση.

Επομένως,- κύριε Πρόεδρε, απευθύνομαι σε σας τότε για να με ακούτε εσείς και δι'υμών οι κύριοι Υπουργοί- το νομάρχη δεν τον αξιοποιήσατε, όπως έπρεπε να τον αξιοποιήσετε, κύριε Υπουργέ. Και έρχεστε σήμερα και μας λέτε ότι του μεταβιβάζετε πολλές αρμοδιότητες και ότι τις αρμοδιότητες αυτές δεν μπορεί να τις ασκήσει ο νομάρχης.'Ερχεται δηλαδή το Κράτος να υποκαταστήσει το νομάρχη ή την περιφέρεια. Και βάζετε το Γενικό Γραμματέα που θεσπίζετε προϊστάμενο όλων αυτών των υπηρεσιών.'Οχι, κύριε Υπουργέ, δεν είναι αυτή αποκέντρωση. Σας το έχουμε πει αυτό το πράγμα και το καταδικάζουμε. Λυπούμαστε, θέλουμε να σας βοηθήσουμε, αλλά δε μας βοηθάτε και εσείς με το νομοσχέδιο που φέρνετε εδώ πέρα.

Σας ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, επειδή έγινε πολλή συζήτηση για το σύστημα, θα πω πρώτον, ότι ένας νόμος, για τον οποίον έγιναν πολλές απόπειρες θέσπισής του, δεκατέσσερις, θαρρώ, για το Β' βαθμό Τοπικής Αυτοδιοίκησης ή κατανομής της κρατικής εξουσίας, είναι φυσικό να έχει και τις αδυναμίες του. Το πρόβλημα είναι αν περικλείει τη δυναμική που καλύπτει, την προοπτική για την οποία και συγκροτείται. Και δεν υπάρχει καμία αμφιβολία ότι και ο ν.2218 και ο ν.2240 και το συζητούμενο νομοσχέδιο συντείνουν στην αξιοποίηση αυτής της βαθιάς σκέψης του νομοθέτη για την κατανομή της κρατικής εξουσίας.

'Ενα δεύτερο σημείο είναι και το συνταγματικό πλαίσιο, τα άρθρα 101 και 102. Και εκείνα αποτελούν οριακές γραμμές μέσα στις οποίες είναι υποχρεωμένος να κινηθεί ο νομοθέτης. Και ο καθοριζόμενος έλεγχος, η εξάρτηση του ενός επιπέδου από το άλλο, προσδιορίζεται και στο άρθρο 102 του Συντάγματος. Και αναμφισβητήτως η ανεξαρτησία της Τοπικής Αυτοδιοίκησης Α' και Β' βαθμού, πρέπει να μην παρακωλύει την πρωτοβουλία και την αποτελεσματική δράση, αλλά η εποπτεία του Κράτους πρέπει να είναι εμφανής και δεδομένη.

Να πω και ένα τρίτο σημείο, απαντώντας στους συναδέλφους, ανασύροντας κάτι από την αρχαιότητα, σχετική ρήση. "'Ενας νόμος πρέπει να υπηρετεί το κοινό συμφέρον" -είναι ο Αρχύτας μετά το Σόλωνα, θαρρώ- "να είναι δυνατός τοις πράγμασιν και σύμφωνος τη ανθρώπινη φύσει". Το τελευταίο που αφορά την ανθρώπινη φύση, αποτελεί τη νοοτροπία της κοινωνίας η οποία είναι διαμορφωμένη τώρα εδώ και δεκαετίες, που πρέπει να τη λαμβάνει υπόψη του.

Το δεύτερο είναι να έχεις τη δυνατότητα μέσα στα πράγματα, οικονομικές δυνατότητες, κοινωνικές δυνατότητες. 

Και το τρίτο, επαναλαμβάνω, είναι να υπηρετεί το κοινό συμφέρον. Ε, τα έχει αυτά τα στοιχεία η νομοθεσία που διέπει και το Β'βαθμό Τοπικής Αυτοδιοίκησης και την αποκέντρωση, όπως μορφοποιείται στο συγκεκριμένο νομοσχέδιο.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, με την απάντηση που μου έκανε την τιμή να μου δώσει ο κύριος Υπουργός, δεν μπόρεσε να καλύψει αυτά τα οποία είπα. Ιδιαίτερα, αυτό το άρθρο 15 είναι μία πλήρης ομολογία της λανθασμένης νομοθεσίας που κάναμε θεσμοθετώντας τον αιρετό προϊστάμενο Νομαρχιακής Αυτοδιοίκησης για τα τοπικά θέματα, διαχωρίζοντάς τον από την εκπροσώπηση της Κυβέρνησης του νομού. 

Προχωρώ τώρα ακόμα περισσότερο και λέγω ότι και στο 1912 και στο 1997 δεν μπορεί έχουμε τον ίδιο αριθμό νομών σε όλη τη Χώρα. Θα ήταν τελείως διαφορετική η κατάσταση.

Η απάντηση του κυρίου Υφυπουργού σχετικώς με το ν.1418, λυπάμαι, δεν είναι έτσι, είναι λανθασμένη. Θα γίνουν πολλά παρατράγουδα όταν θα έρθει η ώρα της κατακύρωσης, της ανάδειξης κ.λπ. των έργων.

Τέλος, κύριε Πρόεδρε, το λέγω ξανά- επειδή είναι παρών και ο Υπουργός Εσωτερικών, Δημόσιας Διοίκησης και Αποκέντρωσης, τον οποίο ιδιαίτερα τιμώ- ότι είμεθα πολιτικοί. Ασκούμε πολιτική.

Η πολιτική, είπε ο αείμνηστος Ανδρέας Παπανδρέου, του οποίου η μνήμη δεινοπαθεί τον τελευταίο καιρό, και απέδειξε ότι είναι η κινητήριος δύναμη της κοινωνίας και καταξιώνεται όταν έχει το κύριο χάρισμα της ανατρεπτικής πνοής. Μη διστάζετε και προχωρήστε. Ανατρέψτε αυτό το λάθος που κάναμε. Θεσμός, νομαρχιακό συμβούλιο, πρόεδρος νομαρχιακού συμβουλίου ως μέντορες του νομού. Την Ιθάκη δεν την έσωσε ούτε η παλλικαριά του Τηλέμαχου ούτε οι μνηστήρες ούτε η Πηνελόπη. Την έσωσε ο μέντορας και τη βρήκε ο Οδυσσέας βέβαια με τη γενναιοψυχία και τις δυνατότητες που είχε. Προχωρήστε στην ανατροπή αυτού του θεσμού, αλλάξτε τη διαίρεση της Χώρας το ταχύτερο δυνατό και συμπληρώστε αυτό που πραγματικά σας είπα.

Εκτιμώ ιδιαίτερα και επιθυμώ και θέλω να πετύχετε γιατί έχετε μία εσωτερική έφεση και ένα διακαή πόθο και μεγάλη προσπάθεια καταβάλλετε να αποκτήσουμε μία διοίκηση, όποια θέλει η Πατρίδα μας τον καιρό αυτό.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, πολύ σύντομα, δε θα χρειασθώ ούτε δύο λεπτά από τα πέντε που μου δώσατε.

Παίρνω το λόγο για να κάνω μία παρατήρηση και να κάνω και μία πρόταση, κύριε Πρόεδρε. 

Πρώτα-πρώτα νομίζω ότι καταφεύγει σε υπερβολές στην κριτική της η Νέα Δημοκρατία, η οποία δε βρίσκεται σε συνέπεια των πράξεων που έκανε όταν ήταν κυβέρνηση. Ισχυρίζεται ότι ο ν.2218 δεν ήταν ο σωστά μελετημένος νόμος για τη Νομαρχιακή Αυτοδιοίκηση. 'Ομως, σκοπίμως αποκρύπτει ότι όταν το 1990 με το σχηματισμό αυτοδύναμης κυβέρνησης εγκατέλειπε το νόμο της Οικουμενικής, έδινε την υπόσχεση ότι θα μελετήσει καλά το θέμα της Νομαρχιακής Αυτοδιοίκησης και θα το φέρει με άλλο νόμο προ των εκλογών του 1994. Και όλοι γνωρίζουμε ότι τρία ολόκληρα χρόνια το μελετούσε βέβαια και φυσικά δεν έφερε ποτέ ένα τέτοιο νόμο, διότι δεν είχε ποτέ την πολιτική βούληση να ιδρύσει και πολύ περισσότερο να λειτουργήσει η Νομαρχιακή Αυτοδιοίκηση.

Τώρα, εκ των υστέρων, ως επιμυθεύς η Νέα Δημοκρατία έρχεται και λέει αυτά, τα οποία λέει, τα οποία βέβαια δεν έχουν και ιδιαίτερη πολιτική βαρύτητα, μια και λέγονται εκ των υστέρων και με τον τρόπο με τον οποίο λέγονται. 

Αυτήν την παρατήρηση ήθελα να κάνω και δε θέλω να μπω στις λεπτομέρειες των επισημάνσεων των συναδέλφων της Νέας Δημοκρατίας και να θέσω ένα ερώτημα στο Προεδρείο, κύριε Πρόεδρε. Επειδή συζητούμε -και η ώρα είναι 22.50'- τα δύο άρθρα και απομένουν άλλα πέντε άρθρα και μία σειρά τροπολογιών και κυβερνητικών και Βουλευτών, θέτω το ερώτημα στο Προεδρείο, να μας πει ή να μας προτείνει τι θα κάνουμε με την ολοκλήρωση της συζήτησης. Εγώ δε λέω να το προτείνετε τώρα, αλλά να το σκεφθεί το Προεδρείο, διότι είναι η ώρα 22.50' και θα μπορούσαμε να πάρουμε μια απόφαση επί του θέματος.

ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε ότι την οικονομία της συζήτησης δεν την καθορίζει μόνο το Προεδρείο και δεν εξαρτάται μόνο απο το Προεδρείο. Εξαρτάται και από εσάς.

Σελίδα 6311 

'Αρα, λοιπόν, θα πρέπει να φροντίσουμε όλοι μας να κάνουμε οικονομία στα λόγια μας και να είμαστε επιγραμματικοί στις προτάσεις μας. 

ΚΟΣΜΑΣ ΣΦΥΡΙΟΥ: Εγώ την έκανα.

ΠΡΟΕΔΡΕΥΩΝ (Παναγιώτης Σγουρίδης): Εσείς ήσασταν εντάξει.

Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ουσιαστικά τα άρθρα 15 και 16 που συζητάμε, όπως ειπώθηκε ήδη και από τον Ειδικό μας Αγορητή, αλλά και από ορισμένους άλλους συναδέλφους, περιορίζουν τις αρμοδιότητες της Νομαρχιακής Αυτοδιοίκησης και καθιερώνουν τον ασφυκτικό ρόλο, έλεγχο του γενικού δερβέναγα, του γραμματέα της περιφέρειας.

Δε θα αναφερθώ σε όλα τα ζητήματα, σε δυο-τρία θα ήθελα μονάχα να σταθώ. Το ένα είναι αυτό, με την κατάργηση των νομαρχιακών επιτροπών.

Κύριε Υπουργέ, δεν τροποποιείτε το καθεστώς των επιτροπών. Τις καταργείτε κανονικότατα. Και αυτό δημιουργεί σοβαρότατα προβλήματα. Και στη θέση των επιτροπών αυτών θεσμοθετείται μία πενταμελής επιτροπή, στην οποία βεβαίως δε θα έχουν τη δυνατότητα να πάρουν μέρος τουλάχιστον όλες οι Παρατάξεις, που μπορούν να εκπροσωπούνται στο νομαρχιακό συμβούλιο και η οποία επίσης θα έχει συγκεντρωτικά όσες αρμοδιότητες είχαν όλες αυτές οι επιτροπές.

Βεβαίως μέχρι σήμερα τι γινόταν, κύριε Πρόεδρε, όπως θα ξέρετε; Υπήρχαν διάφορες επιτροπές, με διαφορετικό αντικείμενο η κάθε μία και δινόταν η δυνατότητα σ' όλους τους νομαρχιακούς συμβούλους να πάρουν ενεργό μέρος στη λειτουργία και στη δραστηριότητα του νομαρχιακού συμβουλίου. Τώρα αυτό το πράγμα αποκλείεται. Να γιατί λέμε ότι με τον τρόπο αυτό υποβαθμίζεται και ο ρόλος του Νομαρχιακού Συμβούλου. Και επιπλέον, απ' όσα είπαμε, βγαίνει ότι φιμώνεται και ο νομαρχιακός σύμβουλος και κυρίως φιμώνεται η Αντιπολίτευση. Το ότι δημιουργείται μία σειρά άλλων επιτροπών, οι οποίες είναι καθαρά μελετητικές και γνωμοδοτικές και όχι και εκτελεστικές, όπως είναι μέχρι σήμερα οι νομαρχιακές επιτροπές, αυτό δε λύνει το πρόβλημα. Και λέω ότι υποβαθμίζετε το ρόλο των νομαρχιακών συμβούλων, γιατί δεν τολμάτε σ' αυτές τις επιτροπές φυσικά να προβλέψετε τη συμμετοχή νομαρχιακών συμβούλων, παρά μόνο ενός από την πλευρά της Αντιπολίτευσης. Και αυτό πάει επίσης στο πνεύμα του δικομματισμού. 'Οχι μόνο δε βάζετε άλλους Νομαρχιακούς Συμβούλους, αλλά θα συμμετέχουν και ιδιώτες εμπειρογνώμονες, οι οποίοι θα έχουν και το δικαίωμα ψήφου. Αυτήν την παρατήρηση θέλαμε να κάνουμε κυρίως.

'Εχω μία απορία επίσης, αν θέλετε να μου τη λύσετε. Η παράγραφος 5 του άρθρου 64 του προεδρικού διατάγματος 30 του 1996, αντικαθίσταται ως εξής: Λέει: "Η απόφαση για την εκλογή του νομάρχη υποβάλλεται μέσα σε προθεσμία δύο ημερών στο Γενικό Γραμματέα της Περιφέρειας, ο οποίος αυτεπαγγέλτως ή ύστερα από προσφυγή ενός δημότη δήμου ή κοινότητας της Περιφέρειας της Νομαρχιακής Αυτοδιοίκησης ή του Νομαρχιακού Διαμερίσματος, ασκεί τον έλεγχο της νομιμότητάς της" -δηλαδή της απόφασης- "και εκδίδει απόφαση πέντε ημέρες το αργότερο αφ' ότου την έλαβε". Τι σημαίνει αυτό; Δεν ξέρω, δεν μπορώ να καταλάβω.

Επίσης συμμερίζομαι την ανησυχία του συναδέλφου κ. Κανταρτζή για τον Εθνικό Οργανισμό Πρόνοιας. Φοβάμαι πολύ ότι έτσι ανοίγετε το δρόμο της συρρίκνωσης ουσιαστικά ενός σημαντικότατου οργανισμού με σημαντικότατη κοινωνική προσφορά και αυτό βεβαίως στα πλαίσια της πολιτικής σας να συρρικνωθούν οι κοινωνικές υπηρεσίες προς τον πολίτη, λειτουργώντας προφανώς και στην κατεύθυνση της μείωσης των κοινωνικών δαπανών. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 15 και 16 και εισερχόμαστε στην ψήφιση των άρθρων και κεχωρισμένως.

Ερωτάται το Σώμα: Γίνεται δεκτό το άρθρο 15, όπως τροποποιήθηκε στη Διαρκή Επιτροπή και από τον κύριο Υπουργό;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο παρακαλώ.

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, υπήρξε μία πρόταση του εισηγητού της Πλειοψηφίας, να προστεθεί στο άρθρο 15, μετά το εδάφιο γ' της παραγράφου 7, ένα εδάφιο δ'....

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχουμε ψηφίσει το άρθρο και θέλετε να κάνετε....

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σας το είπα, πριν να ψηφισθεί. Εγώ σήκωσα το χέρι πριν θέσετε το άρθρο σε ψηφοφορία. Γιατί θα μπορούσα να πάρω το λόγο να δευτερολογήσω. Σας ζήτησα το λόγο πριν βάλετε θέμα ψηφοφορίας.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, συνεχίστε.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Η απόσταση των εκατό χιλιομέτρων, πέραν των οποίων οι βοηθοί νομάρχες που μένουν μόνιμα πέραν αυτών, από την έδρα της Νομαρχιακής Αυτοδιοίκησης και παίρνουν επιπλέον 16% του μισθού τους ως αποζημίωση, μειώνεται στα ογδόντα χιλιόμετρα. Αφορά μία ευαίσθητη περιοχή του 'Εβρου, όπου υπάρχει πρόβλημα και οι αποστάσεις...

ΒΑΣΙΛΗΣ ΚΕΔΙΚΟΓΛΟΥ: Αφορά και την Εύβοια.

ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνω, λοιπόν.

Γίνεται δεκτό το άρθρο 15, όπως τροποποιήθηκε από τον κύριο Υπουργό και στη Διαρκή Επιτροπή;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΔΗΜΗΤΡΙΟΣ ΣΙΟΥΦΑΣ: 'Οχι.

ΣΤΡΑΤΗΣ ΚΟΡΑΚΑΣ:'Οχι.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 15 έγινε δεκτό κατά πλειοψηφία, όπως τροποποιήθηκε από τον κύριο Υπουργό και στη Διαρκή Επιτροπή.

Εισερχόμαστε στην ψήφιση του άρθρου 16. Ερωτάται το Σώμα: Γίνεται δεκτό το άρθρο 16;

ΠΟΛΛΟΙ ΒΟΥΛΕΥΤΕΣ: Δεκτό, Δεκτό.

ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 16 έγινε δεκτό κατά πλειοψηφία.

Εισερχόμαστε στη συζήτηση της ενότητας των άρθρων 17, 18, 19 και 20.

ΣΤΡΑΤΗΣ ΚΟΡΑΚΑΣ: Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κόρακα. Θέλετε το λόγο επί της ενότητας των άρθρων;

ΣΤΡΑΤΗΣ ΚΟΡΑΚΑΣ: Ναι.

'Ηθελα να παρατηρήσω μία διακριτική μεταχείριση σε βάρος μας, διότι δίδετε το λόγο στον κύριο Υπουργό...

ΠΡΟΕΔΡΕΥΩΝ (Παναγιώτης Σγουρίδης): 'Εχετε το δεκάλεπτό σας επί της ενότητας των άρθρων που ανέφερα, 17, 18, 19 και 20. 

ΣΤΡΑΤΗΣ ΚΟΡΑΚΑΣ: Μπορείτε να λέτε ό,τι θέλετε.

Δίδετε το λόγο στον κύριο Υπουργό για να ικανοποιήσει αίτημα της Νέας Δημοκρατίας, ζητώ το λόγο για να μου απαντήσει σε ένα ερώτημα που έθεσα, που ουσιαστικά, αν καταλαβαίνω καλά, θέτει υπό αίρεση την ίδια την εκλογή του νομάρχη και δε μου απαντάτε. Δεν το καταλαβαίνω αυτό το πράγμα. Αυτό ήθελα να πω.

ΠΡΟΕΔΡΕΥΩΝ (Παναγιώτης Σγουρίδης): Δε θα συνεχίσετε;

ΣΤΡΑΤΗΣ ΚΟΡΑΚΑΣ: Μα δε ζήτησα το λόγο επί της ενότητας των άρθρων.

ΠΡΟΕΔΡΕΥΩΝ (Παναγιώτης Σγουρίδης): Για τι ζητήσατε το λόγο; Για διαδικαστικό θέμα;

Σελίδα 6312 

Ο εισηγητής της Πλειοψηφίας κ. Γεωργιάδης έχει το λόγο.

ΘΕΟΔΩΡΟΣ ΓΕΩΡΓΙΑΔΗΣ: Κύριε Πρόεδρε, εγώ για να μη στερήσω από τους συναδέλφους πολύτιμο χρόνο, θα περιοριστώ μόνο σε δύο παρατηρήσεις.

Στο άρθρο 18, παράγραφος 12, μετά το προτελευταίο εδάφιο, στο τέλος της παραγράφου 26 του άρθου 9 του ν.2307/1995, προστίθενται τα εξής: "Οι υπηρετούντες υπάλληλοι με απόσπαση από το Δήμο Θεσσαλονίκης κατά τις διατάξεις της παραγράφου 25 του άρθρου 9 του ν. 2307/1995, καταλαμβάνουν τις θέσεις που κατανέμονται στην Περιφέρεια Κεντρικής Μακεδονίας, μετά τη στελέχωση της υπηρεσίας του ληξιαρχείου του Δήμου Θεσσαλονίκης με υπαλλήλους του δήμου και όχι πέραν της 31ης Οκτωβρίου 1997."

Μία δεύτερη παρατήρηση είναι η εξής: Στο άρθρο 18 παράγραφος 18, στο οποίο αναφέρεται ότι "ο αριθμός των υπαλλήλων που διατίθενται σύμφωνα με την Πράξη Υπουργικού Συμβουλίου 19/8-2-1990, που κυρώθηκε με το άρθρο 6 του ν.1878/1990, όπως ισχύει κάθε φορά, αυξάνονται κατά έναν (1)." Εδώ η φράση "κατά έναν (1)", αλλάζει και γίνεται "κατά δύο (2)" και αφορά την περίπτωση του συναδέλφου κ. Κουρουμπλή.

Καμία άλλη παρατήρηση, κύριε Πρόεδρε. Τελείωσα.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Γεωργιάδη.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. Σας φθάνουν πέντε λεπτά;

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δευτερόλεπτα.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, θέλω να κάνω μία απόσυρση παραγράφου. Στο άρθρο 18, η παράγραφος 10 αποσύρεται. Θα επαναδιατυπωθεί διευρυμένη και επεξεργασμένη στο υπό κατάθεση σχέδιο νόμου για την τροποποίηση του 2190.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

ΠΡΟΕΔΡΕΥΩΝ (Νικόλαος Κατσαρός): Ο Εισηγητής της Νέας Δημοκρατίας κ. Παυλόπουλος έχει το λόγο.

ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.

Κύριε Πρόεδρε, κυρίες και κύριοι συνάδελφοι, μοιραία δεν μπορώ να κατανείμω την εισήγησή μου σε ενότητες, όπως θα ήθελα να το κάνω. Διότι η οικονομία και η νομοτεχνική διατύπωση των άρθρων, με αναγκάζει να αναφερθώ σε συγκεκριμένες παρατηρήσεις μόνο. Και εδώ βρισκόμαστε μπροστά σε άρθρα, τα οποία είναι παντελώς ανομοιογενή και επομένως δεν μπορούμε να μιλήσουμε για φιλοσοφία νομοσχεδίου.

Θα περιοριστώ, λοιπόν, σε ορισμένες παρατηρήσεις που σχετίζονται με ζητήματα τα οποία εμφανίζουν όχι μόνο πολιτικό, αλλά έντονα νομικό, ίσως και συνταγματικό, πρόβλημα. Αναφέρομαι, κύριε Υπουργέ, στο άρθρο 18 παράγραφος 11. Στο άρθρο αυτό ορίζεται ότι "μικρής κλίμακας λιμενικά τεχνικά έργα που κατασκευάστηκαν μέχρι 30-9-1996 για κοινωφελείς σκοπούς από Ο.Τ.Α. πρώτου βαθμού, χωρίς να τηρηθούν οι διατάξεις για την παροχή εγκρίσεων ή γνωμοδοτήσεων από τους αρμόδιους φορείς, μπορούν να νομιμοποιηθούν με απόφαση του Γενικού Γραμματέα της οικείας Περιφέρειας, ύστερα από γνώμη του οικείου νομαρχιακού συμβουλίου δημοσίων έργων, εφόσον παρασχέθηκαν, μέχρι τη δημοσίευση του παρόντος, οι σχετικές εγκρίσεις ή γνωμοδοτήσεις κατά τις οικείες διατάξεις."

Πρώτα-πρώτα, εδώ γεννιέται μία απορία. Γιατί έως τις 30-9-1996. Γιατί, άραγε, δεν υπάρχει αυτή η διατύπωση, η οποία θα επέτρεπε αυτού του είδους την επανόρθωση μέχρι την έναρξη ισχύος του σχεδίου νόμου;

Πέραν τούτου, δεν ξέρω εάν το Υπουργείο γνωρίζει ότι πολλές από τις εγκρίσεις αυτές που χρειάζονται, αφορούν και μελέτες περιβαλλοντικών επιπτώσεων, οι οποίες λείπουν.

Σ'αυτές τις περιπτώσεις η νομολογία του Συμβουλίου της Επικρατείας έχει δεχθεί ότι αυτές οι εγκρίσεις πρέπει να προϋπάρχουν υποχρεωτικά και η οποιαδήποτε μεταγενέστερη έγκριση είτε με διοικητική πράξη είτε ακόμα και με νομοθετική ρύθμιση, είναι αδύνατη.

Σε αυτό το σημείο, λοιπόν, θα εμφανισθούν πάρα πολλά προβλήματα. Σας λέω δε τούτο: Κανένα λιμενικό έργο κατά τη νομολογία του Συμβουλίου της Επικρατείας, ακριβώς επειδή προϋποθέτει τη διαμόρφωση αιγιαλού και παραλίας, δεν μπορεί να γίνει χωρίς μελέτη περιβαλλοντικών επιπτώσεων, έστω και αν είναι μικρής κλίμακας. Εφόσον λείπει κάτι τέτοιο, είναι βέβαιο ότι η ρύθμιση, την οποία έχετε εισαγάγει, τίθεται αλυσιτελώς.

Η δεύτερη παρατήρηση την οποία έχω να κάνω, αφορά την παράγραφο 19 του ίδιου άρθρου, δηλαδή, του άρθρου 18.

Στο σημείο αυτό, κύριε Υπουργέ, ορίζεται ότι με "κοινές αποφάσεις του Υπουργού Εσωτερικών, Δημόσιας Διοίκησης και Αποκέντρωσης και του κατά περίπτωση, αρμόδιου Υπουργού, που δημοσιεύεται στην Εφημερίδα της Κυβερνήσεως, είναι δυνατόν να ορίζεται ο τρόπος, η διαδικασία σχεδιασμού, συντονισμού διοίκησης, διαχείρισης, παρακολούθησης, ελέγχου και αξιολόγησης των εκτελούμενων κάθε φορά στον χώρο ευθύνης κάθε Υπουργείου, προγραμμάτων και έργων, οργανωτικού και διοικητικού εκσυγχρονισμού, καθώς και έργων πληροφορικής ή άλλων συναφών προγραμμάτων ή έργων και θα συνιστώνται τα κατάλληλα για το σκοπό αυτό συλλογικά όργανα, όπως επιτροπές, ομάδες εργασίας ή έργου". Σε αυτό τονίζεται επίσης, ότι μπορεί να μετέχουν και ιδιώτες. Και βεβαίως αυτές οι ομάδες αμείβονται κατά παρέκκλιση των κειμένων διατάξεων.

Αυτό το πράγμα το συνδέω και με μία άλλη ρύθμιση την οποία επιχειρείτε να εισαγάγετε. Είναι η ρύθμιση του άρθρου 20 παράγραφος 2 όπου εκεί επεκτείνετε το θεσμό των Ο.Δ.Ε., των Ομάδων Διοίκησης 'Εργου, για τις οποίες ήδη μιλήσαμε. Και όπως φαίνεται στο σημείο αυτό, τις επεκτείνετε σε όλο τον χώρο και των Υπουργείων και των Νομικών Προσώπων Δημοσίου Δικαίου. Εδώ βρισκόμαστε μπροστά στο φαινόμενο ομάδων εργασίας, οι οποίες είναι σαφές ότι θα επικαλύπτουν τις αρμοδιότητες ήδη υφιστάμενων διευθύνσεων και τμημάτων.

Τόνισα από την αρχή, κύριε Υπουργέ, που συζητούσαμε το θέμα και στην Επιτροπή, αλλά και στην Ολομέλεια, ότι, εάν πραγματικά θεωρείτε ότι αυτές οι ομάδες είναι χρήσιμες, να βάλετε μία συγκεκριμένη διάταξη. Προσωπικά πιστεύω ότι με την έκταση την οποία δίνετε ήδη στο σημείο αυτό, καθιστάται ευρύτατη η διακριτική ευχέρεια της Διοίκησης και του Υπουργού φυσικά, για τη δημιουργία τέτοιων μονάδων, χωρίς να υπάρχει κανένας φραγμός. Και εδώ θα δημιουργήσει ιδιαίτερα προβλήματα.

Αλλά, εάν παρ'όλα αυτά θεωρείτε κάτι τέτοιο ότι είναι χρήσιμο -δεν το πιστεύω, αλλά αν εσείς το θεωρείτε χρήσιμο- βάλτε μία διάταξη, στην οποία να ορίζεται ότι οι Ο.Δ.Ε. που δημιουργούνται, σε καμία περίπτωση δε θίγουν τις υφιστάμενες αρμοδιότητες των διευθύνσεων και των τμημάτων.

Ελέχθη από τον κύριο Υφυπουργό, ότι δεν είναι στις προθέσεις σας να επικαλύψετε τις αρμοδιότητες". Εάν δεν είναι στις προθέσεις σας γιατί ρητά δεν το λέτε; Δεν κοστίζει τίποτα, παρά μόνο μία φράση: 'Οπου στο παρόν σχέδιο νόμου δημιουργούνται Ο.Δ.Ε., είτε στο Κέντρο είτε στην Περιφέρεια, η λειτουργία τους δε θίγει τις υφιστάμενες αρμοδιότητες των διευθύνσεων και των τμημάτων. Αυτή η φράση και μόνο θα έλυνε οποιαδήποτε παρεξήγηση, θα δικαίωνε ενδεχομένως τις δικές σας προσδοκίες και θα μείωνε τους δικούς μας φόβους.

'Εχω την εντύπωση ότι εάν δεν το βάλετε, έστω και αν οι προθέσεις σας είναι αγαθές, είναι βέβαιο ότι θα δημιουργηθούν πάρα πολλά προβλήματα στην πράξη. Το φτιάχνετε και για τους διαδόχους σας. Εσείς μπορεί να έχετε τις προθέσεις που σας είπα. Δεν είναι, όμως, βέβαιο ότι οι διάδοχοί σας θα έχουν τις ίδιες προθέσεις.

'Ερχομαι σε μία άλλη παρατήρηση, η οποία σχετίζεται με 

Σελίδα 6313 

τη ρύθμιση την οποία επιχειρείτε να εισαγάγετε με το άρθρο 18 παράγραφος 20 και είναι ενδεικτική. Λέτε στο άρθρο 18 παράγραφος 20: "Οι επιλαχόντες του πανελλήνιου γραπτού διαγωνισμού της 25ης Ιανουαρίου 1995, που διατέθηκαν για διορισμό, κατ'εφαρμογήν της παραγράφου 11 του άρθρου 2 του ν. 2349/95 στους Τ.Ο.Ε.Β. ή στο Κέντρο Υγείας Νεάπολης και δεν ολοκληρώθηκε ο διορισμός τους μέχρι 31-12-1995, διορίζονται σε κενές θέσεις δημοσίων υπηρεσιών κ.λπ."

Γιατί εισάγετε αυτού του είδους τη ρύθμιση, η οποία είναι προνομιακή για μια ορισμένη κατηγορία και δε ρυθμίζετε γενικότερα το θέμα των επιλαχόντων;

Νομίζω ότι το καλύτερο που έχετε να κάνετε είναι να ρυθμίσετε κατά τρόπο ενιαίο το ζήτημα. Αυτού του είδους οι αποσπασματικές ρυθμίσεις δημιουργούν ανισότητες, οι οποίες δε βοηθούν την αξιοπιστία, όχι μόνο του σχετικού σχεδίου νόμου, αλλά και την αξιοπιστία της Κυβέρνησης. Θα μας δοθεί, επ' ευκαιρία των τροπολογιών, η δυνατότητα να συζητήσουμε αναλυτικότερα πάνω στο θέμα αυτό. 

'Ερχομαι στην τελευταία μου παρατήρηση. Στο τέλος του άρθρου 20 και συγκεκριμένα στην παρ. 5 εδάφιο δεύτερο - λέτε: "Η αληθινή έννοια του όρου "κανονιστικές υπουργικές πράξεις" που αναφέρεται στην παρ.2 του άρθρου 19 του ν. 1735/1987 περιλαμβάνει προεδρικά διατάγματα που εκδίδονται με πρόταση των οικείων Υπουργών, υπουργικές αποφάσεις ή άλλες πράξεις κανονιστικού περιεχομένου".

Η διάταξη, όπως την έχετε, είναι εντελώς εσφαλμένη. Και είναι εσφαλμένη για τον εξής λόγο: Η διάταξη αυτή είναι διάταξη ερμηνευτική. Επιχειρείτε να ερμηνεύσετε κατ' εφαρμογή του άρθρου 77 του Συντάγματος, τι σημαίνει ο όρος "κανονιστική υπουργική πράξη". 'Οπως έχει δεχθεί η νομολογία όλων των δικαστηρίων, του Συμβουλίου της Επικρατείας, του Αρείου Πάγου, σύμφωνα με το άρθρο 77, ένας νόμος μπορεί να είναι ερμηνευτικός μόνο όταν υπάρχει πρόβλημα ερμηνείας μιας διάταξης. Και τότε μπορεί να έχει και αναδρομική ισχύ. Διαφορετικά, πρόκειται περί ψευδοερμηνευτικού νόμου, ο οποίος ισχύει μόνον εφεξής.

Λέτε εδώ, ότι σύμφωνα με την αρχική διατύπωση, ο νόμος ανέφερε "κανονιστικές υπουργικές πράξεις" και ότι στη διατύπωση "κανονιστικές υπουργικές πράξεις" περιλαμβάνονται και διατάγματα. Είναι δυνατόν ποτέ να δεχθεί δικαστήριο -και ορθά σας το επισημαίνει η Επιστημονική Υπηρεσία της Βουλής- ότι ο όρος "κανονιστικές υπουργικές πράξεις", που είναι σαφέστατος στη διατύπωσή του, μπορεί να περιλαμβάνει και διατάγματα;

Είναι δυνατόν ποτέ δικαστήριο, κατόπιν τούτου να δεχθεί ότι η διάταξη αυτή είναι αμιγώς ερμηνευτική και επομένως, κατά το άρθρο 77 του Συντάγματος, μπορεί να έχει και αναδρομική ισχύ; Είναι από τις κλασσικότερες περιπτώσεις, που μπορεί να τις αναφέρει κανείς και ως παραδείγματα και για διδασκαλία ακόμα, ψευδοερμηνευτικής διάταξης, η οποία δεν μπορεί να έχει αναδρομική ισχύ.

Υπό αυτές τις προϋποθέσεις, πρέπει να την τροποποιήσετε. Αν θέλετε να την αφήσετε, πρέπει να βγάλετε απέξω τον όρο "διάταγμα". Ποτέ διάταγμα δεν μπορεί να έχει τη μορφή υπουργικής πράξης. Ο όρος "κανονιστικές υπουργικές πράξεις" κατ' εφαρμογή του άρθρου 43 παρ.2 εδάφιο β' του Συντάγματος, είναι σαφέστατος. Είναι οι πράξεις εκείνες που εκδίδουν οι Υπουργοί, ασκώντας κανονιστική αρμοδιότητα για ειδικότερα τεχνικά ή λεπτομερειακά θέματα, κατ' εφαρμογή του άρθρου 43 παρ.2 εδάφιο β' του Συντάγματος. Επομένως αυτό πρέπει να το αναδιατυπώσετε και νομίζω ότι η παρατήρηση που σας κάνει η Επιστημονική Υπηρεσία της Βουλής είναι ορθή.

Εάν δεν το αναδιατυπώσετε, έχετε υπόψη σας ότι η σχετική διάταξη θα ισχύει μόνο εφεξής, δηλαδή, ex nunc. Δεν μπορεί να έχει αναδρομική ισχύ και δεν μπορείτε να λύσετε το πρόβλημα, το οποίο επιχειρείτε να ρυθμίσετε.

Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρος): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, για λόγους οικονομίας χρόνου, θα αναφερθώ μόνο σε ένα ή δυο θέματα, τα οποία θεωρώ ότι είναι σοβαρά. 

Πρώτα απ' όλα πρέπει να πω ότι στα άρθρα αυτά εμπεριέχονται και ορισμένες θετικές διατάξεις. Αναφέρομαι κυρίως στις διατάξεις που προβλέπουν τη σύνταξη ορισμένων επιτροπών για τη δημιουργία διάφορων κωδίκων, όπως είναι ο κώδικας νομοθεσίας διοικητικής αποκέντρωσης, ο κώδικας νομοθεσίας περί προσόδων διατάξεων και άλλα, τα οποία πιστεύω ότι θα απλουστεύσουν τις όλες διαδικασίες και θα δημιουργήσουν ένα καλύτερο κλίμα λειτουργίας της Διοίκησης.

Ιδιαίτερα θέλω να αναφερθώ στη σύσταση ειδικής επιτροπής για τη σύνταξη Κώδικα Ελληνικής Ιθαγένειας. Είναι ένα εξαιρετικά δύσκολο και λεπτό θέμα, κύριε Πρόεδρε. Θέλω να ελπίζω ότι η σύνταξη νέου Κώδικα Ελληνικής Ιθαγένειας θα λύσει πολλά προβλήματα, που εμείς τουλάχιστον, τα έχουμε θέσει επανειλημμένα και που αφορούν 'Ελληνες πολίτες, μουσουλμάνους, οι οποίοι με διάφορες διατάξεις και ερμηνείες χαρακτηρίζονται ανιθαγενείς. Καταφέρνουμε, δηλαδή, τους ανθρώπους αυτούς να τους πείσουμε, περίπου, ότι δεν έχουν πατρίδα.

'Ερχομαι τώρα σε μία επίσης σοβαρή θετική διάταξη, κατά τη γνώμη μου, που έχει σχέση με τα θέματα της εφαρμογής των συλλογικών διαπραγματεύσεων στο δημόσιο τομέα. Η εφαρμογή των συλλογικών διαπραγματεύσεων στο δημόσιο τομέα είναι ένα πάγιο αίτημα και του συνδικαλιστικού κινήματος των δημοσίων υπαλλήλων. Θα έλεγα ότι τώρα που τόσα πολλά λέγονται γι' αυτόν τον περίφημο κοινωνικό διάλογο, είναι επιτέλους αφορμή η υπόσχεση αυτή να γίνει πράξη.

Θέλω, όμως, να επισημάνω, κύριε Πρόεδρε, ότι έχουμε καθυστερήσει απαράδεκτα στην εφαρμογή του θεσμού. Να επισημάνω, επίσης, ότι η Κυβέρνηση είναι ανακόλουθη στις πολλές υποσχέσεις που επανειλημμένα έχει δώσει και στην Αίθουσα αυτή, για την εφαρμογή του θεσμού αυτού. Επομένως, κύριε Πρόεδρε, νομίζω ότι θα πρέπει η προθεσμία για την ολοκλήρωση του έργου της επιτροπής, να μην αφεθεί στη δυνατότητα μίας οποιασδήποτε υπουργικής απόφασης, αλλά να συμπεριληφθεί στο νομοσχέδιο.

Ο κύριος Υφυπουργός, ο οποίος παρίσταται, σε δική μου επίκαιρη ερώτηση εδώ, είχε πει -σε εσάς αναφέρομαι, κύριε Μαντέλη, αν με παρακολουθείτε- ότι επρόκειτο η εφαρμογή των συλλογικών διαπραγματεύσεων στο Δημόσιο, να αρχίσει από τον Ιούνιο -όπως θα θυμάστε- μετά από πολλές αναβολές και πολλές μεταθέσεις της ημερομηνίας. 'Οπως αντιλαμβανόμαστε όλοι, η υπόσχεσή σας αυτή δεν πρόκειται να υλοποιηθεί. Αλλά δεν μπορούμε, εν πάση περιπτώσει, να αφήσουμε και το θέμα στο διηνεκές.

Επομένως, τουλάχιστον να μας δώσετε εδώ μία απάντηση, μέχρι πότε η επιτροπή θα ολοκληρώσει το έργο της. 'Ενα εξάμηνο; Είναι ικανό ένα εξάμηνο; Κατά τη γνώμη μου είναι ικανό. Να μπει συγκεκριμένη προθεσμία μέσα στο νόμο, ότι σε ένα εξάμηνο θα ολοκληρωθούν οι διαδικασίες και επιτέλους θα ισχύσει αυτός ο θεσμός, ο οποίος τόσο πολύ και απαράδεκτα έχει καθυστερήσει στη Χώρα μας.

Η πιο σοβαρή αντίρρηση στην οποία θέλω να αναφερθώ και που υπάρχει στη συγκεκριμένη ενότητα των άρθρων, αναφέρεται στις Ομάδες Διοίκησης 'Εργου. Είναι ένα θέμα το οποίο είχα αναπτύξει και όταν συζητούσαμε τα σχετικά άρθρα στην Περιφέρεια.

Θέλω να επισημάνω ότι με τη διάταξη που υπάρχει στο άρθρο αυτό, στις Ομάδες Διοίκησης 'Εργου εδώ συμπεριλαμβάνονται και ιδιώτες. Επομένως, γίνεται μία περίεργη σύζευξη της Δημόσιας Διοίκησης και προσώπων από τον ιδιωτικό τομέα. Ας μη γελιόμαστε. 'Ακουσα προσεκτικά την παρέμβαση του κ. Παυλόπουλου, ο οποίος προτείνει να συμπεριληφθεί διάταξη, ότι δε θα επικαλύπτουν το έργο των υπηρεσιών οι Ομάδες Διοίκησης 'Εργου. Μα, είναι προφανές ότι γι' αυτό τις φτιάχνετε, για να επικαλύψουν αρμοδιότητες της Διοίκησης, όπου εκτιμάτε ότι η Διοίκηση δεν είναι αποτελεσματική. 'Ετσι, όμως, όπως δημιουργούνται, χωρίς κανέναν περιορισμό, χωρίς κανένα όριο, κατά παρέκκλιση όλων των διατάξεων, σε όλο το δημόσιο τομέα -όχι κάπου συγκεκριμένα και επιλεκτικά,

Σελίδα 6314 

αλλά παντού- είναι φανερό ότι πρόκειται για την υλοποίηση, όπως έχω επανειλημμένα πει, της επιλογής της συγκρότησης παράλληλης διοίκησης στο όνομα της αναποτελεσματικότητας, της γραφειοκρατίας και των άλλων δεινών, τα οποία και εμείς δεχόμαστε. Δεν τα αρνούμαστε.

Νομίζω, κύριε Πρόεδρε, ότι η Κυβέρνηση πρέπει να το ξανασκεφθεί. Η επιλογή αυτή είναι λάθος. 'Ετσι ουσιαστικά καλείτε όλη τη Δημόσια Διοίκηση, και υπαλλήλους και ανθρώπους που έχουν διάθεση να προσφέρουν, να παραιτηθούν από την προσπάθεια οποιασδήποτε προσφοράς. Διότι, κοιτάξτε τι γίνεται. Εδώ έχουμε μία Δημόσια Διοίκηση, η οποία υπνώθη και έχουμε και τις Ομάδες Διοίκησης 'Εργου, οι οποίες ό,τι πιο ζωντανό και ό,τι πιο δημιουργικό και ό,τι εν πάση περιπτώσει, μπορεί να κινηθεί σ' αυτό το χάος, θα το αναλαμβάνουν αυτές και μάλιστα με τη συμμετοχή των ιδιωτών.

Οπότε καταλαβαίνετε, ότι η προσπάθεια να δημιουργήσουμε κίνητρα, να δημιουργήσουμε μία ατμόσφαιρα που θα βοηθάει σε μία καλύτερη αντίληψη για την παραγωγικότητα στο δημόσιο τομέα, όλα αυτά μπορούν να πέσουν στο κενό.

Εάν η Κυβέρνηση επιμένει στη διάταξη αυτή, η οποία, επαναλαμβάνω, είναι εντελώς γενική -μπορούν να συγκροτούνται οπουδήποτε, κατά παρέκκλιση των διατάξεων, με αμοιβές που δεν καθορίζονται- τουλάχιστον να βάλει κάποιους περιορισμούς. Αλλά προσωπικά πιστεύω ότι περιορισμοί δεν είναι δυνατόν να τεθούν, διότι η διάταξη ακριβώς έχει τεθεί ευθύς εξ'αρχής για να ξεπεράσει τους οποιουσδήποτε περιορισμούς στο διοικητικό έργο.

Εγώ, εν πάση περιπτώσει, θέλω να εκφράσω τις αντιρρήσεις μας για τη διάταξη αυτή και νομίζω ότι η Κυβέρνηση θα πρέπει κάποια στιγμή να αποκρυσταλώσει κάποια άποψη για το τι Δημόσια Διοίκηση θέλει. 'Ισως να έλθει ένα νομοσχέδιο. 'Ισως να είναι αφορμή η συζήτηση ενός νέου κώδικα των δημοσίων υπαλλήλων. Να πάρουμε εκείνα τα μέτρα, ώστε να δημιουργηθεί μία ευέλικτη και αποτελεσματική Δημόσια Διοίκηση. Να παρέμβουμε σ'αυτήν που υπάρχει με τομές, με αλλαγές. 'Οχι θεωρώντας αυτήν την υπόθεση περίπου χαμένη. Να προσπαθήσουμε να συγκροτήσουμε μία άλλη διοίκηση, δίπλα σ' αυτήν.

ΠΡΟΕΔΡΕΥΩΝ (Νικόλαος Κατσαρός): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριε Υπουργέ, το άρθρο 17 δίδει επενδυτικά κίνητρα, που στοχεύουν στην πολιτισμική ανάπτυξη της Χώρας μας. Πράγματι η διάταξη αυτή μας βρίσκει σύμφωνους, γιατί οι δραστηριότητες των Ο.Τ.Α. θα έχουν σαν στόχο την πολιτισμική και κοινωνική αναβάθμιση.

Επομένως για την Πατρίδα μας το ζητούμενο είναι ο πολιτισμός. Στην Ελλάδα δε μας απέμεινε τίποτε άλλο, παρά τα πολιτισμικά της γνωρίσματα, τα οποία και πρέπει να αξιοποιήσουμε. 'Ισως αποτελούν τη μοναδική πλουτοπαραγωγική πηγή της. 'Αρα ο πολιτισμός και ο τουρισμός είναι το δίδυμο της ανάπτυξης στην Περιφέρεια. Εμείς θα λέγαμε, δώστε όσα μπορείτε επενδυτικά κίνητρα, για την πολιτισμική ανάπτυξη.

Αυτό το άρθρο που είναι σ' αυτήν την ενότητα, διότι τα υπόλοιπα άρθρα της ενότητας δε μας εκφράζουν, θα το ψηφίσουμε, διότι είναι θετικό.

Το άρθρο 18 κάνει λόγο για τη μεταφορά στην Περιφέρεια, τεχνικού προσωπικού, καθώς και για σύσταση επιτροπής που θα κρίνει για το χαρακτηρισμό μαρτυρικών χωριών και πόλεων. Επίσης κάνει λόγο για ρυθμίσεις που αφορούν τα τροχαία ατυχήματα, την πλήρωση θέσεων υπαλλήλων, τις μετατάξεις, τη διαδικασία πληρωμής αποζημιώσεων κ.λπ. Για όλα αυτά βέβαια δεν έχουμε να κάνουμε κανένα σχόλιο ύστερα μάλιστα από την απόσυρση της διάταξης του άρθρου 18 παράγραφος 10, η οποία απεσύρθη ορθώς. Εμείς ήμασταν εντελώς αντίθετοι με την τροποποίηση την οποία φέρατε εκτάκτως στη Βουλή.

Το άρθρο 19 μιλά για μεταβίβαση κρατικών αυτοκινήτων στους Ο.Τ.Α., σε Νομικά Πρόσωπα Δημοσίου Δικαίου, σε Κόμματα που εκπροσωπούνται στη Βουλή ή στο Ευρωπαϊκό Κοινοβούλιο. Επίσης μιλά για επισκευές και για αποζημιώσεις από τροχαία ατυχήματα κ.λπ. Ακόμη μιλά για οργάνωση δημοσίων υπηρεσιών και Νομικών Προσώπων Δημοσίου Δικαίου. 'Ολα αυτά βέβαια είναι διαδικαστικά και δεν τα σχολιάζω.

Βέβαια με τις διατάξεις του παρόντος νομοσχεδίου ρυθμίζονται λεπτομέρειες, στις οποίες δεν έχουμε βασικές αντιρρήσεις. 'Οπως, όμως, είπα και στην πρωτολογία μου, εκείνο στο οποίο εμείς διαφωνούμε κάθετα και ριζικά, είναι η όλη φιλοσοφία του νομοσχεδίου, γιατί οι επί δεκαετίες αγώνες για την Αυτοδιοίκηση, δε θα έπρεπε να αναιρούνται από συγκυρίες ή από συγκυριακές πλειοψηφίες στη σημερινή κεντρική εκπροσώπηση. Γι' αυτό ως ΔΗ.Κ.ΚΙ. εμείς αντιστεκόμαστε στη χιονοστιβάδα του δήθεν εκσυγχρονισμού και καταψηφίζουμε και αυτές τις διατάξεις, μολονότι μέσα σ' αυτές υπάρχουν και κάποιες θετικές, όπως εκείνες που ρυθμίζουν τις υπαλληλικές σχέσεις.

ΠΡΟΕΔΡΕΥΩΝ(Νικόλαος Κατσαρός): Ο κ. Μπένος έχει το λόγο.

ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, αισθάνθηκα την ανάγκη να μιλήσω για να προσπαθήσω να αναδείξω κάποιες διατάξεις που είναι σε μεγάλο βαθμό κρυμμένες μέσα σ' αυτό το νομοσχέδιο και αφορούν την πολιτιστική ανάπτυξη της Χώρας.

Είναι δηλαδή το άρθρο 17 και κάποιες διατάξεις από το άρθρο 18, που έχουν σαν στόχο να δώσουν κίνητρα για τις πολιτιστικές επενδύσεις που γίνονται στην Περιφέρεια της Χώρας και από την πρωτοβάθμια και από τη δευτεροβάθμια Αυτοδιοίκηση.

Δεύτερος στόχος είναι να ενθαρρύνουμε την Αυτοδιοίκηση στα πρώτα δειλά βήματα που ήδη έχει κάνει για την ανάπτυξη του πολιτιστικού τέλους.

Ο τρίτος στόχος είναι να συνενώσουν τη δραστηριότητα της Tοπικής Aυτοδιοίκησης με το Υπουργείο Πολιτισμού μέσω του θεσμού των προγραμματικών συμβάσεων.

Στο άρθρο 17 γίνεται μία πάρα πολύ σημαντική τομή, η οποία είναι εν πολλοίς αφανής, αγαπητοί συνάδελφοι. Ποια είναι αυτή η τομή: Για όλες τις πολιτιστικές δραστηριότητες των δημοτικών επιχειρήσεων της πρωτοβάθμιας Αυτοδιοίκησης, αλλά και των επιχειρήσεων, που ελπίζω πολύ σύντομα θα δημιουργηθούν και στη δευτεροβάθμια Αυτοδιοίκηση, δίνεται η δυνατότητα επιδότησης 40% σε όλη τη Χώρα. Δε θα υπάρχει, δηλαδή, η διαφοροποίηση στην επιδότηση που υπάρχει σήμερα -έχουμε μικρές επιδοτήσεις στο Λεκανοπέδιο και σε κάποιους νομούς που θεωρούνται ανεπτυγμένοι και μεγαλύτερες σε κάποιες άλλες Περιφέρειες της Χώρας- γιατί ο πολιτισμός είναι εξίσου αναγκαίος παντού.

Αν, λοιπόν, φαντασθούμε στη σημερινή δραστηριότητα που έχει αναπτύξει η Τοπική Αυτοδιοίκηση, τη δυνατότητα να συνάπτονται καινούριες προγραμματικές συμβάσεις με το Υπουργείο Πολιτισμού, θα έχουμε τη συνένωση πόρων και δράσης. Αν φαντασθούμε ότι σημαντικά έργα πολιτισμού για την Περιφέρεια μπορούν να επιδοτούνται με 40%, αν φαντασθούμε ότι για τη διαχρονική εξυπηρέτηση όλων αυτών των δραστηριοτήτων μπορεί να επιβάλεται αυτό το πολιτιστικό τέλος, τότε πραγματικά μπορούμε να δούμε να διαμορφώνεται μία καινούρια δυναμική στο χώρο του πολιτισμού στην Περιφέρεια της Πατρίδας μας.

Γι' αυτό, λοιπόν, θα ήθελα να ευχαριστήσω την ηγεσία του Υπουργείου Αποκέντρωσης και μετά την κοινή επεξεργασία που είχαμε κάνει στο παρελθόν, ενέταξε αυτές τις διατάξεις σήμερα, που πιστεύω ότι θα δημιουργήσουν ένα καινούριο τοπίο, να ανθίσουν όλα τα άνθη του πολιτισμού στην Περιφέρεια και ακόμα να ευχαριστήσω για το ότι στο άρθρο 20 συμπεριελήφθη και μία διάταξη που αφορά τη διοίκηση μονάδων Τοπικής Αυτοδιοίκησης των Τ.Ε.Ι. Καλαμάτας και έτσι δίνει προοπτική σε όλα τα παιδιά που θα βγαίνουν από το Τμήμα Αυτοδιοίκησης, που άλλωστε γι' αυτόν το σκοπό κάναμε, να μπορούν να βρουν το μέλλον τους τόσο στην πρωτοβάθμια, όσο και στη δευτεροβάθμια Αυτοδιοίκηση.

ΠΡΟΕΔΡΕΥΩΝ (Νικόλαος Κατσαρός): Ο κ. Θεοδώρου έχει το λόγο.

ΧΡΗΣΤΟΣ ΘΕΟΔΩΡΟΥ: Δεν είχα σκοπό να μιλήσω, αλλά 

Σελίδα 6315 

διαπίστωσα ότι στο άρθρο 18 παράγραφος 11, αναφέρεται ότι μικρής κλίμακας λιμενικά έργα που κατασκευάστηκαν μέχρι 30-9-96 για κοινωφελείς σκοπούς από ΟΤΑ πρώτου βαθμού, χωρίς να τηρηθούν οι διατάξεις για την παροχή εγκρίσεων κ.λπ., μπορούν, μετά από γνωμοδότηση του συμβουλίου δημοσίων έργων προς τον Γενικό Γραμματέα Περιφέρειας, να νομιμοποιηθούν, αφού πάρουν τις εγκρίσεις.

Επειδή θήτευσα σαν δήμαρχος, έντεκα χρόνια, θέλω να καταθέσω μία εμπειρία πάνω σ' αυτό. Πιστεύω ότι πρέπει να οριοθετηθεί για ποια έργα μικράς κλίμακας μιλάμε, σε ποσό χρηματικά ή σε έργο που έχει σχέση με την αναβάθμιση ενός τόπου. Η διάταξη είναι πολύ σωστή, αλλά πρέπει να την οριοθετήσουμε. Οι διαμάχες που υπάρχουν μεταξύ δημάρχων και λιμεναρχών ήταν πάντα σ' αυτό το θέμα.

Θα ήθελα μία απάντηση συγκεκριμένη, για ποια έργα μιλάμε και να οριστεί το χρηματικό πλαφόν, για να μην υπάρξουν παρενέργειες όταν θα πάμε να εφαρμόσουμε τη συγκεκριμένη διάταξη.

ΠΡΟΕΔΡΕΥΩΝ (Νικόλαος Κατσαρός): Ο κ. Τσιλίκας έχει το λόγο.

ΒΑΣΙΛΕΙΟΣ ΤΣΙΛΙΚΑΣ: Κύριε Πρόεδρε, θα αναφερθώ σε δύο διατάξεις. Στο άρθρο 18 και συγκεκριμένα στο εδάφιο δ' παράγραφος 24, που αναφέρεται στη σύνταξη Κώδικα Ελληνικής Ιθαγένειας.

Παρά την υπηρεσιακού χαρακτήρα συγκρότηση της επιτροπής, έρχομαι να συμφωνήσω με τη συνάδελφο κα Δαμανάκη, ότι το έργο αυτής της επιτροπής είναι κεφαλαιώδες για πολλούς και σοβαρούς λόγους. Και μετά από πολλά χρόνια συγκροτείται η επιτροπή, η οποία είναι υποχρεωμένη να αντιμετωπίσει σοβαρά προβλήματα και να προσαρμόσει, στην ουσία, ένα νέο δίκαιο, σε εξελίξεις που αφορούν τόσο στο εσωτερικό, όσο και στη συμμετοχή της Χώρας στα διεθνή δρώμενα. 'Εξω από αγκυλώσεις, αναστολές και προκαταλήψεις, είμαστε υποχρεωμένοι να αντιμετωπίσουμε τη σύνταξη του νέου Κώδικα εκτός των άλλων και με βάση την εξέλιξη του Διεθνούς Δικαίου και τις υποχρεώσεις μας στους διεθνείς οργανισμούς.

Θεωρώ απαραίτητο, λοιπόν -και επειδή η σύνταξη ενός κώδικα δεν μπορεί αποκλειστικά να επαφίεται σε μία επιτροπή καθαρά υπηρεσιακού χαρακτήρα-να συμμετέχει στην επιτροπή και καθηγητής Συνταγματικού ή Δημοσίου Διεθνούς Δικαίου Νομικής Σχολής ελληνικού πανεπιστημίου. Και προτείνω κατά προτίμηση να προέρχεται, εφ' όσον το αποδεχθεί η Kυβέρνηση, από τη Νομική Σχολή του Δημοκριτείου Πανεπιστημίου Θράκης.

'Ερχομαι, κύριε Πρόεδρε, στη δεύτερη επισήμανση, που αφορά το άρθρο 18 και συγκεκριμένα την παράγραφο 26. Ειλικρινά εκφράζω την έκπληξή μου για την εισαγωγή αυτού του άρθρου στο συγκεκριμένο νομοσχέδιο.

Επισημαίνω δύο σημαντικές διαστάσεις :

Πρώτον, το νομικό παράδοξο, με την επαναδιατύπωση που εισήγαγε η Κυβέρνηση να ζητά αναθεώρηση κώδικα ανύπαρκτου. Αν ομιλούμε για σχέδιο κώδικα, βεβαίως, διότι κώδικας διοικητικής διαδικασίας δεν έχει ψηφισθεί από τη Βουλή. Σχέδιο κώδικα έχει υποβληθεί στην Κυβέρνηση. Βεβαίως, δεν έχει ολοκληρωθεί καμία διαδικασία ψήφισής της στη Βουλή με το νόμο περί κωδίκων.

Οι αντιρρήσεις μου, κύριε Πρόεδρε και κύριε Υπουργέ, συνίστανται στο εξής:

Πρώτον, είναι αδιανόητο και παράδοξο, η ίδια η Κυβέρνηση, που πριν από οκτώ μήνες επεξεργάστηκε μέσω των θεσμικών της οργάνων το σχέδιο κώδικα που η επιτροπή υπό τον καθηγητή Φλογαϊτη ενεχείρησε στην Κυβέρνηση, μέσα σε σύντομο χρονικό διάστημα και με αυτό το καθεστώς να επιχειρεί αναθεώρηση ή συμπλήρωση. Και είμαι σαφής. Η επιτροπή που συστάθηκε, σαφώς συνεκροτείτο από ειδικούς επιστήμονες τόσο του Διοικητικού όσο και του Δημοσίου Δικαίου και υπέβαλε ολοκληρωμένο σχέδιο κώδικα, το οποίο έτυχε σχολίων ευμενέστατων, διθυράμβων -θα έλεγα- από την 'Ενωση Ελλήνων Διοικητικών Δικαστών, η οποία το επεξεργάστηκε.

Δεύτερον, έτυχε της ευμενούς αντιμετώπισης και οι προτάσεις του ελήφθησαν υπόψη και συμπεριελήφθησαν στο σχέδιο από τον πρόεδρο του Συμβουλίου της Επικρατείας.

Τρίτον, συνεζητήθη σε τρεις συνεδριάσεις της Επιτροπής Θεσμών της Κυβέρνησης, στην οποία συμμετείχαν και επιφανείς νομικοί, όπως ο σημερινός Υπουργός Πολιτισμού, καθηγητής Συνταγματικού, κ. Ευάγγελος Βενιζέλος.

Τέταρτον και σημαντικό, συνεζητήθη σε πρώτη συνεδρίαση στη Διαρκή Κοινοβουλευτική Επιτροπή της Βουλής το καλοκαίρι .

Είμαι ειλικρινά σε αδυναμία να κατανοήσω, ότι ενώ όλοι οι αρμόδιοι φορείς που έχουν σχέση με τη σύνταξη αυτού του κώδικα έχουν εκφρασθεί θετικότατα, η Κυβέρνηση σήμερα επιδιώκει την αναθεώρησή του. Αν έχει να συμπληρώσει ή να προτείνει κάτι περισσότερο, θα μπορούσε να το έπραττε με αναπομπή στην ήδη υπάρχουσα επιτροπή, η οποία νόμιμα συνεστήθη και νόμιμα υπέβαλε το πόρισμα.

Κύριε Πρόεδρε και κύριε Υπουργέ, είναι παράδοξο. Δεν μπορώ να διανοηθώ ότι μπορεί η Κυβέρνηση να αποδέχεται μονοπώληση της αυθεντίας σε ορισμένους τομείς της επιστήμης από συγκεκριμένες συντεχνιακές ομάδες των ΑΕΙ. Ο κύριος Πρωθυπουργός επανειλημμένα έχει καταδικάσει το συντεχνιακό πνεύμα και τη λογική που διέπει πολλές μας λειτουργίες.

Θα παρακαλούσα θερμά να αποσυρθεί η σχετική διάταξη. Ευχαριστώ.

ΠΡΟΕΔΡΕΥΩΝ(Νικόλαος Κατσαρός): Ο Υφυπουργός κ. Μαντέλης έχει το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης):Κύριε Πρόεδρε, δύο-τρία ζητήματα, που νομίζω ότι χρειάζεται να διευκρινισθούν, παίρνοντας ως αφορμή την τελευταία τοποθέτηση του συναδέλφου κ. Τσιλίκα.

Πρώτον, η Επιτροπή την οποία ανέφερε ο κ. Τσιλίκας, επεξεργάστηκε πράγματι έναν Κώδικα Διοικητικών Διαδικασιών, ο οποίος μάλιστα έφθασε στο σημείο να κατατεθεί και στη Βουλή. Η αρχική μας διατύπωση ήταν μια διατύπωση, στην οποία δε φαινόταν ακριβώς αυτό το γεγονός. 'Ηταν σαν να μην υπήρχε ο κώδικας και λέγαμε ότι συνιστούμε μια επιτροπή για να καταρτίσει τον Κώδικα Διοικητικής Διαδικασίας.

Ποιες είναι οι προθέσεις μας. Επειδή έχει μεσολαβήσει χρονικό διάστημα ενός χρόνου, πρέπει το κείμενο να επικαιροποιηθεί και αν χρειάζεται κάτι να διορθωθεί ή να βελτιωθεί. Αυτό δεν μπορεί να γίνει με αναπομπή, διότι η προηγούμενη επιτροπή εξετέλεσε το έργο της και δε γίνεται να της ανατεθεί ξανά το ίδιο ζήτημα. Αυτός είναι, λοιπόν, ο λόγος. Το πρώτο, λοιπόν, θέμα είναι ότι εμείς - ακόμη κι αν θέλουμε-δεν μπορούμε να τον επικαιροποιήσουμε ή να τροποποιήσουμε τον κώδικα που είχε καταρτιστεί, γι' αυτό και παραπέμπεται σε μια επιτροπή, η οποία θα κάνει την επικαιροποίηση, ώστε να μπορέσει να κατατεθεί και να συζητηθεί το κείμενο που είχε αρχικά φτιαχτεί με κάποιες βελτιώσεις -αν και εφόσον χρειάζονται να γίνουν.

Το δεύτερο ζήτημα αφορά τις ομάδες που ασχολούνται με τις εργασίες εκείνες που γίνονται για το διοικητικό εκσυγχρονισμό, τον οργανωτικό εκσυγχρονισμό και τα έργα πληροφορικής. 'Ολες αυτές οι διατυπώσεις αφορούν στην πραγματικότητα ομάδες εργασίας που είναι απαραίτητες για να εντατικοποιηθεί το πρόγραμμα "ΚΛΕΙΣΘΕΝΗΣ". Με τη διάταξη αυτή, δε θεσμοθετούμε γενικώς ομάδες διοίκησης έργου, αλλά ομάδες εργασίας. Είναι ομάδες εργασίας που αναφέρονται στα έργα του "ΚΛΕΙΣΘΕΝΗ".

ΒΑΣΙΛΗΣ ΚΕΔΙΚΟΓΛΟΥ: Λέτε ομάδες διοίκησης έργων, όχι εργασίας. Είναι άλλο πράγμα.

ΑΝΑΣΤΑΣΙΟΣ ΜΑΝΤΕΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αν προσέξετε, κύριε συνάδελφε, αναφερόμαστε ρητά σε ομάδες εργασίας, σε επιτροπές ή ομάδες έργου. Υπάρχει μια ολόκληρη διατύπωση. Είναι η παράγραφος 19 του άρθρου 18 και αναφέρεται συγκεκριμένα στον "ΚΛΕΙΣΘΕΝΗ". Και όπως γνωρίζετε, σε όλες αυτές τις ομάδες και στις επιτροπές που συγκροτούνται 

Σελίδα 6316 

για όλα τα θέματα, συμμετέχουν και ιδιώτες. Δεν είναι κάτι το καινούριο.

Οι ομάδες διοίκησης έργου μας απασχόλησαν κατά τη συζήτηση επί της αρχής και σας τόνισα τότε ότι σε σύνθετα ζητήματα που χρειάζεται τόσο η επιστημονική γνώση όσο και η εμπειρία, σε ζητήματα για τα οποία εμπλέκονται περισσότερες οργανωτικές μονάδες από μία, για να επιτευχθεί η μια αποστολή, το ένα έργο, εισάγουμε το θεσμό των Ομάδων Διοικήσεως 'Εργων, ο οποίος είναι εξαιρετικός θεσμός, δεν είναι ο συνήθης. Κατ'εξαίρεση θα εισάγεται, θα έχει αρχή και λήξη, όπως και συγκεκριμένο έργο.

Τώρα, για την Επιτροπή των Διαπραγματεύσεων έχει γίνει το έργο. 'Εχει γίνει όλη η προετοιμασία που χρειάζεται. Απομένει να συσταθεί μια επιστημονική επιτροπή, η οποία θα πάρει όλη την προεργασία που έχει γίνει και πιστεύω ότι με μια εντατική δουλειά θα μπορούμε να είμαστε μέσα στις προθεσμίες ή θα μπορούμε πολύ σύντομα, εν πάση περιπτώσει, να έχουμε την υλοποίησή της 150 και 151 Διεθνούς Σύμβασης Εργασίας.

Και τέλος, για τις δύο παρατηρήσεις που έγιναν, και αφορούν την παράγραφο 20 του άρθρου 18. Εδώ έγινε από τον κ. Παυλόπουλο μια σύγχυση. Αναφερόμαστε καταρχήν στα πρόσωπα εκείνα, στα οποία δόθηκε η δυνατότητα με το ν. 2349/95, μέσα στα πλαίσια του αριθμού των προκηρυγμένων θέσεων, να υποβάλουν αιτήσεις. Υπέβαλαν, λοιπόν, αιτήσεις σε θέσεις που καθορίζονταν και συγκεκριμένα στις ΤΟΕΒ διορίστηκαν, η ακριβής νομική έκφραση είναι "διατέθηκαν για διορισμό"- πλην όμως, δεν ολοκληρώθηκε ο διορισμός, δεδομένου ότι οι ΤΟΕΒ αρνήθηκαν, με το επιχείρημα ότι δεν είχαν τους πόρους για να πληρώσουν τους αντίστοιχους μισθούς. 'Ομως, επειδή δημιουργείται σύγχυση, δε θέλουμε να το ρυθμίσουμε σ'αυτό το νομοσχέδιο. Δε θέλουμε αυτή η περίπτωση να δημιουργήσει τυχόν σύγχυση με άλλες περιπτώσεις φερομένων ως επιλαχόντων. Γι'αυτόν ακριβώς το λόγο αποσύρουμε την παράγραφο 20, ώστε να επαναξεταστεί στο νομοσχέδιο που έχουμε υπό επεξεργασία και πρόκειται να καταθέσουμε για την επέκταση του ν. 2190.

Τέλος, στην παρατήρηση που έγινε στην παράγραφο 5 του άρθρου 20. Η ρύθμιση αυτή της παραγράφου 5, προέβλεπε τη δυνατότητα να εγκρίνονται κανονισμοί και υπηρεσιακοί οργανισμοί με αποφάσεις. Το θέμα είναι έλασσον, δεν το θεωρούμε μείζον και κατόπιν τούτου αποσύρουμε ολόκληρη την παράγραφο 5, όχι μόνο την παρατήρηση η οποία έγινε επί του δευτέρου εδαφίου της παραγράφου 5. Αποσύρουμε όλη την παράγραφο 5, γιατί δεν είναι από τα μείζονα ζητήματα.

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, ζήτησα και εγώ το λόγο.

ΠΡΟΕΔΡΕΥΩΝ (Νικόλαος Κατσαρός): Με τη σειρά σας, κύριε συνάδελφε.

ΣΤΡΑΤΗΣ ΚΟΡΑΚΑΣ: Κύριε Πρόεδρε, είναι ειδικός αγορητής ο κ. Κανταρτζής.

ΠΡΟΕΔΡΕΥΩΝ (Νικόλαος Κατσαρός): Αν εφήρμοζα τον Κανονισμό, θα τον είχα διαγράψει, γιατί αν τον φώναζα στη σειρά του ήταν απών.

Ορίστε, κύριε Σπυριούνη, έχετε το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, για το άρθρο 17 μίλησε ο έχων σχετική διετή εμπειρία ο κ. Μπένος, του οποίου οι εκτιμήσεις με καλύπτουν πλήρως. Να προσθέσω μόνο τα επενδυτικά κίνητρα πολιτισμού κ.λπ. για την πρωτοβάθμια Αυτοδιοίκηση. Θέλω να πω ότι είναι αστήρευτη πηγή δύναμης για την Πατρίδα μας ο πολιτισμός μας. Επικαλούμενος τα λόγια του Ντουράν, προσθέτω ότι αν δεν υπήρχαν μηχανές, τίποτα στον κόσμο, στο σύνολο του παγκόσμιου πολιτισμού δε θα υπήρχε, που να μη προέρχεται ή να μη έχει τη ρίζα του στον ελληνικό πολιτισμό.

Στο άρθρο 18 επικροτώ πλήρως την πρόνοια, έστω και τώρα ύστερα από τόσα χρόνια, σύστασης τριμελούς επιτροπής, για το χαρακτηρισμό "μαρτυρικών πόλεων" και "μαρτυρικών χωρίων", δοκιμασθεισών περιοχών κατά τη διάρκεια 1941-1945.

Για την παράγραφο 8 του άρθρου 18: Δικαιότατα προβλέπετε την αξία και συντέμνεται αναλόγως ο χρόνος σε ένα ή δύο έτη για τους έχοντες ή αποκτώντες μεταπτυχιακούς τίτλους υπαλλήλους, για την προαγωγή τους ή την επιλογή τους ως προϊσταμένων.

Διεγράφη η παράγραφος 10 και έτσι δε θα πω τίποτα.

Πάω στην παράγραφο 11 για τα λιμενικά έργα: Ερεθίζει λίγο τη συνείδησή μου το γεγονός, ότι ερχόμαστε να καλύψουμε νομοθετικά παραλείψεις που έγιναν κατά την εκτέλεση έργων.

Μπαίνω στην παράγραφο 19 για τη συγκρότηση συλλογικών οργάνων διοικητικού εκσυγχρονισμού. Κύριε Υπουργέ, μέσα στο πνεύμα της λιτότητας και των ρυθμίσεων των σχετικών που έχουν γίνει, όπως στο δημοσιοϋπαλληλικό μισθολόγιο, που καθορίστηκαν οι υπερωρίες στο μέγιστο κ.λπ., το "αποζημιώσεις κατά παρέκλιση των κειμένων διατάξεων" ηχεί λίγο αντίθετα προς το γενικότερο πνεύμα της εποχής και της κυβερνητικής γραμμής.

Στο άρθρο 19 θίγω δύο σημεία: Το ένα η απόκτηση αυτοκινήτων και λοιπά από τις νομαρχιακές Αυτοδιοικήσεις, δήμους, κοινότητες κ.λπ. στο ήμισυ της τιμής, στα 5/10. 'Εχω υποβάλει και μία σχετική ερώτηση για τον αγώνα που κάνουν οι θεσμοί αυτοί να αποκτήσουν "Μερσεντές" μεγάλων τύπων κ.λπ. Αυτό προκαλεί τη λιτότητα. Θα πρέπει να βάλετε έναν περιορισμό στους τύπους των αυτοκινήτων που μπορούν να πάρουν. Και ο τελευταίος πρόεδρος κοινότητος επιδιώκει με τον ιδρώτα της τοπικής κοινωνίας να αποκτήσει αυτοκίνητο "Μερσεντές" καλύτερο από τα υπουργικά!

Το ίδιο ενίσταμαι για την πρόβλεψη δυνατότητας οδηγήσεως από κ.λπ. αντίστοιχα όργανα. Θα γίνεται κατάχρηση και θα χρησιμοποιούνται -προστίθεται ένας λόγος- τα αυτοκίνητα για προσωπική χρήση των αντίστοιχων οργάνων.

Να σας ευχαριστήσω, γιατί με μία προσθήκη στο άρθρο 18 λύνετε το θέμα των δεκαεπτά μονίμων υπαλλήλων του ειδικού ληξιαρχείου Θεσσαλονίκης, που ελλείψει συγκρότησης οργανισμού στο Δήμο Θεσσαλονίκης δεν είχαν τακτοποιηθεί και υπάγονταν νομίζω στην Περιφέρεια Κεντρικής Ελλάδος.

ΠΡΟΕΔΡΕΥΩΝ (Νικόλαος Κατσαρός): Κύριε Σιούφα, μου ζητήσατε το λόγο, αλλά επειδή δεν τοποθετήθηκε ο κ. Κανταρτζής εκ μέρους του Κομμουνιστικού Κόμματος Ελλάδος...

ΔΗΜΗΤΡΙΟΣ ΣΙΟΥΦΑΣ: Για ένα λεπτό μόνο, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Τότε εντάξει.

Ορίστε, έχετε το λόγο για ένα λεπτό.

ΔΗΜΗΤΡΙΟΣ ΣΙΟΥΦΑΣ: Κύριε Υπουργέ, αποσύρατε τη ρύθμιση για την οποία σας μίλησε πριν από λίγο ο εισηγητής της Μειοψηφίας ο καθηγητής κ.Παυλόπουλος. Η επισήμανση που σας έκανε, δεν ήταν επισήμανση για να αποσύρετε την τροπολογία, αλλά ήταν επισήμανση για να επεκτείνετε τη ρύθμιση και στους άλλους δύο χιλιάδες πτυχιούχους που είναι επιλαχόντες. Μήπως δεν αντελήφθητε την έννοια του Εισηγητού της Αξιωματικής Αντιπολίτευσης; Διότι αυτή καθεαυτή η διάταξη που φέρνετε, πράγματι έρχεται να ρυθμίσει μία εκκρεμότητα. Δεν πρόλαβαν να διοριστούν και ρυθμίζετε το θέμα και καλώς το ρυθμίζετε.

Η πρόταση που σας έγινε ήταν να διευρύνετε τη ρύθμιση και στους υπόλοιπους πτυχιούχους, για τους οποίους μάλιστα εκατόν πέντε συνάδελφοι της Πλειοψηφίας, όπως επίσης και σχεδόν ολόκληρη η Κοινοβουλευτική Ομάδα της Νέας Δημοκρατίας, σας ζητούν αποκατάσταση της Δικαιοσύνης. Προφανώς παρανοήσατε αυτό που σας είπε ο Εισηγητής μας κ.Παυλόπουλος.

ΠΡΟΕΔΡΕΥΩΝ (Νικόλαος Κατσαρός): Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Θα ξεκινήσω με το άρθρο 17, με το οποίο δίνονται κίνητρα για την επισκευή και μετατροπή παραδοσιακών κτιρίων μόνο σε ξενώνες και όχι για άλλες δραστηριότητες, τη στιγμή που είναι γνωστό, ότι πολλά κλασσικά παραδοσιακά κτίρια, που αποτελούν στοιχείο της 

Σελίδα 6317 

πολιτισμικής μας κληρονομιάς, θα μπορούσαν να αξιοποιηθούν, όχι απλώς για πολιτιστικές εκδηλώσεις, αλλά και σαν χώροι παροχής κοινωνικών υπηρεσιών προς τους πολίτες.

Κατά τη γνώμη μας, η ρύθμιση αυτή δεν είναι άσχετη από την προσπάθεια, από το πνεύμα, τη φιλοσοφία η οποία διαπνέει τις διατάξεις του νομοσχεδίου που συζητάμε σήμερα για τη μετατροπή της Τοπικής Αυτοδιοίκησης σε μία επιχείρηση που θα λειτουργεί σε συνύφανση με το μεγάλο κεφάλαιο. Και αυτό φαίνεται, όχι μόνο από το γεγονός ότι επιχορηγείτε μόνο τη μετατροπή των παραδοσιακών κτισμάτων σε ξενώνες, αλλά και από τις άλλες διατάξεις παρακάτω, με τις οποίες δίνετε την επιχορήγηση μόνο σε επιχειρήσεις, είτε της πρωτοβάθμιας είτε της Νομαρχιακής Αυτοδιοίκησης, αποκλείοντας έτσι τους ΟΤΑ, όπως επίσης και τη Νομαρχιακή Αυτοδιοίκηση. Οι νομαρχιακές επιχειρήσεις, είτε επιχειρήσεις της Πρωτοβάθμιας Αυτοδιοίκησης, είναι το όχημα από το οποίο θέλετε να περάσετε την ιδιωτικοποίηση. Εμείς διαφωνούμε με μία τέτοια λογική.

Στο άρθρο 18 έχουμε μία περίπτωση χαριστικής ρύθμισης, τη ρύθμιση της παρ. 10. Ουσιαστικά θέλετε να τακτοποιήσετε τους "ημετέρους", να τους ανταμείψετε για τις υπηρεσίες που σας προσέφεραν.

ΒΑΣΙΛΗΣ ΚΕΔΙΚΟΓΛΟΥ: Η παράγραφος 10 απεσύρθη.

ΠΡΟΕΔΡΕΥΩΝ (Νικόλαος Κατσαρός): 'Εχει αποσυρθεί η παράγραφος 10 του άρθρου 18.

ΑΧΙΛΛΕΥΣ ΚΑΝΤΑΡΤΖΗΣ: Με την παράγραφο 13, ενώ θέλετε να καθιερώσετε κάποια κριτήρια, όσον αφορά το προσωπικό το οποίο θα απασχολείται με σχέσεις ιδιωτικού δικαίου για την αντιμετώπιση των εποχιακών ή άλλων περιοδικών ή πρόσκαιρων αναγκών, η διάταξη αυτή είναι ημιτελής.

Εμείς, έχουμε καταθέσει σχετική τροπολογία - και πιστεύουμε ότι θα συμπληρώσει την παράγραφο 13 του άρθρου 18- η οποία λέει: "Οι δήμοι, οι κοινότητες, οι σύνδεσμοι κοινοτήτων, τα Νομικά Πρόσωπα Δημοσίου Δικαίου των Ο.Τ.Α., καθώς και τα συμβούλια περιοχής, υποχρεούνται εντός εξαμήνου από τη δημοσίευση του νόμου αυτού να συντάξουν νέους οργανισμούς εσωτερικής υπηρεσίας,όπου θα προβλέπονται οι αντίστοιχες μόνιμες και τακτικές θέσεις για την κάλυψη των πάγιων και διαρκών αναγκών, καθώς και σε αριθμό και σε ειδικότητα οι αναγκαίες θέσεις εποχιακού προσωπικού με σχέση εργασίας ιδιωτικού δικαίου ορισμένου χρόνου μέγιστης διάρκειας τεσσάρων μηνών. Το σύνολο των θέσεων εποχιακού προσωπικού δεν μπορεί να υπερβαίνει το 20% του συνόλου των θέσεων του μονίμου και τακτικού προσωπικού".

Πιστεύουμε, ότι με τη συμπλήρωση της παρ. 13 μ'αυτήν την τροπολογία την οποία έχουμε καταθέσει, ρυθμίζονται αφενός μεν τα θέματα του εποχιακού προσωπικού, αφετέρου δε, μπαίνει ένα τέρμα στο καθεστώς, το πελατειακό, το οποίο συντηρείται για πολλούς και γνωστούς λόγους.

Με την παράγραφο 19, για την οποία έχουν αναφερθεί και άλλοι συνάδελφοι, θεσπίζετε κάποια συλλογικά όργανα, ομάδες εργασίας ή έργου στις οποίες εκτός απο τους μόνιμους υπαλλήλους, θα μπορούν να συμμετέχουν και ιδιώτες. Και μάλιστα με απόφαση του αρμόδιου Υπουργού και του Υπουργού Οικονομικών, θα καθορίζονται και τα κριτήρια αμοιβής και αποζημίωσης κατά παρέκκλιση των διατάξεων που ισχύουν σήμερα.

Πιστεύουμε, ότι και αυτή η ρύθμιση κινείται στα πλαίσια του διαχωρισμού των εργαζομένων σε διάφορες κατηγορίες, στη λογική, η οποία διαπνέει την πρακτική της Κυβέρνησης, αλλά και των προηγούμενων κυβερνήσεων, να τακτοποιήσει τους ημετέρους και μέσα απ' όλη αυτή την πολυδιάσπαση, να μπορέσει να περάσει πιο ανώδυνα τις αλλαγές τις οποίες θέλει.

Στην παράγραφο 23, του άρθρου 18, δίνετε τη δυνατότητα μέσα από τις προγραμματικές συμβάσεις να επιβάλλετε πολιτιστικό τέλος. Εν πάση περιπτώσει, πόσα ανταποδοτικά τέλη θα φορτωθούν σ' αυτό το λαό; Τέλος για την ύδρευση, τέλος για την αποχέτευση, τέλος για το πράσινο, τέλος για το περιβάλλον, τέλος για τον αέρα που αναπνέουμε. Μα, πού θα πάει, τέλος πάντων, αυτή η κατάσταση και μάλιστα τη στιγμή που αυξάνεται με ραγδαίους ρυθμούς η αφαίμαξη του εισοδήματος των εργαζομένων από τη φορολογική πολιτική, την οποία ακολουθεί η Κυβέρνηση;

Είμαστε αντίθετοι και με την επιβολή τελών, όπως επίσης και με τη δυνατότητα να αναλάβουν τέτοιου είδους δραστηριότητες και πάλι οι επιχειρήσεις. Γιατί δεν μπορούν να αναλάβουν τέτοιες πολιτιστικές δραστηριότητες οι Οργανισμοί Τοπικής Αυτοδιοίκησης και τους παραπέμπουμε στις επιχειρήσεις; Και πάλι η απάντηση είναι ίδια με όσα αναφέραμε προηγουμένως, για τα παραδοσιακά κτίσματα. Μέσα από αυτά ανοίγετε το δρόμο για την ιδιωτικοποίηση.

Με το άρθρο 19, επιδεινώνεται το καθεστώς κάποιων παροχών στην Τοπική Αυτοδιοίκηση, αφού αυξάνονται οι κατώτερες τιμές, με τις οποίες θα μπορούν να αγοράσουν τα αυτοκίνητα, για τα οποία γίνεται λόγος στο άρθρο. Και δεν είναι βέβαια η μοναδική ρύθμιση. 'Εγιναν και άλλες τέτοιες ρυθμίσεις στο παρελθόν με την κατάργηση των φοροαπαλλαγών της Τοπικής Αυτοδιοίκησης, με τους άλλους περιορισμούς, οι οποίοι επιβάλλονται μέσα απο το νόμο για τον περιορισμό των κρατικών δαπανών, ρυθμίσεις, οι οποίες στοχεύουν στον ακόμα μεγαλύτερο στραγγαλισμό των πόρων της Τοπικής Αυτοδιοίκησης και στην επιβολή ανταποδοτικών τελών.

'Εχουμε ήδη αναφερθεί στις ομάδες διοίκησης έργου, οι οποίες αναφέρονται στο άρθρο 20, με αφορμή τη συζήτηση που έγινε στα προηγούμενα άρθρα και δεν θα επαναλάβουμε τα ήδη γνωστά πράγματα. Πιστεύουμε, ότι και τα άρθρα αυτά διαπνέονται απο την ίδια φιλοσοφία, η οποία διαπνέει όλες τις διατάξεις του νομοσχεδίου. Δηλαδή, μέσα από το αποσυγκεντρωμένο Κράτος, το οποίο θέλετε να επιβάλετε με την περιφέρεια, θέλετε να δημιουργήσετε εκείνες τις προϋποθέσεις, ώστε να διαμορφώσετε ικανούς μηχανισμούς, να επιβάλετε και την ιδιωτικοποίηση στο χώρο της Τοπικής Αυτοδιοίκησης, αλλά και την μετατροπή της σε ένα φορομπηχτικό μηχανισμό, και γι' αυτό θα τα καταψηφίσουμε.

ΠΡΟΕΔΡΕΥΩΝ (Νικόλαος Κατσαρός): Ο κ. Κεδίκογλου, έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.

Αρχίζω απο το άρθρο 17. Νομίζω, κύριε Υπουργέ, ότι τα κίνητρα για τις αναπλάσεις κτιρίων πρέπει να δοθούν και για χρησιμοποίηση διαφορετική από ξενοδοχιακές μονάδες, δεδομένου, ότι πολλά τέτοια κτίρια, όπως λόγου χάριν η Αρεθούσα στη Χαλκίδα, θα χρησιμοποιηθούν για πολιτιστικούς σκοπούς. Πρέπει να το συμπεριλάβετε αυτό, επεκτείνοντας τη διάταξη γ' της παραγράφου 2.

Σχετικά με την απόσυρση της παραγράφου 10, θέλω να πιστεύω, ότι θα επανέλθει και θα είναι μέσα και οι ειδικοί γραμματείς που είχατε παραλείψει.

Σχετικά τώρα με αυτά που αναπτύχθησαν προηγούμενα για τα μικρής έκτασης λιμενικά έργα, θέλει προσοχή, διότι πολλοί δήμοι έχουν εκχωρήσει τα έργα αυτά σε ιδιωτικές επιχειρήσεις, κυρίως ξενοδοχειακές. Εμφανίζονται, κύριοι μεν αυτοί, αλλά χρήστες είναι άλλοι και πρέπει να προβλέψουμε εδώ και κάποιο ύψος προϋπολογισμού, κόστους. 'Ετσι ελεύθερα, φοβούμαι, ότι θα έχουμε κάποιες παρενέργειες. Κατά τα άλλα, έχουν γίνει αυτά και πρέπει να τακτοποιηθούν.

Εφόσον προχωρούμε στις συνενώσεις δήμων και κοινοτήτων δεν αντιλαμβάνομαι τι χρειάζεται η παράγραφος 13 του άρθρου 18 για την πρόσληψη εποχιακού προσωπικού. Πονοκεφάλους θα βάλουμε στο κεφάλι και γι' αυτό θα παρακαλούσα η παράγραφος 13 να αποσυρθεί.

Στο ζήτημα της παραγράφου 19 για τις κοινές αποφάσεις του Υπουργείου Εσωτερικών, Δημόσιας Διοίκησης για τις διάφορες εργασίες, νομίζω ότι είναι άλλη μία επιβεβαίωση, κύριε Υπουργέ, ότι πρέπει το ταχύτερο να συστήσουμε ένα ΚΕΠΕ για τη Δημόσια Διοίκηση ή μία ανώνυμη εταιρεία που να ασχοληθεί με τα θέματα της Δημόσιας Διοίκησης. Με αυτούς τους τρόπους με τους υπαλλήλους μέχρι και αποσπάσεις και εξαιρετικές αμοιβές τα θέματα αυτά εδώ δεν λύνονται. 'Η κάνετε ένα διαγωνισμό και τον αναθέτετε σε ένα γραφείο 

Σελίδα 6318 

διεθνές, σχετικό με οργάνωση επιχειρήσεων ή φτιάξτε ένα ΚΕΠΕ, όπως εδώ, για τα ζητήματα διοίκησης μια και αυτά έχουν φτάσει στο σημείο εκείνο.

Στην παράγραφο 20 του ιδίου, επίσης, άρθρου, την οποία αποσύρατε, θα παρακαλούσα να την επαναφέρετε και σε αυτή κάνω ταυτόχρονη αναφορά στην τροπολογία που υποβάλαμε πολλοί συνάδελφοι σχετικώς με τους επιλαχόντες. Είναι ένα θέμα αν θα υπάρχουν, ή δεν θα υπάρχουν επιλαχόντες και εάν αυτό με το νέο Σύνταγμα που έχουμε υπάρχει ή δεν υπάρχει. 

Σε κάθε περίπτωση, ήθελα από τώρα, πριν μπούμε στην τροπολογία αυτή -δεν ξέρω αν θα προλάβουμε και πώς θα κινηθούν τα πράγματα- να πω, ότι είναι μια τροπολογία, την οποία υποβάλαμε και ζητάμε να προσληφθούν οι επιλαχόντες του περσινού διαγωνισμού. 

Θέλω να τονίσω, ότι αυτοί για τους οποίους ζητούμε την πρόσληψη είναι αυτοί που είχαν τους καλύτερους βαθμούς. Εάν δηλαδή ίσχυε ο ν. 2190, όπως θα τον τροποποιήσουμε τώρα, θα ήταν αυτοί στις θέσεις τους και άλλοι έξω. 'Ετσι λοιπόν, αυτό να το λάβετε υπόψη σας με την παράγραφο 20 που αποσύρατε. Και αν δεν μπορείτε να ικανοποιήσετε πλήρως το αίτημα να τους προσλάβετε, τουλάχιστον διατηρήστε τη βαθμολογία για όσα μαθήματα έδωσαν εξετάσεις και αν ξαναδώσουν να έχουν μια σταθερή βαθμολογία στα ίδια μαθήματα, αν τα ξαναδώσουν.

Πρέπει, πάντως, να τονίσουμε, ότι οι νέοι αυτοί, πτυχιούχοι κυρίως οικονομικών, διοίκησης κ.λπ. -στελέχη που χρειάζεται η διοίκησή μας-είναι αυτοί που πέτυχαν τους μεγαλύτερους βαθμούς και πρέπει να το προσέξετε.

Συντάσσομαι με την άποψη του κ. Τσιλίκα σχετικά με το εδάφιο δ' της παραγράφου 24 που λέει, ότι συνιστάται στο Υπουργείο Εσωτερικών, Δημόσιας Διοίκησης και Αποκέντρωσης, Ειδική Επιτροπή για τη σύνταξη Κώδικα Ελληνικής Ιθαγένειας. Η συμπλήρωση που ζήτησε ο κ. Τσιλίκας νομίζω ότι είναι πολύ σκόπιμο να περιληφθεί.

Οι εξηγήσεις που δώσατε για τον Κώδικα της διοικητικής διαδικασίας με καλύπτουν, κύριε Υφυπουργέ. 

Για τα θέματα των κρατικών αυτοκινήτων νομίζω, ότι δεν μπορεί ο κάθε ένας δήμος να αποκτά κρατικό αυτοκίνητο, χωρίς να μπαίνει μία συνάρτηση με τους πόρους του, γιατί μπορεί να έχουμε κάποια κατάσταση καταστρατήγησης. Δηλαδή ένας μικρός δήμος δεν μπορεί να έχει ιδιόκτητο αυτοκίνητο. Είδαμε όμως, καταστρατηγήσεις στο παρελθόν.

Τέλος, με τις ομάδες διοίκησης έργων έχω πολλές επιφυλάξεις, κύριε Υφυπουργέ, και θα παρακαλέσω και αυτό να το αποσύρετε και δέστε το θέμα της Διοίκησης γενικά, όπως σας είπα ή με ΚΕΠΕ ή με μία ειδική ανώνυμη εταιρεία του Δημοσίου η οποία θα ασχοληθεί με το πρόβλημα της Δημόσιας Διοίκησης.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός):Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ:Κύριε Πρόεδρε, κύριοι συνάδελφοι, θα ξεκινήσω την παρατήρησή μου με αυτό που τελευταία ακούστηκε από το συνάδελφο τον κ. Κεδίκογλου.

Οφείλετε, κύριε Υφυπουργέ, να πάρετε συγκεκριμένη θέση απέναντι στο ζήτημα των επιλαχόντων. Δεν είναι δυνατόν μέσα από μία ομιχλώδη κατάσταση αυτοί οι άνθρωποι να διατηρούν την ελπίδα και ταυτόχρονα να αγωνιούν ότι είναι δυνατόν να προσληφθούν στο ελληνικό δημόσιο.

Η υπεύθυνη στάση εκ μέρους της Κυβερνήσεως είναι οφειλόμενη πολιτική πράξη και νομίζω, κύριε Υφυπουργέ, στο σημείο αυτό έχετε την υποχρέωση να πείτε, πολύ καθαρά, πώς αντιμετωπίζετε αυτήν την κατηγορία των συμπολιτών μας που κατετάγησαν επιλαχόντες στο σχετικό διαγωνισμό.

Βεβαίως, με την ευκαιρία αυτή, πρέπει, κύριε Πρόεδρε και κύριοι συνάδελφοι, να επισημάνω ότι πολλά ακούγονται για παρατυπίες, που άλλους τους οδήγησαν στον πίνακα των επιτυχόντων και άλλους στον πίνακα των επιλαχόντων. Αλλά γι' αυτό, θα άξιζε να γίνει μια διεξοδική συζήτηση στη Βουλή, ενδεχομένως στο πλαίσιο κάποιας επερωτήσεως.

Κύριε Υφυπουργέ, να αποσύρετε την παράγραφο 19, του άρθρου 18. Θέλω να σας θυμίσω ότι, όταν ακούστηκε για πρώτη φορά ότι το αρμόδιο Υπουργείο, το Υπουργείο σας, επρόκειτο να φέρει ιδιώτες στο χώρο της Δημόσιας Διοίκησης στο όνομα της αποτελεσματικότητας αυτής και προκειμένου, όπως ελέγετο τότε, να απορροφηθούν ταχύτερα τα κοινοτικά κονδύλια, είχε ξεσπάσει θύελλα.

Δεν θα εξασφαλίσετε ευρυθμία της Δημόσιας Διοίκησης με παρεισάκτους ιδιώτες, για να εκτελέσουν συγκεκριμένα προγράμματα και έργα, έστω και αν τα περιορίζετε βεβαίως, με έννοιες αόριστες και ασαφείς, που κάποια στιγμή θα σας επιτρέψουν να γενικεύσετε την παρουσία των ιδιωτών, όχι μόνο σε προγράμματα και έργα που αφορούν την οργάνωση και το διοικητικό εκσυγχρονισμό ή και την πληροφορική, αλλά στο όνομα του οργανωτικού και διοικητικού εκσυγχρονισμού που είναι δυνατόν πάρα πολλά να χωρέσουν και πάρα πολλοί ιδιώτες να βρεθούν σε ολόκληρο το χώρο της Δημόσιας Διοίκησης.

'Οταν μάλιστα λέτε ιδιώτες -και το ερώτημά μου είναι ευθύ- εννοείτε φυσικά πρόσωπα μόνο ή και νομικά πρόσωπα; Είναι ένα θέμα, για το οποίο μας οφείλετε εδώ μια εξήγηση.

Περαιτέρω, στο ίδιο άρθρο, στην παράγραφο 25, δίδετε την αρμοδιότητα να ελέγχεται το δικαίωμα στην ύδρευση, αν ασκείται καταχρηστικά ή όχι, στον προϊστάμενο της αρμόδιας υπηρεσίας. Μα, γιατί αυτή η επιλογή της αρχής του ενός ανδρός και μάλιστα για δικαίωμα, το οποίο κατατάσσεται στην πρώτη σειρά; Λείπουν από την υπηρεσία συλλογικά όργανα, τα οποία για ένα τόσο κρίσιμο ζήτημα θα μπορούν να αποφασίζουν;

Κύριε Υφυπουργέ, βεβαίως προλαβαίνω τον αντίλογό σας. Θα μου πείτε "ξέρετε, γίνεται". Γιατί θέλετε με απόφαση των Υπουργών Ανάπτυξης, Εσωτερικών, Δημόσιας Διοίκησης και Αποκέντρωσης να καθορίζεται το ύψος της χρηματικής ποινής και το είδος των κυρώσεων, ανάλογα με την παράβαση; Και αναφέρομαι στο άρθρο 9 του ν. 1739/1987. Το ίδιο επαναλαμβάνεται και στην άλλη παράγραφο. Δεν είναι προτιμότερο, ευθέως, δια νόμου να ορίζονται και το ύψος του παραβόλου, αλλά και οι διοικητικές κυρώσεις, η διαδικασία και τα όργανα επιβολής;

Αναφέρομαι στην περίπτωση του άρθρου με αριθμό 9α, του ν. 1739/1987.

Και επαναλαμβάνω -γνωρίζω τον αντίλογο- θα μου πείτε ότι είναι νομοθετικά παραδεκτό να ορίζεται μ' αυτόν τον τρόπο η διαδικασία. Θα έλεγα, όμως, ότι δεν είναι ούτε ο δημοκρατικότερος ούτε ο πειστικότερος τρόπος για να νομοθετείτε. 'Οταν πρόκειται για παραβάσεις, όταν πρόκειται για πρόστιμα, όταν πρόκειται για κυρώσεις, έχετε υποχρέωση -αυτή είναι η πολιτική και η επιστημονική μου άποψη- δια νόμου να τα ορίζετε.

Κοιτάξτε πόσο δίκαιος είμαι, κύριε Υφυπουργέ. Σας επήνεσα χθες το βράδυ, όταν αναφερόμουν ότι δημοκρατικά πράττετε που καθορίζετε τον Οργανισμό της Περιφέρειας δια νόμου. Εδώ λειτουργείτε αντιδημοκρατικά και σας παρακολουθεί ο κίνδυνος να ρυθμιστούν αυταρχικά αυτά τα ζητήματα.

Δεν έχετε να χάσετε τίποτα. 'Η θα το αποσύρετε για να το φέρετε σε κάποιο άλλο νομοσχέδιο ή αν είστε έτοιμος, μιλήστε απόψε και για τη διαδικασία επιβολής των προστίμων και για όλα εκείνα, τα οποία μ' αυτήν τη γενικότητα αναφέρετε στη συγκεκριμένη διάταξη. Ευχαριστώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Δημοκρατικού Κοινωνικού Κινήματος, κ. Τσοβόλας, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν θα φταίνε οι επιλαχόντες που περιελήφθηκαν αρχικά στην παράγραφο 20, αν βρίσκονται αύριο το πρωϊ έξω από το Υπουργείο Εσωτερικών.

Γιατί ακριβώς μέσα απ' αυτήν την παλινωδία, δημιουργήθηκε εύλογα από την Πολιτεία, που θέλει να υποστηρίζει ότι διέπεται η λειτουργία της από τις αρχές της χρηστής διοίκησης, η προσδοκία να γίνουν δημόσιοι υπάλληλοι.

Και ασφαλώς, η όποια προσπάθεια, αν επιμείνει στην

Σελίδα 6319 

απόσυρση αυτής της διάταξης, αντί για την επέκταση, θα πέσει στο κενό, μιας κι έχει αρχίσει να ξηλώνεται, εδώ και ενάμιση χρόνο το κουβάρι και στους επιλαχόντες σε όλους τους διαγωνισμούς.

Είμαι υποχρεωμένος αυτό να το επισημάνω, γιατί τότε η όποια προσπάθεια να βρει υποκινητές πίσω απ' αυτούς τους νέους στους οποίους εύλογα δημιουργήθηκε η προσδοκία, θα πέσει και πάλι στο κενό. 'Αρα υποστηρίζουμε, ότι όπως λειτούργησε μέχρι τώρα ο θεσμός και μετά από τη νομοθετική ρύθμιση που είχε γίνει με βάση την οποία υποβλήθηκαν τα δικαιολογητικά από τα συγκεκριμένα αυτά παιδιά, νομίζω, ότι είναι λάθος και αντιτίθεται σε κάθε κανόνα χρηστής διοίκησης, η απόσυρση της διάταξης.

Αντίθετα, εμείς βάζουμε θέμα και επαναφοράς της διάταξης, αλλά και επέκτασής της, μια και η Κυβέρνηση πάει να κάνει μια συνολική ρύθμιση μέσα από την οποία, έχοντας μεγαλύτερους βαθμούς θα τακτοποιείτο και έτσι παραβιάζεται και βασικός συνταγματικός κανόνας της ίσης μεταχείρισης μεταξύ των πολιτών που έχουν τα ίδια τυπικά και ουσιαστικά προσόντα.

Γι αυτόν ακριβώς το λόγο, το Δημοκρατικό Κοινωνικό Κίνημα, διά του Προέδρου του, βάζει θέμα στην Κυβέρνηση να φέρει πριν τη λήξη της συζήτησης αυτού του νομοσχεδίου μια συνολική ρύθμιση, ώστε να λυθεί άπαξ διά παντός το θέμα των επιλαχόντων του διαγωνισμού της 25/1/1995 και στη συνέχεια μέχρι σήμερα.

Πολύ περισσότερο αυτό επιβάλλεται όταν είναι γνωστό -και αυτό το λέω με την ιδιότητά μου, ως δικηγόρου, τα προηγούμενα πέντε χρόνια- ότι τα δικαστήρια δικαιώνουν συνεχώς προσφεύγοντας είτε στην τακτική δικαιοσύνη είτε στη διοικητική δικαιοσύνη -Συμβούλιο Επικρατείας- και δέχονται ότι πράγματι παραβιάζεται ο συνταγματικός κανόνας της ισότητος αλλά και ότι υπηρετούν πάγιες ανάγκες εργαζόμενοι με σύμβαση έργου που υποκρύπτεται με σύμβαση εξαρτημένης εργασίας ορισμένου χρόνου, αλλά που υποκρύπτουν, όμως, καταστρατήγηση των διατάξεων του Διοικητικού Δικαίου και της εργατικής νομοθεσίας.

Περιμένουμε από την Κυβέρνηση, από τους Υπουργούς, από τον Υπουργό Εσωτερικών να λύσει συνολικά το θέμα, εδώ και τώρα, γιατί το θέμα αυτό θα έρχεται συνεχώς με προεκτάσεις αρνητικές και στα παιδιά, αλλά και στην κοινωνία και στη Δημόσια Διοίκηση.

'Οσον αφορά την παράγραφο 19 του άρθρου 18 -και ολοκληρώνω- ενώ βαρύγδουπα και ο Υπουργός Εσωτερικών, αλλά και ο Υπουργός Εθνικής Οικονομίας και Οικονομικών κατά περίπτωση, όπως τους βολεύει έχουν μιλήσει και μιλάνε για περιορισμό των λειτουργικών δαπανών της Δημόσιας Διοίκησης, μέσα από τον περιορισμό δήθεν της υπερωριακής εργασίας των αμοιβών των επιτροπών, ομάδων κ.λπ., βλέπουμε συνεχώς όπως και στην παράγραφο 19, τελείως αντιφατικά, να φέρνουν διατάξεις με τις οποίες συγκροτούν συνεχώς, νέες επιτροπές, ομάδες. Και μάλιστα, βάζουν συνεχώς παρεκκλίσεις από τις κείμενες διατάξεις του νόμου του έτους 1982 για την καταβολή της αποζημίωσης και έτσι σε ημέτερους -και μας δίνει το δικαίωμα να το πούμε αυτό- δεν υπάρχουν λιτότητες, δεν υπάρχουν περιορισμοί. Εκεί, κατά παρέκκλιση των κειμένων διατάξεων δημιουργούν και νέες σημαντικές επιβαρύνσεις στις λειτουργικές δαπάνες.

Γι' αυτό, με το σκεπτικό αυτό, -αντί να περιορίζει η Κυβέρνηση αυτού του είδους τις επιτροπές, τις διευρύνει, φτιάχνει και καινούριες και μάλιστα με αμοιβές, κατά παρέκκλιση των κειμένων διατάξεων- ζητάμε την απόσυρση και της παραγράφου 19, γιατί έρχονται σε πλήρη αντίθεση με τις κατά καιρούς διακηρύξεις της Κυβέρνησης.

ΠΡΟΕΔΡΕΥΩΝ (Νικόλαος Κατσαρός): Η κα Μπενάκη έχει τον λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, θέλω να κάνω μια μικρή παρατήρηση στο άρθρο 7 και ιδιαίτερα στην παράγραφο 5 και να ζητήσω από τους κυρίους Υπουργούς να σταθμίσουν, αν μπορούν να δεχθούν μια πρόταση που έχει υποβληθεί ως τροπολογία.

Ορθώς αυξάνονται οι επιχορηγήσεις για επενδύσεις που αφορούν επισκευή ή αποκατάσταση και μετατροπή διατηρητέων ή παραδοσιακών οικιών. Υπάρχουν όμως αιτήσεις οι οποίες έχουν υποβληθεί μέχρι 15 Δεκεμβρίου, σύμφωνα με τον παλαιό νόμο, οι οποίες πληρούν τις προϋποθέσεις και οι οποίες σύμφωνα με τον νέο νόμο πρέπει να υπαχθούν στη ρύθμιση του 40% δηλ. στις αυξημένες επιχορηγήσεις.

Θα έλεγα, ότι δεν θα πρέπει αυτοί να υποβληθούν στην υποχρέωση να ξαναϋποβάλλουν νέες αιτήσεις, εντός του νέου εξαμήνου για να υπαχθούν σ'αυτήν την ευεργετική διάταξη. Θα μπορούσε, λοιπόν, να προστεθεί στο τέλος της παραγράφου 5 και μάλιστα του πρώτου εδαφίου, εκείνο που προτείνεται με την τροπολογία με γενικό αριθμό 439 και ειδικό 50, δηλαδή, "οι διατάξεις αυτές ισχύουν και για τις περιπτώσεις εκείνες για τις οποίες οι αιτήσεις των δικαιούχων έχουν υποβληθεί στις αρμόδιες υπηρεσίες μέχρι 15.12.1996".

Αυτό το θέτω, κύριε Υπουργέ, από τώρα, καίτοι είναι κατατεθειμένη η τροπολογία, η οποία όμως είναι εκπρόθεσμη και μπορεί κάποια στιγμή να μη δεχθείτε συζήτηση εκπροθέσμων τροπολογιών. Νομίζω, ότι είναι πολύ λογικό το αίτημα θα μπορούσατε να τοποθετηθείτε από τώρα αν μπορεί αυτή η ρύθμιση και να καλύψει τις υπάρχουσες ήδη αιτήσεις, ώστε να μην υπάρξει καθυστέρηση και νέα ταλαιπωρία των δικαιούχων.

(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)

ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύζος έχει τον λόγο.

ΕΥΑΓΓΕΛΟΣ ΠΟΛΥΖΟΣ: Κύριε Υπουργέ, στο άρθρο 18 παράγραφος 14 αναφέρεται ότι επιτρέπεται η μετάταξη υπαλλήλων που υπηρετούν στις ΤΕΔΚ με σχέση εργασίας ιδιωτικού δικαίου αορίστου χρόνου σε δήμους, κοινότητες ή συμβούλια περιοχής και στις Νομαρχιακές Αυτοδιοικήσεις.

Νομίζω, ότι θα πρέπει να προστεθεί ότι θα μπορούν να μεταταγούν στο Δημόσιο ή στον ευρύτερο δημόσιο τομέα. 'Αλλωστε, δεν υπάρχει πρόβλημα διότι, αφού μεταταγούν στους δήμους, στα συμβούλια περιοχής ή στις Νομαρχιακές Αυτοδιοικήσεις, μετά από ένα χρονικό διάστημα μπορούν να μεταταγούν και στο Δημόσιο ή στον ευρύτερο δημόσιο τομέα. Γιατί, επομένως να μην περιληφθεί από τώρα αυτό ώστε να κάνουν χρήση της δυνατότητας;

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος για να μιλήσει. Κύριε Υπουργέ, θέλετε να πάρετε τον λόγο;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Μπράβο, κύριε Υπουργέ, σας βλέπω ακμαιότατο.

Ορίστε, έχετε τον λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Νομίζω, ότι η διαδικασία, κύριε Πρόεδρε, έχει νόημα αν δεχθούμε και κάποιες προτάσεις που έγιναν από τους συναδέλφους.

Θα ήθελα λοιπόν να πω, ότι κάνουμε δεκτές τις προτάσεις που έγιναν για προσθήκη στο άρθρο 18 παράγραφος 12 όπου μετά το προτελευταίο εδάφιο προστίθενται τα εξής: "Στο τέλος της παραγράφου 26 του άρθρου 9 του ν.2307/95 προστίθενται τα εξής: Οι υπηρετούντες υπάλληλοι με απόσπαση στο Δήμο Θεσσαλονίκης κατά τις διατάξεις του άρθρου 25 του άρθρου 9 του ν.2307/95 καταλαμβάνουν τις θέσεις που κατανέμονται στην περιφέρεια Κεντρικής Μακεδονίας, μετά τη στελέχωση της υπηρεσίας του Ληξιαρχείου του Δήμου Θεσσαλονίκης με υπαλλήλους του δήμου και όχι πέραν της 31.10.1997".

Επίσης, στο άρθρο 18 παράγραφος 18 η φράση "κατά έναν" αντικαθίσταται με τη φράση "κατά δύο".

Ακόμα, θα ήθελα στο άρθρο 17 για τα επενδυτικά κίνητρα να κάνω δεκτή την πρόταση που έκανε η κα Μπενάκη, για να ισχύσουν οι αιτήσεις που έχουν γίνει μέχρι 15 Δεκεμβρίου.

Και αυτό γιατί ήταν ενήμεροι για τις διατάξεις αυτές, οι 

Σελίδα 6320 

οποίες είχαν εξαγγελθεί από τον τότε Υπουργό Πολιτισμού τον κ. Μπένο και είχαν ξεκινήσει τις διαδικασίες ένταξης στον αναπτυξιακό νόμο των συγκεκριμένων επενδύσεων.

Ακόμη, στο άρθρο 17 θα πρέπει να προστεθεί ότι "η αποκατάσταση και μετατροπή των διατηρητέων ή παραδοσιακών οικιών και κτιρίων, ισχύει και για πολιτιστικούς ή κοινωφελείς σκοπούς".

Δυο -τρεις ακόμα διευκρινίσεις. Στον αξιότιμο Πρόεδρο του ΔΗ.Κ.ΚΙ. θέλω να πω, ότι δεν μπορούμε φυσικά, όπως είναι σε θέση να ξέρει, εδώ και τώρα να λύσουμε το θέμα των επιλαχόντων, γιατί χρειάζεται έκθεση του Γενικού Λογιστηρίου, χρειάζεται πρόβλεψη στον προϋπολογισμό όταν πρόκειται για διορισμούς και μάλιστα σε τέτοια μεγάλη έκταση.

Η απόσυρση της συγκεκριμένης παραγράφου, κύριοι συνάδελφοι, παρ' ό,τι είναι σύννομη καθ' όλα η διαδικασία, θα μας δώσει την ευκαιρία πολύ σύντομα με την τροποποίηση του ν. 2190 να δούμε αυτό το θέμα, που οφείλεται σε κάποιο λάθος που έγινε και από πλευράς των ΤΟΕΒ, οι οποίοι ζήτησαν προσωπικό και στο τέλος, όταν τους τοποθέτησαν το προσωπικό, είπαν, μας συγχωρείτε δεν θέλαμε τέτοιο, δεν θέλαμε διοικητικούς, αλλά θέλαμε κάποιους οι οποίοι να είναι πολλαπλών καθηκόντων, να μπορούν να ανοίγουν και να κλείνουν νερά, να διορθώνουν ζημιές που έχουν γίνει στα αρδευτικά δίκτυα κ.λπ.

Επίσης, ένα ακόμη λάθος αναφοράς σχετικά με το Δήμο Νεάπολης, που αντί για τη Νεάπολη του Νομού Λασηθίου, αναφέρθηκε η Νεάπολη του νομού Λακωνίας. θα γίνει η σχετική διόρθωση.

Στο θέμα που έβαλε ο κ. Παυλόπουλος, για τα μικρά λιμενικά έργα, θέλω να πω, ότι δεν αφορά έγκριση μελέτης περιβαλλοντικών επιπτώσεων, αλλά τη συγκέντρωση όλων των άλλων στοιχείων που χρειάζονται να πάρουν από είκοσι φορείς, από δεκαπέντε, δεν ξέρω και γω πόσοι είναι. Και εδώ είχαν κάνει τις μελέτες, αλλά δεν τα είχαν συμπληρώσει αυτά. Τους είχαν διαβεβαιώσει ότι ήταν εντάξει. 'Ομως, η γραφειοκρατία ορισμένων Οργανισμών και Υπουργείων καθυστέρησε το να πάρουν έγκαιρα αυτά τα στοιχεία. Και είναι έργα που έχουν εκτελέσει κάποιοι μικροί δήμοι σε λιμενικά ταμεία. Τα πήραν τα στοιχεία αυτά και τώρα θέλουν να νομιμοποιηθούν. Γι' αυτό φέρνουμε αυτή τη διάταξη.

'Εγιναν πάρα πολύ σημαντικές και σωστές παρατηρήσεις. Για την οικονομία του χρόνου δεν θέλω να απαντήσω σε όσες δεν κάναμε αποδεκτές αυτή τη στιγμή. Πάντως, όλες αυτές λαμβάνονται σοβαρότατα υπόψη. Και σε νομοσχέδιο που θα προωθήσουμε πολύ σύντομα απ' ό,τι μας δόθηκε η ευκαιρία να πούμε τις προηγούμενες μέρες στη Βουλή, για τους Οργανισμούς Πρωτοβάθμιας Αυτοδιοίκησης θα περιλάβουμε όλες αυτές τις παρατηρήσεις οι οποίες ήταν πάρα πολύ σημαντικές.

ΠΡΟΕΔΡΕΥΩΝ (Παναγιώτης Σγουρίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα να πω, κατ' αρχήν μια κουβέντα για τις ρυθμίσεις που γίνονται για τα διατηρητέα ή παραδοσιακά κτίσματα. Είναι πράγματι δύσκολο να καταλάβει κανείς, γιατί η Κυβέρνηση περιορίζεται κυρίως στο να δώσει ορισμένα κίνητρα μόνο αν τα κτίσματα αυτά χρησιμοποιούνται ως ξενώνες και μάλιστα από επιχειρήσεις δημοτικές και τώρα, κυρία Μπενάκη έβαλε και για πολιτιστικές εκδηλώσεις.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν το έβαλε η κα Μπενάκη.

ΣΤΡΑΤΗΣ ΚΟΡΑΚΑΣ: 'Οχι, απευθύνομαι στη κα Μπενάκη και λέγω ότι τώρα, κυρία Μπενάκη, -επειδή κάτι πήγε να πει -έβαλε ο κύριος Υπουργός αυτή την προσθήκη. Εξάλλου, πρόταση του κ. Κανταρτζή ικανοποιήσατε και άλλων συναδέλφων. Ωστόσο, εγώ πρέπει να σας πω, ότι δεν με ικανοποιεί προσωπικά αυτή η ρύθμιση, γιατί συμβαίνει να προέρχομαι από μια περιοχή που έχει πάρα πολλά παραδοσιακά κτίσματα και ιδιαίτερα η γενέτειρά μου ο Πολύχνιτος, κύριε Υπουργέ. Είναι αριστούργήματα της αρχιτεκτονικής μας κληρονομιάς που δυστυχώς καταρρέουν.

Είναι κτίσματα με πέτρα πελεκητή που ο ιδιώτης δεν έχει τη δυνατότητα με τους επαχθείς όρους να τα επισκευάσει και να γίνουν κατοικήσιμα. Δεν ξέρω εάν όλα αυτά τα κτίσματα -ο Πολύχνιτος έχει γύρω στα δύο χιλιάδες τέτοια κτίσματα- εάν μπορούν να χρησιμοποιηθούν ως ξενώνες ή για πολιτιστικές εκδηλώσεις. Γιατί δηλαδή να μην περιλαμβάνεται σ'αυτές τις διατάξεις και η κατοικία; Ξέρετε, τι γίνεται τώρα; Ορισμένοι αφήνουν να καταρρεύσει η σκεπή, να πάρει νερό ο τοίχος και μετά με ένα μικρό σπρώξιμο πέφτει κάτω και σου λέει τώρα, είναι αδύνατο να το ξανασηκώσω, να το φτιάξω. Και έτσι χάνονται.

Γι'αυτό, θα πρότεινα να περιληφθεί και το θέμα της κατοικίας αλλά επίσης -φυσικά δεν είναι δικό σας ζήτημα, κύριε Υπουργέ, το θέτω όμως- το θέμα των επιτοκίων, των όρων για την επίτευξη δανείου. Είναι ο κ. Δρυς, εδώ πέρα, μπορεί να το ακούσει, νομίζω, ότι γι'αυτές τις περιπτώσεις για την αρχιτεκτονική μας κληρονομιά,όπως γίνεται και σε άλλες χώρες, θα μπορούσαμε να προβλέψουμε άτοκα ή πραγματικά χαμηλότοκα δάνεια, π.χ. της τάξης του 2%-3% ή άτοκο. Να χρεωθεί ο ιδιώτης, ο ιδιοκτήτης το δάνειο, αλλά να συμβάλει και η Πολιτεία στη διατήρηση αυτού του διατηρητέου παραδοσιακού κτίσματος.

Θέλω επίσης να πω, επειδή εδώ γίνεται λόγος για επιλαχόντες, ότι σε κάποιο διαγωνισμό, στο διαγωνισμό της 25/1/95, έχουμε καταθέσει μια τροπολογία που αναφέρεται στους επιτυχόντες του διαγωνισμού στις 8-9 Απριλίου 1995 για την πλήρωση θέσεων στον ευρύτερο δημόσιο τομέα και οι οποίοι δεν περιλαμβάνονται στους πίνακες διοριστέων των χιλίων εκατόν ογδόντα μία θέσεων. Από τις πενήντα χιλιάδες πέτυχαν τρεις χιλιάδες. Δηλαδή, έγινε μια πολύ αυστηρή επιλογή. 'Ολοι αυτοί πέτυχαν το βαθμό που απαιτούνταν για να διοριστούν αλλά δεν διορίστηκαν. Και επειδή υπάρχουν τέτοιες ανάγκες για κάλυψη σημαντικότατων κενών, καταθέτουμε αυτή την τροπολογία η οποία δυστυχώς είναι εκπρόθεσμη.

( Θόρυβος στην Αίθουσα )

Είναι εκπρόθεσμη δική μας, αλλά ξέρω, ότι υπάρχουν άλλοι συνάδελφοι που την κατέθεσαν εμπρόθεσμα. Και θέλουμε, εάν μας ακούσουν οι κύριοι Υπουργοί, θέλουμε, κύριε Μαντέλη, να γίνει δεκτή αυτή η τροπολογία, είναι αδικία πραγματικά να έχουν διαγωνισθεί οι άνθρωποι με όλους τους κανόνες και να μένουν απ' έξω, ενώ γίνονται διορισμοί. Ευχαριστώ.

ΠΡΟΕΔΡΕΥΩΝ(Παναγιώτης Σγουρίδης): Ο κ. Σιούφας έχει το λόγο.

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, άκουσα τον Υπουργό να σεμνύνεται ότι είναι δημιουργική η συζήτηση η οποία γίνεται και ότι έτεινε ευήκοον ους στις προτάσεις και τις παρατηρήσεις των συναδέλφων και απεδέχθη ορισμένες απ' αυτές. Η μείζων όμως τοποθέτηση, το μείζον αίτημα των Βουλευτών, είναι στο θέμα της επέκτασης της παραγράφου 20 και δεν είναι ούτε λαϊκισμός ούτε προσπάθεια να χαϊδευθούν τα αυτιά όσων ακούν ή των παρισταμένων νέων πτυχιούχων οι οποίοι αξιώνουν ίση μεταχείριση με τους χίλιους εκατόν ογδόντα που η δική σας Κυβέρνηση έχει ήδη προσλάβει και διορίσει.

Και το λέμε αυτό, για το γεγονός, ότι και σ'εκείνη τη συνεδρίαση η Αξιωματική Αντιπολίτευση δια του ομιλούντος, είχε πει στην Κυβέρνηση: 

"Θα πάρετε όλους τους νέους που είναι πράγματι επιλαχόντες και όχι μόνο έναν αριθμό από αυτούς, διότι άλλως δημιουργούνται ζητήματα ανισοτιμίας και μη ίδιας αντιμετώπισης όλων των επιλαχόντων". Δεν εισακουστήκαμε τότε. Τώρα το βρίσκετε μπροστά σας, διότι το αίτημα μέσα στην Αίθουσα είναι καθολικό. Πέρα από τους εκατόν πέντε περίπου συναδέλφους της Πλειοψηφίας, εκατόν οκτώ συνάδελφοι από την Αξιωματική Αντιπολίτευση και εκτιμώ ότι και τα Κόμματα της ελάσσονος Μειοψηφίας, θα συμμερίζονται το ίδιο θέμα. Και εκεί περιμέναμε να δείξετε την απήχηση των προτάσεων, των θέσεων και των τοποθετήσεων των συναδέλφων και όχι στα λεπτομερειακά θέματα και τα ελάσσονα, για τα οποία 

Σελίδα 6321 

δεχθήκατε και φανήκατε πρόθυμος να κάνετε τροποποιήσεις των διατάξεων.

Αυτό ήθελα να πω, κύριε Πρόεδρε.

ΠΡΟΕΔΡΕΥΩΝ(Παναγιώτης Σγουρίδης): Ευχαριστούμε, κύριε Σιούφα.

Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δυο λέξεις: Πράγματι εκτιμώ την ευαισθησία του κυρίου Υφυπουργού να απαντάει στα θέματα που μπαίνουν στην Αίθουσα αυτή, αλλά κατανοώ και τη δυσκολία της θέσης στην οποία έχει περιέλθει η Κυβέρνηση με την απόσυρση της παραγράφου 20.

Κύριοι Υφυπουργοί, είναι υπαρκτό το πρόβλημα. Μπορεί να έγινε λάθος αρχικά για τους συγκεκριμένους Τ.Ο.Ε.Β. που είπατε κ.λπ. Η διάταξη, όμως, πήγαινε να διορθώσει αυτό το λάθος και λέει, ότι αυτοί που κατά λάθος είχαν διατεθεί από τους επιλαχόντες στους Τ.Ο.Ε.Β. και στο Κέντρο Υγείας Νεάπολης ότι αυτοί, αφού δεν ολοκληρώθηκε η διαδικασία, η οποία είχε δημιουργήσει μια έννομη σχέση, αν το δούμε και νομικά και έλεγε η παράγραφος 20 ότι διατίθενται, διορίζονται σε συναφείς δημόσιες υπηρεσίες μάλιστα των ίδιων ή και γειτονικών Νομών. 'Αρα, ερχόταν να καλύψει αυτό το λάθος που έκανε η Κυβέρνηση και η Βουλή με την πλειοψηφία που είχε τότε και κατά συνέπεια, δεν μπορεί να είναι αυτό δικαιολογία.

Επίσης, υπάρχει γενικά το θέμα των επιλαχόντων και επιτυχόντων, που αναλύθηκε κατά κόρον, το οποίο μετά από τις ρυθμίσεις που έχουν γίνει, ειλικρινά, δεν μπορώ να αντιληφθώ, γιατί θα πρέπει η Κυβέρνηση να το αναβάλει σε άλλα νομοσχέδια ή ενόψει άλλων νομοσχεδίων. Δεν αντιλαμβάνεται -και το τονίζω τελείως καλόπιστα- ότι μια τέτοια αναβολή θα φέρει μεγάλη αναστάτωση παρατείνοντας την αγωνία των νέων, πτυχιούχων και μη, οι οποίοι συμμετείχαν στους διαγωνισμούς, ήταν επιτυχόντες στην ουσία ή επιλαχόντες με βάση μάλιστα και κάποια λάθη που είχαν γίνει στις διατυπώσεις των νόμων, όταν μάλιστα έρχεται η ίδια η Κυβέρνηση, εκφράζοντας την Πολιτεία και πάει να διορθώσει αυτά τα λάθη;

Ειλικρινά, νομίζω -και το λέω τελείως καλόπιστα- ότι είναι λάθος η αναβολή της ρύθμισης του θέματος. 

Θα πρότεινα εγώ, να μην ολοκληρωθεί απόψε η συζήτηση του νομοσχεδίου. Αύριο το πρωί έχουμε πάλι νομοθετική εργασία. Ας φέρει μια συνολική ρύθμιση σε αυτό το νομοσχέδιο, γιατί η αναβολή το μόνο που θα καταφέρει είναι το εξής: 'Εξαρση των κινητοποιήσεων, γιατί έχει δημιουργηθεί εύλογα το αίσθημα της αδικίας, αλλά και η προσδοκία μέσα και απ' αυτή την διάταξη της παραγράφου 20. Και αυτό το λέω και με την εμπειρία του παρελθόντος. Και θυμάται ο αγαπητός φίλος ο Υφυπουργός Οικονομικών, ότι επέμενα πάρα πολύ και σε κάποιο άλλο νομοσχέδιο του Υπουργείου Οικονομικών που αφορούσε τα Σώματα Ασφαλείας. Και δυστυχώς δικαιώθηκα απόλυτα. 'Ηθελα να προλάβω να μην αναγκαστεί η Κυβέρνηση που εκφράζει την Πολιτεία -ανεξάρτητα αν είναι η συγκεκριμένη η Κυβέρνηση ή οποιαδήποτε άλλη- να μη γίνουν αναστατώσεις και να μην ευτελίζεται το νομοθετικό έργο.

Πραγματικά, επιμένω. Προτείνω να μην ολοκληρωθεί απόψε. Να έρθει μια συνολική διάταξη να λύσει άπαξ δια παντός το θέμα των επιλαχόντων εκείνου του διαγωνισμού και των διαγωνισμών που θα γίνουν εν συνεχεία, ουσιαστικά και των επιτυχόντων, ώστε να επέλθει μια κοινωνική ισορροπία, αλλά και να μην γυρίζουν από δω και από κει επιστήμονες, νέοι άνθρωποι στους οποίους εύλογα έχει δημιουργηθεί το αίσθημα της αδικίας. Πράγματι, μέσα και από αυτή τη ρύθμιση που έγινε στο άρθρο 20, θεωρούσαν δεδομένο ότι θα τακτοποιούνταν και θα άνοιγε ο δρόμος για να τακτοποιηθούν και άλλοι επιτυχόντες και επιλαχόντες και μετά την 25η Ιανουαρίου 1995.

Νομίζω, ότι πρέπει να το σκεφθεί η Κυβέρνηση. Επιμένουμε. 'Αλλωστε, είναι γνωστό, ότι νομοθετεί η Βουλή. Η Κυβέρνηση αναλαμβάνει την πρωτοβουλία. 'Ολες οι Πτέρυγες της Βουλής συμφωνούν να ρυθμιστεί το θέμα. Θεωρώ, ότι το κάνετε καλόπιστα και όχι σκόπιμα, εν γνώσει του ότι δεν ανταποκρίνεται στην πραγματικότητα. Αυτό καλύπτεται απόλυτα από το Σύνταγμα, εάν πει η Κυβέρνηση ότι το αποδέχεται. Επομένως, δεν είναι αυτό δικαιολογία, η έκθεση του Γενικού Λογιστηρίου του Κράτους.

Επειδή απευθυνθήκατε σε μένα, που ήμουν οκτώ χρόνια στο Υπουργείο Οικονομικών, σας λέω, ότι αυτό το ορίζει και το Σύνταγμα και είναι πάγια κοινοβουλευτική πρακτική, όταν πει η Κυβέρνηση ότι αποδέχεται, τότε δεν υπάρχει αυτό το τυπικό κώλυμα από το Σύνταγμα.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Τσοβόλα, αλλά μιλάτε επί τροπολογίας, όχι επί των άρθρων.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επί της ουσίας τελείωσα, κύριε Πρόεδρε.

Παρακαλώ πάρα πολύ, να κάνετε αποδεκτή την πρόταση, να μην ολοκληρώσουμε απόψε και να φέρετε αύριο το πρωί συνολική διάταξη, για να τεθεί τέρμα σε αυτό το θέμα.

ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σφυρίου.

ΚΟΣΜΑΣ ΣΦΥΡΙΟΥ: Κύριε Πρόεδρε, παίρνω το λόγο, γιατί η ώρα είναι 12.30' και πρέπει να δούμε το θέμα της οικονομίας της συζήτησης του νομοσχεδίου.

Υπάρχει απόφαση της Διάσκεψης των Προέδρων, που λέει, ότι ολοκληρώνεται σήμερα η συζήτηση επί του νομοσχεδίου. Η ώρα είναι 12.30' και γνωρίζουμε, ότι ακόμα δεν έχουν τεθεί τα άρθρα σε ψηφοφορία και στη συνέχεια υπάρχουν υπουργικές και λοιπές τροπολογίες.

Επομένως, το Προεδρείο πρέπει να λάβει σοβαρά υπόψη του την εξέλιξη της συζήτησης, γιατί βλέπω ότι οι συνάδελφοι προσπαθούν για λόγους ευνόητους, που όλοι κατανοούμε στην Αίθουσα, να εισάγουν στη συζήτηση από το παράθυρο, όχι τις διατάξεις που συζητούμε στην ενότητα των άρθρων 17 έως και 20, αλλά τροπολογίες και άλλα θέματα, τα οποία δεν έχουν σχέση με αυτή την ενότητα. Εξάλλου τονίσθηκε από την πλευρά της Συμπολίτευσης, ότι υπάρχει η δήλωση του Υπουργού, πως θέματα που έχουν σχέση με επιλαχόντες -όπως για παράδειγμα αυτά που διαλαμβάνονται στην παράγραφο 20 του άρθρου 18 που αποσύρθηκε- θα αντιμετωπισθούν με κατάλληλες ρυθμίσεις από την Κυβέρνηση, όταν θα φέρει το νομοσχέδιο που τροποποιεί το ν. 2190, ο οποίος σχετίζεται με θέματα διορισμών κ.λπ.

Θα έπρεπε, λοιπόν, κύριε Πρόεδρε, να προχωρήσει η συζήτηση του σημερινού νομοσχεδίου και να μην βάζουμε από το παράθυρο άλλα θέματα, που δεν έχουν σχέση με τα άρθρα που συζητούμε. 

ΠΡΟΕΔΡΕΥΩΝ (Παναγιώτης Σγουρίδης): Είναι κατανοητό.

Ο κ. Κανελλόπουλος έχει το λόγο για δύο λεπτά. 

ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, κύριε Υπουργέ, θα ήθελα να κάνω μία έκκληση απόψε σε σας.

Υπάρχει μία θεσμική ανωμαλία σε ό,τι έχει να κάνει με την πρώιμη εφαρμογή του ν. 2190, που τον θεωρώ μία μεγάλη ιστορική, αν θέλετε, τομή και στη διοικητική και στην πολιτική δομή της Χώρας. Και ασφαλώς η τοποθέτησή μου δεν έχει σαν στόχο ούτε να αλλοιώσει τη φυσιογνωμία του, ούτε πολύ περισσότερο να αναδείξει τις αρνητικές όψεις που εκ των πραγμάτων υπάρχουν, γιατί γνωρίζουμε ότι η ιστορία των θεσμών στην Ελλάδα και όχι μόνο στη Χώρα μας, εμπεριέχει και αυτές τις αδυναμίες, που μέσα από το χρόνο αναγνωρίζονται, αναμορφώνονται και καλύπτονται.

Βρισκόμαστε μπροστά σε ένα γεγονός. Υπήρξε μια διαδικασία, η οποία δεν αμφισβητήθηκε. Δεν πρόκειται περί επιλαχόντων, πρόκειται περί επιτυχόντων. Αυτό σημαίνει, ότι αποδεχόμενοι αυτή την αρχή, πρέπει να διαμορφώσουμε εκείνη τη διαδικασία απορρόφησής τους. 'Οταν έχουν διαπιστωθεί τα κενά, όταν έχουν προαναγγελθεί προσλήψεις στον ευρύτερο δημόσιο τομέα, αλλά και στη Δημόσια Διοίκηση, που αφορούν θέσεις αντίστοιχες, εγώ θα ήθελα να σας κάνω απόψε την έκκληση να ξεπερασθεί αυτό το πρόβλημα. Είναι μία άνιση μεταχείριση, είναι μια αδικία, η οποία δεν πρέπει να σημαδέψει έναν νόμο, που πραγματικά αποτελεί μία θεσμική

Σελίδα 6322 

τομή στην ιστορία και των θεσμών, αλλά και του πολιτικού συστήματος στην Ελλάδα.

Είναι μια στιγμή, λοιπόν, μεγάλης ευθύνης κοινωνικής και πολιτικής όλων μας να βάλουμε ένα χρονοδιάγραμμα και έναν ορίζοντα απορρόφησης αυτών των ανθρώπων και να κλείσει αυτό το θέμα.

ΑΝΑΣΤΑΣΙΟΣ ΜΑΝΤΕΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ(Παναγιώτης Σγουρίδης): Ορίστε, έχετε το λόγο.

ΑΝΑΣΤΑΣΙΟΣ ΜΑΝΤΕΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Για μας δεν υπάρχει καμιά εκκρεμότητα. Αποσύραμε την παράγραφο 20, η οποία είναι εντελώς άσχετη με τα αναπτυσσόμενα θέματα, ακριβώς για να μην συσχετισθεί με τις περιπτώσεις των λεγομένων επιλαχόντων. Ολοκληρώθηκε η συζήτηση. Θα σας παρακαλούσα να προχωρήσουμε στην ψήφιση των τεσσάρων άρθρων. Είναι σαφείς οι διατάξεις του Κανονισμού και νομίζω ότι πρέπει να προχωρήσουμε.

ΠΡΟΕΔΡΕΥΩΝ(Παναγιώτης Σγουρίδης) :Εσείς θα κάνετε σωστά τη δουλειά σας και το Προεδρείο θα κάνει σωστά τη δουλειά του. Ευχαριστούμε.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ(Παναγιώτης Σγουρίδης): Ο κ. Παυλόπουλος έχει το λόγο για να δευτερολογήσει.

ΠΡΟΚΟΠΗΣ ΠΑΥΛΟΠΟΥΛΟΣ: Θα απαντήσω σ' αυτό που είπε τώρα ο κύριος Υπουργός, ότι δηλαδή η διάταξη που απέσυρε ήταν άσχετη με το νομοσχέδιο και γι' αυτό το λόγο την αποσύρει.

Κύριε Υπουργέ ,θα ήθελα να ήξερα, εάν αυτή είναι η άσχετη διάταξη στο νομοσχέδιο, ποιες είναι οι υπόλοιπες σχετικές. Δηλαδή, κύριε Υπουργέ, τα περί κρατικών αυτοκινήτων είναι σχετικά με τον τίτλο του νομοσχεδίου; ΓΙΩΡΓΟΣ ΑΔΑΜΟΠΟΥΛΟΣ: Ο κύριος Υπουργός είπε "άσχετα με το συζητούμενο θέμα". Μην διαστρέφετε αυτά που είπε.

ΠΡΟΚΟΠΗΣ ΠΑΥΛΟΠΟΥΛΟΣ: Εμμένω σ' αυτά που είπα απολύτως, κύριε Πρόεδρε.

ΠΡΟΕΔΡΕΥΩΝ(Παναγιώτης Σγουρίδης):Καλώς κάνετε και εμμένετε. ' Εχουν γραφεί και στα Πρακτικά.

ΠΡΟΚΟΠΗΣ ΠΑΥΛΟΠΟΥΛΟΣ: Το δεύτερο που θα 'ηθελα να πώ είναι το εξής: Θέλω να τονίσω ότι η ρύθμιση αυτή η οποία εισάγεται και η οποία αποσύρθηκε κακώς από την Κυβέρνηση, θα έπρεπε να αποτελέσει "πιλότο" για τον τρόπο που ρυθμίζονται ή πρέπει να ρυθμισθούν τα θέματα των επιλαχόντων.

Θέλω να πω στην Εθνική Αντιπροσωπεία: Ο θεσμός των επιλαχόντων τι εξυπηρετεί; Υπάρχουν οι επιτυχόντες και επειδή δεν υπάρχουν κενές θέσεις...

ΚΟΣΜΑΣ ΣΦΥΡΙΟΥ: Είναι ένα θέμα που έχει...

ΠΡΟΕΔΡΕΥΩΝ(Παναγιώτης Σγουρίδης): Κύριε Σφυρίου, παρακαλώ αφήστε να τελειώσει ο συνάδελφος και να μπούμε στην ψήφιση των άρθρων.

Συνεχίστε, κύριε Παυλόπουλε, για να ψηφίσουμε τα άρθρα.

ΓΙΩΡΓΟΣ ΑΔΑΜΟΠΟΥΛΟΣ: Κακώς επιτρέπετε τη συζήτηση. Παραβιάζετε τον Κανονισμό.

ΠΡΟΕΔΡΕΥΩΝ(Παναγιώτης Σγουρίδης): Παρακαλώ.

Συνεχίστε, κύριε Παυλόπουλε.

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ πολύ, επειδή τίθεται ένα θέμα διαδικαστικό να μου επιτρέψετε να πω το εξής...

ΠΡΟΕΔΡΕΥΩΝ(Παναγιώτης Σγουρίδης): Να τελειώσετε στα δύο λεπτά.

ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε, κύριε Πρόεδρε. Θα δείξετε την ανοχή που δείξατε σε όλους. 

ΠΡΟΕΔΡΕΥΩΝ(Παναγιώτης Σγουρίδης): Σας παρακαλώ να τελειώσετε στα δύο λεπτά. 

ΠΡΟΚΟΠΗΣ ΠΑΥΛΟΠΟΥΛΟΣ: Μου αφηρέθη ο χρόνος από τους συναδέλφους.

Θέλω νω πω ότι όταν η Κυβέρνηση αποσύρει μια διάταξη κατά παρανόηση των όσων ελέχθησαν από την Αντιπολίτευση, δεν μπορείτε να θεωρείτε ότι αυτό το οποίο λέω είναι εκτός θέματος επειδή δεν βολεύει την Κυβέρνηση.

Επαναλαμβάνω, κύριε Πρόεδρε, ότι ο θεσμός των επιλαχόντων -ας το καταλάβει αυτό σαφώς η Κυβέρνηση- σημαίνει, ότι υπάρχουν άνθρωποι που έχουν επιτύχει, αλλά δεν υπάρχουν κενές θέσεις για να καλυφθούν. Εάν η Κυβέρνηση σκοπεύει να παίρνει μόνον εκείνους, οι οποίοι καλύπτουν τις θέσεις που είναι κενές, ας μην υιοθετεί το θεσμό των επιλαχόντων. Διότι το γεγονός, ότι μιλάει για επιλαχόντες, τους οποίους ποτέ δεν πρόκειται να πάρει, αποτελεί εμπορία ελπίδων νέων ανθρώπων.

Η Κυβέρνηση οφείλει να καταλάβει καλά πως ή μιλάει για επιλαχόντες και το εννοεί ή δεν υπάρχουν επιλαχόντες. Επειδή, εμείς όταν νομοθετούμε εννοοούμε αυτό το οποίο ψηφίζουμε και επειδή θεωρούμε ότι υπάρχουν επιλαχόντες, αυτοί οι επιλαχόντες έχουν σ' αυτό τον Τόπο "στον ήλιο μοίρα". Με την έννοια αυτή, η Κυβέρνηση οφείλει να αναλάβει τις ευθύνες της. Να μην μιλάει για επιλαχόντες, όταν εννοεί αποτυχόντες.

ΠΡΟΕΔΡΕΥΩΝ(Παναγιώτης Σγουρίδης): Κηρύσσεται περαιωμένη η συζήτηση επί της ενότητας των άρθρων 17 έως και 20 και εισερχόμαστε στη ψήφισή τους κεχωρισμένως.

Εισερχόμαστε στην ψήφιση του άρθρου 17.

Ερωτάται το Σώμα γίνεται δεκτό το άρθρο 17, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.,

ΔΗΜΗΤΡΙΟΣ ΣΙΟΥΦΑΣ: Κατά πλειοψηφία.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ(Παναγιώτης Σγουρίδης): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Εισερχόμαστε στη ψήφιση του άρθρου 18.

Υπεβλήθη αίτηση ονομαστικής ψηφοφορίας για το άρθρο 18, της οποίας το κείμενο έχει ως εξής

"Κύριε Πρόεδρε,

οι κάτωθι υπογράφοντες Βουλευτές ζητούν ονομαστική ψηφοφορία στο 18 άρθρο, σύμφωνα με τον Κανονισμό.

Οι Βουλευτές

Δημ. Σιούφας. 

Π. Παυλόπουλος. 

Επαμ. Ζαφειρόπουλος. 

Π. Ψωμιάδης. 

Αν. Καραμάριος. 

Βασ. Σωτηρόπουλος. 

Γ. Ορφανός. 

Χρ. Βυζοβίτης. 

Ευαγ. Γ. Πολύζος

Κ. Ευμοιρίδης.

Γ. Γιακουμάτος. 

Στ. Παπαδόπουλος. 

Ι. Χωματάς. 

Φ. Πάλλη -Πετραλιά. 

Π. Τατούλης. 

Γ. Καρασμάνης. 

Π. Σκανδαλάκης. 

Αλέξ. Σταύρου. 

Β. Μιχαλολιάκος. "

ΠΡΟΔΡΕΥΩΝ (Παναγιώτης Σγουρίδης): Θα αναγνώσω τον κατάλογο των υπογραφόντων την αίτηση, για να διαπιστωθεί αν υπάρχει ο απαιτούμενος κατά τον Κανονισμό αριθμός για την υποβολή της.

Ο κ. Σιούφας. Παρών.

Ο κ. Παυλόπουλος. Παρών.

Ο κ. Ζαφειρόπουλος. Παρών.

Ο κ. Ψωμιάδης. Παρών.

Ο κ. Καραμάριος. Παρών.

Ο κ. Σωτηρόπουλος. Παρών.

Ο κ. Ορφανός. Παρών.

Ο κ. Βυζοβίτης. Παρών.

Ο κ. Ευμοιρίδης. Παρών.

Σελίδα 6323 

Ο κ. Γιακουμάτος. Παρών.

Ο κ. Παπαδόπουλος. Παρών.

Ο κ. Χωματάς. Παρών.

Η κα Πετραλιά. Παρούσα.

Ο κ. Τατούλης. Παρών.

Ο κ. Καρασμάνης. Παρών.

Ο κ. Σκανδαλάκης. Παρών.

Ο κ. Σταύρου. Παρών.

Ο κ. Μιχαλολιάκος. Παρών.

Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.

Συνεπώς, διακόπτουμε τη συνεδρίαση για 10' λεπτά, σύμφωνα με τον Κανονισμό.

(ΔΙΑΚΟΠΗ)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, επαναλαμβάνεται η διακοπείσα συνεδρίαση.

'Εχουν διανεμηθεί τα Πρακτικά της 28ης Φεβρουαρίου 1997 και ερωτάται το Σώμα αν επικυρούνται.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της 28ης Φεβρουαρίου 1997, επικυρώθηκαν.

Κύριοι συνάδελφοι το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3) θα λύσει τη συνεδρίαση για σήμερα ημέρα Πέμπτη, 15 Μαϊου 1997 και ώρα 10.00' με αντικείμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων, και στη συνέχεια νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου: "Διοίκηση, οργάνωση, στελέχωση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις".

Λύεται η συνεδρίαση.

'Ωρα λήξης: 00.47'


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 


Σελίδα 6324 

FONT> 
