ΣΥΝΕΔΡΙΑΣΗ ΡSΓ΄ (πρωινή)
Τετάρτη  29 Ιουνίου 2005
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί  προσωπικού θέματος σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Ανακοίνωση του δελτίου επικαίρων ερωτήσεων της Πέμπτης 30.6.05, σελ.
Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση  επί της αρχής του σχεδίου νόμου του Υπουργείου Οικονομίας και Οικονομικών «Θέματα Κεφαλαιαγοράς και άλλες διατάξεις». σελ.

ΟΜΙΛΗΤΕΣ
Α. Επί προσωπικού θέματος.
ΚΑΣΤΑΝΙΔΗΣ Χ.
ΠΑΝΑΓΙΩΤΟΠΟΥΛΟΣ Π.
ΧΑΤΖΗΓΑΚΗΣ Σ. 

Β. Επί του σχεδίου νόμου του Υπουργείου Οικονομίας και Οικονομικών:
ΑΓΓΕΛΟΠΟΥΛΟΣ Ν.
ΑΛΟΓΟΣΚΟΥΦΗΣ Γ.
ΑΠΟΣΤΟΛΑΚΗ Μ.
ΒΑΣΙΛΕΙΟΥ Γ.
ΒΕΝΙΖΕΛΟΣ Ε.
ΒΕΡΕΛΗΣ Χ.
ΙΩΑΝΝΙΔΗΣ Ι.
ΚΑΛΑΝΤΖΑΚΟΥ Σ.
ΚΑΡΑΜΠΙΝΑΣ Κ.
ΚΑΡΠΟΥΖΑΣ Α.
ΚΑΣΤΑΝΙΔΗΣ Χ.
ΚΟΡΚΑ-ΚΩΝΣΤΑ Α.
ΛΥΚΟΥΡΕΝΤΖΟΣ Α.
ΜΑΚΡΥΠΙΔΗΣ Α.
ΝΑΣΙΩΚΑΣ Ε.
ΠΑΝΑΓΙΩΤΟΠΟΥΛΟΣ Π.
ΣΚΥΛΛΑΚΟΣ Α.
ΣΠΗΛΙΟΠΟΥΛΟΣ Κ.
ΣΤΡΑΤΑΚΗΣ Ε.
ΤΖΕΚΗΣ Α.
ΤΣΙΟΚΑΣ Θ.
ΦΛΩΡΙΔΗΣ Γ.
ΦΟΥΣΑΣ Α.
ΦΩΤΙΑΔΗΣ Α.
ΧΡΙΣΤΟΦΙΛΟΠΟΥΛΟΥ Ε.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΡSΓ΄
      Τετάρτη 29 Ιουνίου 2005 (πρωί)
      
      Αθήνα, σήμερα στις 29 Ιουνίου 2005, ημέρα Τετάρτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λάρισας, τα εξής:  
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Κέντρο Παιδικής Μέριμνας Αρρένων Κόνιτσας ζητεί να μεταστεγαστεί σε ιδιόκτητες εγκαταστάσεις του.
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Εξωραϊστικός Εκπολιτιστικός Σύλλογος Καλαμακίου: «Η Αντίνιτσα» ζητεί να τοποθετηθεί επαρκής φωτισμός  στην ΠΕΟ Λαμίας – Λάρισας στο ύψος της διασταύρωσης με το δρόμο που οδηγεί στο Δ.Δ. Καλαμακίου.
      3) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η κ. Αντωνία Κοσκολού, υπάλληλος του Γενικού Νοσοκομείου Άρτας, ζητεί την ικανοποίηση εργασιακού της αιτήματος.
      4) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Μ. Πετρίδης, συμβασιούχος εκπαιδευτικός, ζητεί τη μονιμοποίησή του.
      5) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Δημοσθένης Κατσάρκας, Δ/ντής της Κλινικής «Άγιος Λουκάς» ζητεί την ανάκληση της απόφασης επιβολής προστίμου σε βάρος της κλινικής του.
      6) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Φιλεκπαιδευτικός Σύλλογος Φλωρίνης «Ο ΑΡΙΣΤΟΤΕΛΗΣ» αναφέρεται στην ιστορικότητα της περιοχής και του ονόματος της Μακεδονίας και ζητεί τη διαφύλαξή τους.
      7) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Ένωση Αστυνομικών Υπαλλήλων Αιτωλ/νίας ζητεί τον εξοπλισμό του νέου κτηρίου της Αστυνομικής Δ/νσης Αιτωλ/νίας κλπ.
      8) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Αναπληρωτών και Ωρομισθίων Εκπαιδευτικών ΤΕΕ, ΟΑΕΔ Αγρινίου ζητεί να επαναλειτουργήσουν στο ΤΕΕ, ΟΑΕΔ Αγρινίου οι ειδικότητες: Αισθητικής Α΄ κύκλου, Κομμωτικής Β΄ κύκλου και Υποστήριξης Συστημάτων Η/Υ.
      9) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία κάτοικοι του Νομού Μαγνησίας ζητούν την άμεση αποπεράτωση της νέας πτέρυγας του Νοσοκομείου Βόλου.
      10) Ο Βουλευτής Λέσβου κ. ΙΩΑΝΝΗΣ ΓΙΑΝΝΕΛΛΗΣ και ο Βουλευτές Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ  κατέθεσαν αναφορά με την οποία ο Νομάρχης Σάμου ζητεί την άμεση επιχορήγηση του Πανεπιστημίου Αιγαίου για την καταβολή δεδουλευμένων αποδοχών στους συμβασιούχους εργαζομένους στο πιο πάνω πανεπιστήμιο.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ και ο Βουλευτής Β΄ Πειραιώς και Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύλλογος Προστασίας Περιβάλλοντος κατοίκων Βάρης Αττικής διαμαρτύρεται για τη μελετώμενη ένταξη δασικών και αναδασωτέων εκτάσεων στο πολεοδομικό σχέδιο του Δήμου Βάρης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8816/16-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 28259/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8816/16-3-2005 την οποία κατέθεσε ο Βουλευτής κ. Μαν. Στρατάκης και αφορά στο Κέντρο Περιβαλλοντικής Εκπαίδευσης Αρχανών Ηρακλείου, σας γνωρίζουμε τα ακόλουθα:
     Στο Κέντρο Περιβαλλοντικής Εκπαίδευσης Αρχανών είχαν αποσπαστεί και υπηρετούσαν πέντε εκπαιδευτικοί, όπως προβλέπεται από την Υ.Α. 57905/Γ2/4-6-2002 (ΦΕΚ 745 τ.Β'./14-6-2002) με θέμα: "Ρύθμιση θεμάτων στελέχωσης και λειτουργίας των Κέντρων Περιβαλλοντικής Εκπαίδευσης (ΚΠΕ)" και τις τροποποιήσεις της. Τρεις από τους παραπάνω εκπαιδευτικούς υπέβαλαν αιτήσεις ανάκλησης απόσπασης, οι οποίες έγιναν αποδεκτές το Νοέμβριο του 2004.
     Στην περίπτωση των κενών και κενούμενων θέσεων προβλέπεται, σύμφωνα με την Υ.Α 87094/Γ7/30-8-2004 περί τροποποίησης της Υ.Α. 57905/Γ2/4-6-2002, η προσωρινή τοποθέτηση εκπαιδευτικών με απόφαση του Περιφερειακού Διευθυντή Εκπαίδευσης.
     Σύμφωνα με την Περιφερειακή Διεύθυνση Εκπαίδευσης, μέχρι στιγμής δεν έχουν τοποθετηθεί προσωρινά εκπαιδευτικοί προς αναπλήρωση των κενών θέσεων, λόγω έλλειψης ενδιαφέροντος των εκπαιδευτικών. Το ΥΠΕΠΘ προτίθεται να περιλάβει τις κενές θέσεις του Κ.Π.Ε. στην επόμενη προκήρυξη σε εθνικό επίπεδο για αποσπάσεις εκπαιδευτικών σε Κ.Π.Ε.
     Ο Υφυπουργός
     ΓΕΩΡΓΙΟΣ ΚΑΛΟΣ»
     2. Στην με αριθμό 8808/15-3-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 27940/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8808/15-3-05 την οποία κατέθεσε ο Βουλευτής κ. Νικ. Νικολόπουλος, και αφορά σε παιδιά με μαθησιακές δυσκολίες, σας γνωρίζουμε τα ακόλουθα:
     Το ΥΠΕΠΘ καταβάλλει κάθε προσπάθεια για την κάλυψη των ιδιαίτερων αναγκών των μαθητών που αντιμετωπίζουν μαθησιακές δυσκολίες προωθώντας την άμεση διάγνωσή τους στα Κέντρα Διάγνωσης Αξιολόγησης και Υποστήριξης (ΚΔΑΥ) και ενισχύοντας το σχεδιασμό αποτελεσματικών παρεμβάσεων.
     Στην Αθήνα, όπου και παρατηρείται η μεγαλύτερη πίεση, άρχισε να λειτουργεί το ΚΔΑΥ Β΄ Αθήνας, το οποίο εκδίδει γνωματεύσεις και το ΚΔΑΥ Δ΄ Αθήνας, το οποίο παρακολουθεί και στηρίζει τα παιδιά με μαθησιακές δυσκολίες στο σχολικό τους περιβάλλον. Προσεχώς αναμένεται και η στελέχωση του ΚΔΑΥ Α' Αθήνας, καθώς ήδη ορίστηκε αναπληρωτής προϊστάμενος. Στην Θεσσαλονίκη λειτουργεί, επίσης, εκτός από το ΚΔΑΥ Α' Θεσσαλονίκης και το νεοϊδρυθέν ΚΔΑΥ Β' Θεσσαλονίκης.
     Επίσης, σας γνωρίζουμε ότι προωθείται πρόταση για νομοθετικό πλαίσιο που αφορά στην Ειδική Αγωγή, με την οποία διευκολύνεται η στελέχωση για τη λειτουργία όλων των ΚΔΑΥ.
     Επισημαίνεται ότι, σε συνεργασία με το Υπουργείο Υγείας και Κοινωνικής Αλληλεγγύης εγκεκριμένα Ιατροπαιδαγωγικά Κέντρα διεξάγουν διαγνώσεις μαθησιακών δυσκολιών ώστε να συμβάλουν στην έγκαιρη αξιολόγηση αυτών και στο σχεδιασμό αποτελεσματικής παρέμβασης για την αντιμετώπισή τους.
     Ο Υφυπουργός
     ΓΕΩΡΓΙΟΣ ΚΑΛΟΣ»
     3. Στην με αριθμό 8771/15-3-05 ερώτηση του Βουλευτή κ. Αθανασίου Μωραΐτη δόθηκε με το υπ’ αριθμ. 27930/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8771/15-3-05, την οποία κατέθεσε ο Βουλευτής κ. Θάνος Μωραΐτης και αφορά στη σχολική στέγη της Ν.Α. Αιτ/νίας, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/1994, Ν.2240/1994 και ΠΔ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕ.Π. (Γ΄ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.ΑΕ. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
     Το 2004 διατέθηκε στο Νομό Αιτ/νίας το ποσό των 705.000,00 Ευρώ για οικόπεδα, μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
     Για το έτος 2005 δεν έχει εγκριθεί το Π.Δ.Ε. και δεν έχει καθορισθεί ακόμη η ετήσια επιχορήγηση των Νομαρχιακών Αυτ/σεων για έργα σχολικής στέγης.
     Αντίστοιχα, σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών, Δημόσιας Διοίκησης και Αποκέντρωσης.
     Ειδικότερα όσον αφορά στη σχολική στέγη στο Δήμο Ναυπάκτου η Διεύθυνση Τεχνικών Υπηρεσιών της Νομαρχιακής Αυτοδιοίκησης Αιτωλοακαρνανίας με σχετικό έγγραφό της μας πληροφόρησε τα ακόλουθα:
     Το 6ο Δημοτικό Σχολείο έχει ενταχθεί στο Γ΄ ΠΕΠ και ολοκληρώνεται η μελέτη, για το 1ο Δημοτικό έχει εξασφαλισθεί η χρηματοδότηση για τη συνέχιση του έργου της αρχαιολογίας και για την κατασκευή του 7ου Δημοτικού Σχολείου γίνονται προσπάθειες ένταξής του στο Γ΄ ΠΕΠ.
     Τέλος, σχετικά με την στέγαση των εργαστηρίων του 2ου ΤΕΕ έχουν γίνει οι διαδικασίες για την εξεύρεση κατάλληλων χώρων και μέχρι σήμερα έχουν υποβληθεί προσφορές που δεν τηρούν τις προϋποθέσεις και η Νομ/κή Αυτ/ση συνεχίζει τη διαδικασία για την εξεύρεση οικήματος στέγασης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στην με αριθμό 8727/11-3-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 27300/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8727/11-3-2005 την οποία κατέθεσε ο Βουλευτής κ. Αγγ. Μανωλάκης, σας γνωρίζουμε τα ακόλουθα:
     Ο Ο.Σ.Κ ενημέρωσε το Νομάρχη Κορινθίας με σχετικό έγγραφό του (Ε-Γ. 32-Τ2/2814/8-2-2005) ότι είναι δυνατή η ένταξη στο πρόγραμμά του, μελέτης – κατασκευής του Ε.Ε.Ε.Ε.Κ Κορινθίας εφόσον εκδοθεί η σχετική Υπουργική Απόφαση.
     Επισημαίνεται ότι για να είναι δυνατή η υλοποίηση της Υπουργικής Απόφασης θα πρέπει να υπάρχει κατάλληλος οικοπεδικός χώρος ο οποίος να είναι άρτιος και οικοδομήσιμος σύμφωνα με την ισχύουσα νομοθεσία, να έχει εξασφαλισμένη πρόσβαση και να μπορεί να εκδοθεί η σχετική άδεια.
     Ο Υφυπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 8792/15-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 27932-ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8792/15-3-05 την οποία κατέθεσε ο Βουλευτής κ. Γεωργ. Ι. Παπαγεωργίου, και αφορά στις συμβάσεις έργου των εργαζομένων στην καθαριότητα των σχολείων και στα θέματα της αρμοδιότητάς μας, σας γνωρίζουμε τα ακόλουθα:
     Στα δημόσια σχολεία σήμερα απασχολούνται περίπου 11.000 εργαζόμενοι στην καθαριότητα.
     Μετά τη δημοσίευση του Προεδρικού Διατάγματος 164/2004 και μέσα στις πρoβλεπόμενες προθεσμίες έχουν υποβληθεί στις υπηρεσίες του ΥΠ.Ε.Π.Θ. 9.476 αιτήσεις με τις οποίες ζητείται μετατροπή των συμβάσεων από μίσθωσης έργου σε συμβάσεις αορίστου χρόνου πλήρους ή μερικής απασχόλησης.
     Η αρμόδια Υπηρεσία του ΥΠ.Ε.Π.Θ. διαβίβασε τις αιτήσεις των εργαζομένων στην καθαριότητα στο Κ.Υ.Σ.ΔI.Π., το οποίο είναι αρμόδιο να κρίνει αιτιολογημένα εάν συντρέχουν οι προϋποθέσεις που προβλέπονται από το Π.Δ. 164/19.7.2004 (Α΄ 134). Το ανωτέρω συμβούλιο επιλήφθηκε της υπόθεσης αυτής κατά τη συνεδρίασή του στις 25.2.2005 αλλά ανέβαλε τη λήψη απόφασης εν όψει της σχετικής γνωμοδότησης του Νομικού Συμβουλίου του Κράτους σε ερώτημα της αρμόδιας Υπηρεσίας του ΥΠ.Ε.Π.Θ. σχετικά με το θέμα της ερμηνείας και εφαρμογής του Π.Δ. 164/2004.
     Επισημαίνεται ότι η ολομέλεια του Ν.Σ.Κ εξέτασε το ερώτημα στις 4-3-2005 και γνωμάτευσε ευνοϊκά για το αίτημά τους.
     Με βάση τη θετική εξέλιξη θα συνέλθει σύντομα το Υπηρεσιακό Συμβούλιο του YΠ.EΠ.Θ. το οποίο θα ασχοληθεί με το θέμα.
     Η ηγεσία του ΥΠ.Ε.Π.Θ. αποδίδει μεγάλη σημασία στο έργο που επιτελούν οι εργαζόμενοι στην καθαριότητα των σχολείων και αντιμετωπίζει θετικά το αίτημά τους μέσα στο πλαίσιο των ρυθμίσεων του ως άνω Προεδρικού Διατάγματος.
     Ο Υφυπουργός
     ΓΕΩΡΓΙΟΣ ΚΑΛΟΣ»
     6. Στην με αριθμό 8959/21-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 29636/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8959/21-3-2005 την οποία κατέθεσε ο Βουλευτής κ. Γιάννης Μαγκριώτης και αφορά στους διορισμούς καθηγητών πρωτοβάθμιας και δευτεροβάθμιας εκπαίδευσης, σας γνωρίζουμε τα ακόλουθα:
     Εντός των προσεχών ημερών αναμένεται να εκδοθεί από το ΥΠΕΠΘ σχετική εγκύκλιος για την ένταξη υποψηφίων στον ενιαίο πίνακα αναπληρωτών του άρθρου 6 του Ν. 3255/04.
     Σύμφωνα με την προαναφερόμενη διάταξη του ίδιου νόμου ο αριθμός των διοριζομένων κατά σχολικό έτος και κατά κλάδο και ειδικότητα, πέραν των οριζόμενων ποσοστών με τις διατάξεις της περ. α΄ της παρ. 2 του άρθρου αυτού καθορίζεται με κοινή απόφαση των Υπουργών Οικονομίας και Οικονομικών και Εθνικής Παιδείας και Θρησκευμάτων.
     Ο Υφυπουργός
     ΓΕΩΡΓΙΟΣ ΚΑΛΟΣ»
     7. Στην με αριθμό 8812/16-3-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 28257/ΙΗ/18-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8812/16-3-2005, την οποία κατέθεσε ο Βουλευτής κ. Μιχ. Καρχιμάκης, σας γνωρίζουμε τα ακόλουθα:
     Στην περιοχή του Ν. Λασιθίου διορίστηκαν μόνιμα: 40 Δάσκαλοι, 39 Νηπιαγωγοί και 1 Αγγλικής Γλώσσας (Πολύτεκνη). Επιπλέον, προσλήφθηκαν ως προσωρινοί αναπληρωτές 33 Δάσκαλοι, 27 Νηπιαγωγοί, 6 Αγγλικής Γλώσσας και 1 Φυσικής Αγωγής, ενώ εγκρίθηκαν και δόθηκαν στο Νομό Λασιθίου πιστώσεις 108 ωρών ανά εβδομάδα για πρόσληψη ωρομισθίων εκπαιδευτικών.
     Σας γνωρίζουμε επίσης ότι από το Νομό Λασιθίου μετακινήθηκαν με απόσπαση σε άλλους νομούς 49 εκπαιδευτικοί και με μετάθεση 42.
     Όπως μας ενημέρωσε η Δ/νση Α/θμιας Εκπ/σης Ν. Λασιθίου τα λειτουργικά κενά στο νομό έχουν ήδη καλυφθεί.
     Σε ό,τι αφορά τα κενά των Τμημάτων Ένταξης αυτά οφείλονται στην έλλειψη εκπαιδευτικών με τα τυπικά προσόντα για τις ΣΜΕΑ. Η αρμόδια Δ/νση του ΥΠΕΠΘ έστειλε άμεσα όλες τις απαραίτητες πιστώσεις στη Δ/νση Α/θμιας Εκπ/σης Ν. Λασιθίου για την κάλυψη των κενών αλλά, όπως αυτή μας ενημέρωσε, δεν υπάρχει δυνατότητα κάλυψής τους, λόγω μη εύρεσης εκπαιδευτικών με τα τυπικά προσόντα.
     Επισημαίνεται ότι τα δύο κενά του Ειδικού Δημοτικού Σχολείου Αγ. Νικολάου είναι μεν οργανικά αλλά όχι λειτουργικά, ενώ η στελέχωση του σχολείου σε εκπαιδευτικό και ειδικό εκπαιδευτικό προσωπικό είναι ικανοποιητική.
     Τέλος, με την αριθμ. 114607/15-01-2004 Υ.Α. οι Καθηγητές Φυσικής Αγωγής που θα προσληφθούν στα Τ.Α.Δ και Ε.Τ.Α.Δ. θα προσφέρουν τις υπηρεσίες τους στα Τμήματα αυτά επί δώδεκα (12) διδακτικές ώρες την εβδομάδα. Παράλληλα, για τη συμπλήρωση του ωραρίου τους, οι Διευθυντές σε συνεννόηση με τους Προϊσταμένους Φυσικής Αγωγής δύνανται να τους διαθέτουν όπου υπάρχουν ανάγκες της εκπαίδευσης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     8. Στην με αριθμό 8616/8-3-05 ερώτηση του Βουλευτή κ. Ανέστη Αγγελή δόθηκε με το υπ’ αριθμ. 25982/ΙΗ/31-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8616/8-3-2005 την οποία κατέθεσε ο Βουλευτής κ. Αν. Αγγελής σχετικά με την καταβολή υψηλών ενοικίων από δημόσιες υπηρεσίες προς ιδιώτες ιδιοκτήτες κτιρίων, και στα θέματα της αρμοδιότητάς μας, σας γνωρίζουμε τα ακόλουθα:
     Η μίσθωση ακινήτων για τη στέγαση των περιφερειακών υπηρεσιών του ΥΠ.Ε.Π.Θ. και των δημόσιων σχολικών μονάδων, αντιμετωπίζεται από τις Νομαρχιακές Αυτοδιοικήσεις, σύμφωνα με τις διατάξεις του άρθρου 1 του Π.Δ. 161/2000.
     Επίσης, όπως μας πληροφόρησε με σχετικό έγγραφό του το Τ.ΕΙ. Δυτ. Μακεδονίας, το Ίδρυμα δεν έχει καταβάλλει μέχρι σήμερα ενοίκια σε ιδιώτες ιδιοκτήτες κτιρίων στο Ν. Καστοριάς.
     Ο Υφυπουργός
     ΣΠΥΡΙΔΩΝΑΣ ΤΑΛΙΑΔΟΥΡΟΣ»
     9. Στην με αριθμό 8364/1-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 22163/ΙΗ/18-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8364/1-3-2005, την οποία κατέθεσε ο Βουλευτής κ. Γιάννης Μαγκριώτης και αφορά στο 4° Δημοτικό Σχολείο Σταυρούπολης, σας γνωρίζουμε τα ακόλουθα:
     Η Διεύθυνση Α/θμιας Εκπαίδευσης Δυτικής Θεσσαλονίκης έχει υποβάλλει στο ΥΠΕΠΘ εισήγηση σχετικά με τον υποβιβασμό του 4ου Δημοτικού Σχολείου Σταυρούπολης από δωδεκαθέσιο σε οκταθέσιο, επειδή υπάρχει μείωση του μαθητικού δυvαμικού.
     Το ΥΠΕΠΘ αφού εξετάσει τις εισηγήσεις και των άλλων αρμόδιων Περιφερειακών Οργάνων (Νομαρχιακό Συμβούλιο Περιφερειακός Διευθυντής) θα αξιολογήσει την εν λόγω περίπτωση με γνώμονα πάντα την εύρυθμη λειτουργία του σχολείου και το συμφέρον των μαθητών.
     Ο Υφυπουργός
     ΓΕΩΡΓΙΟΣ ΚΑΛΟΣ»
      10. Στην με αριθμό 8701/10-3-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 16221/30-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με το αντικείμενο του θέματος και κατόπιν του (2) σχετικού, σας πληροφορούμε τα εξής: ότι μετά από αυτοψία που έγινε από την Δ/νση Τεχν. Υπηρεσιών Ηρακλείου διαπιστώθηκε ότι απαιτείται δαπάνη ύψους 300.000 ευρώ για την αντιμετώπιση της υποσκαφής των θεμελίων της γέφυρας καθώς και την κατασκευή μικρού τεχνικού απορροής ομβρίων επί του ιδίου δρόμου και στο ύψος του χωριού Πλάτανος. Στο βαθμό που υπάρξει αίτημα προς την Περιφέρεια, αυτό θα εξετασθεί στα πλαίσια των δυνατοτήτων της.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      11. Στην με αριθμό 8837/16-3-05 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. Φ900α/4534/7885/6-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμόν 8837/16-3-2005 ερώτησης, που κατέθεσε ο Βουλευτής κ. Ανδρέας Ανδριανόπουλος, με θέμα την ανάληψη επιχειρησιακής αρμοδιότητας φύλαξης αεροδρομίου Καμπούλ, σας γνωρίζουμε τα ακόλουθα:
      Η Τουρκία έχει αναλάβει τη Διοίκηση του Αεροδρομίου από το Φεβρουάριο 2005 μέχρι τον Αύγουστο 2005, για να τη διαδεχθεί η Πορτογαλία μέχρι το Δεκέμβριο 2005 και στη συνέχεια η Ελλάδα μέχρι τον Απρίλιο 2006 (διάστημα τεσσάρων (4) μηνών).
      Μετά την Ελλάδα, τη Διοίκηση θα αναλάβουν διαδοχικά η Ρουμανία, η Τσεχία και η Βουλγαρία. Ο υπόψη προγραμματισμός εντάσσεται στη μεσοπρόθεσμη αντιμετώπιση των αναγκών του Αεροδρομίου της Καμπούλ ενώ στη συνέχεια θα επιδιωχθεί ο πολιτικός έλεγχος του Αεροδρομίου.
      Μετά την αποδοχή του σχεδίου του ΝΑΤΟ για τη μεσοπρόθεσμη αντιμετώπιση των αναγκών του Αεροδρομίου της Καμπούλ, το ΓΕΕΘΑ ανέθεσε στο ΓΕΑ την υλοποίηση της υπόψη αποστολής. Το ΓΕΑ θα διαθέσει το Διοικητή του Αεροδρομίου καθώς και αριθμό προσωπικού (19 άτομα), ως Key Personnel, για την προαναφερθείσα περίοδο.
      Σύμφωνα με το εν λόγω σχέδιο, η χώρα μας είναι υπεύθυνη, πέραν της διάθεσης Διοικητού, για:
      - Την επάνδρωση των θέσεων που επιθυμεί, ως Key Personnel. Οι υπόλοιπες θέσεις του Αεροδρομίου θα επανδρωθούν από τα έθνη, σύμφωνα με την ισχύουσα διαδικασία του ΝΑΤΟ.
      - Τη χρηματοδότηση αποκλειστικά και μόνο του προσωπικού που θα διαθέσει στο Αεροδρόμιο ενώ δεν θα έχει καμία ευθύνη για την παροχή εξοπλισμού ή υπηρεσιών για τη συνέχιση της λειτουργίας του Αεροδρομίου.
      Σε ό,τι αφορά στο χρόνο μετάβασης του ελληνικού προσωπικού στην Καμπούλ, σας κάνουμε γνωστό ότι θα αφιχθεί εγκαίρως, ώστε να υπάρξει ομαλή μετάπτωση του ελέγχου του Αεροδρομίου στην ελληνική δύναμη. Ακριβής ημερομηνία δεν έχει ακόμη καθορισθεί.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      12. Στην με αριθμό 8800/15-3-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Φ900α/4530/7881/6-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμόν 8800/15-3-2005 ερώτησης, που κατέθεσε ο Βουλευτής κ. Ηλίας Καλλιώρας, με θέμα την παραχώρηση-απόδοση της Λέσχης Αξιωματικών Φθιώτιδας στο Δήμο Λαμιέων, σας γνωρίζουμε τα ακόλουθα:
      Ο Δήμος Λαμιέων ζήτησε την παραχώρηση-εκποίηση του στρατιωτικού ακινήτου «ΛΑΦ ΛΑΜΙΑΣ» για κάλυψη αναγκών τους.
      Η Στρατιωτική Υπηρεσία, λαμβάνοντας υπόψη τις κυκλοφοριακές και λοιπές συνθήκες, όπως αυτές έχουν διαμορφωθεί σήμερα πέριξ του κτιρίου της «ΛΑΦ ΛΑΜΙΑΣ», ακυρώνοντας σε μεγάλο βαθμό την παροχή των προσφερομένων υπηρεσιών στα στελέχη που υπηρετούν στη φρουρά Λαμίας, προσανατολίζεται να μεταφέρει τις δραστηριότητες της ΛΑΦ σε χώρο που διαθέτει, αξιοποιώντας το ακίνητο που καλύπτει σήμερα αυτές τις ανάγκες.
      Στα πλαίσια αυτά έχουν ξεκινήσει οι διαδικασίες εκτίμησης του ακινήτου, τόσο της αντικειμενικής όσο και της εμπορικής του αξίας, ώστε στη συνέχεια να ληφθούν περαιτέρω αποφάσεις.
      Οι παραπάνω διαδικασίες και προθέσεις της Στρατιωτικής Υπηρεσίας έχουν γνωστοποιηθεί, τόσο στο Νομάρχη και στο Δήμο Λαμιέων.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      13. Στην με αριθμό 8836/16-3-05 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. Φ900α/4531/7882/6-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμόν 8836/16-3-2005 ερώτησης, που κατέθεσε ο Βουλευτής κ. Νικόλαος Κορτσάρης, με θέμα την εισαγωγή στις Σχολές της Τριτοβάθμιας Εκπαίδευσης της Ελλάδος των τέκνων των Ελλήνων Αξιωματικών που υπηρετούν στην Κύπρο, σας γνωρίζουμε τα ακόλουθα:
      Επί των θεμάτων των παραγράφων 2α΄ και 2β΄ της ερώτησης, αρμόδιο να απαντήσει είναι το συνερωτώμενο Υπουργείο Εθνικής Παιδείας, προκειμένου να καθορίσει τυχόν αλλαγές στα ποσοστά των εισαγομένων ειδικών κατηγοριών στην Τριτοβάθμια εκπαίδευση.
      Όσον αφορά στο ερώτημα της παραγράφου 2γ΄ για την εξέταση δυνατότητας παράτασης της παραμονής για ένα (1) έτος των στρατιωτικών που έχουν τέκνα στη Δευτεροβάθμια Εκπαίδευση, επισημαίνεται ότι τα προσωπικά θέματα των Αξιωματικών που τοποθετούνται σε θέσεις εξωτερικού, εξετάζονται κατά περίπτωση μετά από αίτηση του ενδιαφερομένου Αξιωματικού και πάντοτε με γνώμονα τις επιχειρησιακές αλλά και υπηρεσιακές ανάγκες.
      Σε κάθε περίπτωση, η υπηρεσία είναι αρωγός στις οικογένειες και τα στελέχη μας και αυτό εκφράστηκε για άλλη μία φορά έμπρακτα τελευταία με μισθολογική εξίσωσή τους με τους διπλωματικούς (μόνο για τους υπηρετούντες στην Κύπρο).
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      14. Στην με αριθμό 8452/3-3-05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 23507/ΙΗ/18-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8452/3-3-2005, την. οποία κατέθεσε η Βουλευτής κα Ευαγγελία Σχοιναράκη-Ηλιάκη και αφορά στην περικοπή του κινήτρου απόδοσης στους εκπαιδευτικούς, οι οποίοι βρίσκονται σε άδεια υπηρεσιακής εκπαίδευσης και στα θέματα της αρμοδιότητάς μας, σας γνωρίζουμε τα ακόλουθα:
      1. Με τις διατάξεις του άρθρου 12 του Ν. 3205/03 χορηγείται κατά μήνα χρηματικό ποσό ως κίνητρο απόδοσης το οποίο ορίζεται ανά κατηγορία υπαλλήλων. Στην κατηγορία Π.Ε. με πτυχίο Πανεπιστημίου ή ισότιμο καθώς και στους εκπαιδευτικούς λειτουργούς ορίζεται σε 150,00 ευρώ.
      2. Στην παράγραφο 3 του ίδιου άρθρου αναφέρεται ότι το κίνητρο απόδοσης περικόπτεται στις περιπτώσεις θέσεως του υπαλλήλου σε αργία ή διαθεσιμότητα για οποιονδήποτε λόγο, εκτός από το διάστημα που οι υπάλληλοι τελούν σε θεσμοθετημένες άδειες (κανονικές, συνδικαλιστικές, ειδικές, εκπαιδευτικές μικρής διάρκειας έως δύο μηνών, κ.λ.π:).
      3. Μετά την εφαρμογή του παραπάνω Νόμου και αφού διατυπώθηκαν πολλά ερωτήματα από διάφορους φορείς της εκπαίδευσης που ζητούσαν διευκρινίσεις σχετικά με την περικοπή του κινήτρου απόδοσης στην περίπτωση εκπαιδευτικών αδειών του άρθρου 58 του N. 2689/99, η αρμόδια υπηρεσία του ΥΠΕΠΘ απευθύνθηκε στο Γενικό Λογιστήριο του Κράτους.
      4. Το Γενικό Λογιστήριο του Κράτους αποφάνθηκε με το αριθμ. 2/42576/0022/30-09-2004 έγγραφό του, ότι το κίνητρο απόδοσης περικόπτεται στην περίπτωση χορήγησης εκπαιδευτικής άδειας πέραν των δύο μηνών, κατ' έτος. Η διάταξή αυτή, ως γενικής εφαρμογής για όλους τους δικαιούχους του κινήτρου απόδοσης περιλαμβάνει και τους εκπαιδευτικούς για τους οποίους τίθεται το ερώτημα.
      Επίσης σας γνωρίζουμε ότι σύμφωνα με την παράγραφο 5 του Ν. 2683/99, οι υπάλληλοι στους οποίους χορηγείται άδεια για μετεκπαίδευση ή μεταπτυχιακή εκπαίδευση στο εσωτερικό, λαμβάνουν αποδοχές αυξημένες κατά 15%, ποσοστό που μπορεί να φτάσει μέχρι και 75% με τη σύμφωνη γνώμη του Υπηρεσιακού Συμβουλίου που γνωμοδοτεί για την άδεια, ενώ οι υπάλληλοι, στους οποίους χορηγείταί άδεια για μετεκπαίδευση ή μεταπτυχιακή εκπαίδευση στο εξωτερικό, λαμβάνουν αποδοχές αυξημένες στο διπλάσιο.
      Ο Υφυπουργός
      ΓΕΩΡΓΙΟΣ ΚΑΛΟΣ»
      15 Στην με αριθμό 8310/1-3-05 ερώτηση του Βουλευτή κ. Αχμέτ Ιλχάν δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./689/17-3-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 8310/1-3-05 ερώτησης του Βουλευτή κ. Αχμέτ Ιλχάν, σχετικά με την προστασία και αναστήλωση ιστορικών θρησκευτικών μνημείων της Μουσουλμανικής Μειονότητας στη Θράκη, σας πληροφορούμε τα εξής:
      Τα θρησκευτικά αυτά κτίρια δεν περιλαμβάνονται μεταξύ των κηρυγμένων ιστορικών και διατηρητέων μνημείων του Υπουργείου Πολιτισμού.
      Το Υπουργείο ωστόσο πρόκειται να διερευνήσει το θέμα, προκειμένου να σχηματισθεί πλήρης εικόνα της πολιτιστικής και ιστορικής αξίας των εν λόγω κτιρίων και να ληφθούν, εφόσον εμπίπτουν στις αρμοδιότητες αυτού και κριθεί απαραίτητο, τα απαιτούμενα μέτρα προστασίας.
      Το Υπουργείο Πολιτισμού ήδη από πολλών ετών μεριμνά για την προστασία, ανάδειξη και αναστήλωση των σημαντικότερων οθωμανικών μνημείων στη Θράκη, δαπανώντας για το σκοπό αυτό σημαντικά πoσά.
	Ενδεικτικά αναφέρουμε:
- στο νομό Έβρου τις εργασίες αναστήλωσης στη Χάνα Τραϊανουπόλεως και στο τέμενος Βαγιαζήτ στο Διδυμότειχο. 
- στο νομό Ξάνθης την έγκριση μελέτης για τον τεκέ Σελίνου 
- στο νομό Ροδόπης την αναστήλωση του Ιμαρέτ στην Κομοτηνή.
Ο Υφυπουργός
ΠΕΤΡΟΣ ΤΑΤΟΥΛΗΣ»
      16. Στην με αριθμό 8793/15-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1030229/1730/0016/5-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 8793/15.03.2005 ερώτηση που κατέθεσε στη Βουλή ο Βουλευτής κ. Γεώργιος Παπαγεωργίου αναφορικά με το πιο πάνω θέμα, σας πληροφορούμε τα εξής: α) Σύμφωνα με την παράγρ. 4 του άρθρου 10 του Ν.3220/2004 (ΦΕΚ 15Α/2004) «το επίδομα χορηγείται για τόσα έτη όσα είναι και τα έτη σπουδών της αντίστοιχης Σχολής ή Τμήματος, σύμφωνα με τον κανονισμό λειτουργίας τους, η διάρκεια δε αυτών βεβαιώνεται στο πιστοποιητικό καλής επίδοσης που χορηγείται στο φοιτητή».
      β) Στα έγγραφα 24849/Ε5/16.03.2004 και 28551/Ε5/22.03.2004 του αρμόδιου Υπουργείου Εθνικής Παιδείας και Θρησκευμάτων αναφέρεται ότι η έναρξη φοίτησης συμπίπτει χρονικά με την αρχική εγγραφή στη Σχολή ή το Τμήμα και επομένως φοιτητής ο οποίος έχει εγγραφεί την ακαδημαϊκή χρονιά 1999-2000 (ανεξαρτήτως εξαμήνου, χειμερινού ή εαρινού) δεν δικαιούται το επίδομα την ακαδημαϊκή χρονιά 2003-2004, εάν τα προβλεπόμενα έτη σπουδών είναι τέσσερα.
      Κατόπιν αυτών στα πλαίσια της χρηστής διοίκησης και για σύννομη ενιαία αλλά και δίκαιη αντιμετώπιση, εστάλη στις Δ.Ο.Υ. όλης της Χώρας το έγγραφό μας 1053237/4111/0016/08.07.2004 ώστε στις περιπτώσεις που οι Σχολές εξέδωσαν πιστοποιητικά και βάσει αυτών έγινε καταβολή του επιδόματος σε σπουδαστές των ανωτέρω περιπτώσεων, να γίνεται επιστροφή του ποσού χωρίς την εφαρμογή της παραγράφου 6 του άρθρου 10 του Ν.3220/2004 που προβλέπει καταλογισμό στο τριπλάσιο. Σημειώνουμε ότι οι πληρωμές των Δ.Ο.Υ. υποβάλλονται στο Ελεγκτικό Συνέδριο το οποίο είναι αρμόδιο για έλεγχο της νομιμότητας αυτών, στην περίπτωση δε που διαπιστωθεί ότι η πληρωμή δεν είναι νόμιμη, καταλογίζεται ο αρμόδιος υπόλογος για επιστροφή του ποσού.
      Περισσότερες όμως πληροφορίες όσον αφορά τα έτη φοίτησης σε συγκεκριμένες Σχολές ή Τμήματα, καθώς και για την πρώτη εγγραφή, πρέπει να δοθούν από το Υ.Ε.Π.Θ., στο οποίο κοινοποιείται το παρόν με συνημμένη την ανωτέρω ερώτηση.
      Ο Υφυπουργός
      ΑΔΑΜ ΡΕΓΚΟΥΖΑΣ»
      17. Στην με αριθμό 8476/3-3-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. Β 424/21-3-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8476/3-3-2005, που κατέθεσε στη Βουλή ο Βουλευτής κ. Ηλίας Καλλιώρας, σας πληροφορούμε ότι για το θέμα που θίγεται με αυτή, έχουμε ήδη απαντήσει σε προηγούμενη ομοίου περιεχομένου ερώτηση (την αριθμ. 7683/10-2-2005), με το Β-349/7-3-2005 έγγραφό μας, φωτοαντίγραφο του οποίου επισυνάπτουμε, προς ενημέρωσή σας.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης  30 Ιουνίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής) 
      1. Η με αριθμό 1083/27.6.2005 επίκαιρη ερώτηση της Βουλευτού της Νέας Δημοκρατίας κ. Αικατερίνης Παπακώστα-Σιδηροπούλου προς τον Υπουργό Ανάπτυξης, σχετικά με τη λήψη μέτρων πάταξης του παραεμπορίου και τη διασφάλιση συνθηκών υγιούς ανταγωνισμού στις μικρομεσαίες επιχειρήσεις.
      2. Η με αριθμό 1076/27.6.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Μαρίας Δαμανάκη προς την Υπουργό Εθνικής Παιδείας και Θρησκευμάτων, σχετικά με τις κρίσεις των στελεχών της Πρωτοβάθμιας και Δευτεροβάθμιας Εκπαίδευσης.
      3. Η με αριθμό 1077/27.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Περιβάλλοντος, Χωροταξίας και Δημοσίων Έργων και Δημόσιας Τάξης, σχετικά με τις αντιδράσεις των κατοίκων των Άνω Λιοσίων για τη μεταφορά της λυματολάσπης από την Ψυττάλεια κλπ.. 
      4. Η με αριθμό 1080/27.6.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη χρηματοδότηση για την υλοποίηση του Εθνικού Κτηματολογίου κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 1084/27.6.2005 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς την Υπουργό Εθνικής Παιδείας και Θρησκευμάτων, σχετικά με τη λειτουργία του Διεπιστημονικού Οργανισμού Αναγνώρισης Τίτλων Ακαδημαϊκών και Πληροφόρησης.
      2. Η με αριθμό 1072/27.6.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασίλειου Οικονόμου προς τους Υπουργούς Μεταφορών και Επικοινωνιών και Απασχόλησης και Κοινωνικής Προστασίας, σχετικά με την ανάκληση των απολύσεων δύο οδηγών από την Ολυμπιακή Ανώνυμη Ανεφοδιαστική Εταιρεία Αεροπορικού Καυσίμου – OIC.
      3. Η με αριθμό 1082/27.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Απασχόλησης και Κοινωνικής Προστασίας, σχετικά με την αποκατάσταση των απολυμένων από το εργοστάσιο της «ΤΡΙΚΟΛΑΝ» στη Νάουσα κλπ..
      4. Η με αριθμό  1081/27.6.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Πολιτισμού, σχετικά με τη δημιουργία σχολών ΑΕΙ καλλιτεχνικής κατάρτισης.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Θέματα Κεφαλαιαγοράς και άλλες διατάξεις». 
      Κατά την προηγούμενη συνεδρίασή μας είχαμε σταματήσει στο νούμερο δέκα του καταλόγου των εγγεγραμμένων ομιλητών. Είναι εγγεγραμμένοι συνολικά ενενήντα τέσσερις συνάδελφοι. Όπως ξέρετε, υπάρχει συμφωνία να έχουμε πρωινή και απογευματινή συνεδρίαση. Για το λόγο αυτό σας ζητώ να συμφωνήσουμε να τελειώσουμε την πρωινή συνεδρίαση στις τρεις η ώρα σε όποιο σημείο και αν έχουμε φτάσει στον κατάλογο των ομιλητών, να ψηφίσουμε επί της αρχής το νομοσχέδιο, το απόγευμα να συνεχίσουμε επί της ενότητας των άρθρων και αύριο να συζητήσουμε τα υπόλοιπα άρθρα με τις τροπολογίες.
      Συμφωνεί το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα συμφώνησε με την παραπάνω πρόταση.
      Εισερχόμαστε στον κατάλογο των ομιλητών. 
      Η κ. Μιλένα Αποστολάκη έχει το λόγο.
      ΜΙΛΕΝΑ ΑΠΟΣΤΟΛΑΚΗ: Κύριε Πρόεδρε, κυρίες και κύριοι συνάδελφοι, είναι σαφές ότι σήμερα δεν συζητάμε το νομοσχέδιο για την Κεφαλαιαγορά, συζητάμε τις «…άλλες διατάξεις». Συζητάμε δηλαδή τις δύο τροπολογίες που η Κυβέρνηση επέλεξε να καταθέσει την Παρασκευή το βράδυ και οι οποίες αφορούν ουσιαστικά στο μελλοντικό ξεπούλημα του ΟΤΕ και στη διευκόλυνση συγκεκριμένων τραπεζών με την απάλειψη υποχρεώσεών τους. 
      Όταν το Σεπτέμβριο της προηγούμενης χρονιάς ο Πρωθυπουργός είχε μιλήσει στη Διεθνή Έκθεση Θεσσαλονίκης, οι πολίτες της χώρας είχαν παρακολουθήσει τον κ. Καραμανλή να δεσμεύεται απέναντί τους, λέγοντας ότι δεν πρόκειται η Κυβέρνησή του να ψηφίσει νέο ασφαλιστικό νόμο -είχε πει χαρακτηριστικά ότι «έχουμε ασφαλιστικό νόμο»- και να δεσμεύεται επίσης πως σε ό,τι αφορά στα κατώτατα όρια των συντάξεων και τα όρια συνταξιοδότησης δεν πρόκειται να υπάρξει καμία παρέμβαση από την Κυβέρνησή του. 
      Αυτή η δέσμευση του Πρωθυπουργού θύμιζε περισσότερο τον προεκλογικό Αρχηγό της Αξιωματικής Αντιπολίτευσης, που από τα μπαλκόνια έταζε σε όλους «λαγούς με πετραχήλια» και λιγότερο έναν υπεύθυνο Πρωθυπουργό, που αισθάνεται ότι δεν εξαγγέλλει, αλλά λογοδοτεί. Είναι σαφές ότι αυτή η αποστροφή του, αυτές οι δεσμεύσεις του, αυτές ουσιαστικά οι υποσχέσεις του γεννούσαν ταυτόχρονα πολλές απορίες σε όσους τον άκουγαν. Γεννούσαν την απορία γιατί άραγε η παράταξή του, όταν ψηφιζόταν ο ασφαλιστικός νόμος της χώρας, ο 3029, στον οποίο τόσες φορές αναφέρεται και σήμερα η Κυβέρνηση, επέλεξε να αποχωρήσει από την Αίθουσα, να καταγγείλει την κυβέρνηση που ψήφιζε τον συγκεκριμένο νόμο και φυσικά να τον καταψηφίσει επί της ουσίας. 
      Μια δεύτερη απορία είναι, γιατί άραγε ψηφίζει ουσιαστικά νέο ασφαλιστικό νόμο και γιατί, διά στόματος κ. Αλογοσκούφη, χθες ακούσαμε ότι ξεκινάει ένας διάλογος που άλλοι λένε ότι θα λήξει εντός της τετραετίας, άλλοι λένε ότι θα συνεχιστεί πέραν της τετραετίας. Είναι σαφές ότι η Κυβέρνηση δεν έχει ούτε πλάνο ούτε σχεδιασμό, ότι δουλεύει στο πόδι, ότι δουλεύει με τη μέθοδο της σαλαμοποίησης, δηλαδή βλέποντας και κάνοντας ή μάλλον διαβάζοντας και κάνοντας. Διαβάζοντας τις δημοσκοπήσεις, βλέποντας υποτίθεται τι είναι του συρμού, τι είναι της μόδας, τι είναι δημοφιλές, αυτό ακολουθεί.
      Γιατί, όμως, ψηφίζουν ένα νέο νόμο; Γιατί ξανανοίγουν αυτό το θέμα, αφού υπάρχει νόμος;
      Πέρα από την αναξιοπιστία, κυρίες και κύριοι συνάδελφοι, είναι σαφές ότι ο ν. 3029, ο νόμος τον οποίο ψήφισε το ΠΑΣΟΚ με αίσθηση ευθύνης απέναντι στην ελληνική κοινωνία και γνωρίζοντας ότι αντιμετωπίζει το ασφαλιστικό πρόβλημα της χώρας για ένα συγκεκριμένο ορίζοντα που δεν υπερέβαινε την εικοσαετία, αλλά με έναν τρόπο τόσο βιώσιμο όσο και κοινωνικά δίκαιο, δεν εφαρμόζεται. Οι βασικές και ουσιαστικές πρόνοιες του ν. 3029 που έχουν να κάνουν με τον πυρήνα και τη φιλοσοφία αυτού του νόμου, όπως είναι οι αναλογιστικές μελέτες, όπως είναι η τριμερής χρηματοδότηση και η πρόβλεψη για το 1% που βεβαίως πρέπει να αναπροσαρμόζεται, όπως είναι η ένταξη των ταμείων έπειτα από δική τους απόφαση και όχι με μονομερή και κυβερνητική ρύθμιση, όπως είναι η ειδική μνεία για τα επικουρικά ταμεία, των οποίων την ενοποίηση επιτρέπει μόνο κατόπιν δικής τους αποφάσεως και σε νομικό πρόσωπο ιδιωτικού δικαίου, δεν εφαρμόζονται από τη σημερινή Κυβέρνηση.
      Η σημερινή Κυβέρνηση εισάγει τις δύο τροπολογίες, μιλώντας ταυτόχρονα για την περίφημη κοινωνική διαβούλευση και για το διάλογο ο οποίος προηγήθηκε, προκειμένου να καταλήξει σ’ αυτές τις ρυθμίσεις.
      Ποια κοινωνική διαβούλευση, κυρίες και κύριοι συνάδελφοι; Δεν αναφέρομαι στην ΟΚΕ και στους άλλους φορείς. Αναφέρομαι στο δικό σας κομματικό και κυβερνητικό στέλεχος. Αναφέρομαι στον κ. Βαρθολομαίο, έναν άνθρωπο με συγκεκριμένη πείρα, σε ό,τι αφορά το ασφαλιστικό ζήτημα της χώρας, ο οποίος είναι σαφές ότι όχι απλώς δεν είχε ενημερωθεί, όχι απλώς δεν είχε συζητήσει με τον κ. Αλογοσκούφη, αλλά εξέφρασε στη Διαρκή Επιτροπή ουσιαστικότατες ενστάσεις σε ό,τι αφορά την προτεινόμενη ρύθμιση.
      Είναι επίσης σαφές –και το καταλάβαμε όλοι- τι πιέσεις του ασκήσατε, ώστε την επόμενη μέρα να ανασκευάσει υποτίθεται, μην πείθοντας κανένα, σε σχέση με το ουσιώδες των ενστάσεών του, σε ό,τι αφορά τα 13,5 δισεκατομμύρια και την απόλυτη έλλειψη οιασδήποτε δέσμευσης, σε σχέση με την κάλυψή τους.
      Κυρίες και κύριοι συνάδελφοι, όσο και αν εσείς θέλετε να το αγνοείτε, όσο και αν εσείς βλέπετε μ΄ έναν εξαιρετικά μυωπικό και παραμορφωτικό τρόπο τις δημοσκοπήσεις που παραγγέλνετε και οι οποίες σας υπαγορεύουν τις σπασμωδικές σας κινήσεις, ο κόσμος νιώθει αγωνία και ανασφάλεια. Οι χιλιάδες εργαζόμενοι, που βρίσκονται στο δρόμο, που απεργούν, που χάνουν το ημερομίσθιό τους, με πολύ συγκεκριμένο κόστος για την οικογένειά τους στις σημερινές πραγματικά δύσκολες οικονομικές συνθήκες που βιώνει κάθε ελληνική οικογένεια, δεν είναι ούτε εγκάθετοι ούτε συντεχνίες, όπως τους αποκαλέσατε με περισσή έλλειψη σεβασμού. Είναι άνθρωποι εργαζόμενοι, συχνά από πολύ μικρή ηλικία, είναι επιστήμονες που βρήκαν μια δουλειά και οι οποίοι σήμερα αγωνιούν για το μέλλον το προσωπικό τους και της οικογένειάς τους και δεν έχετε το δικαίωμα να τους διασύρετε και να τους απαξιώνετε μ’ αυτόν τον τρόπο, θέτοντάς ουσιαστικά σε αμφισβήτηση την αγωνία αυτή και την ανασφάλειά τους. Θεωρείτε ότι δεν δικαιολογείται να έχουν αγωνία και ανασφάλεια. Θεωρείτε ότι είναι εγκάθετοι κομμάτων. Οποιοσδήποτε σήμερα διαφωνεί μαζί σας, θεωρείτε ότι είναι εγκάθετος και ότι είναι συντεχνία. Δεν είναι συντεχνία οι εργαζόμενοι της ελληνικής κοινωνίας, οι εργαζόμενοι που δίνουν πραγματικά έναν αγώνα σήμερα για να επιβιώσουν.
      Να δούμε, όμως, ποια είναι η φιλοσοφία των υποτιθέμενων ρυθμίσεών σας, ποια είναι η συνέχεια. Υπάρχει κάποια συνέχεια; Υπάρχει κάποια συνέπεια σ’ αυτές τις προτάσεις σας με τη μορφή τροπολογιών;
      Τι κάνετε στον ΟΤΕ, κυρίες και κύριοι συνάδελφοι; Αμείβετε πλουσιοπάροχα μια μερίδα εργαζομένων, εξωραΐζοντας ουσιαστικά τον ΟΤΕ, τους βγάζετε στην αγορά εργασίας στη φάση που είναι στο αποκορύφωμα της εργασιακής τους εμπειρίας και της ακμής τους, για να βρουν, όπως αντιλαμβάνεστε, δουλειά σε ανταγωνιστικές εταιρείες του ΟΤΕ. Με τον τρόπο αυτόν εξωραΐζετε τον ΟΤΕ, τον κάνετε ακόμα πιο επιθυμητό φιλέτο σε φίλια επιχειρηματικά συμφέροντα, στα οποία έχετε ήδη αλληθωρίσει και ενδεχομένως, ήδη κάτω από το τραπέζι, προβεί σε συμφωνίες.
      Από την άλλη πλευρά, τι κάνετε στις τράπεζες και μάλιστα τη στιγμή που στον ΟΤΕ αμείβετε πλουσιοπάροχα έξι χιλιάδες εργαζόμενους; Έρχεσθε συγκεκριμένα, σε ό,τι αφορά τα επικουρικά ταμεία, να υποκαταστήσετε τη συλλογική αυτονομία και να ακυρώσετε μία συμβατική δέσμευση των τραπεζών, μία συμφωνία ανάμεσα στους εργοδότες και τους εργαζόμενους, και ουσιαστικά κάνετε μία χαριστική ρύθμιση, η οποία έχει συγκεκριμένους αποδέκτες, συγκεκριμένες τράπεζες.
      (Στο σημείο αυτό κτυπάει ξανά το κουδούνι λήξεως του χρόνου ομιλίας της κυρίας Βουλευτού)
      Κυρίες και κύριοι συνάδελφοι, είναι σίγουρο ότι για άλλη μία φορά θα αναγκαστείτε σε άτακτη υποχώρηση. Αυτήν τη φορά -ευτυχώς για το κύρος της χώρας- δεν θα έρθει ο κόλαφος από την Ευρωπαϊκή Επιτροπή, δεν θα διασυρθούμε σε ευρωπαϊκό επίπεδο, αλλά σε εθνικό. Θα έρθει η ελληνική δικαιοσύνη και τα ελληνικά ακυρωτικά δικαστήρια, στα οποία είναι βέβαιο ότι θα καταφύγουν ατομικά και ομαδικά οι Έλληνες τραπεζοϋπάλληλοι αφού έρχεσθε να καταστρατηγήσετε δικαιώματά τους.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα χρειαστώ ένα λεπτό ακόμα.
      ΠΡΟΕΔΡΕΥΩΝ (Ιωάννης Τραγάκης): Τριάντα δευτερόλεπτα, κυρία συνάδελφε.
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, έχετε συγκεκριμένο σχέδιο. Αυτό είναι η κατάρρευση και η χρεοκοπία του ΙΚΑ. Είναι μία προκρούστεια λογική, είναι η λογική που θα σας κάνει σε λίγο καιρό να απευθυνθείτε στην ελληνική κοινωνία, να της παρουσιάσετε το αδιέξοδο που εσείς έχετε δημιουργήσει και να αναφερθείτε στο περίφημο προεκλογικό σας σχέδιο, την ελάχιστη εθνική σύνταξη, δηλαδή μία σύνταξη πείνας για όλους και για όλες. Αυτό είναι το σχέδιό σας και αυτό απεργάζεστε.
      Κυρίες και κύριοι συνάδελφοι, οι μεταρρυθμίσεις δεν γίνονται επειδή το υπαγορεύουν οι δημοσκοπήσεις, δεν γίνονται στο πόδι χωρίς μελέτες και διαβούλευση, με τις μελέτες να έπονται και τα στοιχεία να αλλάζουν ανάλογα αν μιλά ο κ. Αλογοσκούφης ή ο κ. Βαρθολομαίος. Οι μεταρρυθμίσεις δεν γίνονται, αλληθωρίζοντας σε συγκεκριμένα επιχειρηματικά συμφέροντα, τα οποία επιθυμείτε να διευκολύνετε. Κατατρέχεσθε από το φόβο της κατάληξης που είχε η κυβέρνηση Μητσοτάκη, τη στιγμή που ο ίδιος σπεύδει να σας επαινέσει, επειδή ακολουθείτε πιστά τα βήματά του. Φοβάσθε μήπως γίνετε και πάλι μία παρένθεση, αν και είστε ήδη μία καταστροφική παρένθεση για τον τόπο.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Βερελής για οκτώ λεπτά.
      ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, η Κυβέρνηση αποφάσισε να κάνει μεταρρυθμίσεις για τις οποίες θα μιλήσουμε στη συνέχεια. Ξεκίνησε, κάνοντας ένα διαχωρισμό ανάμεσα στον κρατισμό και την ιδιωτικοποίηση των πάντων. Όμως, ανάμεσα στον κρατισμό και στον άκρατο νεοφιλελευθερισμό υπάρχει μία έννοια η οποία είναι ογκώδης, είναι στιβαρή. Αυτή είναι η έννοια του ορθολογισμού.
      Κυρίες και κύριοι συνάδελφοι, ας θυμηθούμε το 1993, όταν αποφάσισε τότε η κυβέρνηση Μητσοτάκη να εκποιήσει το 50% του ΟΤΕ, με τιμές 1993, στα 500.000.000 δολάρια και ας θυμηθούμε τι έγινε στη συνέχεια. Από το 1993 μέχρι το 2003 τα έσοδα του δημοσίου από τον ΟΤΕ, από μετοχοποιήσεις και από τα μερίδια που είχε από τα κέρδη, ανήλθαν, σε τιμές 1993, στα 10.000.000.000 ευρώ. Ποια είναι η σχέση; Ένα προς είκοσι. Αυτός είναι ο ορθολογισμός. Αυτό θα επετύγχανε η μανία ιδιωτικοποίησης του ΟΤΕ από τον κ. Μητσοτάκη και η εξυπηρέτηση, βεβαίως, τη συγκεκριμένη εποχή διαφόρων σχετικών συμφερόντων.
      Τι κάνει σήμερα η Κυβέρνηση με τον ΟΤΕ, έναν ΟΤΕ, ο οποίος επί χρόνια ολόκληρα είναι κερδοφόρος, έναν ΟΤΕ ο οποίος μέχρι και το 2003, στο κομμάτι της σταθερής τηλεφωνίας, είχε κέρδη που υπερέβαιναν τα 360.000.000 ευρώ; Το 2004, όπως ομολόγησε ο κ. Βουρλούμης, η Κυβέρνηση αποφάσισε να δημιουργήσει λογιστική, προκειμένου να υπάρξει στον ΟΤΕ στο κομμάτι της σταθερής τηλεφωνίας ζημία 133.000.000 ευρώ. Δηλαδή έχουμε ανάμεσα στο 2003 και στο 2004 μία διαφορά 520.000.000 ευρώ. Μέσα στην ατμόσφαιρα που υπάρχει και που δημιουργούν κυρίως τα φιλικά έντυπα προς την Κυβέρνηση αυτό αποδόθηκε στο φταίχτη. Ποιος ήταν ο φταίχτης; Έξι χιλιάδες εργαζόμενοι του ΟΤΕ. 
      Και πώς θα βελτιωθεί η κατάσταση στον ΟΤΕ; Θα βελτιωθεί μ΄ ένα πρόγραμμα εθελουσίας εξόδου. Πόσο θα κοστίσει αυτό το πρόγραμμα της εθελουσίας εξόδου; Περίπου 2.000.000.000 ευρώ. Άμεσα είναι 1,3 δισεκατομμύρια και το κόστος κεφαλαίου επί αυτών των 1,3 δισεκατομμυρίων οδηγεί το ποσό σχεδόν στα 2.000.000.000 ευρώ. Τι έκανε, προκειμένου να βελτιώσει την κατάσταση του ΟΤΕ το 2004 η Κυβέρνηση και η διοίκησή της; Τίποτε. Ούτε ένα νέο προϊόν σταθερής τηλεφωνίας δεν βγήκε στην αγορά. Και υπάρχει χώρος στην αγορά; Υπάρχει τεράστιος χώρος. Σκεφθείτε μόνο τα ADSL και τις υπηρεσίες ευρυζωνικών δικτύων. Δεν έκανε απολύτως τίποτε.
      Έρχεται, λοιπόν, και θέλει να ιδιωτικοποιήσει τον ΟΤΕ. Περί αυτού πρόκειται. Περί αυτού ομιλούμε σήμερα. Υπάρχει παραγγελιά από την εταιρεία «TELEPHONICA», η οποία λέει: «Εμείς δεχόμαστε να μπούμε στον ΟΤΕ, εάν μειώσετε το προσωπικό και κυρίως αν το υποκαταστήσετε με νεότερο και φθηνότερο προσωπικό». Και έρχεται η σημερινή τροπολογία της Κυβέρνησης, η οποία μας λέει ότι θα μειώσουμε το προσωπικό, θα πληρώσουμε αυτό το τεράστιο κόστος, θα μετακυλίσουμε το κόστος αυτό στο ΙΚΑ.
      Κυρίες και κύριοι συνάδελφοι, σήμερα με αυτές τις τροπολογίες δημιουργείται τεράστιο πρόβλημα στο ασφαλιστικό της χώρας. Το ασφαλιστικό πρόβλημα, που ο κ. Αλογοσκούφης μας λέει ότι θα αρχίσουμε να το συζητούμε, ξεκινάει στη μεγάλη του ένταση με την ψήφιση αυτών των τροπολογιών, της τροπολογίας του ΟΤΕ, της τροπολογίας για τις τράπεζες και όσων τροπολογιών στην πορεία, η μεταρρυθμιστική μανία της Κυβέρνησης, θα φέρει. Διότι έπεται η ΔΕΗ, έπονται τα ΕΛΠΕ, έπονται οι διάφορες εταιρείες του δημόσιου τομέα, όπου βεβαίως οι διαδικασίες θα είναι να μετακυλισθεί το κόστος στο ΙΚΑ.
      Και ποιος πληρώνει τελικά; Πληρώνει το ελληνικό δημόσιο, δηλαδή ο Έλληνας φορολογούμενος. Και ποιος υφίσταται ζημία; Τα εκατομμύρια των ασφαλισμένων στο ΙΚΑ. Μα, είναι δυνατόν με αυτήν τη λογική να υπάρχει αυτήν τη στιγμή η δυνατότητα στην Κυβέρνηση να ομιλεί περί αναδιάρθρωσης του συστήματος και περί μεταρρύθμισης; Μας λέει, λοιπόν, ότι μόνο το 4% θα δοθεί από το δημόσιο για την ιστορία αυτή στο ΙΚΑ. Το 4% για ποιο αριθμό εργαζομένων; Για τους έξι χιλιάδες; Όχι. Ο κ. Βουρλούμης μας είπε τελικά ότι θα είναι τρεις χιλιάδες διακόσιοι. Το 4%, όμως, παραμένει 4%. Τα 320.000.000 παραμένουν 320.000.000. Και τα υπόλοιπα πού θα βρεθούν; Από τον ΟΤΕ. Ποιος έχει τον ΟΤΕ; Το ελληνικό δημόσιο κατά 47%. Δηλαδή τα κέρδη αφορούν πάλι εκροή από αυτά, τα οποία θα πήγαιναν στο ταμείο του δημοσίου και τα οποία θα πάνε προς το ΙΚΑ τελικά, για να καλύψουν αυτήν την προσπάθεια της Κυβέρνησης.
      Υπήρχε, όμως, και άλλη παραγγελία προς την Κυβέρνηση. Υπάρχει η Εθνική Επιτροπή Τηλεπικοινωνιών και Ταχυδρομείων, ένα όργανο το οποίο συστήσαμε, ένα όργανο στο οποίο το 2001 δώσαμε εξουσίες σημαντικότατες, αυτονομία, για να ρυθμίζει την αγορά με αποτελέσματα καταπληκτικά. Οκτακόσια εκατομμύρια ευρώ μόνο κέρδη έκανε το δημόσιο, ο Έλληνας φορολογούμενος, από τις διαδικασίες εκχώρησης αδειών σ΄ αυτό το φάσμα και χωρίς να στάξει μία σταγόνα. Γι’ αυτό και πήρε χαμπάρι το πανελλήνιο όλη αυτήν τη διαδικασία.
      Και έρχεται σήμερα η Κυβέρνηση και λέει:«Όχι, φτάνει η ανεξαρτησία της Εθνικής Επιτροπής». Διότι με μια απόφασή της η Εθνική Επιτροπή Τηλεπικοινωνιών μπορεί να δημιουργήσει πρόβλημα στους μελλοντικούς επενδυτές του ΟΤΕ. Τι θέλουν, λοιπόν, αυτοί; Θέλουν μια Εθνική Επιτροπή Τηλεπικοινωνιών, η οποία να είναι υπάλληλος του εκάστοτε Υπουργού και ιδιαιτέρως των Υπουργών της σημερινής Κυβέρνησης. Αυτό είναι μοναδικό, είναι απαράδεκτο. Δεν ψελλίστηκε ούτε μια δικαιολογία σ’ αυτήν την Αίθουσα γι’ αυτό. Κανείς δεν τόλμησε να πει, γιατί γίνεται αυτό το πράγμα.
      Κυρίες και κύριοι συνάδελφοι, λέει και κάτι άλλο εκπληκτικό αυτή η τροπολογία. Λέει ότι, εντάξει, θα υπάρχει κόστος για το δημόσιο, αλλά οι μετοχές που έχουμε θα ανέβουν σε αξία και γι’ αυτό θα κερδίσει. Τι λέει δηλαδή η Κυβέρνηση; Λέει στο επενδυτικό κοινό «ψωνίστε μετοχές ΟΤΕ»; Είναι δυνατόν; Και δεν διαμαρτύρεσθε και εσείς, συνάδελφοι της Νέας Δημοκρατίας, γι’ αυτό το πράγμα; Σας καταθέτω, κύριοι συνάδελφοι, τους ισολογισμούς του ΟΤΕ από το 1999 μέχρι το 2004, για να βγάλετε τα συμπεράσματά σας.
      (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έρχομαι στο θέμα των τραπεζών. Εκεί υπάρχουν δύο πρόσωπα της Κυβέρνησης, υπάρχει ένας δυϊσμός. Υπάρχει η επίσημη Κυβέρνηση και υπάρχει και ο πρώην Αρχηγός με μία τροπολογία του. Και είναι πολύ χαρακτηριστικό και θα βγάλουμε συμπεράσματα, αν επιμείνει μέχρι τέλους. Διότι ο κ. Έβερτ υποθέτω ότι δεν θα επιμείνει μέχρι τέλους. Δεν θα επιμείνει, διότι έτσι θα αποδειχθεί και πόσο στημένη είναι όλη αυτή η ιστορία. 
      Και η Κυβέρνηση ζητά από τη Βουλή και λευκή επιταγή. Προς ποίους; Προς τους μελετητές. Θα γίνουν λέει μελέτες.
    Τι θα κάνει η Βουλή; Η Βουλή είναι ένα διοικητικό συμβούλιο ανωνύμου εταιρείας που πρόκειται να δώσει λευκή επιταγή σε κάποιους μελετητές, οι οποίοι θα αποφασίσουν ποια είναι τα ποσά αυτά, τα οποία θα πληρώσει τελικά ο Έλληνας φορολογούμενος;
    Θέλω στο λίγο χρόνο που έχω να αναφερθώ σε μία ιστορία, η οποία μου έκανε αλγεινή εντύπωση: 
    Ο Υπουργός Οικονομίας κ. Αλογοσκούφης έκανε μία επίθεση στο θέμα της Εμπορικής λέγοντας ότι τα χρήματα τα οποία εισέπραξε η Εμπορική Τράπεζα από την πώληση της Ιονικής -και αυτά τα χρήματα ήταν 600.000.000 ευρώ- επενδύθηκαν στο Χρηματιστήριο και χάθηκαν. Υπάρχει ψεύδος τεράστιο, υπάρχει μία συνωμοσία, η οποία καλλιεργήθηκε κατά τη διάρκεια που η Νέα Δημοκρατία ήταν Αντιπολίτευση. Και σας προκαλώ σε αυτήν την Αίθουσα να λάβετε υπόψη σας τις εξής απαντήσεις:
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα χρειαστώ τριάντα δευτερόλεπτα, κύριε Πρόεδρε.
    Σας καταθέτω το ενεργητικό και το παθητικό της Εμπορικής Τραπέζης των ετών 1998, 1999 και 2000. Τι φαίνεται από αυτό; Φαίνεται ότι οι επενδύσεις τις οποίες έκανε η Εμπορική Τράπεζα με τα χρήματα αυτά συν την αύξηση του μετοχικού κεφαλαίου που είχε, πήγαν κατά δέκα φορές σε ομόλογα του ελληνικού δημοσίου, κατά μία φορά σε μετοχές και κατά περίπου πέντε φορές στη διατραπεζική αγορά. 
    (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Τι σημαίνει αυτό; Αυτό σημαίνει ότι εδώ υπάρχει μία σκόπιμη παραπλάνηση της ελληνικής Βουλής.
    Επειδή ο κ. Αλογοσκούφης έκανε το δικαστή και έβγαλε πόρισμα ότι φταίει το ελληνικό δημόσιο, φταίει η Εμπορική, φταίνε οι Υπουργοί, φταίει το ΠΑΣΟΚ, θέλω να πω το εξής: Εδώ υπήρχε μία προσπάθεια ποινικοποίησης, η οποία έφτασε στη δικαιοσύνη. Και υπάρχει πόρισμα από τον Εισαγγελέα κ. Ασπρογέρακα, που λέει τα εξής πολύ απλά πράγματα σε ό,τι αφορά την υπόθεση της Εμπορικής: «Από την επισκόπηση των φακέλων των αγοραπωλησιών που πραγματοποιήθηκαν από τις ανωτέρω τράπεζες…» -εννοεί την Εμπορική και την Εθνική- «…δεν προκύπτει ότι δι’ αυτών συντελέστηκε τεχνητή στήριξη των τιμών του Γενικού Δείκτη του Χρηματιστηρίου Αξιών Αθηνών».
    Αυτά, κύριοι συνάδελφοι, σας τα καταθέτω. 
    (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Και σας συμβουλεύω, αυτές οι διαδικασίες, που θυμίζουν πολιτική συμμορία, να σταματήσετε να τις χρησιμοποιείτε.
    Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Φωτιάδης έχει το λόγο.
    ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κυρίες και κύριοι συνάδελφοι, για μία ακόμη φορά κατά τον πλέον πανηγυρικό τρόπο η Κυβέρνηση δείχνει το αληθινό της, το πραγματικό της πρόσωπο. Την ίδια στιγμή που αρνείται να υλοποιήσει τις προεκλογικές απατηλές της υποσχέσεις απέναντι στους αγρότες, στους συνταξιούχους, στους εργαζόμενους, έρχεται να ρυθμίσει τα προβλήματα των τραπεζών. Και δεν είναι η μοναδική φορά.
    Από την ώρα που ανέλαβε την εξουσία το μόνο που την ενδιαφέρει είναι να υλοποιήσει τις υποσχέσεις της απέναντι στους μεγαλοκεφαλαιούχους, στους μεγαλοβιομηχάνους, απέναντι στους τραπεζίτες. 
    Την ίδια ώρα, που δεν έχει χρήματα -ισχυριζόμενη άδεια ταμεία που παρέλαβε από το ΠΑΣΟΚ- να ικανοποιήσει την υπόσχεσή της για αύξηση των συντάξεων πέραν των 30 ευρώ για τους αγρότες, έρχεται και προβαίνει σε ρυθμίσεις, με μειώσεις φόρων στους μεγάλους βιομηχάνους.
    Την ίδια ώρα που αρνείται να χορηγήσει το ΕΚΑΣ -κόβει τελικά από εξήντα χιλιάδες δικαιούχους του ΕΚΑΣ το δικαίωμά τους να πάρουν επιπλέον σύνταξη- έρχεται και χορηγεί δισεκατομμύρια δραχμές σε άλλες κατηγορίες μεγαλοκεφαλαιούχων.
    Πρέπει να πούμε ξεκάθαρα ότι η απαίτηση των τραπεζιτών υλοποιείται αμέσως. Και υλοποιείται γιατί πρέπει μέχρι τις 30 του μηνός, μέχρι αύριο, να έχει λήξει αυτή η ιστορία. Και μία υπόθεση η οποία θα κοστίσει στον ελληνικό λαό 9.000.000.000 ευρώ, έρχεται με τροπολογία, με κατ’ επείγοντα τρόπο.
    Θα πρέπει να ξεκαθαρίσουμε από την πρώτη στιγμή ότι ήμασταν –και εξακολουθούμε να είμαστε- κάθετα αντίθετοι σε αυτές τις ρυθμίσεις. Δεν μπορεί ο ελληνικός λαός να πληρώσει ποσό, το οποίο αντιστοιχεί στο μισό Κοινοτικό Πλαίσιο Στήριξης. Και αν λάβει κανένας υπόψη του την εκτίμηση του Αρχηγού του Συνασπισμού ότι οι συγκεκριμένες ρυθμίσεις, τις οποίες σήμερα καλούμαστε να ψηφίσουμε εδώ στη Βουλή, θα κοστίσουν 22.000.000.000 ευρώ, το πράγμα γίνεται ακόμα χειρότερο και επιβλαβέστερο για τους Έλληνες φορολογούμενους. 
    Δύο ευρώ αύξηση στο ΕΚΑΣ, 9.000.000.000 ευρώ μόνο για την κύρια σύνταξη στους τραπεζίτες. Αυτή είναι η Κυβέρνησή σας. Αποδεικνύεται για μια ακόμη φορά ότι είστε Κυβέρνηση των τραπεζιτών, ότι είστε Κυβέρνηση των μεγαλοβιομηχάνων.
      Επιβαρύνετε το σύνολο του ελληνικού λαού με αύξηση των φόρων, ενώ προηγήθηκε η μείωση των φόρων για τις ανώνυμες εταιρείες, δηλαδή για το μεγάλο κεφάλαιο. Ενάμιση δισεκατομμύριο ευρώ χαρίσατε στους μετόχους των βιομηχανιών και κυρίως των μεγάλων, ποσό το οποίο αντιστοιχεί σε αύξηση του ΕΚΑΣ κατά 300 ευρώ μηνιαία ή σε αύξηση της σύνταξης των οκτακοσίων σαράντα χιλιάδων συνταξιούχων αγροτών κατά 150 ευρώ μηνιαία. Τα 9.000.000.000 δραχμές, αν τα μετατρέψουμε με την ίδια λογική σε αυξήσεις για τους εργαζόμενους ή για συνταξιούχους, αντιστοιχούν σε 900 ευρώ αύξησης της σύνταξης του αγρότη και όχι 12, που δώσατε ή σε 1800 ευρώ αύξηση για τους συνταξιούχους του ΕΚΑΣ.
      Ταυτόχρονα, δημιουργείται πρόβλημα στο σύνολο των τρεπαζοϋπαλλήλων. Όλοι οι τραπεζοϋπάλληλοι ζημιώνονται. Περισσότερο βέβαια ζημιώνονται οι νέοι, αυτοί που προσλήφθηκαν μετά το 1993 και λιγότερο οι παλιοί. Το σπουδαιότερο, όμως, είναι ότι ζημιώνεται το σύνολο των ασφαλισμένων και των συνταξιούχων του ΙΚΑ. Εκατομμύρια εργαζόμενοι και ασφαλισμένοι στο ΙΚΑ βλέπουν για το ταμείο τους –του οποίου η βιωσιμότητα έχει εξασφαλιστεί με τα μέτρα που είχαμε πάρει ως κυβέρνηση και σύμφωνα με το Ινστιτούτο Εργασίας, τη ΓΣΕΕ, μέχρι το 2025- αβέβαιο το μέλλον, βλέπουν ότι οι συντάξεις τους κινδυνεύουν. Ναρκοθετείται το ΙΚΑ και ναρκοθετείται απλά και μόνο για να ωφεληθούν λίγοι, αυτοί οι οποίοι τελικά στηρίζουν την Κυβέρνησή σας, αυτοί στους οποίους απευθύνεστε εσείς.
      Μίλησε ο Πρωθυπουργός για κλαμπ των προνομιούχων. Όμως οι Έλληνες το μόνο κλαμπ προνομιούχων που έχουν δει μέχρι σήμερα, είναι το κλαμπ των τραπεζιτών και των μεγαλοβιομήχανων, με το οποίο σχεδόν έχετε ταυτιστεί, είστε μέλος του κλαμπ αυτού, ως Κυβέρνηση.
      Πολλές φορές αναρωτιέμαι, κύριοι συνάδελφοι, μήπως θα ήταν προτιμότερο να παραδώσετε την εξουσία, τη διακυβέρνηση στους τραπεζίτες και στους μεγαλοβιομήχανους; Πιστεύω ότι θα είχαν κάποια αναστολή, για να ψηφίσουν τόσο ευεργετικά για τους ίδιους μέτρα, θα είχαν κάποια τσίπα. Εσείς, όμως, ξεδιάντροπα προχωράτε σε ρυθμίσεις τόσο ευνοϊκές, για μια μικρή μερίδα του ελληνικού πληθυσμού και σε βάρος του συνόλου του ελληνικού λαού.
      Ταυτόχρονα θα ήθελα να αναφερθώ σε μια πραγματικά ενδιαφέρουσα ρύθμιση, την ρύθμιση με την οποία εκχωρείτε –λέτε- τα μελλοντικά φορολογικά έσοδα του δημοσίου. Ουσιαστικά πρόκειται για ψευδεπίγραφο ορισμό, γιατί δεν πρόκειται περί εκχώρησης, αλλά σαφώς περί δανεισμού με ενέχυρο τα μελλοντικά έσοδα του δημοσίου. Θέλετε, δηλαδή, να πουλήσετε τα έσοδα από το ΦΠΑ των επόμενων ετών, για να καλύψετε όχι προβλήματα της ελληνικής κοινωνίας και του ελληνικού λαού, αλλά την αδυναμία να κυβερνήσετε. Η ανικανότητά σας να εισπράξετε έσοδα, η ανικανότητά σας να διοικήσετε τον τόπο οδήγησε και στην επιβολή νέων φόρων, αλλά ταυτόχρονα και στην αφαίμαξη του συνόλου του ελληνικού λαού.
      Πιστεύω, κύριοι συνάδελφοι, ότι αυτός ο κατήφορος πρέπει να σταματήσει. Θα πρέπει να σταματήσετε να μιλάτε για άδεια ταμεία, γιατί αποδεικνύεται ότι τα ταμεία που παραλάβατε από το ΠΑΣΟΚ ήταν άδεια για τους φτωχούς, άδεια για τους αγρότες, για τους μισθωτούς, για τους συνταξιούχους, για τους μικρομεσαίους, αλλά ήταν πολύ γεμάτα για τους βιομήχανους.
      Γιατί, όπως είπα προηγουμένως, από την πρώτη στιγμή χαρίσατε 1,5 δισεκατομμύριο ευρώ, 500 και πλέον δισεκατομμύρια δραχμές στους μεγαλοβιομήχανους με τη μείωση της φορολογίας. Χαρίζετε 9.000.000.000 ευρώ τουλάχιστον, τώρα, στους τραπεζίτες. Χαρίσατε πολλά δισεκατομμύρια ευρώ με το συγχωροχάρτι που δώσατε για το ξέπλυμα του βρώμικου χρήματος ή με το συγχωροχάρτι για τους εκδότες πλαστών και εικονικών τιμολογίων. Και ο ελληνικός λαός περιμένει στη σειρά να υλοποιήσετε τις υποσχέσεις σας απέναντί του.
      Και βέβαια δεν πρόκειται ποτέ να φθάσουν τα χρήματα, όταν -θα έλεγα- με τόση άνεση, αλλά και με τόση ταχύτητα προχωράτε στην υλοποίηση όλων των δεσμεύσεών σας απέναντι σ΄ αυτούς που αποτελούν τελικά τους μόνους ωφελημένους της δικής σας διακυβέρνησης.
      Πιστεύω ότι όχι μόνο η καταψήφιση του συγκεκριμένου νομοσχεδίου, αλλά και η δημοσιοποίηση όλων αυτών που εσείς τους τελευταίους δεκαπέντε μήνες πράξατε, αποτελεί ένα καθήκον για μας τόσο μέσα στη Βουλή όσο και στην κοινωνία. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κ. Θεοχάρης Τσιόκας έχει το λόγο.
      ΘΕΟΧΑΡΗΣ ΤΣΙΟΚΑΣ: Κύριε Πρόεδρε, κυρίες και κύριοι συνάδελφοι, συζητάμε σήμερα ένα νομοσχέδιο που θα μπορούσε να χαρακτηριστεί και τριφασικό. Βασικά βέβαια είναι και αντικοινωνικό και αντιαναπτυξιακό και μεροληπτικό. 
      Δείχνει ότι η Κυβέρνηση, ο Υπουργός Εθνικής Οικονομίας, μετά από μία περίοδο διαχείρισης και τροχονόμου στην ουσία των πολιτικών του ΠΑΣΟΚ, αποφάσισε να αποκαλύψει το πραγματικό της πρόσωπο. Αφού της ξέφυγαν όλα τα κρίσιμα οικονομικά μεγέθη –ρυθμός ανάπτυξης, έλλειμμα κλπ.- τώρα παίρνει θέση. Επιλέγει να στηρίξει μοναδικά τους επιχειρηματίες, τις αγορές και το κεφάλαιο, με θύματα αυτής της πολιτικής τους εργαζόμενους, την ανάπτυξη, την κοινωνική συνοχή, την ασφάλεια των πολιτών. Πρόκειται για ένα πρωτοφανές μοντέλο που παραπέμπει σε σκληρές περιόδους, σε περιόδους του Μεσαίωνα.
      Αλήθεια, μπορεί να υπάρξει ανάπτυξη, δυνατή οικονομία με τις τρεις «θεοποιήσεις» που η Νέα Δημοκρατία εισάγει, δηλαδή την ανεξέλεγκτη αγορά, την άνευ όρων ενδυνάμωση της κερδοφορίας των επιχειρηματιών και την ταμειακή ρύθμιση της οικονομίας; Αυτά είναι τα εργαλεία της ανάπτυξης; Μπορεί η ανεξέλεγκτη αγορά, οι εκποιήσεις και οι απορυθμίσεις, η ανασφάλεια του παραγωγικού και κοινωνικού ιστού να αποτελέσουν όχημα ανάπτυξης; 
      Η Κυβέρνηση Καραμανλή, δεκαπέντε μήνες μετά, κάνει φανερό ότι επιχειρεί πλέον να κυβερνήσει με δύο πρόσωπα, αλλά με καθαρές πλέον, ευδιάκριτες αντιπαραγωγικές, αντιλαϊκές, αντιαναπτυξιακές στοχεύσεις, ένα εικονικό πρόσωπο με το οποίο οικονομικά αποπροσανατολίζει, διχάζει το κοινωνικό σύνολο, διχάζει τον κοινωνικό και παραγωγικό ιστό με ψεύτικα διλήμματα, ένα πραγματικό πρόσωπο με το οποίο επιχειρεί να ασκήσει εξουσία, να νομοθετήσει. 
      Η Κυβέρνηση διαμορφώνει ένα νέο σύστημα εξουσίας, που φορτώνει βάρη, ανασφάλεια, αβεβαιότητα στους πολλούς, ένα σύστημα που ευνοεί σκανδαλωδώς τους λίγους. Ονομάζει μεταρρυθμίσεις και τομές ό,τι μονόπλευρα επιβαρύνει τις δυνάμεις της εργασίας, της παραγωγής και της καινοτομίας. Μιλάει για ρήξεις και εννοεί τη διάσπαση της κοινωνικής συνοχής, την ακύρωση των συλλογικών και κοινωνικών κατακτήσεων, τη διάσπαση του κοινωνικού και παραγωγικού ιστού. 
      Μπορεί η χώρα και οι πολίτες να πάνε μπροστά όταν με τις πολιτικές της Νέας Δημοκρατίας, της Κυβέρνησης Καραμανλή, κερδίζουν τα συμφέροντα και η κοινωνία χάνει; Τι επιδιώκει με τις προτάσεις για τις τράπεζες και τον ΟΤΕ; Στο όνομα της εναρμόνισης με τα διεθνή λογιστικά πρότυπα και σε αντίθεση με την παραγωγική δομή της οικονομίας, κάνει πιο μεγάλη την κερδοφορία των τραπεζών και του ΟΤΕ για να πωληθούν και να εξυπηρετηθούν άλλα συμφέροντα.
      Λειτουργεί η Νέα Δημοκρατία κατά παραγγελία; Δεν γίνεται αυτό φανερό; Φορτώνει το ΙΚΑ με 9.000.000.000 από την κυρία ασφάλιση και 4.500.000.000 από την επικουρική. Τα φορτώνει όλα στο φορολογούμενο. Οδηγεί εκατομμύρια ασφαλισμένων στο ΙΚΑ σε πλήρη ανασφάλεια. Ποιος θα πληρώσει το «μάρμαρο» του ΙΚΑ, όταν κάνει δώρο 9.000.000.000 στο τραπεζικό σύστημα και όταν φορτώνει, όπως είπε πρόσφατα ο διοικητής, που η Νέα Δημοκρατία διόρισε, με αυτό το τεράστιο ποσό; 
      Με ποια «ρετιρέ» τα βάζει η Νέα Δημοκρατία; Είναι φανερό ότι όχι μόνο δεν τα βάζει με «ρετιρέ», αλλά ενισχύει άνευ όρων τους λίγους και μετακυλίει το πρόβλημα για λύσεις στην τσέπη των εργαζομένων. Την ίδια στιγμή που ελαφρύνει με τις επιπλέον ρυθμίσεις, που ανακοίνωσε προχθές ο κ. Αλογοσκούφης τους τραπεζίτες, φορτώνει στο δημόσιο, δηλαδή στους φορολογούμενος, τρεις επιπλέον φόρους:
Ένα φόρο για την κάλυψη των ελλειμμάτων του ΙΚΑ, ένα φόρο για την κάλυψη των επικουρικών ταμείων και ένα φόρο για τη συμμετοχή στην αύξηση του μετοχικού κεφαλαίου της Εμπορικής και της Αγροτικής.
      Πού είναι οι συλλογικές διαπραγματεύσεις; Πού είναι ο κοινωνικός διάλογος; Πού είναι η δυνατότητα συμπόρευσης της κοινωνίας με ενιαίες στοχεύσεις; Στην ιστορία αυτό το εγχείρημα ονομάζεται συντηρητική  παλινόρθωση, αντιμεταρρύθμιση, διχασμός. 
      Δημιουργείτε τον τελευταίο καιρό μια πλήρη ανασφάλεια στην ελληνική κοινωνία, στους αγρότες, που βλέπουν την ΑΤΕ να βγάζει στο σφυρί καθημερινά -μεθαύριο βγάζει στη Θεσσαλονίκη- τις παρεμβατικές συνεταιριστικές οργανώσεις, προκειμένου να τις εκποιήσει σε λίγους την ίδια ώρα που οι αγρότες δεν έχουν πού να πουλήσουν την τομάτα, γιατί το εργοστάσιο αυτό θα εκποιηθεί, δεν έχουν πού να πουλήσουν αύριο το βαμβάκι και μεθαύριο την οποιαδήποτε μεταποιητική τους δραστηριότητα για να μπορέσουν να μπουν ωφέλιμα στην αγορά. Την ίδια ώρα, λοιπόν, που επιχειρείται αυτή η άνευ όρων κερδοφορία των λίγων, έχουμε κατάρρευση εσόδων στο σύστημα του κράτους, έχουμε κανόνια στην αγορά, έχουμε χρεοκοπίες των δήμων, έχουμε μια σειρά από επιπτώσεις. 
      Τώρα, λοιπόν, η Νέα Δημοκρατία αποφάσισε να βάλει χέρι στο σύστημα ασφάλισης και εργασίας. Απορυθμίζει τα πάντα, βάζει νάρκη στο ΙΚΑ, μεταφέρει στο ΙΚΑ βάρη, οδηγεί και φορτώνει όλο το ασφαλιστικό σύστημα με ελλείμματα και στο τέλος καλεί και τους εργαζόμενους να συζητήσουν, λέει, την προοπτική της ασφάλισης. Γιατί; Για να συζητήσουν περαιτέρω την απορύθμιση των εργασιακών σχέσεων; Για να οδηγηθούν σε φθηνή εργασία; Για να οδηγηθούν σε χαμηλά μεροκάματα; Για να παραδώσουν άνευ όρων τα πάντα σ΄ε ένα κοινωνικό διχασμό;
      Είναι πρωτοφανής και προφανής, λοιπόν, ο στόχος της Νέας Δημοκρατίας και των συμφερόντων, που πλέον οριστικά αποκαλύπτει και εκφράζει. Θέλει να δημιουργήσει ένα εργασιακό και κοινωνικό μοντέλο, βασισμένο στη φθηνή εργασία, στην απορύθμιση των εργασιακών σχέσεων, στη σύγκλιση προς τα κάτω. Θέλει να εκποιήσει τις δημόσιες επιχειρήσεις και τους οργανισμούς και με εισπρακτικό στόχο, αλλά και με το στόχο της παράδοσης σε συγκεκριμένα συμφέροντα. 
      Όλοι αναρωτιούνται ποιοι δίνουν εντολές στη Νέα Δημοκρατία για να προχωρήσει σ΄ αυτές τις επιλογές. Ακριβώς προς σ΄ αυτήν τη στόχευση, αλλά με διαφορετικούς όρους, κινείται και η λεγόμενη ρύθμιση που μας έφερε για τον ΟΤΕ. Πέρα από την πρόσκαιρη βελτίωση των χρηματοοικονομικών δήθεν μεγεθών της εταιρείας και την ελάφρυνση του οργανισμού από τα «βαρίδια» των εργασιακών σχέσεων, ανοίγει την πόρτα για την πραγματοποίηση ρουσφετολογικών, κομματικών προσλήψεων, αδιαφορώντας για τα ικανά στελέχη τα οποία απομακρύνει. Δεν θέλει καν να συζητήσει για το περιεχόμενο ενός αναπτυξιακού σχεδιασμού, που θα οδηγήσει τις κερδοφόρες αυτές επιχειρήσεις, όπως είναι ο ΟΤΕ, σ΄ ένα ασφαλές και κοινωνικά δίκαιο περιβάλλον. Γι’ αυτό προσφεύγει στο εικονικό της πρόγραμμα. 
      Αυτές οι εξελίξεις δεν μας οδηγούν σύντομα στο να ανοίξει ο διάλογος για περαιτέρω αύξηση του χρόνου εργασίας, για αύξηση των ασφαλιστικών εισφορών των εργαζομένων, για απορύθμιση της αγοράς; Δεν θίγει τα εργασιακά δικαιώματα, δεν καταργεί τις συλλογικές διαπραγματεύσεις;
      Γιατί άραγε η Νέα Δημοκρατία δεν επέλεξε για τον ΟΤΕ το δρόμο που οφείλει να ακολουθήσει για κάθε επιχείρηση του ιδιωτικού τομέα; Δηλαδή να καλούσε όλους τους μετόχους να πληρώσουν το κόστος του προγράμματος πρόωρης συνταξιοδότησης, ανάλογα με το μερίδιο που κατέχει ο καθένας.
      Η Κυβέρνηση με κάθε πρωτοβουλία της κάνει φανερό ότι είναι δέσμια των συμφερόντων που εκφράζει. Δεν υπάρχει μεταρρυθμιστικό σχέδιο, που να στοχεύει στη διαμόρφωση καλύτερων και φθηνότερων υπηρεσιών για όλους τους πολίτες και γι΄ αυτό δεν λέει τίποτα, δεν κάνει τίποτα. Δεν δεσμεύεται για τη δημιουργία ανάπτυξης και νέων θέσεων εργασίας. Ένα είναι βέβαιο: Δημιουργεί εργασιακή ανασφάλεια και κοινωνικό διχασμό. Θέτει σε κίνδυνο τα ασφαλιστικά δικαιώματα. Προαναγγέλλει νέες φορολογικές επιδρομές. Δεν διασφαλίζει καμία επένδυση. Υλοποιεί άκριτα τις παραγγελίες των επίδοξων αγοραστών. 
      Γι’ αυτό, λοιπόν, εμείς πιστεύουμε ότι η Νέα Δημοκρατία δεν μπορεί να συμβάλει στην ανάπτυξη της χώρας, δεν μπορεί να συμβάλει στην προοπτική της χώρας. Γι’ αυτό το καλύτερο από όλα που έχει να κάνει, είναι να αποσύρει το νομοσχέδιο και να στηρίξει πλέον τις όποιες επιλογές της στον κοινωνικό διάλογο και στη δυνατότητα ανάπτυξης της ελληνικής οικονομίας.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Νασιώκας έχει το λόγο.
    ΕΚΤΟΡΑΣ ΝΑΣΙΩΚΑΣ: Κυρίες και κύριοι συνάδελφοι, πριν δεκαέξι μήνες, πριν δύο χρόνια, ο ελληνικός λαός –όπως καταγράφουν οι σφυγμομετρήσεις- ήταν ο πιο αισιόδοξος λαός της Ευρώπης και έφθασε στο ζενίθ αυτή η αισιοδοξία ένα χρόνο πριν, στους Ολυμπιακούς Αγώνες. Σήμερα καταγράφεται σαν ο πιο απαισιόδοξος λαός. Πριν δεκαέξι μήνες ο ελληνικός λαός διεκδικούσε, αγωνιζόταν για βελτίωση των συνθηκών διαβίωσης, για αύξηση των μισθών, των συντάξεων, των εργασιακών συνθηκών, των υπηρεσιών του κοινωνικού κράτους. Τώρα αγωνίζεται να περισώσει ό,τι είναι δυνατόν από τις κοινωνικές του κατακτήσεις. Πριν δεκαέξι μήνες η χώρα πήγαινε μπροστά, τώρα η χώρα πάει πίσω. Αυτό είναι το πολιτικό θέμα της χώρας και των Ελλήνων πολιτών και ιδίως των χαμηλοτέρων οικονομικά στρωμάτων, που δυσκολεύονται πάρα πολύ σήμερα, όπως λέει ο λαός, να τα βγάλουν πέρα. Στο ερώτημα προς όλους: «Πώς πάνε οι δουλειές σας;», η απάντηση είναι στερεότυπη: «Από το κακό στο χειρότερο». 
    Ακούσαμε προχθές το βράδυ τον Υπουργό της εθνικής οικονομίας, τον κ. Αλογοσκούφη. Μίλησε σαν να ήταν ο τρίτος, ο ουδέτερος, ο ανεύθυνος. Μίλησε σαν να μην είχε συμμετοχή αυτούς τους δεκαέξι μήνες, σαν να παρέλαβε χθες. Ασκεί, όμως, δεκαέξι μήνες την κυβερνητική καταστρεπτική οικονομική πολιτική για τη χώρα. Έχει στις πλάτες του το ολίσθημα της λεγόμενης απογραφής, με ό,τι αυτό συνεπάγεται. Έχει την αποκλειστική ευθύνη της επιτήρησης, με ό,τι σημαίνει αυτό. Είναι δική του η ευθύνη για τον εκτροχιασμό του προϋπολογισμού του 2004. Αυτός ευθύνεται, γιατί ακυρώθηκε ο προϋπολογισμός του 2005 πριν ακόμα ξεκινήσει. Ο ίδιος ευθύνεται, η Κυβέρνηση ευθύνεται για την ύφεση, στην οικονομία για την έκρηξη της ακρίβειας, για την ανεργία.
    Δεν παραγνωρίζουμε -γιατί πρέπει να είμαστε ειλικρινείς προς τους πολίτες- ότι ζούμε σ΄ ένα δύσκολο οικονομικά περιβάλλον και στην παγκόσμια οικονομία και στην ευρωπαϊκή οικονομία. Αυτό το περιβάλλον επιδεινώθηκε επιπλέον με τις τελευταίες ευρωπαϊκές εξελίξεις και δημιούργησε μία αβεβαιότητα. Κυρίως, όμως, σ΄ αυτό το περιβάλλον η ευθύνη είναι της Κυβέρνησης, που κάνει το τελείως αντίθετο από αυτό που πρέπει, που οδηγεί το καράβι της οικονομίας σε λάθος κατεύθυνση, που είναι ώρα να αλλάξει γραμμή πλεύσης, να σταματήσει τις κινήσεις τύπου «Βασικού Μετόχου» για την αξιοπιστία της λεγόμενης απογραφής, των περιοριστικών φορολογικών μέτρων και να κατευθύνει μέσα από τον κοινωνικό διάλογο την οικονομία προς την ανάπτυξη. 
    Δεν ακούμε αυτές τις μέρες πάρα πολλά πράγματα για μεταρρύθμιση. Αυτά που ψηφίζουμε, δεν υποστηρίζει και η Νέα Δημοκρατία ότι είναι μεταρρύθμιση; Φαίνεται ότι αυτή η λεοντή του μεταρρυθμιστού, με την οποία περιεβλήθη ο κύριος Πρωθυπουργός και η Κυβέρνηση, δεν τους βγαίνει, γιατί –αλήθεια- θα έχανε και την έννοιά της η λέξη «μεταρρύθμιση», όταν λέμε ότι αυτό που γίνεται τώρα στον ΟΤΕ και στις τράπεζες, είναι μεταρρύθμιση. Όχι μόνο δεν είναι μεταρρύθμιση, αλλά είναι αναγκαστικά μέτρα εισπρακτικού χαρακτήρα, που στόχο έχουν να κλείσουν πρόσκαιρα, αλλά εις βάρος του λαού, εις βάρος του ασφαλιστικού συστήματος και εις βάρος του μέλλοντος των παιδιών μας τις τρύπες, που εν πολλοίς η ίδια η Κυβέρνηση δημιούργησε. Παράλληλα, είναι ένα πρόγραμμα ξεπουλήματος περιουσίας, της πιο ακριβής, της πιο σημαντικής περιουσίας του δημοσίου προς τους ιδιώτες.
    Αυτά τα μέτρα έχουν απέναντί τους ένα στόχο, αυτό που λέει και ο λαός, ο εχθρός λαός. Είναι επίθεση, λοιπόν, στις κατακτήσεις και στα δικαιώματα του λαού. Αλλά και ο δρόμος και ο τρόπος που επέλεξε η Κυβέρνηση της Νέας Δημοκρατίας είναι εναντίον του λαού και έχει δύο τεχνικές παρεμβάσεις. Η μία είναι: «διαίρει και βασίλευε», δηλαδή να ξεχωρίσουμε τους εργαζόμενους, χωρίς βεβαίως κοινωνικό διάλογο και  συναίνεση και αυτό το εφαρμόζει στον ΟΤΕ. Δεύτερη είναι η «σαλαμοποίηση». Ενώ λέει ότι θα ανοίξει το ασφαλιστικό γενικώς, προσπαθεί να το επιβαρύνει και να το επιδεινώσει, με τον τρόπο που προσπαθεί να κλείσει το θέμα του ασφαλιστικού των τραπεζών, χαρίζοντας σημαντικά βάρη στις τράπεζες και στους τραπεζίτες και φορτώνοντας το γενικότερο ασφαλιστικό σύστημα -και ιδιαίτερα το ΙΚΑ- σημαντικά. 
	Στον ΟΤΕ, έχουμε ένα γαλαντόμο πρόγραμμα προς τους εργαζόμενους. Γιατί; Γιατί στόχο έχει –και το πέτυχε- να υφαρπάξει την υπογραφή των εργαζομένων για την αλλαγή του καθεστώτος εργασίας των νεοπροσλαμβανομένων στον ΟΤΕ. Και μία κουβέντα για τους εργαζόμενους στον ΟΤΕ, οι οποίοι καλώς διεκδικούσαν και πέτυχαν ένα πολύ σημαντικό πρόγραμμα γι’ αυτούς. Είναι θεμιτό και να σταματήσει η παραφιλολογία περί ρετιρέ και περί υψηλοαμειβομένων. Όμως, δεν είχαν δικαίωμα, δεν μπορούσαν να υπογράψουν και υπέγραψαν, ως μη όφειλαν, την αλλαγή του εργασιακού καθεστώτος των νεοεισερχομένων συναδέλφων τους και δεν άκουσα απ’ αυτούς ότι αποσύρουν αυτήν την υπογραφή, αυτήν τη στήριξη στο συγκεκριμένο τμήμα της συμφωνίας. Και γι’ αυτό κρίνονται οι ίδιοι και γι’ αυτό πολλές φορές βάζουν και τον εαυτό τους ξεχωριστά από τους άλλους εργαζομένους. 
	Έρχομαι στο γενικότερο ασφαλιστικό και βεβαίως των τραπεζών. Κατ’ αρχάς, ο ν. 3029 είναι ένας νόμος, που ποτέ δεν είπαμε ότι λύνει το ασφαλιστικό στο διηνεκές. Έχει ένα χρονικό ορίζοντα πάνω από είκοσι χρόνια υπό όρους και ο σημαντικότερος όρος είναι η πορεία της εθνικής οικονομίας. Βέβαια, η εξέλιξη, λόγω της κυβερνητικής ευθύνης στον τομέα της εθνικής οικονομίας το τελευταίο διάστημα, επιδεινώνει και το ασφαλιστικό και υπάρχουν δυσκολίες. Δεν τίθεται θέμα ότι υπάρχουν δυσκολίες. 
	Κυρίες και κύριοι συνάδελφοι της Νέας Δημοκρατίας, γιατί τρομοκρατείτε το λαό, γιατί του δημιουργείτε ανασφάλεια; Γιατί δεν συζητάτε με το λαό στο σύνολό του; Γιατί δεν πάτε στη συναίνεση; Γιατί δεν εφαρμόζετε το ν. 3029 και να δούμε στο βάθος του χρόνου πώς θα αντιμετωπιστεί; 
	Είναι ο 3029 καλός νόμος; Κοιτάξτε, είναι ένας νόμος που κατέληξε σε ευρεία συναίνεση των πολιτών. Είναι ένας νόμος που έδωσε διέξοδο και που διέσωσε το ΙΚΑ. Είναι ένας νόμος, που άνοιξε δρόμους προς κάθε κατεύθυνση. Είναι ένας νόμος, που για την εφαρμογή του θέλει ακόμα πολύ δρόμο και μεγάλη συστράτευση, πολλών. 
	Εσείς είστε απέναντι σ’ αυτόν το νόμο, παρ΄όλο που λέτε ότι τον στηρίζετε. Παίρνετε τις διακηρυκτικές αρχές αυτού του νόμου, ενώ στην πράξη τον καταστρατηγείτε απολύτως. Τον καταστρατηγείτε απολύτως για τις τράπεζες και προσπαθείτε να τον κατασυκοφαντήσετε. Είναι κι αυτό μία τακτική, αλλά είναι μία λαθεμένη τακτική, είναι μία πολιτική που έχει «κοντά πόδια», είναι μία πολιτική που σπέρνει ανέμους και θερίζει θύελλες.
	Έχετε τη δυνατότητα να αποσύρετε το νόμο. Έχετε τη δυνατότητα να συζητήσετε με όλους. Είναι τεράστιο το θέμα του ασφαλιστικού γενικότερα. Η παρέμβασή σας εναντίον των κατακτήσεων του λαού, η παρέμβασή σας εναντίον του ίδιου του κοινωνικού, του ασφαλιστικού συστήματος θα φέρει θύελλες, τις οποίες θα εισπράξετε σύντομα, δυστυχώς όμως θα τις εισπράξει και ο εργαζόμενος ελληνικός λαός, θα τις εισπράξουν οι συνταξιούχοι, θα τις εισπράξουν οι χαμηλοεισοδηματίες και τότε βεβαίως θα σας καταγγείλουν, θα μετανιώσουν, αλλά θα είναι αργά και γι’ αυτούς.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. συνάδελφο.
	Ο κ. Στρατάκης έχει το λόγο.
	ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση ασφαλώς δεν ξύπνησε την προπερασμένη εβδομάδα έτοιμη να κυβερνήσει, σύμφωνα με τα όσα υποσχέθηκε και για τα οποία δεσμεύτηκε στον ελληνικό λαό. Αν ήθελε, θα το έκανε από την πρώτη στιγμή. Αντίθετα, άρχισε μετά από μία περίοδο αναμονής -σεμνότητας και ταπεινότητας την ονομάζατε- να εφαρμόζει το γνωστό και σταθερό πρόγραμμα της Δεξιάς, καταφεύγοντας ακόμη και στην όξυνση και στη ρήξη. Το απέδειξε χθες ο κύριος Πρωθυπουργός, ο οποίος με πλαστά στοιχεία, γραμμένα μάλιστα με το ίδιο χέρι, προσπάθησε να δημιουργήσει εντυπώσεις.
	ΑΝΤΩΝΙΟΣ ΦΟΥΣΑΣ: Πλαστά; Το λέτε αυτό;
	ΕΜΜΑΝΟΥΗΛ ΣΤΡΑΤΑΚΗΣ: Βεβαίως, πλαστά. Θα μπορούσα, κύριε συνάδελφε, να αναφερθώ και σε προσωπικά παραδείγματα από την περίοδο 1989-1993, όμως δεν το κάνω. Με πλαστά στοιχεία, από το ίδιο χέρι γραμμένα, διωκόμουν. Όμως, δεν το κάνω γιατί αφ΄ενός δεν θέλω να αναφέρομαι προσωπικά, αλλά και αφ΄ετέρου δεν έχω χρόνο.
	ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, αναφερθείτε στο νομοσχέδιο, σας παρακαλώ. Το θέμα που αναφέρετε, δεν έχει καμία σχέση με το νομοσχέδιο.
	ΕΜΜΑΝΟΥΗΛ ΣΤΡΑΤΑΚΗΣ: Βεβαίως, κύριε Πρόεδρε, αλλά προκαλούμαι και δε με προστατεύετε.
	ΠΡΟΕΔΡΕΥΩΝ (Ιωάννης Τραγάκης): Αναφερθείτε στο νομοσχέδιο, παρακαλώ. Δεν προκληθήκατε, εσείς αναφερθήκατε πρώτος.
	ΕΜΜΑΝΟΥΗΛ ΣΤΡΑΤΑΚΗΣ: Ασφαλώς και προκλήθηκα. Δεν το κάνω, όμως, γιατί δεν έχω χρόνο. Θα συνεχίσω επί του νομοσχεδίου, να είστε σίγουρος. 
	ΠΡΟΕΔΡΕΥΩΝ (Ιωάννης Τραγάκης): Συνεχίστε, παρακαλώ.
	ΕΜΜΑΝΟΥΗΛ ΣΤΡΑΤΑΚΗΣ: Γιατί, όμως, έγινε αυτό το ξαφνικό ξύπνημα της νέας διακυβέρνησης; Έγινε για τον εξής απλό λόγο: Γιατί για διάφορους λόγους που βασίζονται στο επικοινωνιακό timing –έτσι λέγεται- όπως εκτίμησαν οι εταιρείες δημοσκόπησης, η Κυβέρνηση πήρε εντολές, τις οποίες όμως έπρεπε να υλοποιήσει άμεσα.
     Δεν εξηγείται διαφορετικά η σπουδή για τις τροπολογίες, που αφορούν τον ΟΤΕ και τις τράπεζες, σ΄ ένα νομοσχέδιο άσχετο με τα ασφαλιστικά. Και ήρθαν αυτές οι τροπολογίες, μόνο και μόνο για να είναι όλα έτοιμα, προκειμένου να αρχίσει η ληστρική επιδρομή μέσα στο καλοκαίρι, να χαριστούν αυτά που οι τραπεζίτες χρωστούσαν τα προηγούμενα χρόνια και μοιράστηκαν ως κέρδη.
     Αν και το σχέδιο νόμου για τα θέματα της Κεφαλαιαγοράς θα μπορούσε να είναι μια πρώτης τάξεως ευκαιρία για να διαμορφωθεί η σωστή αντίληψη και το αναγκαίο θεσμικό πλαίσιο γι’ αυτόν τον τομέα, που υστερεί στη χώρα μας και για να μην είναι δυνατόν να επαναληφθούν φαινόμενα του παρελθόντος, εν τούτοις οι προτεραιότητες, που υπερίσχυσαν, ήταν άλλες, με αποτέλεσμα να εστιαστεί το ενδιαφέρον σ΄ αυτά που πλήττουν τους εργαζόμενους και που προετοιμάζουν το ξεπούλημα των επιχειρήσεων του ευρύτερου δημόσιου τομέα.
     Γι΄ αυτό που ανέφερε ένας αγορητής της Νέας Δημοκρατίας ότι το ΠΑΣΟΚ δεν θα μιλήσει γι’ αυτά τα περί Κεφαλαιαγοράς, γιατί δήθεν έψαχνε αφορμή, η απάντηση είναι απλή. Το ΠΑΣΟΚ ζήτησε κατ’ αρχήν την απόσυρση των τροπολογιών και ασφαλώς δεν κατέθεσε αυτό τις τροπολογίες. 
     Για το σχέδιο νόμου που αφορά την Κεφαλαιαγορά, θα πω δύο κουβέντες, γιατί μόνο γι’ αυτό υπάρχει και έκθεση της Επιστημονικής Επιτροπής της Βουλής, αν και στη συνέχεια οι τροπολογίες εντάχθηκαν στο σχέδιο νόμου. Η Επιστημονική Επιτροπή αναφέρει ρητά ότι οι περισσότερες ουσιαστικές ρυθμίσεις των ανωτέρω παλαιοτέρων οδηγιών, είχαν ήδη ενσωματωθεί στην ελληνική έννομη τάξη και συγκεκριμένα μέσω του προεδρικού διατάγματος 350/85, το οποίο ήδη καταργείται. Οι ρυθμίσεις των κεφαλαίων Α΄ και Β΄ του νομοσχεδίου επαναφέρουν σε σημαντικό βαθμό τις ίδιες ουσιαστικές ρυθμίσεις, εναρμονίζοντάς τες προς τη διατύπωση της κωδικοποιητικής οδηγίας 20134 της Ευρωπαϊκής Κοινότητας. Αυτά λέει επί λέξει η έκθεση της Επιστημονικής Επιτροπής της Βουλής.
     Κύριοι συνάδελφοι, υπάρχει και μία προσθήκη, που είναι και ουσιαστική αλλαγή. Είναι αυτή του άρθρου 44 παράγραφος 2α’, με την οποία τα πάσης φύσεως εισοδήματα των επενδυτικών κεφαλαίων αναδυόμενων αγορών εξαιρούνται από κάθε φόρο και παρακράτηση φόρου, ανεξαρτήτως είδους ή πηγής. 
     Γίνεται αντιληπτό, από αυτό και μόνο, με ποιο τρόπο ικανοποιούνται οι δεσμεύσεις σας προς τους λίγους και όχι προς τους πολλούς, όπως προεκλογικά είχατε δεσμευθεί. Τα υπόλοιπα αποτελούν προσαρμογή σε νεότερες οδηγίες της Ευρωπαϊκής Ένωσης, που αφορούν το σχέδιο νόμου για την Κεφαλαιαγορά, αλλά εμπεριέχουν ακριβώς την ίδια αντίληψη και υπηρετούν τον ίδιο στόχο. Και αυτό πρέπει να γίνει γνωστό στον ελληνικό λαό.
     Έρχομαι τώρα στις μετονομαζόμενες μεταρρυθμίσεις ή μάλλον απορυθμίσεις. Η επίκληση από τον Κοινοβουλευτικό Εκπρόσωπο της Νέας Δημοκρατίας των διεθνών λογιστικών προτύπων για την περίπτωση των τραπεζών, αλλά και η επίκληση της συμφωνίας των εργαζομένων για τη νέα εθελουσία έξοδο στον ΟΤΕ, αποδεικνύει ότι η Κυβέρνηση προσπαθεί μέσα από εκβιασμούς και κινδυνολογίες να πετύχει τον τελικό της στόχο, που είναι η απορύθμιση των εργασιακών σχέσεων στο βωμό των δήθεν μεταρρυθμίσεων και το ξεπούλημα των εργαζομένων και των οργανισμών, που έχουν κάποια αξία ή πρόκειται να αποκτήσουν αξία στη νέα οικονομική πραγματικότητα. 
     Η προσπάθεια του κ. Πολύδωρα -και μάλιστα έτσι, με τρόπο δακρύβρεχτο, να κινδυνολογήσει για τη δυσμενή οικονομική κατάσταση της χώρας με αφορμή τις τιμές στο πετρέλαιο- δεν έπεισε. Γιατί δεν μιλά για την αύξηση των εσόδων του κράτους, που έπρεπε να υπάρχει και για τις πραγματικές αδυναμίες της νέας διακυβέρνησης, ενώ ταυτόχρονα αποκρύπτει τις επιπτώσεις από την ακρίβεια στις τσέπες των καταναλωτών, όπως αποκρύπτει και την αμυντική θωράκιση της οικονομίας μας, εξαιτίας της ένταξης της χώρας μας στην ΟΝΕ, την οποία βέβαια πέτυχε το ΠΑΣΟΚ και με κάθε τρόπο προσπαθεί δυστυχώς να ακυρώσει η Νέα Δημοκρατία. 
     Η νέα εθελουσία έξοδος στον ΟΤΕ είναι μία πύρρειος νίκη της Κυβέρνησης, που επιδιώχθηκε μόνο και μόνο για να τον ξεπουλήσει στη συνέχεια, όσο γίνεται πιο γρήγορα ασφαλώς, στα συμφέροντα που ήδη έχουν αρχίσει να εισπράττουν μέσα από τις νέες συμφωνίες με τις θυγατρικές του ΟΤΕ, όπως είναι η «HELLAS SAT». 
     Ο κ. Βουρλούμης είπε στην επιτροπή ότι δεν υλοποίησε τη στοχευμένη εθελουσία έξοδο, αν και αυτή ήταν αναγκαία, όχι γιατί φοβήθηκε να μην κατηγορηθεί για κομματισμό, αλλά για να ξαναπροσλάβει –και αυτό είναι το σημαντικό- περίπου χίλιους τεχνικούς από αυτούς που θα διώξει. Και βέβαια θα προσλάβει και άλλους δύο χιλιάδες από έξω, ενώ συνολικά θα συνταξιοδοτηθούν περίπου τεσσερισήμισι χιλιάδες εργαζόμενοι. Και αυτό το κάνει για δύο κυρίως λόγους, για να αλλάξει τους συσχετισμούς και για να υπηρετήσει τον κομματισμό που επιβάλλεται από την πλευρά της Νέας Δημοκρατίας.
     Οι εργαζόμενοι δέχθηκαν τη συμφωνία, γιατί είναι προς το συμφέρον τους. Δεν μπορεί, όμως, μια λεόντειος συμφωνία σε βάρος του ΟΤΕ να αποτελέσει πρότυπο, όταν μάλιστα το κόστος, όπως είναι γνωστό και έχει αποδειχθεί περίτρανα πέφτει στις πλάτες των πολιτών, αφού το κράτος και πληρώνει και ξεπουλά.
     Για τις τράπεζες είναι γνωστό ότι τα χρήματα των εργαζομένων, που είχαν κατατεθεί στο διαμεσολαβητικό φορέα ή «φορείο» όπως τον αποκαλούν οι εργαζόμενοι, τα μοίρασαν οι τραπεζίτες μεταξύ τους και τώρα θέλουν, με αφορμή τα διεθνή λογιστικά πρότυπα, να τα πληρώσει ξανά το κράτος, αδιαφορώντας για την χρεοκοπία του ΙΚΑ, γιατί ενώ επικαλούνται και δήθεν στηρίζουν το ν. 3069, τον γνωστό ως «νόμο Ρέππα», δεν τον εφαρμόζουν, αλλά με συνοπτικές διαδικασίες προσπαθούν να είναι αρεστοί στους εντολείς τους, που είναι οι τραπεζίτες και τα συμφέροντα που αυτοί εκφράζουν. 
     Όσο για το νέο ταμείο, το ΕΤΑΤ, αποτελεί θνησιγενές μόρφωμα και πολύ γρήγορα εξ αυτού του λόγου θα μειωθούν και οι συντάξεις των ήδη συνταξιούχων, αλλά και των ασφαλισμένων μέχρι  το 1992.  
     Στην ίδια λογική, κυρίες και κύριοι συνάδελφοι, είναι και η τροπολογία για την ΕΕΤΤ, όπου όμως -όπως διαφαίνεται- θα έχουμε προβλήματα από την Ευρωπαϊκή Ένωση, γιατί ενώ θα έπρεπε να γίνει ακόμη πιο ανεξάρτητη, για να διασφαλιστεί ο υγιής ανταγωνισμός, όπως προβλέπεται από τις οδηγίες, εν τούτοις έρχεται το ίδιο το κράτος να ρυθμίσει όλες τις σχέσεις που δημιουργούνται άρα να διασφαλίσει την εξάρτηση και τη μονομέρεια. Θα ήταν ίσως πιο χρήσιμο αφού καταργείται η ανεξαρτησία της ΕΕΤΤ, κάποιες από τις αρμοδιότητες να πάνε στο ΕΣΡ και κάποιες άλλες στην Επιτροπή Ανταγωνισμού, τις δε εκτελεστικές εξουσίες να τις πάρει το Υπουργείο Μεταφορών, όπως τις είχε και παλαιότερα. 
     Η Κυβέρνηση προσπαθεί να διαμορφώσει θετικό κλίμα να προχωρήσει δήθεν σε συναινετικές μεταρρυθμίσεις, επικαλούμενη αφ’ ενός τη συμφωνία για την εθελουσία έξοδο στον ΟΤΕ, αξιοποιώντας όμως μια λεόντειο συμφωνία, όπως είπα πριν, σε βάρος του δημοσίου και αφ’ ετέρου κάνει τομές εφαρμόζοντας δήθεν τους νόμους του ΠΑΣΟΚ, φέρνοντας ταυτόχρονα τροπολογίες που ζημιώνουν τους εργαζόμενους και το κράτος προς όφελος των ολίγων. 
     Θα ήταν προτιμότερο και περισσότερο ειλικρινές από μέρους σας κύριοι της Κυβέρνησης, να φέρνατε ένα νόμο, διότι όπως είπε εδώ στην Αθήνα κάποτε ο κ. Γκορμπατσώφ, θιασώτης της περεστρόικα, δηλαδή της μεταρρύθμισης η Ελλάδα χρειάζεται ένα νόμο μόνο μ΄ ένα άρθρο, που θα λέει ότι πρέπει να εφαρμοστούν οι ισχύοντες νόμοι. 
     Κάθε αλλαγή από την πλευρά σας και για όσο καιρό μείνετε ακόμη, θα είναι σε βάρος των πολιτών και της ομαλής εξέλιξης της χώρας και η δήθεν μεταρρύθμιση, στην πράξη θα είναι απορύθμιση και οπισθοδρόμηση. 
     Ευχαριστώ. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Φούσας έχει το λόγο.
     ΑΝΤΩΝΙΟΣ ΦΟΥΣΑΣ: Αν κατάλαβα, κύριε Πρόεδρε, ο τελευταίος ομιλητής, ο κ. Στρατάκης, εισηγήθηκε στην Κυβέρνηση να μη φέρει κανένα νόμο, να σταματήσει τη νομοθετική της πρωτοβουλία και να φέρει μόνο ένα νόμο, που να ορίζει να εφαρμόσουμε όλους τους νόμους του ΠΑΣΟΚ!. Για φανταστείτε! Αυτό μας είπε ο κ. Στρατάκης. 
     Το θέμα όμως, κύριοι συνάδελφοι, δεν είναι εκεί. Η Κυβέρνηση έχει πλούσιο, ουσιαστικό και θετικό νομοθετικό έργο και ασφαλώς εφαρμόζει το πρόγραμμά της, το οποίο εγκρίθηκε από τον ελληνικό λαό και έχει υποχρέωση να το κάνει αυτό. Το ζήτημα, όμως, κύριοι συνάδελφοι του ΠΑΣΟΚ, είναι ότι οι δικές σας υπερβολές, και σ΄ αυτό το νομοσχέδιο και σε άλλα, δεν έχουν προηγούμενο, όπως δεν έχουν προηγούμενο και οι αναλήθειές σας και τα παντελώς αβάσιμα επιχειρήματα. 
     Μάλιστα, δεν είχα τη χαρά και την ευκαιρία να ακούσω όλους τους ομιλητές σήμερα, διότι συμμετέχω και σε άλλη επιτροπή, στην Επιτροπή Δημόσιας Διοίκησης. Όμως απ’ όσα άκουσα κατά την προχθεσινή συζήτηση και από τους δυο προηγούμενους ομιλητές, πράγματι οι υπερβολές σας δεν έχουν προηγούμενο. Τόλμησε ο κ. Στρατάκης να πει ότι τάχα έφερε πλαστά στοιχεία ο κύριος Πρωθυπουργός. Ορθώς ο κύριος Πρόεδρος είπε ότι είναι εκτός του περιεχομένου του νομοσχεδίου αυτή η παρατήρηση. Οφείλω, όμως, να επισημάνω ότι όσον αφορά το θέμα ή δεν γνωρίζει ο κ. Στρατάκης τι θα πει πλαστό έγγραφο -και φαίνεται ότι δεν το γνωρίζετε αυτό, κύριε συνάδελφε, συμβουλευθείτε τον κ. Βενιζέλο, που είναι δίπλα σας και είναι διακεκριμένος νομικός- ή τουλάχιστον δεν μπορείτε να χρησιμοποιείτε τέτοιες εκφράσεις για τον Πρωθυπουργό της χώρας. 
     ΕΜΜΑΝΟΥΗΛ ΣΤΡΑΤΑΚΗΣ: Τα γνωρίζω εξ ιδίας πείρας. 
     ΑΝΤΩΝΙΟΣ ΦΟΥΣΑΣ: Τα χρησιμοποιήσατε ποτέ εσείς αυτά; 
     ΕΜΜΑΝΟΥΗΛ ΣΤΡΑΤΑΚΗΣ: Τα υπέστην ο  ίδιος. 
     ΑΝΤΩΝΙΟΣ ΦΟΥΣΑΣ: Φαίνεται ότι χρησιμοποιήσατε πλαστά, γι΄ αυτό λέτε ότι τα γνωρίζετε εξ ιδίας πείρας. 
     Πάντως, ο Πρωθυπουργός δεν χρησιμοποίησε πλαστά και ούτε διανοήθηκε ποτέ να χρησιμοποιήσει πλαστά έγγραφα. Αλλού είναι το πρόβλημα. Το πρόβλημα είναι ότι σας πονάει αυτό το ζήτημα και θα το δούμε στην πορεία. 
     Το δεύτερο πράγμα που μου έκανε εντύπωση: Τι εννοείτε ότι με εντολές ενήργησε η Κυβέρνηση; Πώς το λέτε αυτό; Δεν βλέπετε πως η Κυβέρνηση εφαρμόζει απολύτως το πρόγραμμά της, σύμφωνα με όλα όσα προεκλογικώς έχει εξαγγείλει; Γιατί χρησιμοποιείτε τέτοιες εκφράσεις, που πράγματι μειώνουν τον πολιτικό κόσμο, αλλά και το κύρος της Κυβέρνησης, παντελώς αδίκως; Ευτυχώς που κανένας δεν σας πιστεύει, πλέον. Και δεν σας πιστεύει γιατί γνωρίζει τα έργα σας τόσα χρόνια και γνωρίζει πώς ασκείτε και τώρα την αντιπολίτευσή σας. Δεν σας πιστεύει κανένας και δεν θα σας πίστευε ποτέ, όταν χρησιμοποιείτε τόσο αναληθή και παντελώς αβάσιμα στοιχεία. 
     Επίσης, είπατε ότι ετοιμάζεται το ξεπούλημα. Πού το βρήκατε αυτό; Γιατί και πάλι χρησιμοποιείτε τέτοιες απαράδεκτες φράσεις σ’ αυτόν το χώρο; Καταλάβετέ το. Δεν σας πιστεύει ο ελληνικός λαός, όταν κάνετε τέτοιες υπερβολές και όταν έχετε τόσα αβάσιμα και απαράδεκτα στοιχεία. 
     Τρία είναι τα θέματα, τα οποία απασχολούν το νομοσχέδιο αυτό. Το πρώτο θέμα είναι αυτό που έχει σχέση με την Κεφαλαιαγορά και με το Χρηματιστήριο. Το γεγονός ότι στο ίδιο νομοσχέδιο ενσωματώθηκαν και δυο άλλα ιδιαίτερα σοβαρά θέματα, δηλαδή αυτό που έχει σχέση με τον ΟΤΕ και την εθελουσία έξοδο, αλλά επίσης και το ασφαλιστικό των δυο τραπεζών, όπως είναι φυσικό και όπως και εσείς το επιχειρήσατε, επισκίασε το πολύ μεγάλο ζήτημα που λέγεται «Κεφαλαιαγορά και Χρηματιστήριο». 
     Και επιμένω ότι αποτελεί ιδιαίτερα μεγάλο ζήτημα το Χρηματιστήριο, διότι είναι γνωστό ότι αν η Κυβέρνηση αυτή, όπως είχε υποσχεθεί, δεν κάνει αυτές τις απολύτως απαραίτητες παρεμβάσεις, υπάρχει κίνδυνος να έχουμε παρόμοια προβλήματα σαν εκείνα που είχαμε το 1989-1990, παρά το γεγονός ότι η δική μας η Κυβέρνηση, το δικό μας κόμμα, τα δικά μας στελέχη, δεν θα διανοηθούν ποτέ να κάνουν τέτοια πολιτική, σαν εκείνη που κάνατε εσείς για το Χρηματιστήριο το 1989-1990 μόνο και μόνο για να κερδίσετε τις εκλογές. Ο εισηγητής μας επί του θέματος αυτού, ο κ. Αγοραστός, ασφαλώς ανέπτυξε τις θέσεις μας, όπως επίσης και ο Υπουργός, όπως και ο Κοινοβουλευτικός Εκπρόσωπος και άλλοι αγορητές. 
     Θέλω, όμως, να επιμείνω στο θέμα αυτό του Χρηματιστηρίου και της Κεφαλαιαγοράς. Και θέλω να επιμείνω ιδιαίτερα και να τονίσω ότι πράγματι είναι ανάγκη να κάνουμε τις απολύτως απαραίτητες διαρθρωτικές αλλαγές και τομές και στον τομέα αυτό. Και αυτό κάνει αυτή η Κυβέρνηση. Και το κάνει, αφού πρώτα διαμόρφωσε το ανάλογο νομοθετικό πλαίσιο, ήδη τώρα προχωρά σε ουσιαστικές αλλαγές, βελτιώσεις και παρεμβάσεις και στον τομέα αυτό, όπως και σε άλλους τομείς. 
     Το ερώτημα και το δίλημμα είναι απλό. Τι θα κάναμε; Θα συνεχίζαμε μια κατάσταση σαν εκείνη που προϋπήρχε; Και θα πρέπει η Κυβέρνησή μας να ανεχθεί αυτήν την κατάσταση ή θα πρέπει να προχωρήσουμε σ΄ εκείνες τις απαραίτητες παρεμβάσεις, ώστε η Κεφαλαιαγορά και το Χρηματιστήριο να λειτουργούν απολύτως νόμιμα και με πλήρη διαφάνεια; Η απάντηση ασφαλώς είναι «ναι». Η Κυβέρνηση αυτή έχει εντολή, έχει βούληση να κάνει τις απολύτως απαραίτητες αυτές παρεμβάσεις και τις κάνει ασφαλώς μ΄ αυτό το νομοσχέδιο. 
     Εσείς, όμως, είστε αιχμάλωτοι των παλιών σας αγκυλώσεων, είστε αιχμάλωτοι των δεσμεύσεων σας, γι’ αυτό και δεν μπορείτε ούτε καν αυτό το νομοσχέδιο να ψηφίσετε. 
     Αλλά προτού το καταψηφίσετε, σας καλώ να θυμηθείτε τα θύματα, που υπερβαίνουν το ένα εκατομμύριο πολιτών, εκείνης της πολιτικής σας το 1989-1990 για το Χρηματιστήριο. Σας καλώ επίσης να θυμηθείτε τις χιλιάδες των περιουσιών, μικρές ή μεγάλες, που χάθηκαν. Σας καλώ να θυμηθείτε επίσης τις αυτοκτονίες συμπολιτών μας από την απόγνωση, στην οποία βρέθηκαν. Και αν όλα αυτά τα θυμηθείτε όπως και την ανεπανόρθωτη ζημιά που κάνατε στην εθνική οικονομία, ασφαλώς θα δείτε πόσο μεγάλη ευθύνη έχετε για το ζήτημα αυτό. Άρα, ασφαλώς, ψηφίζω και στηρίζω το πρώτο κεφάλαιο του νομοσχεδίου και ασφαλώς είναι αναγκαίο να γίνουν αυτές οι παρεμβάσεις. 
     Το δεύτερο μεγάλο θέμα είναι η εθελουσία έξοδος του ΟΤΕ. Αλήθεια, κύριε Νασιώκα, αν είστε εδώ, πού το βρήκατε και το λέτε, τόσο πρόχειρα, ότι τάχα υφαρπάξαμε εμείς ή δεν ξέρω ποιος τις υπογραφές των συνδικαλιστών του ΠΑΣΟΚ; Πώς το λέτε αυτό, όταν το 70% ψήφισαν υπέρ αυτής της νομοθετικής ρύθμισης; Το ζήτημα είναι –και είναι μέγα πολιτικό ζήτημα- ότι ενώ ψήφισαν οι συγκεκριμένοι συνδικαλιστές, έρχεστε εσείς, δηλαδή το κόμμα σας, στη συνέχεια και τους καλείτε περίπου σε απολογία ή τους τραβάτε το αυτί, γιατί ψήφισαν ως ελεύθεροι συνδικαλιστές, και γιατί έκριναν ότι αυτό είναι το συμφέρον του ΟΤΕ. 
      Επίσης, ήθελα ειλικρινά να σας παρακαλέσω να δοθεί μια εξήγηση για το  πού βρήκατε γραμμένο ότι επιχειρείται τάχα μ΄ αυτήν τη ρύθμιση να αλλάξει ο συσχετισμός στον ΟΤΕ ή να κομματικοποιηθεί ο ΟΤΕ. Επαναλαμβάνω ότι αυτή η παρέμβαση έγινε, μόνο και μόνο, επειδή συμφώνησαν και οι συνδικαλιστές και γιατί αυτό είναι το συμφέρον του ΟΤΕ και της εθνικής μας οικονομίας. 
      Το τρίτο θέμα είναι το μεγάλο ζήτημα του ασφαλιστικού των δύο τραπεζών, δηλαδή της Αγροτικής και της Εμπορικής. Δεν έχω χρόνο να ασχοληθώ μ΄ αυτό επί πολύ. Πρέπει, όμως, να σημειώσω ότι είναι ανάγκη να αποφασίσουμε σ΄ αυτόν τον τόπο, τι επιτέλους, θέλουμε. Θέλουμε ασφαλιστικό σύστημα, που να εγγυάται ότι ο πολίτης, ο ασφαλισμένος θα πάρει σύνταξη μετά από είκοσι, τριάντα και πενήντα χρόνια; Ναι ή όχι; Και η Κυβέρνησή μας αυτό θέλει. Εμείς, λοιπόν, θα κάνουμε τις παρεμβάσεις, που είναι απαραίτητες. Εσείς μείνετε στο παρελθόν και στις αγκυλώσεις σας. Εμείς θα κάνουμε αυτό που πρέπει, γιατί αυτή είναι η εντολή, που πήραμε από τον ελληνικό λαό στις εκλογές της 7ης Μαρτίου. Και θα το κάνουμε ιδίως, γιατί πιστεύουμε ότι αυτό είναι το συμφέρον των τραπεζών, των πολιτών, των εργαζομένων, αλλά κυρίως το συμφέρον της Ελλάδος και των νέων ανθρώπων. 
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος και συντοπίτης μου κ. Βασιλείου έχει το λόγο. 
      ΓΕΩΡΓΙΟΣ ΒΑΣΙΛΕΙΟΥ: Κυρίες και κύριοι συνάδελφοι, σήμερα ο λόγος μου θα έχει παραβατικό χαρακτήρα και αυτό γιατί όταν η κωμωδία γίνεται αριστοφανική και φτάνει στο αποκορύφωμά της, τότε εκ των πραγμάτων γεννιέται ο παραβάτης, στην προκειμένη περίπτωση ο ελληνικός λαός και αποκτά επιτακτικά θεσμικό ρόλο. Ξαφνικά η κωμωδία μετατρέπεται σε τραγωδία και «φωνή λαού, οργή Θεού». Αυτά, βέβαια, στην Ελλάδα του πολιτισμού και όχι στην Ελλάδα της αποσύνθεσης και του πλήρους ευτελισμού, όπως την καταντήσατε, κύριες και κύριοι συνάδελφοι του ΠΑΣΟΚ.
      Ξεκινώ από το εξής παράδοξο: Το ΠΑΣΟΚ από κατηγορούμενος γίνεται κατήγορος. Από πρωτεργάτης του κρατικού κραχ, γίνεται κριτής. Όχι, κύριοι συνάδελφοι του ΠΑΣΟΚ. Δεν νομιμοποιείστε με το να κατακρίνετε την προσπάθεια να ορθοποδήσει αυτό το κράτος, που εσείς του φορέσατε δεκανίκια. Δεν νομιμοποιείστε με το να κρίνετε και να μιλάτε για ανθηρή οικονομία και για υγιή δημοσιονομική διαχείριση, γιατί αυτές οι έννοιες ήταν άγνωστες στην πολιτική σας. Εδώ ζούσαμε, όταν εσείς κυβερνούσατε. 
      Δεν νομιμοποιείστε με το να λέτε «παίξαμε, χάσαμε και πληρώσαμε», γιατί ο ελληνικός λαός δεν παίζει. Ψηφίζει κυβερνήσεις και περιμένει αποτελέσματα για τα παιδιά του. Και δεν πλήρωσε άπαξ τα λάθη σας. Πλήρωσε, πληρώνει και θα πληρώνει. Συνεπώς τα ακούσατε, τα ακούτε και θα τα ακούτε. Θα πληρώσετε το προπατορικό σας αμάρτημα, θέλετε δεν θέλετε. Ο Αισχύλος το είπε άλλωστε. Όποιος επιφέρει δεινά σ΄ ένα λαό είναι αδύνατον να υπεκφύγει των ευθυνών του. Υπάρχουν και οι Ερινύες. Θα πληρώσετε το προπατορικό σας αμάρτημα. Εμείς το πληρώσαμε επί είκοσι και πλέον χρόνια. 
      Και βέβαια αυτό που δεν ανέχεστε, είναι ότι η Νέα Δημοκρατία είναι ισχυρή και αποφασισμένη. Αυτό είναι που σας κλονίζει και σας οδηγεί σε περισσότερα λάθη. Και κάνετε πολύ μεγάλο λάθος, εάν νομίζετε ότι με την αντιπολιτευτική σας τακτική θα δειλιάσει και θα οπισθοχωρήσει η Νέα Δημοκρατία . Η Νέα Δημοκρατία  δεν δειλιάζει. Είναι ένα κόμμα διαχρονικό, με θάρρος, με τόλμη, με αποφασιστικότητα και πάνω από όλα με αυτοκριτική. Και βέβαια, έχει το θάρρος να κοιτάζει τον Έλληνα πολίτη κατάματα και να του λέει την αλήθεια, αυτήν την αλήθεια που δεν του την είπατε ποτέ, ούτε ως κυβέρνηση ούτε τώρα ως Αντιπολίτευση. 
      Είχατε δημιουργήσει μια γκρίζα πραγματικότητα παντού, ως απόρροια της γκρίζας πολιτικής σας. Τσαλακώσατε την περηφάνια και τη λεβεντιά του Έλληνα πολίτη. Και παρά τις φιλότιμες προσπάθειες ορισμένων συναδέλφων του ΠΑΣΟΚ να συμμαζέψουν τα ασυμμάζευτα, η έλλειψη πολιτικής ταυτότητας και ουσιαστικών επιχειρημάτων έχει μετατρέψει την αντιπολιτευτική σας τακτική σε στείρα και κίτρινη Αντιπολίτευση, χωρίς ουσία, χωρίς αρχή, μέση και τέλος, χωρίς προγραμματισμό και αποτέλεσμα, χωρίς ουσιαστικές προτάσεις. 
      Συνεπώς, το υπαρξιακό σας πρόβλημα συνεχίζεται και θα συνεχίζεται επί μακρόν. Μας δίνετε την εντύπωση ότι δεν καταλαβαίνετε και ότι ορισμένοι πρώην Υπουργοί του ΠΑΣΟΚ ξυπνάνε το πρωί και κοιτώντας το ρολόι τους λένε: «Άργησα να πάω στο Υπουργείο». Αυτό είναι δικό σας πρόβλημα. Πρέπει να το ξεπεράσατε. Αδυνατείτε να ασκήσετε το θεσμικό σας ρόλο και ως Αντιπολίτευση. Αγκιστρωμένοι στην εικοσαετή και πλέον περίοδο που κυβερνούσατε, σας είναι αδύνατο να απαλλαχθείτε από το σύνδρομο της εξουσίας. Θεωρείτε δε τους εαυτούς σας ως τη μοναδική παράταξη στον τόπο που είναι ικανή να κυβερνά. Αντιμετωπίζετε τους πάντες, πολίτες και κόμματα, ως ανεγκέφαλα όντα. Εξακολουθείτε να κατοικοεδρεύετε στα άβατα δώματα του «Πύργου της Βαβέλ», που οικοδομήσατε και ονομάσατε κράτος, αλλά μακριά από την πραγματικότητα και τους ανθρώπους, τους κοινούς θνητούς, ως σύγχρονοι θεοί του Ολύμπου. 
Και μάλιστα αυτό το κράτος –το επανέλαβε και ο κ. Ρέππας απ’ αυτήν τη θέση προχθές- είχατε το θράσος να το ονομάζετε κοινωνικό κράτος και κράτος δικαίου. Ποιο; Ένα κράτος σε αποσύνθεση, που χρειαζόταν ανασύσταση συθέμελα. 
      Εσείς, κυρίες και κύριοι συνάδελφοι του ΠΑΣΟΚ, φτάσατε τον Έλληνα πολίτη να ξυπνά το πρωί και το πρώτο πράγμα που σκεφτόταν μέσα στο χασμουρητό του τρίβοντας τα μάτια του, ήταν «Από πού θα τα αρπάξουμε σήμερα». Το κράτος που φτιάξατε, κυρίες και κύριοι συνάδελφοι του ΠΑΣΟΚ, δεν μπορούσατε πλέον να το κυβερνήσετε και αρμένιζε ξυλάρμενο στα επικίνδυνα και ύποπτα πέλαγα των μεγαλοκαρχαριών κάθε κατηγορίας, που εσείς θρέψατε και θεριέψατε στα είκοσι και πλέον χρόνια που κυβερνούσατε. 
      Όλοι οι επί μέρους τομείς της κρατικής δράσης ήταν όχι μόνον ανύπαρκτοι, αλλά και εθνικά επιζήμιοι έως ύποπτοι. Αντί να πηγαίνουν μπροστά, πήγαιναν προς τα πίσω. Οικονομικός μαρασμός, κακοδιαχείριση, αδιαφάνεια, υπανάπτυξη, μετοχές-φούσκες και πολλά «παραφαινόμενα» είναι έννοιες που εισήλθαν στο δημόσιο βίο και στη συνείδηση του απλού Έλληνα επί των ημερών σας, κυρίες και κύριοι συνάδελφοι του ΠΑΣΟΚ. Ο στρουθοκαμηλισμός σας απέναντι στα μείζονα προβλήματα του ελληνικού λαού αποτελούσε το κύκνειο άσμα για την Ελλάδα και για τον Έλληνα. Και μόνον οι λέξεις «Κεφαλαιαγορά» και «Χρηματιστήριο» ξυπνάνε στον Έλληνα εφιαλτικές στιγμές από το παρελθόν. Η ελληνική χρηματιστηριακή αγορά αποδείχθηκε επί των ημερών σας χάρτινος πύργος, που κατέρρευσε συθέμελα, παρασύροντας μαζί του και την εικόνα της χώρας μας διεθνώς, την οικονομία, τα όνειρα, τις ελπίδες, ακόμα και ανθρώπινες ζωές. Γιατί ο Έλληνας δεν είχε επενδύσει στο Χρηματιστήριο, αλλά σε μία κλωνοποιημένη μορφή του, στο καζίνο της Σοφοκλέους, ενώ αυτοί που το θέριεψαν και το έκαναν λάβαρο πολιτικής προπαγάνδας στις εκλογές του 2000, όχι μόνο παρέμειναν αμέτοχοι στην παραζάλη των δεικτών, αλλά, κυρίως –και αυτό είναι το χειρότερο και το σπουδαιότερο- αποδείχθηκαν ανίκανοι να προστατεύσουν το θεσμό και το λαό, στον οποίο έταξαν όνειρα και παρέδωσαν φούσκες. Αποτύχατε. Ομολογήστε το. Πείτε το, «mea culpa». Ξέρετε σε ποιον ανήκει αυτή η έκφραση. Και αν δεν το λέτε εσείς, το λέει καθημερνά ο ελληνικός λαός. Το βροντοφωνάζουν όλοι μαζί.
      Έχετε, λοιπόν, το θράσος να προβάλετε τώρα ως αντίλογο τις γκρίζες σελίδες της ελληνικής οικονομίας στην περίοδό σας και τα διπλά βιβλία; Μαζέψατε, κυρίες και κύριοι συνάδελφοι του ΠΑΣΟΚ, από τον ελληνικό λαό 200.000.000.000, εκτός από τα δισεκατομμύρια της Ευρώπης. Και παρ’ όλα αυτά, αυτήν τη στιγμή είμαστε χρεωμένοι με 214.000.000.000. Πού πήγαν αυτά τα λεφτά, κυρίες και κύριοι συνάδελφοι; Παραμένουμε ακόμα το φτωχότερο κράτος στην Ευρώπη. Χρωστάμε το 110% του εισοδήματός μας. Αμφισβητείται από κανέναν σ’ αυτήν την Αίθουσα ότι το ποσοστό του δημοσίου χρέους στη χώρα μας για το 2003 ήταν το δεύτερο υψηλότερο στην Ευρωπαϊκή Ένωση; Αμφισβητείται από κανέναν ότι το ΠΑΣΟΚ ήταν ο φυσικός και ηθικός αυτουργός για τις «μαύρες τρύπες», αλλά και για τις άσπρες, αφού και αυτές κατέληξαν να είναι μαύρες, ύποπτες και απύθμενες, κυρίες και κύριοι συνάδελφοι; Τα συσσωρευμένα χρέη της Ολυμπιακής, τα χρέη του δημοσίου, οι υποχρεώσεις προς τα ασφαλιστικά ταμεία, η τεράστια μαύρη τρύπα της Αγροτικής Τράπεζας, οι υπερβάσεις στο κόστος των ολυμπιακών έργων, οι άγνωστες αμυντικές δαπάνες και πολλά άλλα ήταν οι άθλοι σας. Ή μάλλον αυτά ήταν μερικά από τους άθλους σας και τους άθλιους, όχι βέβαια του Βίκτωρα Ουγκό. 
      Ποια ήταν, λοιπόν, η περίφημη οικονομική σας πορεία και ανάπτυξη, κυρίες και κύριοι συνάδελφοι; Στα δέκα τελευταία χρόνια η Ελλάδα είχε ανεβάσει το κατά κεφαλήν εισόδημά της μόλις τέσσερις ποσοστιαίες μονάδες σε αντίθεση με την Ολλανδία, που το ανέβασε κατά σαράντα. Το κατά κεφαλήν εισόδημα, ως ποσοστό του Ακαθάριστου Εθνικού Προϊόντος για το 2003, ήταν στο 68,9% του κοινοτικού μέσου όρου, ενώ το 1980 με τη φτωχή δραχμούλα και χωρίς τα δισεκατομμύρια της Ευρώπης ήταν στο 70%. Τι είδους οικονομική πορεία ήταν αυτή προς τα πίσω; Άλλος άθλος. Εδώ πρέπει να περάσετε στο βιβλίο Γκίνες. Πρώτη φορά είδαμε οικονομική ανάπτυξη να πηγαίνει με την όπισθεν.
      (Χειροκροτήματα από την πτέρυγα της Νέας Δημοκρατίας)
      Συνεπώς, ποιος μπορεί μέσα σ’ αυτήν την Αίθουσα να μιλήσει για οικονομικό έργο επί των ημερών σας; Μην προσπαθείτε, λοιπόν, να αποπροσανατολίσετε το λαό από τα δεινά που φέρατε εσείς, για να σώσετε τον εαυτό σας. Διδαχθείτε από τα λάθη σας, μάθετε να ακούτε και ιδίως διδαχθείτε από τη λαϊκή βούληση. Και σεβαστείτε την επιτέλους. Ιδίως όμως μη φοβόσαστε να δείτε πώς καταντήσατε την Κεφαλαιαγορά: Ένα νταμάρι διαπλοκής ύποπτων οικονομικών συμφερόντων. Το Χρηματιστήριο και την Κεφαλαιαγορά, που είναι πνεύμονες οικονομικής ανάπτυξης και ευημερίας και η βιτρίνα της οικονομικής κατάστασης μιας χώρας διεθνώς. Με δυο λέξεις τι κάνατε; Γίναμε ρεζίλι διεθνώς.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ζητώ την ανοχή σας για ενάμισι λεπτό, κύριε Πρόεδρε. Νομίζω ότι το δικαιούμαι.
      ΠΡΟΕΔΡΕΥΩΝ (Ιωάννης Τραγάκης): Την έχετε.
      ΓΕΩΡΓΙΟΣ ΒΑΣΙΛΕΙΟΥ: Ευχαριστώ πολύ.
      Και ποια η προσπάθεια της Κυβέρνησης του Κώστα Καραμανλή, που το ΠΑΣΟΚ κατακρίνει; Να διορθώσει τα τεράστια λάθη του ΠΑΣΟΚ. Να βάλει τάξη στην απότοκη αταξία του ΠΑΣΟΚ. Να επαναφέρει τη διαφάνεια, τον εξορθολογισμό, τη λειτουργικότητα, την ανάπτυξη και να εξυγιάνει το χρηματιστηριακό χώρο. Να πάμε μπροστά. Να βελτιωθούμε. Να δώσουμε στη χώρα τη θέση που διεθνώς της αξίζει. 
      Αυτά χρειάζεται η οργάνωση της χρηματιστηριακής αγοράς στη χώρα μας: τολμηρές αποφάσεις, σοβαρή προσπάθεια, εκ νέου οργάνωση και μακροπρόθεσμο σχεδιασμό για να μην έχουμε φαινόμενα, όπως το χαμένο 1,1 δισεκατομμύριο ευρώ της Αγροτικής στο Χρηματιστήριο, τους κερδοσκόπους, την ανεξέλεγκτη ασυδοσία, τους «καρχαρίες» της «ΔΕΚΑ», που μόνο από τη μετοχή της Εθνικής είχε χάσει το 2000, 140.000.000 ευρώ. Για να μην έχουμε χαμένες ελπίδες, χαμένες περιουσίες και εξαθλιωμένους πολίτες –εδώ συμφωνώ με τον κ. Μπένο- για να έχουμε παιδιά που να σέβονται τους πατεράδες τους. 
      Οι γκρίζες μέρες και το κραχ του Χρηματιστηρίου πρέπει να καταγραφούν στην ιστορία ως παράδειγμα προς αποφυγή. Και να καταγραφούν και όλοι αυτοί που την έφεραν σ΄ αυτήν την κατάσταση.
      Όσο για τις τροπολογίες του νομοσχεδίου και ιδίως για το ασφαλιστικό των τραπεζοϋπαλλήλων, θα τεθούν βέβαια ενώπιον του Σώματος…
      ΠΡΟΕΔΡΕΥΩΝ (Ιωάννης Τραγάκης): Αφήστε να μιλήσετε για αυτά στις τροπολογίες.
      ΓΕΩΡΓΙΟΣ ΒΑΣΙΛΕΙΟΥ: Δεν θα κάνω την αναφορά, κύριε Πρόεδρε.
      ΑΓΓΕΛΟΣ ΤΖΕΚΗΣ: Ας συμπληρώσει δέκα λεπτά ομιλίας.
      ΓΕΩΡΓΙΟΣ ΒΑΣΙΛΕΙΟΥ: Νομίζω ότι και άλλοι συνάδελφοι μίλησαν τόσο, αλλά δεν θα καταχραστώ το χρόνο.
      Θα ήθελα να κλείσω, λοιπόν, και δεν θα πω δύο, τρία πράγματα που θα ήθελα να πω. Άλλωστε, θα τεθούν υπ’ όψιν του Σώματος κατά τη συζήτηση των άρθρων.
      ΠΡΟΕΔΡΕΥΩΝ (Ιωάννης Τραγάκης): Θα έχετε τη δυνατότητα να τα πείτε στη συζήτηση επί των άρθρων.
      ΔΗΜΗΤΡΙΟΣ ΠΙΠΕΡΓΙΑΣ: Για την περιφέρειά σας να μας πείτε.
      ΓΕΩΡΓΙΟΣ ΒΑΣΙΛΕΙΟΥ: Την περιφέρειά μου πρέπει να κάνετε βόλτα και να την επισκεφτείτε, για να δείτε πώς έχει καταντήσει. 
      Για να συμβάλλετε, λοιπόν, στην ανάπτυξη της οικονομίας και να επανακτήσετε την εμπιστοσύνη του ελληνικού λαού, χρειάζονται ορισμένα πράγματα. Αυτή τη στιγμή το Χρηματιστήριο αποτελεί το μαύρο πρόβατο, έτσι όπως το καταντήσατε. Θα έλεγα τη λατινική έκφραση, αν μου επιτρέπετε, «persona non grata». Αυτό είναι σήμερα το ελληνικό Χρηματιστήριο. 
      Βοηθήστε, συνεπώς γιατί η προσπάθεια που γίνεται με το νομοσχέδιο αυτό, δεν χτίζεται σε μια μέρα, άσχετα εάν γκρεμίζεται σε μία μέρα, όπως εσείς μας αποδείξατε. Θέλουμε και επιδιώκουμε τη συναίνεση, μα και αν όχι, εάν την αρνηθείτε, η Νέα Δημοκρατία θα κάνει το καθήκον της και θα τα καταφέρει, έστω και αν χρειαστεί να περάσει μέσα από «συμπληγάδες», γιατί το μόνο συμβόλαιο που έχει υπογράψει η Νέα Δημοκρατία, είναι με τον ελληνικό λαό και σ΄ αυτόν μόνο λογοδοτεί. Όχι στα γκρίζα συμφέροντα. Ουρά διαπλεκόμενων δεν θα καταντήσει ούτε η Νέα Δημοκρατία ούτε ο Κώστας Καραμανλής. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Βέβαια η ανοχή στο χρόνο ήταν με την προτροπή του Σώματος και δεν θα ήθελα να συνεχιστεί από τους υπόλοιπους συναδέλφους. 
      Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, ο ελληνικός λαός παρακολουθεί με ιδιαίτερη ένταση τις τελευταίες εβδομάδες να ολοκληρώνεται μία επιχείρηση πολιτικής εξαπάτησής του. Ο κ. Καραμανλής έλαβε την εντολή της πλειοψηφίας του ελληνικού λαού, υποσχόμενος ότι θα εφαρμόσει ένα, ούτε λίγο ούτε πολύ, σοσιαλδημοκρατικού χαρακτήρα πρόγραμμα, επικαλούμενος το κοινωνικό κέντρο και το μεσαίο χώρο. 
      Και μετά το αδιέξοδο που οδηγήθηκε, προσχώρησε ούτε λίγο ούτε πολύ στην κλασική τυπική λογική του κ. Μητσοτάκη και ακολουθεί τη γραμμή της Κυβέρνησης της Νέας Δημοκρατίας της περιόδου 1990-1993. Γι’ αυτό ο κ. Μητσοτάκης τον καλωσόρισε στο κλαμπ του νεοφιλελευθερισμού και του νεοαυταρχισμού, που έχει βεβαίως και αυτό πολύ συγκεκριμένο πλαίσιο αναφοράς και ημερομηνία λήξης. 
      Παρακολουθούμε επί εβδομάδες να εστιάζεται η προσοχή της Κυβέρνησης στον ευρύτερο δημόσιο τομέα, να γίνεται λόγος για προνόμια και «ρετιρέ» και δημιουργείται η εντύπωση ότι εδώ αποκαθίστανται «κοινωνικές αδικίες» με ένα βάρβαρο και πρωτόγονο τρόπο, δηλαδή με μείωση δικαιωμάτων, με μία επιχείρηση εξίσωσης προς τα κάτω, εξομοίωσης στη χαμηλότερη δυνατή βάση.  
      Αποκαλύπτεται τώρα με τις δηλώσεις και του Πρωθυπουργού και του κ. Αλογοσκούφη ότι το βασικό θέμα, ο κύριος στόχος, είναι το ασφαλιστικό σύστημα στο σύνολό του. Η Κυβέρνηση ανοίγει με όχημα και πρόσχημα το ασφαλιστικό των τραπεζών, το συνολικό ασφαλιστικό πρόβλημα και το ανοίγει τυφλά.
    Το ανοίγει χωρίς πρόταση, δηλαδή, με υστεροβουλία και κρυψίνοια, θέλοντας απλώς να ενσταλάξει κάτι στη συνείδηση της κοινής γνώμης, θέλοντας να επηρεάσει σχολιαστές και πολιτικά στελέχη με την αντίληψη ότι το ασφαλιστικό πρόβλημα της χώρας είναι πρόβλημα υπερβολικών ασφαλιστικών δικαιωμάτων, μικρών ηλικιακών ορίων συνταξιοδότησης και μεγάλων συνταξιοδοτικών παροχών. Και δημιουργεί μία τεχνητή ενδοκοινωνική σύγκρουση με τη θεωρία ότι το ασφαλιστικό ζήτημα της χώρας είναι ζήτημα αποκλειστικά και μόνο των εργαζομένων και των συνταξιούχων και πρέπει να λυθεί με εσωτερικές ανακατανομές και αυξομειώσεις μεταξύ των εργαζομένων και των συνταξιούχων. Χωρίς να λαμβάνεται καθόλου υπόψη ο άλλος συντελεστής που είναι η εργοδοσία, το κεφάλαιο. Χωρίς να λαμβάνεται υπ΄ όψιν η ανάπτυξη της χώρας, η αύξηση του ΑΕΠ, η αύξηση της απασχόλησης, η μείωση της ανεργίας, το μοντέλο ανάπτυξης της χώρας.
    Ανοίγει τη συζήτηση με προκλητικό τρόπο, τυφλά, χωρίς πρόταση και χωρίς στοιχεία, ζητώντας ουσιαστικά να δηλώσουν όλοι την ιδεολογική υποταγή τους σε αυτή την άθλια δημαγωγία. Διότι η Κυβέρνηση έχει τις αναλογιστικές μελέτες, έχει το Γενικό Λογιστήριο του Κράτους, την Εθνική Στατιστική Υπηρεσία και έχει την υποχρέωση να υποβάλει μία συστηματική πρόταση για την ανάπτυξη της χώρας, το φορολογικό σύστημα, την κοινωνικοασφαλιστική πολιτική. 
    Παραλλήλως, ανοίγει τα εργασιακά θέματα, με αιχμή το οκτάωρο, τη διευθέτηση του χρόνου εργασίας, την κατάργηση, δηλαδή, θεμελιωδών δικαιωμάτων και αυτονόητων βάσεων του Εργατικού Δικαίου. Και ανοίγει και το ωράριο, πληγώνοντας την κορμό της ελληνικής οικονομίας που είναι η μικρή και η πολύ μικρή επιχείρηση, εκεί όπου υπάρχει και η μεγάλη μάζα της απασχόλησης. Εργαζόμενοι, συνταξιούχοι και μικρομεσαίοι συγκροτούν εκ των πραγμάτων ένα ενιαίο μέτωπο, εναντίον του οποίου επιτίθεται η Κυβέρνηση.
    Αυτός είναι ο «μεσαίος χώρος» όπως τον αντιλαμβάνεται ο κ. Καραμανλής; Αυτό είναι το «κοινωνικό κέντρο» του κ. Καραμανλή; 
    Αυτό, λοιπόν, όπως αντιλαμβάνεστε δεν μπορεί να το ανεχθεί το ΠΑΣΟΚ. Δεν μπορεί να το ανεχθεί κανείς ορθολογικά σκεπτόμενος πολίτης που έχει αίσθημα δικαίου. Δεν μπορεί να ανεχθεί να βλέπει, για παράδειγμα, τον εκπρόσωπο του Συνδέσμου Ελληνικών Βιομηχανιών να απαιτεί από τους εργαζόμενους να συνομολογήσουν την ανάγκη μείωσης εργασιακών και ασφαλιστικών δικαιωμάτων, χωρίς ποτέ η άλλη πλευρά σε ένα ενιαίο οικονομικό σύστημα, σε ένα ενιαίο σύστημα παραγωγής να λέει τι αντίδωρο δίνει, πώς θα συμβάλει στην αύξηση του ΑΕΠ, στον εκσυγχρονισμό του κεφαλαιουχικού εξοπλισμού, στην αύξηση της παραγωγικότητας του κεφαλαίου, στην αύξηση των θέσεων εργασίας και στη μείωση της ανεργίας, στην κερδοφορία των επιχειρήσεων και στη διανομή των κερδών και στους εργαζομένους που καλούνται να κάνουν θυσίες. Πώς λειτουργεί στη λογική του κ. Καραμανλή το κοινωνικό κράτος που δεν είναι μόνο ρυθμιστικό και παροχικό αλλά και αναδιανεμητικό;
    Εμείς, λοιπόν, προτείνουμε εφαρμογή του ν. 3029, συγκροτημένες αναλογιστικές μελέτες για να μιλούμε με συγκεκριμένα στοιχεία και όχι με αοριστίες γιατί οι αναλογιστικές μελέτες του 1980 έλεγαν ότι ο πληθυσμός της Ελλάδας θα είναι εννέα εκατομμύρια το 2005 και είναι έντεκα εκατομμύρια ο πραγματικός πληθυσμός της χώρας, άρα με ανάλογη αύξηση και του ενεργού πληθυσμού. 
    Ζητούμε ένα εθνικό σχέδιο ανάπτυξης γιατί δεν μπορεί κανείς να μιλήσει για την απασχόληση, να μιλήσει για το ασφαλιστικό ζήτημα, χωρίς να μιλήσει για το εθνικό σχέδιο ανάπτυξης της χώρας. Δεν είναι δυνατόν να γίνεται μία κολοβή, μία ακρωτηριασμένη συζήτηση η οποία γίνεται με αμιγώς ιδεοληπτικούς όρους. Και αυτό δεν μπορεί ούτε να το ανεχθεί η κοινωνία ούτε να το αναπαράγει το σύστημα ενημέρωσης της χώρας.
    Στο ασφαλιστικό των τραπεζών, κυρίες και κύριοι, η Κυβέρνηση επιμένει να ψηφίσει και θα ψηφίσει με την πλειοψηφία της μία ρύθμιση η οποία είναι στο σύνολό της κραυγαλέα αντισυνταγματική, είναι στο σύνολό της ανεφάρμοστη.
      Όπως αποδείξαμε, με την άσκηση των ομαδικών αγωγών, οι τραπεζίτες θα βρεθούν στην ανάγκη να ξαναμιλήσουν και να διαπραγματευτούν με τους τραπεζοϋπαλλήλους, γιατί θα οδηγηθούν σε αδιέξοδο. 
      Βέβαια, είναι μια ρύθμιση αντικοινωνική  και άδικη για τον ασφαλισμένο του ΙΚΑ και τον Έλληνα φορολογούμενο πολίτη. Αυτή η κοινωνική αδικία και η πρόκληση με την ενίσχυση των πιο κερδοφόρων ελληνικών επιχειρήσεων, που είναι οι τράπεζες, επειτείνεται με τις τελευταίες προσθήκες του κ. Αλογοσκούφη, που διευκολύνουν ακόμη περισσότερο τις τράπεζες και σε σχέση με τους ισολογισμούς τους και σε σχέση με το τζιράρισμα πολλών χρημάτων, και σε σχέση, βεβαίως, με τις άπειρες δόσεις με τις οποίες θα κληθούν να εξοφλήσουν την υποχρέωσή τους για το επικουρικό σύστημα ασφάλισης των τραπεζοϋπαλλήλων. 
      Εμείς δεν μπορούμε να ανεχθούμε αυτήν τη ρύθμιση. Αυτή η ρύθμιση πρέπει να αποσυρθεί στο σύνολό της. Είναι απολύτως ψευδές ότι η Κυβέρνηση εφαρμόζει το ν. 3029. Η Κυβέρνηση «σαλαμοποιεί» τις ρυθμίσεις, «ανασκολοπίζει» το ν. 3029 και με απύθμενο θράσος δηλώνει ότι εφαρμόζει το άρθρο 5, αλλά δεν εφαρμόζει το άρθρο 11. Καταργεί την οικονομική και κοινωνική ισορροπία, την εσωτερική λογική και την εσωτερική δικαιοσύνη του ν. 3029. Ευνοεί πολύ συγκεκριμένα οικονομικά συμφέροντα και στον τραπεζικό χώρο και στον ΟΤΕ.
      Οι τράπεζες, όπως η Εμπορική και η Αγροτική, σήμερα τελούν υπό δημόσιο έλεγχο, αλλά αύριο θα πάψει ο δημόσιος έλεγχος. Ευνοούνται οι ιδιώτες μέτοχοι και με την αύξηση του μετοχικού κεφαλαίου, που πληρώνει το δημόσιο ή τα ασφαλιστικά ταμεία που είναι μέτοχοι της Εμπορικής Τράπεζας. 
      Γι’ αυτό η θέση του ΠΑΣΟΚ είναι η απόσυρση όλης της πρότασης για το ασφαλιστικό των τραπεζών, η πλήρης εφαρμογή όλου του νόμου 3029 και του άρθρου 4 και του άρθρου 5 και του άρθρου 11. Ο σεβασμός της συλλογικής αυτονομίας και η συνέχιση των συλλογικών διαπραγματεύσεων, η οποία ούτως ή άλλως θα επιβληθεί και δικαστικά, γιατί ο νόμος είναι ανεφάρμοστος και οι σοβαρά σκεπτόμενες διοικήσεις των τραπεζών δεν θα συμμετάσχουν στη ρύθμιση αυτή και δεν θα την αξιοποιήσουν. 
      Βεβαίως, πρέπει να σταματήσει το ευτελές επιχείρημα ότι αυτά τα υπαγορεύουν τα διεθνή λογιστικά πρότυπα. Τα διεθνή λογιστικά πρότυπα πιέζουν μόνο την Εμπορική, η οποία μπορεί να λύσει το πρόβλημά της με άλλους πολλούς τρόπους –με ένα ταμείο εγγυημένων εισφορών, με αύξηση του μετοχικού κεφαλαίου της- ενώ η αλήθεια είναι ότι με τη μείωση της εργοδοτικής εισφοράς ευνοούνται ακόμη περισσότερο πολύ συγκεκριμένα επιχειρηματικά συμφέροντα. 
      ΠΡΟΕΔΡΕΥΩΝ (Ιωάννης Τραγάκης): Να ολοκληρώσετε, κύριε συνάδελφε. 
      ΕΥΑΓΓΕΛΟΣ ΒΕΝΙΖΕΛΟΣ: Με δεδομένη τη θέση μας αυτή, εμείς, γνωρίζοντας ότι η πλειοψηφία θα κινηθεί με το γνωστό τυφλό και αδιέξοδο τρόπο και θα ψηφίσει την πρόταση που εισηγείται η Κυβέρνηση, λέμε ότι οφείλετε να αναλογιστείτε, κυρίες και κύριοι της Νέας Δημοκρατίας, την ηθική ευθύνη που εντοπίζει ότι έχετε ο τέως Αρχηγός σας κ. Έβερτ. Αν ψηφίσετε τις ρυθμίσεις που εμείς ζητούμε να αποσυρθούν, γιατί είναι αντισυνταγματικές, αντικοινωνικές και ανεφάρμοστες, έχετε τουλάχιστον –και το λέω αυτό τελείως επικουρικά, για να αντιληφθείτε το μέγεθος της ευθύνης σας- την υποχρέωση να ψηφίσετε την τροπολογία Έβερτ…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΕΥΑΓΓΕΛΟΣ ΒΕΝΙΖΕΛΟΣ: …γιατί αλλιώς η ρύθμιση θα είναι και κραυγαλέα ανήθικη. 
      Εάν το σκηνικό που έστησε ο κ. Αλογοσκούφης προχθές, για να πείσει δήθεν τον κ. Έβερτ να δηλώσει ικανοποιημένος με δήθεν προσθήκες και τροπολογίες και να αποστείλει την τροπολογία του, ευδοκιμήσει και εκτεθεί ο κ. Έβερτ λόγω ανακολουθίας, δεν κερδίζετε κοινοβουλευτικά τίποτα, γιατί υπάρχει όμοια τροπολογία του κ. Μάνου και όμοια τροπολογία του κ. Δραγασάκη. 
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε συνάδελφε. Ολοκληρώστε, παρακαλώ!
      ΕΥΑΓΓΕΛΟΣ ΒΕΝΙΖΕΛΟΣ: Η πρότασή μας είναι: Αναλογιστείτε τη συνολική ευθύνη που έχετε. Μην οδηγείτε το τραπεζικό σύστημα σε αδιέξοδο. Μην οδηγείτε το ασφαλιστικό σύστημα σε κρίση κοινωνική. Μην οδηγείτε την παράταξή σας στην ανάληψη μιας ευθύνης αντίστοιχης μ΄ αυτήν που αναλάβατε το 1990-1993, με τα γνωστά για εσάς αποτελέσματα. 
      Η ιστορία δεν επαναλαμβάνεται με σοβαρό τρόπο. Επαναλαμβάνεται ως φάρσα. Επαναλαμβάνετε, κυρίες και κύριοι της Κυβέρνησης και της Νέας Δημοκρατίας, την αντικοινωνική και αντιλαϊκή φάρσα του 1990-1993. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να παρακαλέσω -επειδή ο κ. Βασιλείου έδωσε «το παράδειγμα» και κρατήσαμε περισσότερο χρόνο- από εδώ και πέρα -επειδή υπάρχουν ακόμη εβδομήντα πέντε συνάδελφοι που είναι να μιλήσουν- να είμαστε συνεπείς στο χρόνο μας. Ας το ξεκινήσουμε, λοιπόν. 
     Θέλετε να κάνετε παρέμβαση, κύριε Υπουργέ;
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ναι, κύριε Πρόεδρε, θα κάνω μία μικρή παρέμβαση.
     ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αυτά που ακούσαμε από τον κ. Βενιζέλο -τα έχει επαναλάβει και στη συζήτηση στην αρμόδια επιτροπή στην κοινή συνεδρίαση των Επιτροπών Οικονομικών και Κοινωνικών Υποθέσεων- είναι υπερβολές, συστηματικές ανακρίβειες και θα μου επιτρέψετε να πω μία άμετρη κινδυνολογία. Εμείς θέλουμε να ξεκαθαρίσουμε....
     ΕΛΠΙΔΑ ΤΣΟΥΡΗ: Πού ακούσατε όσα είπε; Στο δρόμο; 
     (Θόρυβος από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι -σας παρακαλώ!- ο κ. Βενιζέλος ακούστηκε με θρησκευτική ευλάβεια. Δεν θα επιτρέψω καμία διακοπή.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, είδαμε πότε μπήκε ο κ. Υπουργός στην Αίθουσα και είπε «ακούσαμε». 
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Υπουργέ.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κυρίες και κύριοι συνάδελφοι, αυτήν τη στιγμή πρέπει να ξεκαθαρίσουμε –τα περισσότερα θα τα πω στην ομιλία μου σε λίγο- ότι η άμετρη κινδυνολογία που αρθρώνεται από πολλούς αγορητές της Αξιωματικής Αντιπολίτευσης δεν έχει, σε καμία περίπτωση, αντίκρισμα στην πράξη.
     Να καταστήσουμε σαφές  προς κάθε κατεύθυνση ότι η Κυβέρνηση, όσον αφορά το γενικότερο ασφαλιστικό, έχει δηλώσει ότι δεν αλλάζει τα όρια ηλικίας, δεν μειώνει τις συντάξεις, δεν μειώνει τις γενικότερες παροχές. Ο διάλογος για το ασφαλιστικό είναι διάλογος πέραν της τετραετίας και όποιος αρνείται να συμμετάσχει ή κινδυνολογεί ή υπονομεύει αυτόν το διάλογο, στην πράξη -ανεξάρτητα από τις καλές ή κακές του προθέσεις- δεν υπερασπίζεται το δημόσιο και κοινωνικό χαρακτήρα της κοινωνικής ασφάλισης στην Ελλάδα. 
     Καλούμε, λοιπόν, και το ΠΑΣΟΚ να αφήσει τις υπερβολές και τις κινδυνολογίες, να αναλάβει τις ευθύνες του, να προσέλθει στο διάλογο, από τον οποίο δεν έχει να φοβηθεί και να χάσει κανείς τίποτα. 
     Το μέτρο δε των προθέσεων της Κυβέρνησης καταγράφεται σ΄ αυτό το νομοθέτημα, με το οποίο έχουμε ξεκαθαρίσει -και αυτός που γνωρίζει γραφή και ανάγνωση, ο απροκατάληπτος και καλόπιστος το διαπιστώνει με μία απλή ανάγνωση του κειμένου των σχετικών ρυθμίσεων- ότι δεν παραβιάζουμε και δεν καταργούμε κεκτημένα δικαιώματα εργαζομένων. Τα σεβόμαστε όλα, τα κατοχυρώνουμε όλα, προχωράμε σε γενναίες διαρθρωτικές αλλαγές και τομές που έχουν σκοπό να υπερασπίσουν τις θέσεις εργασίας στον τραπεζικό χώρο και στο χώρο των τηλεπικοινωνιών και βεβαίως να υπερασπίσουν και τα ασφαλιστικά δικαιώματα των εργαζομένων, ενισχύοντας μεγάλους τομείς της ελληνικής οικονομίας, χωρίς την ενίσχυση των οποίων δεν μπορούμε να προσδοκούμε μία βελτίωση της ελληνικής οικονομίας, όπως τη θέλει και τη χρειάζεται ο ελληνικός λαός. 
     Πρέπει να ξεκαθαρίσουμε ότι μεγαλύτερη ανταγωνιστικότητα σημαίνει μεγαλύτερη απασχόληση, σημαίνει μικρότερη ανεργία. Δεν μπορούμε να αφήσουμε τη χώρα αιχμάλωτη της ανεργίας, δεν μπορούμε να αφήσουμε τη χώρα  αιχμάλωτη των ασφαλιστικών αδιεξόδων που μας κληροδότησε το ΠΑΣΟΚ. Τα υπόλοιπα θα τα πούμε στη συνέχεια.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Η κ. Καλογήρου έχει το λόγο.
     ΧΡΙΣΤΙΑΝΑ ΚΑΛΟΓΗΡΟΥ: Και τι θέλετε, κύριε Βενιζέλο; Να επαναλάβουμε την περίοδο 1999-2000 ... 
     ΕΥΑΓΓΕΛΟΣ ΒΕΝΙΖΕΛΟΣ: Εγώ θέλω να είστε καλά!
     ΧΡΙΣΤΙΑΝΑ ΚΑΛΟΓΗΡΟΥ: ..την περίοδο της  νεορεμούλας, την περίοδο που οδήγησε στο νεοπτωχισμό Ελλήνων πολιτών, την περίοδο η οποία οδήγησε στη μεγαλύτερη αναδιανομή εισοδήματος στην Ελλάδα σε βάρος των πολλών και προς όφελος των ολίγων, την περίοδο κατά την οποία, για λόγους μικροκομματικού συμφέροντος, οδηγήθηκε μέσα στο Χρηματιστήριο ο ελληνικός λαός για να χάσει τα λεφτά του; Ε, όχι, κύριε Βενιζέλο, αυτήν την περίοδο δεν θα την επαναλάβουμε. Έχουμε αναλάβει ευθύνες απέναντι στον ελληνικό λαό.
     (Χειροκροτήματα από την πτέρυγα της Νέας Δημοκρατίας)
     Χρησιμοποιήσατε πολύ τη λέξη «υποταγή». Μήπως θέλατε να εννοήσετε  τη δική σας κομματική υποταγή, όπου την ιδιαίτερη  πατρίδα  μου τη Λήμνο την είχε τόπο εξορίας και τιμωρίας; 
Όχι, κύριε Βενιζέλο! Όχι, κυρίες και κύριοι συνάδελφοι της Αξιωματικής Αντιπολίτευσης! Η νέα διακυβέρνηση εργάζεται σκληρά για την Ελλάδα της ανάπτυξης. Θέλει τη Λήμνο να την κάνει από τόπο εξορίας, τόπο ανάπτυξης και προόδου.
	Και θα ξεκινήσω την κυρίως ομιλία μου από το ζητούμενο των καιρών. Και ποιο είναι το ζητούμενο των καιρών; Είναι το τρίπτυχο: Ανάπτυξη, απασχόληση, αντιμετώπιση της ανεργίας. Αυτό περιμένουν οι Έλληνες πολίτες από τη Νέα Δημοκρατία και αυτό ακριβώς κάνουμε. Και μέσα σ΄ αυτό το πλαίσιο κινείται και το συγκεκριμένο νομοσχέδιο. Γιατί; Γιατί έρχεται και αντιμετωπίζει δύο σημαντικά θέματα: το θέμα της Κεφαλαιαγοράς και του τραπεζικού συστήματος. Γιατί οι Έλληνες πολίτες έχουν ανάγκη από μία αξιόπιστη Κεφαλαιαγορά, από ένα σύγχρονο σύστημα εισαγωγής κινητών αξιών μέσα σε οργανωμένες αγορές. Γιατί οι επιχειρήσεις, αλλά και ο κάθε πολίτης αυτής εδώ της χώρας, έχουν ανάγκη από ένα υγιές τραπεζικό σύστημα στην υπηρεσία του δημοσίου συμφέροντος. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Και για να γίνει αυτό, κυρίες και κύριοι συνάδελφοι, απαιτούνται νομοθετικές ρυθμίσεις και μεταρρυθμίσεις, ώστε να επέλθει η εξυγίανση των δομών, που είναι βέβαιο ότι με τη σειρά τους θα επηρεάσουν ολόκληρο το φάσμα της οικονομίας, για να έχουμε ανάπτυξη μέσα σ’ ένα υγιές οικονομικό περιβάλλον.
      Και για να το πούμε έτσι πολύ απλά και κατανοητά, η Ελλάδα έχει ανάγκη από μία Κεφαλαιαγορά, η οποία να βρίσκεται σε τάξη. Και το νομοσχέδιο αυτό που συζητάμε σήμερα στοχεύει στην επίλυση των προβλημάτων και στην αναβάθμιση του Χρηματιστηρίου. Παράλληλα, στοχεύει στο να αντιμετωπίσει και τα προβλήματα του τραπεζικού συστήματος, τα οποία απορρέουν από την πρόκληση μπροστά στην οποία βρίσκεται το τραπεζικό σύστημα λόγω της υποχρεωτικής εφαρμογής των διεθνών λογιστικών προτύπων. 
      Η «μαύρη» περίοδος του 1999-2000 πρέπει να κλείσει και να περάσει ανεπιστρεπτί. Έχασαν πολλοί και κέρδισαν λίγοι και νομίζω ότι αυτό αποτελεί ντροπή. Δεν έγινε όμως μόνο αυτό. Μέσα στην ελληνική Κεφαλαιαγορά μπήκαν και εταιρείες-«φαντάσματα», -κι αυτό το ξέρουμε όλοι- εταιρείες, που το μόνο πράγμα που είχαν ήταν μια σφραγίδα και τίποτε άλλο. Και υπάρχουν ευθύνες γι’ αυτό.
      Ας δούμε όμως τι κάνει το παρόν νομοσχέδιο. Εγώ θα επικεντρωθώ σε τρία σημεία, τα οποία τα θεωρώ πάρα πολύ σημαντικά και θα ήθελα να τα τονίσω. 
      Πρώτον, παρέχει στο Χρηματιστήριο ελευθερία για τον καθορισμό του κανονισμού λειτουργίας του.
      Δεύτερον, ενισχύει την ανεξαρτησία της Επιτροπής Κεφαλαιαγοράς, στα πλαίσια της εποπτείας της αγοράς. Και όλοι καταλαβαίνουμε πόσο σημαντικό είναι αυτό. 
      Τρίτον, αναμορφώνει το καθεστώς λειτουργίας των ΕΛΔΕ προς όφελος και για την προστασία των επενδυτών. Και παράλληλα, οι εταιρείες επενδύσεων χαρτοφυλακίου αποκτούν και αυτές το δικό τους θεσμικό πλαίσιο, προκειμένου να εναρμονιστούν με τα διεθνή λογιστικά πρότυπα. 
      Με ένα σύστημα λειτουργικό, με ένα σύστημα αξιόπιστο εξασφαλίζεται η προστασία των επενδυτών, θωρακίζεται η Κεφαλαιαγορά με σαφείς διατάξεις, αναβαθμίζεται το Χρηματιστήριο, ώστε σιγά-σιγά να αποκτήσει τη χαμένη αξιοπιστία του στα μάτια των Ελλήνων πολιτών, προς όφελος ολόκληρης της οικονομίας και τελικά και της κοινωνίας. Γιατί καμιά οικονομία, κυρίες και κύριοι συνάδελφοι, δεν μπορεί να πάει μπροστά, αν δεν έχει ένα σύστημα Κεφαλαιαγοράς το οποίο να ενθαρρύνει αναπτυξιακές πρωτοβουλίες και επενδύσεις. Και για να μπορέσουμε να αντιμετωπίσουμε τα φαινόμενα της διαφθοράς, θα πρέπει να θωρακίσουμε τους θεσμούς. Και αυτό ακριβώς έρχεται και κάνει το συγκεκριμένο νομοσχέδιο.
      Τελικά, αυτό το νομοσχέδιο παρέχει εκείνο το θεσμικό πλαίσιο για την εύρυθμη λειτουργία της Κεφαλαιαγοράς, έτσι ώστε να είναι εφικτή η επαρκής άντληση κεφαλαίων ως μια από τις βασικότερες επιδιώξεις, που στόχο έχουν τη συνεχή βελτίωση της επιχειρηματικότητας.
      Με αυτό το όχημα θα πάμε μπροστά. Με αυτό το όχημα μπορούμε να αναπτύξουμε την Ελλάδα. Και ας μην ξεχνάμε ότι η Κεφαλαιαγορά είναι το όχημα μέσω του οποίου μπορούν οι ιδιώτες να συμμετέχουν σε μεγάλες επιχειρήσεις. Αυτή η ιδιωτική τοποθέτηση πρέπει να είναι και θεσμικά θωρακισμένη, ώστε τα χρήματα των επενδυτών, και ειδικά τα χρήματα των μικροεπενδυτών, κατ’ ουδένα τρόπο να μην καταλήγουν στα χέρια των «αεριτζήδων».
      Ψηφίζω, λοιπόν, ως προς το πρώτο τμήμα αυτό το νομοσχέδιο επί της αρχής γιατί παρέχει την προστασία που όλοι περιμένουμε. Για να το πω απλά, αν είχαμε αυτό εδώ το νομοθετικό πλαίσιο, δεν θα υπήρχαν τα περιθώρια για τα φαινόμενα του 1999-2000. Και επειδή στην Ελλάδα πολλοί έχουν χάσει πολλά –και αυτό το επαναλαμβάνω- είναι επιτακτική ανάγκη των καιρών και γι’ αυτό το «ναι» που λέω είναι ηχηρό.
      Έρχομαι τώρα στο δεύτερο θέμα, στο θέμα του ασφαλιστικού του τραπεζικού συστήματος. Εδώ λοιπόν, όπως προανέφερα, λόγω του ότι είναι υποχρεωτική η εφαρμογή των διεθνών λογιστικών προτύπων και η αποτύπωση στον ισολογισμό των υποχρεώσεων προς τα ασφαλιστικά ταμεία –οι τράπεζες δηλαδή είναι υποχρεωμένες να αποτυπώσουν στον ισολογισμό τους αυτές τις υποχρεώσεις- ορισμένες κρατικές τράπεζες, όπως για παράδειγμα η Εμπορική, η Αγροτική, εάν δεν γίνουν αυτές οι ρυθμίσεις, τότε τα ίδια κεφάλαιά τους θα εξαφανιστούν και οι τράπεζες αυτές θα κλείσουν. 
      Ποιος σ΄ αυτήν εδώ την Αίθουσα, κυρίες και κύριοι συνάδελφοι, θέλει να κλείσει η Αγροτική, που είναι η τράπεζα που είναι απλωμένη παντού σε όλη την Ελλάδα, που είναι η τράπεζα στην οποία απευθύνονται οι Έλληνες αγρότες; Κανείς και είμαι σίγουρη γι’ αυτό.
      Για τους εξής τρεις πολύ σημαντικούς λόγους λέω «ναι» και στο δεύτερο τμήμα του νομοσχεδίου.
      Πρώτον, διασφαλίζεται η καταβολή των συντάξεων με όλους τους εργαζομένους στις τράπεζες.
      Δεύτερον, διασφαλίζεται η εύρυθμη λειτουργία σε ίσους όρους ανταγωνισμού για ολόκληρο το τραπεζικό σύστημα και αυτό είναι προς όφελος της οικονομίας.
      Τρίτον, δεν επιβαρύνεται σε σχέση με το ό,τι ισχύει μέχρι σήμερα ούτε το κράτος ούτε ο φορολογούμενος. Αντίθετα, το κράτος και οι φορολογούμενοι είναι ωφελημένοι.
      Γι’ αυτούς, λοιπόν, τους τρεις λόγους λέω «ναι» και στο δεύτερο τμήμα του νομοσχεδίου και ένα πολύ μεγάλο μπράβο στα δύο συνυπεύθυνα Υπουργεία.
      Σας ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, η κ. Καλογήρου ήταν ακριβώς στο οκτάλεπτο και αυτό το λέμε ώστε και οι άλλοι που θα επακολουθήσουν να περιοριστούν στα οκτώ λεπτά, αν και θα χρειαστεί κάποια στιγμή να περιορίσουμε το χρόνο γιατί πολλοί θα αδικηθούν και ενδεχομένως δεν θα μιλήσουν.
      ΑΓΓΕΛΟΣ ΤΖΕΚΗΣ: Όχι έτσι, κύριε Πρόεδρε!
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Φλωρίδης.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, θα ήθελα να υπενθυμίσω στη Νέα Δημοκρατία το προεκλογικό της πρόγραμμα, όσον αφορά στην οικονομία και το ασφαλιστικό. 
      Έγραφε τότε, αν θυμόσαστε –αυτό το βιβλίο δεν πολτοποιήθηκε, συνεχίζει να υπάρχει- ότι η Νέα Δημοκρατία ως Κυβέρνηση θα εφαρμόσει επακριβώς όλες τις ρυθμίσεις της περιόδου 1990-1993. Αφού ξέσπασε μεγάλη φασαρία και αντίδραση στην κοινωνία τότε, προεκλογικά, ο κ. Καραμανλής προσωπικά και ο κ. Ρουσόπουλος ανέλαβαν τη δέσμευση ότι δεν πρόκειται να συμβεί ποτέ κάτι τέτοιο.
      Είδαμε χθες τον κ. Μητσοτάκη να προσέρχεται ως υποστηρικτής των κυβερνητικών μεταρρυθμίσεων. Πότε το έκανε αυτό ο κ. Μητσοτάκης; Όταν ο κ. Αλογοσκούφης εξαναγκάστηκε να έλθει εδώ στη Βουλή και δημόσια προχθές να πει ότι ανοίγει το σύνολο του ασφαλιστικού ζητήματος της χώρας. Ο κ. Μητσοτάκης βεβαίως πιστός στις αντιλήψεις του είπε ότι εδώ είναι μεγάλη ευκαιρία. Βγήκε το ίδιο βράδυ και δήλωσε ότι οι εργαζόμενοι πρέπει να απαιτούν λιγότερα και να εργάζονται περισσότερο.
      Αυτό είναι το ιδεολογικό πλαίσιο μέσα στο οποίο θα κινηθεί η Νέα Δημοκρατία από εδώ και πέρα, αφού όμως υπονόμευσε συστηματικά το θεμέλιο του ασφαλιστικού συστήματος της χώρας που είναι το ΙΚΑ. Πώς έγινε αυτό; Με το νομοσχέδιο το οποίο συζητούμε σήμερα, με τη μεταφορά του τεραστίου, ιλιγγιώδους βάρους των ταμείων των τραπεζών στο ΙΚΑ το οποίο, σύμφωνα με τον κ. Βαρθολομαίο, το Διοικητή του ΙΚΑ και σύμφωνα με όλες τις μελέτες οι οποίες υπάρχουν, ανέρχεται στο ιλιγγιώδες ποσό των 15.000.000.000 ευρώ, δηλαδή 5.000.000.000.000 δραχμών.
      Αφού, λοιπόν, με το νόμο αυτό τον οποίο καλείστε να ψηφίσετε εσείς η πλειοψηφία και θα πρέπει στη συνέχεια να πάτε στους ψηφοφόρους σας και να τους εξηγήσετε γιατί μετακινείτε το βάρος 15.000.000.000 ευρώ -5.000.000.000.000 δραχμών- στις πλάτες των απλών φορολογουμένων υπέρ των τραπεζών και γιατί τα χαρίζετε αυτά στις τράπεζες, στη συνέχεια θα καλέσετε τα εκατομμύρια των εργαζομένων και ασφαλισμένων στο ΙΚΑ να τους πείτε «ξέρετε, τώρα πλέον το ΙΚΑ έχει πρόβλημα», διότι όντως θα έχει πρόβλημα το ΙΚΑ με τα πέντε τρισεκατομμύρια δραχμές που του φορτώνετε.
      ΑΘΑΝΑΣΙΟΣ ΜΠΟΥΡΑΣ: Το ν. 3029 τον αρνείστε; 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε συνάδελφε, μη διακόπτετε. 
      ΓΕΩΡΓΙΟΣ ΦΛΩΡΙΔΗΣ: Λοιπόν, επειδή τον επικαλείστε συνέχεια, θέλω να σας πω το εξής. Σήμερα, είτε το θέλετε είτε όχι, βρισκόμαστε μπροστά σε μία πρόταση η οποία λέει ότι θα πρέπει να ψηφίσουμε μία διάταξη –έχουν κατατεθεί σχετικές τροπολογίες- με τις οποίες το βάρος αυτής της μεταφοράς ανατίθεται αποκλειστικά στις τράπεζες. Και επ’ αυτού θα κληθείτε να πάρετε θέση σήμερα. 
      Δεν μπορείτε, λοιπόν, να ανατρέχετε σε κανένα προγενέστερο νόμο και να μας λέτε, ξέρετε, κατά την άποψή μας, εκείνος ο νόμος τον οποίο εσείς με καινούργιο νόμο τροποποιείτε, χρειάζεται να εφαρμοστεί. Σήμερα θα πρέπει να ψηφίσετε εάν δέχεστε ή όχι να μεταφερθεί το βάρος των ταμείων των τραπεζών στο ΙΚΑ και στη συνέχεια, δι’ αυτού του τρόπου να πληρώσουν τα 5.000.000.000.000 δραχμές οι Έλληνες φορολογούμενοι που χρηματοδοτούν το ΙΚΑ μέσω της φορολογίας, δηλαδή, μέσω του κρατικού προϋπολογισμού και οι εργαζόμενοι οι οποίοι είναι ασφαλισμένοι στο ΙΚΑ. 
      Αυτό είναι το μείζον ερώτημα στο οποίο καλείστε να απαντήσετε τώρα. Και αυτό θα πρέπει να το εξηγείτε στους ψηφοφόρους σας το επόμενο διάστημα. 
      Αγαπητοί συνάδελφοι, μπορείτε να μου πείτε –και αναφέρομαι στην Κυβέρνηση- ποιος ήταν ο επείγων λόγος που επέβαλε με τη μορφή τροπολογίας να έρθει το ζήτημα της ρύθμισης των ταμείων της κύριας ασφάλισης των τραπεζών; 
      Για τα επικουρικά ισχυρίζεστε –και είναι πράγματι έτσι- ότι υπάρχει ένα ζήτημα με τα διεθνή λογιστικά πρότυπα. Για τα ταμεία κύριας ασφάλισης μπορείτε να μου πείτε το κατεπείγον; Γιατί το ρυθμίζετε τώρα και δεν το εντάσσετε στο διάλογο που θέλετε να ανοίξετε, το μακροπρόθεσμο διάλογο, όπως λέτε στη συνέχεια; Γιατί το φέρνετε τώρα για τα ταμεία κύριας ασφάλισης που επιβαρύνουν με 9.000.000.000 το ΙΚΑ; Σε αυτό υπάρχει απάντηση για το κατεπείγον; Δεν υπάρχει απάντηση. Η απάντηση βρίσκεται στην άποψη Μητσοτάκη: φορτώστε τα όλα τώρα στο ΙΚΑ και στη συνέχεια ελάτε να ισχυριστείτε ότι το ΙΚΑ βουλιάζει και επομένως τα εξήντα πέντε χρόνια ηλικίας στα οποία βγαίνουν, κάντε τα εβδομήντα, αυξήστε τις ασφαλιστικές εισφορές και βεβαίως μειώστε τις συντάξεις, όπως έκανε ο νόμος Σιούφα-Μητσοτάκη το 1992, ο οποίος καθόριζε ότι η σύνταξη υπολογιζόταν σε πεντηκοστά και όχι τριακοστά πέμπτα -αυτό το αλλάξαμε εμείς με τη ρύθμιση που κάναμε και το 1997 και το 2002- και εγγυόταν τις κατώτερες συντάξεις ύψους 180 ευρώ σε σημερινές τιμές και σε σημερινό νόμισμα. Εκεί θέλετε να πάτε τα πράγματα με όλο αυτό το οποίο κάνετε τώρα υπό το καθεστώς των μεταρρυθμίσεων. 
      Να σας ρωτήσω κάτι άλλο; Γιατί στις τράπεζες δεν εφαρμόζετε το μοντέλο Καρατζά της Εθνικής; Ο Καρατζάς, όταν η Εθνική μπήκε στο Χρηματιστήριο της Νέας Υόρκης το 1997 και είχε πρόβλημα το επικουρικό ταμείο της Εθνικής Τράπεζας και έπρεπε να το αντιστοιχίσει με τα διεθνή λογιστικά πρότυπα, μετέτρεψε με μία γνωμοδότηση, ούτε καν σύμβαση, το ταμείο αυτό από εγγυημένης παροχής σε εγγυημένης εισφοράς. Και αντί να αναγράφει στον ισολογισμό της τράπεζας όλες τις μελλοντικές υποχρεώσεις της τράπεζας που θα του δημιουργούσαν πρόβλημα, γράφει μόνο τις ετήσιες εισφορές, τις οποίες και αύξησε. 
      Αυτό δεν μπορούσατε να το κάνετε στην Εμπορική, όπως το είχε προχωρήσει ο κ. Στουρνάρας; Μπορείτε να μου πείτε γιατί ένα ενδοτραπεζικό ζήτημα το μεταφέρετε στο δημόσιο με τα νομικά πρόσωπα δημοσίου δικαίου, τα οποία κάνετε και δι’ αυτού του τρόπου ένα πρόβλημα μιας επιχείρησης ή επιχειρήσεων ιδιωτικών, όπου οι ιδιώτες μέτοχοι θα κάνουν πάρτι σε βάρος του ελληνικού λαού με 5.000.000.000.000 δραχμές, δεν το αφήσατε να λυθεί μέσα στα όρια του τραπεζικού συστήματος; Και μας παριστάνετε εδώ τους μεγάλους μεταρρυθμιστές σε υποθέσεις που αφορούν ιδιώτες, μετόχους και επιχειρήσεις; 
      Βέβαια σ΄ αυτά δεν υπάρχουν απαντήσεις. Όμως, ακούω οιμωγές και κραυγές και τις άκουσα και χθες εδώ από τον Πρωθυπουργό, τον κ. Καραμανλή, πάλι για το Χρηματιστήριο. Ήλπιζα, αγαπητοί συνάδελφοι, ότι μετά από τις τελευταίες εξελίξεις θα γίνετε πιο σεμνοί για το Χρηματιστήριο, όταν αναφέρεστε στα θύματα του Χρηματιστηρίου. Γιατί στις καταστάσεις του «πόθεν έσχες» που έδωσε ο κ. Τραγάκης επίσημα, εκ μέρους της Βουλής, μπορείτε να θυμηθείτε ποια πολιτική οικογένεια φιγουράρει πρώτη στα κέρδη του 1999; 
      (Χειροκροτήματα από την πτέρυγα του ΠΑΣΟΚ)
      Και σε βάρος ποιων χιλιάδων θυμάτων, αυτή η πολιτική οικογένεια έκανε πάρτι με ενάμισι δισεκατομμύριο κέρδος το 1999; Μπορείτε να μου πείτε γιατί αυτή η πολιτική οικογένεια δεν απάντησε στα επανειλημμένα δημοσιεύματα του κυριακάτικου Τύπου ότι διαθέτει είκοσι off shore εταιρείες; Εσείς που μιλάτε πολύ εύκολα για τιμή, για σεμνότητα, ταπεινότητα και εντιμότητα, σ΄ αυτά υπάρχουν απαντήσεις; Θυμάστε το επώνυμο της οικογένειας αυτής; Θα το θυμηθείτε υποχρεωτικά μετά απ’ αυτά τα οποία λέω. Αυτή είναι η οικογένεια που κέρδισε τα περισσότερα. Και να πείτε στα μέλη αυτής της οικογένειας, όταν απευθύνονται στον ελληνικό λαό και στα θύματα, να είναι πιο προσεκτική, γιατί εις βάρος αυτών των θυμάτων η οικογένεια αυτή έκανε πάρτι.
      (Χειροκροτήματα από την πτέρυγα του ΠΑΣΟΚ)
      Και σε βάρος αυτών των θυμάτων και των επομένων, ο στρατηλάτης εναντίον της διαφθοράς Πρωθυπουργός ήρθε και παρέδωσε από χθες το «Στοίχημα».
(Θόρυβος-Διαμαρτυρίες από την πτέρυγα της Νέας Δημοκρατίας)
      Για προσέξτε, εγώ ήμουν Υπουργός τότε.
      ΑΙΚΑΤΕΡΙΝΗ ΠΑΠΑΚΩΣΤΑ: Να τα πείτε ονομαστικά και όχι να πετάτε λάσπη.
      ΓΕΩΡΓΙΟΣ ΦΛΩΡΙΔΗΣ: Θέλετε να σας τα πω; Θα σας τα πω τώρα.
      ΑΘΑΝΑΣΙΟΣ ΜΠΟΥΡΑΣ: Ζητείστε εξεταστική επιτροπή.
      ΑΠΟΣΤΟΛΟΣ ΚΩΣΤΟΠΟΥΛΟΣ: Τη σύμβαση την υπέγραψε το ΠΑΣΟΚ. 
      ΓΕΩΡΓΙΟΣ ΦΛΩΡΙΔΗΣ: Τη σύμβαση δεν την υπέγραψα εγώ. Δείτε λίγο την ιστορία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, θέλω να υπενθυμίσω ότι όταν βρήκα τη σύμβαση, αφαίρεσα μέσα απ’ αυτήν τη δυνατότητα να διενεργεί αυτή η εταιρεία το «Ιπποδρομιακό Στοίχημα» και το «Τηλεφωνικό Στοίχημα» και το «Στοίχημα Κυνοδρομιών». 
      Η εταιρεία προσέφυγε στη διαιτησία και στη συνέχεια, μετά από σκληρή αντιδικία που εγώ οργάνωσα, ενώ η εταιρεία κέρδισε σε πρώτο βαθμό, έχασε τελικά και δεν πήρε ούτε ένα ευρώ.
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, σας παρακαλώ, τελειώστε.
       ΓΕΩΡΓΙΟΣ ΦΛΩΡΙΔΗΣ: Τελειώνω αμέσως, κύριε Πρόεδρε.
      Είχαμε δε αποφασίσει τότε με επανειλημμένες αποφάσεις και δηλώσεις μας ότι το ελληνικό πρωτάθλημα δεν πρόκειται να μπει στο «Στοίχημα» στον αιώνα τον άπαντα. Τουλάχιστον, δεν θα έμπαινε όσο κυριαρχούνταν από τις γνωστές συμμορίες του ποδοσφαίρου και από την ανεπίτρεπτη σχέση σ’ αυτήν την περίπτωση ανάμεσα σε μία συγκεκριμένη ομάδα, της οποίας ο πρόεδρος ταυτίζεται με τον πρόεδρο της εταιρείας που διενεργεί το «Στοίχημα».
      Αυτά δήλωσε ο κ. Καραμανλής και πριν από ένα μήνα και αυτό δεν θα γίνει ποτέ.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Φλωρίδη. Ολοκληρώστε.
      ΓΕΩΡΓΙΟΣ ΦΛΩΡΙΔΗΣ: Μπορείτε να μου πείτε τι συνέβη και τώρα χιλιάδες ανυποψίαστοι πολίτες θα αφεθούν στα χέρια των συμμοριών που διενεργούν το ελληνικό πρωτάθλημα, όπως αυτές που χρηματοδότησε η Νέα Δημοκρατία μέσω του ΟΠΑΠ, για να επανέλθουν; Ή δεν ξέρετε πώς επανήλθε αυτό το σύστημα σήμερα στο ποδόσφαιρο; Με χρηματοδοτήσεις δεκάδων εκατομμυρίων ευρώ από τον ΟΠΑΠ, για να μπορέσουν αυτοί να πάρουν την πλειοψηφία εκεί που την πήραν.
      (Θόρυβος - Διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, το νομοσχέδιο δεν αναφέρεται στο ποδόσφαιρο ούτε στο «Στοίχημα».
      ΓΕΩΡΓΙΟΣ ΦΛΩΡΙΔΗΣ:  Θέλετε εσείς να πιστέψει ο ελληνικός λαός ότι τα παιχνίδια, τα οποία θα γίνονται από συγκεκριμένες ομάδες…
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, δεν μπορεί να μιλάτε χωρίς να ακούτε το Προεδρείο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, ξέρω ότι είναι ενοχλητικά αυτά που σας λέω, αλλά δεν χάλασε και ο κόσμος για λίγα δευτερόλεπτα.
      (Θόρυβος - Διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, είστε και εκτός χρόνου και εκτός θέματος.
      ΓΕΩΡΓΙΟΣ ΦΛΩΡΙΔΗΣ: Αυτοί, λοιπόν, που θα μπουν στο «Στοίχημα», αγαπητοί συνάδελφοι, διώκονται όλοι για κακουργήματα.
      ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, σας παρακαλώ. Θα υποχρεωθώ να πω να μη γράφεται η ομιλία σας στα Πρακτικά.
      ΓΕΩΡΓΙΟΣ ΦΛΩΡΙΔΗΣ: Και αυτοί θα καλούνται να καθορίσουν το αποτέλεσμα της ομάδας τους, το οποίο θα υπάρχει στο προκαθορισμένο «Στοίχημα» και ή θα κάνουν πάρτι μαζί με τον κ. Καραμανλή εις υγείαν των χιλιάδων Ελλήνων κορόιδων.
      (Θόρυβος - Διαμαρτυρίες από την πτέρυγα της Νέας Δημοκρατίας)
      Αυτά προς γνώση, λοιπόν. Αυτά χρειάζονται απαντήσεις. Και χθες είδα τον κάθιδρο κ. Καραμανλή να προσπαθεί να εξηγήσει γιατί παραδίδει το «Στοίχημα» στο μεγάλο του –υποτίθεται- διαπλεκόμενο αντίπαλο με την εισαγωγή των ποδοσφαιρικών ομάδων.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Κύριε Φλωρίδη, ακούστε λίγο.
      Θα πω για άλλη μία φορά ότι όλα έχουν τα όριά τους. Οκτώ λεπτά προβλέπονται, δέκα έγιναν. Ήσασταν εκτός θέματος και εκτός χρόνου. Πρέπει να σεβαστούμε τον Κανονισμό. Δεν μπορεί κανένας σας να αγνοεί το Προεδρείο.
      Από εδώ και πέρα, όποιος περνάει το οκτάλεπτο και επιμένει το Προεδρείο, θα δώσω εντολή να μη γράφεται τίποτα από την ομιλία σας. Θα μιλάτε μόνοι σας. Δεν μπορεί να συνεχιστεί αυτή η κατάσταση. Ο Κανονισμός σαφώς ορίζει ότι δεν μπορεί να απομακρύνεται ο Βουλευτής από το συζητούμενο νομοσχέδιο. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Γεώργιος Σούρλας): Βεβαίως, τώρα ο Υπουργός έχει δίκιο να παρέμβει αφού προκλήθηκε θέμα.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν είναι συναφή όλα τα θέματα; Εδώ βουίζει η αγορά, ο κόσμος, η κοινωνία.
      (Θόρυβος - Διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Εδώ μπορούμε να συζητάμε όλα τα θέματα όπως ορίζει ο Κανονισμός.
      Κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, για μία ακόμα φορά ο συγκεκριμένος συνάδελφος του ΠΑΣΟΚ προσπαθεί να προβάλει στους πολιτικούς του αντιπάλους χαρακτηριστικά που αφορούν τον ίδιο, διότι τα υπονοούμενα τα οποία άφησε και οι χαρακτηρισμοί στους οποίους προέβη, αφορούν αποκλειστικά τον ίδιο. Κοίταζε τον εαυτό του στον καθρέφτη και μιλούσε.
      (Χειροκροτήματα από την πτέρυγα της Νέας Δημοκρατίας)
      Δεν αφορούν ούτε τον Κώστα Καραμανλή ούτε την Κυβέρνηση της Νέας Δημοκρατίας ούτε κανέναν άλλο εδώ μέσα.
      Ο πολιτικός διάλογος πρέπει να γίνεται με ευπρέπεια, με επιχειρήματα, με στοιχεία και όχι με υπονοούμενα.
      Μην εκλαμβάνετε, κυρίες και κύριοι της Αντιπολίτευσης, την ευπρέπεια της Κυβέρνησης ως αδυναμία. Η Κυβέρνηση έχει δύναμη, διότι έχει από πίσω της τη δύναμη του ελληνικού λαού. 
      (Χειροκροτήματα από την πτέρυγα της Νέας Δημοκρατίας)
      Έχει κληθεί να αντιμετωπίσει προβλήματα που αφήσατε επί χρόνια να επικρέμονται και να δημιουργούν προβλήματα στην καθημερινότητα των Ελλήνων στην οικονομία, στην κοινωνία.
      (Χειροκροτήματα από την πτέρυγα της Νέας Δημοκρατίας)
      Και έχετε τώρα το θράσος να έρχεστε εδώ να προβάλλετε τα δικά σας προβλήματα, τις δικές σας αδυναμίες, τις δικές σας απρέπειες επάνω στην Κυβέρνηση.
    Δεν έχει καμία, μα καμία βάση αυτή η προσπάθεια. Για όλα τα ζητήματα ουσίας έχουμε τοποθετηθεί και θα τοποθετηθούμε και πάλι, χωρίς υπονοούμενα για κανέναν. Αυτή είναι η πραγματικότητα. Συνέλθετε. Καταλαβαίνουμε την πολιτική σας αδυναμία, καταλαβαίνουμε ότι είστε τρία κόμματα στη συσκευασία του ενός, αλλά μην προσπαθείτε να προβάλετε τα δικά σας προβλήματα αλλού.
    (Χειροκροτήματα από την πτέρυγα της Νέας Δημοκρατίας)
    ΑΛΕΞΑΝΔΡΟΣ ΑΚΡΙΒΑΚΗΣ: Τώρα ήταν μέσα στο θέμα ο κύριος Υπουργός;
    ΠΡΟΕΔΡΕΥΩΝ (Γεώργιος Σούρλας): Παρακαλώ ησυχία.
    Το λόγο έχει ο συνάδελφος κ. Καρπούζας.
    ΑΝΤΩΝΙΟΣ ΚΑΡΠΟΥΖΑΣ: Εγώ θα ήθελα, κύριε Πρόεδρε, επιπλέον να προσθέσω στα αναφερόμενα του κ. Φλωρίδη ότι καλό θα ήταν κάποια στιγμή να αναφερθεί στην αποπομπή του από το Υπουργείο, το οποίο υπηρέτησε και να αφήσει τους υπαινιγμούς περί οικογενειών, οι οποίοι, πραγματικά, θίγουν το Κοινοβούλιο. 
    Κυρίες και κύριοι συνάδελφοι, στα πλαίσια λειτουργίας ενός κράτους…
    (Θόρυβος – διαμαρτυρίες από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Κύριε Καρπούζα, παρακαλώ σταματήστε. Δεν θα προχωρήσετε έτσι. Εάν δεν αποκατασταθεί πλήρως η ηρεμία θα σταματήσετε. Τελείωσε. Δεν μπορεί να ανέχεται το Προεδρείο αυτήν την κατάσταση μέσα στη Βουλή.
    (Θόρυβος – διαμαρτυρίες από την πτέρυγα του ΠΑΣΟΚ)
    Σας παρακαλώ πάρα πολύ, επιτέλους! Μα είναι αυτή εικόνα Βουλής; Υπάρχει και το καφενείο. Είναι σεβασμός αυτός προς τον ομιλητή, όταν όλοι σας διεκδικείτε σεβασμό από τους άλλους, όταν ανέρχεσθε στο Βήμα; Για όνομα του Θεού! 
    ΧΡΗΣΤΟΣ ΑΗΔΟΝΗΣ: Ναι, κύριε Πρόεδρε, αλλά υπάρχουν πρακτικά που θα μείνουν στην ιστορία και πρέπει να γνωρίζει ο ελληνικός λαός…
    ΑΓΓΕΛΟΣ ΤΖΕΚΗΣ: Κύριε Πρόεδρε, σαν να μύρισε εκλογές.
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ!
    Συνεχίστε κύριε συνάδελφε.
    ΑΝΤΩΝΙΟΣ ΚΑΡΠΟΥΖΑΣ: Κυρίες και κύριοι συνάδελφοι, στα πλαίσια λειτουργίας ενός σύγχρονου κράτους, η Κυβέρνηση της Νέας Δημοκρατίας προσπαθεί να καθιερώσει κανόνες λειτουργίας, οι οποίοι θα ανταποκρίνονται στις απαιτήσεις μιας σύγχρονης ευρωπαϊκής κοινωνίας στα όρια της συνταγματικής νομιμότητας, αλλά και του σεβασμού των ευρωπαϊκών μας υποχρεώσεων.
    Κακές συνήθειες του παρελθόντος και κομματικές αγκυλώσεις, δυστυχώς, δεν επιτρέπουν την απελευθέρωση ιδεών, προκειμένου να λειτουργήσουν στην κατεύθυνση της λογικής, δεν επιτρέπουν σε πολιτικούς μηχανισμούς και θεσμικούς παράγοντες που θα έπρεπε να λειτουργούν στην υπηρεσία του κοινωνικού συνόλου να οδηγήσουν τη χώρα μας στο δρόμο της ανάπτυξης και της αποκατάστασης της προόδου.
    Η συντήρηση μιας απαράδεκτης τακτικής λειτουργίας συγκεκριμένων συντεχνιακών ομάδων και οργανωμένων συμφερόντων βλάπτει τη δημοκρατία και τους θεσμούς, αποδιοργανώνει τον κοινωνικό ιστό, δημιουργώντας ένα κλίμα εσωτερικής ανασφάλειας. Βεβαίως, ούτε η δημοκρατία μας κινδυνεύει, ούτε οι δημοκρατικοί μας θεσμοί. Κύκλοι της Αξιωματικής Αντιπολίτευσης πλανώνται, νομίζοντας ότι με αυτόν τον τρόπο ενδεχομένως να πλήξουν την Κυβέρνηση, να αποδυναμώσουν την ισχύ του κόμματος της Νέας Δημοκρατίας και να δημιουργήσουν εσωκομματικές έριδες.
    Κυρίες και κύριοι συνάδελφοι, η έκφραση απόψεων και θέσεων είναι δικαίωμα κάθε πολίτη. Για τους πολιτικούς, όμως και τα κόμματα είναι υποχρέωση. Πριν κάποια χρόνια είχε γίνει πρακτική η καθημερινή αναφορά εκ μέρους των στελεχών της τότε κυβέρνησης, σημερινής Αξιωματικής Αντιπολίτευσης, στο περιβόητο «εσείς δεν δικαιούσθε να ομιλείτε». 
    Εμείς σήμερα ζητούμε από την Αξιωματική  Αντιπολίτευση να καταθέσει τις προτάσεις της, ασκώντας γόνιμη και εποικοδομητική αντιπολίτευση. Θα πρέπει με υπευθυνότητα, αναλογιζόμενη την πραγματικότητα να βοηθήσει στην αποκατάσταση και εφαρμογή μιας πρακτικής που να ανταποκρίνεται στις απαιτήσεις μιας κοινωνίας που ζητάει ίσες ευκαιρίες και ίσα δικαιώματα, χωρίς προπετάσματα απομόνωσης και ειδικής μεταχείρισης, μιας κοινωνίας για την οποία όλοι θα είμαστε υπερήφανοι.
    Επιπλέον, η συμφωνία χρηματοοικονομικής ασφάλειας και η υλοποίηση των διεθνών λογιστικών προτύπων υποχρεώνει τη χώρα μας στην εφαρμογή της διαφάνειας στην οικονομική διαχείριση όλων των οργανισμών της χώρας. Οι διαρθρωτικές αλλαγές είναι επιβεβλημένες προς όφελος των εργαζομένων, αλλά και την εξυγίανση της οικονομίας. Απαιτείται ρήξη με το κατεστημένο, το παλιό, το αποτυχημένο. Να σταματήσουν οι κοινωνικές αδικίες. Οι υποχρεώσεις και τα δικαιώματα είναι συνταγματικά κατοχυρωμένα και πρέπει να τα περιφρουρήσουμε, αλλά όμως για όλους τους πολίτες. Ο ‘Έλληνας φορολογούμενος πρέπει επιτέλους να γνωρίζει πού πηγαίνουν οι θυσίες του, για ποιόν πληρώνει και γιατί. Ανέχεται χρόνια μια απαράδεκτη κατάσταση χωρίς πληροφόρηση.
      Ο Έλληνας φορολογούμενος ψηφίζει τους εκπροσώπους του, εμπιστευόμενος τις τύχες του στα χέρια τους. Υπομένει και συνεισφέρει για μία Ελλάδα ελεύθερη, δημοκρατική, προσφέροντας από το υστέρημά του για την ανάπτυξη, την πρόοδο, την υγεία, την παιδεία και την ασφάλεια και όχι για τα οργανωμένα συμφέροντα, τις συντεχνίες και τους ευνοούμενους μίας κατάστασης και μίας πολιτικής, που όχι μόνο τους δημιούργησε και τους συντήρησε, αλλά και θέλει ισοβίως να τους επιβάλλει εις βάρος του κοινωνικού συνόλου. 
      Ο λαός στηρίζει την Κυβέρνησή μας και τον Κώστα Καραμανλή, στηρίζει αυτήν την προσπάθεια από την οποία περιμένει πολλά. Ο αγωνιστής μιας ζωής, ο μεροκαματιάρης, ο αγρότης, ο ελεύθερος επαγγελματίας βαρέθηκαν να πληρώνουν. Παρακολουθούν με ενδιαφέρον τη λήψη των μέτρων και την αποκατάσταση του δικαίου, περιμένουν τη στήριξη της ελεύθερης οικονομίας και τη λειτουργία υποδομών και προϋποθέσεων. Μόνο έτσι θα μπορέσει να στηριχθεί ο παραγωγικός τομέας της χώρας, να δημιουργηθούν νέες θέσεις εργασίας, να παράγουμε σε όλους τους τομείς, κάτι που ξεχάστηκε πολλά χρόνια. 
      Όσον αφορά την τροπολογία για τη βιωσιμότητα των ταμείων κύριας και επικουρικής ασφάλισης του προσωπικού των πιστωτικών ιδρυμάτων, θα πρέπει να πω ότι ειδικότερα για τους εργαζομένους διασφαλίζεται η καταβολή των συντάξεων, δεν επιβαρύνεται το κράτος και ο φορολογούμενος, δεν θίγονται ώριμα συνταξιοδοτικά δικαιώματα. Οι νέοι τραπεζοϋπάλληλοι, οι ασφαλισμένοι μετά από το τέλος του 1992, προσαρμόζονται στα ισχύοντα για τους υπόλοιπους μισθωτούς και εξομαλύνονται με αυτόν τον τρόπο οι ανισότητες, όπως επίσης στηρίζονται οι κρατικές τράπεζες.
      Όσον αφορά την κύρια σύνταξη, εφαρμόζεται ο ν.3029 τον οποίο ψηφίσατε, κύριοι συνάδελφοι του ΠΑΣΟΚ.
      Σύμφωνα με την έκθεση του Γενικού Λογιστηρίου του Κράτους, συμπεραίνεται ότι δεν προκαλείται πρόσθετη δαπάνη σε βάρος του δημοσίου, καθώς οι υποχρεώσεις καταβολής κύριας σύνταξης από το ΙΚΑ-ΕΤΑΜ στο προσωπικό των συγκεκριμένων πιστωτικών ιδρυμάτων έχουν αναλυθεί με τις διατάξεις των άρθρων 4 και 5 του ν. 3029/2002.
      Όσον αφορά την καταβολή των επικουρικών συντάξεων, η προκαλούμενη δαπάνη σε βάρος ΕΤΕΑΜ, ΕΤΑΤ και του νέου φορέα αντισταθμίζεται από τις εισφορές του εργοδότη και του ασφαλισμένου, την περιουσία και τις προσόδους των καταργούμενων φορέων που περιέρχονται στο ΕΤΑΤ, την πρόσφατη εισφορά των πιστωτικών ιδρυμάτων και τυχόν πρόσθετο φόρο που θα οριστεί από τον Υπουργό Οικονομίας και Οικονομικών, εφόσον χρειαστεί. 
      Σχετικά με την τροπολογία της εθελούσιας αποχώρησης του προσωπικού του ΟΤΕ, θα πρέπει να τονισθεί ότι δεν υπάρχει διαμαρτυρία εκ μέρους των εργαζομένων. Μάλιστα, αντίθετα, από το θόρυβο που προκαλεί η Αξιωματική Αντιπολίτευση η προσκείμενη παράταξη σε αυτήν συμφωνεί με την τροπολογία. 
      Από την έκθεση δε του Γενικού Λογιστηρίου του Κράτους προκύπτει ότι οι απώλειες των εισφορών εξαιτίας της αναγνώρισης του πλασματικού χρόνου και η δαπάνη από την πρόωρη συνταξιοδότηση βαρύνουν τον ΟΤΕ και τον κρατικό προϋπολογισμό, αλλά αντισταθμίζονται στο σύνολό τους από την αύξηση του χαρτοφυλακίου του ταμείου με το 4% των μετοχών και την ανάληψη εκ μέρους του ΟΤΕ της υποχρέωσης κάλυψης των επιβαρύνσεων και αναμένεται όφελος του δημοσίου λόγω ανόδου της αξίας των μετοχών του ΟΤΕ. 
      Όσον αφορά τον κλάδο της επικουρικής ασφάλισης, το ταμείο αρωγής, η προκαλούμενη απώλεια εισφορών και η καταβολή των επικουρικών συντάξεων θα καλυφθεί αποκλειστικά από τον ΟΤΕ. Πρέπει να αναφερθεί ότι το κόστος στον κρατικό προϋπολογισμό για τη χρηματοδότηση ΤΑΠ-ΟΤΕ για την κάλυψη των ελλειμμάτων από το 2001 έως το 2004 ήταν 945.000.000 ευρώ, ενώ το έτος 2005, σύμφωνα με τις προβλέψεις, θα ανέλθουν στα 280.000.000 ευρώ. 
      Κυρίες και κύριοι συνάδελφοι, μπορεί άραγε να δώσει κανείς πειστικές εξηγήσεις γιατί πρέπει να συνεχιστεί αυτή η απαράδεκτη πρακτική εις βάρος του Έλληνα φορολογούμενου; Είναι δυνατόν να ανεχόμαστε μία κατάσταση που καταδικάζεται από το σύνολο του ελληνικού λαού; Είναι δυνατόν να κοιτάζουμε συνεχώς το παρελθόν χωρίς στόχους και οράματα για το μέλλον και τους νέους ανθρώπους; Αναλογιστήκατε, κύριοι συνάδελφοι της Αξιωματικής Αντιπολίτευσης, πόσα προβλήματα δημιουργούνται εάν αποδεχθούμε τη δική σας λογική; 
      Κυρίες και κύριοι συνάδελφοι, σε μία κοινωνία που ο ανταγωνισμός και οι απαιτήσεις πολλαπλασιάζονται πρέπει να θωρακίσουμε το μέλλον των πολιτών και να διασφαλίσουμε συνθήκες, μέσα από τις οποίες θα μπορούν όχι μόνο να δραστηριοποιούνται, αλλά να δημιουργούν για ένα καλύτερο αύριο. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καραμπίνας.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, μετά τις τοποθετήσεις αγαπητών συναδέλφων του ΠΑΣΟΚ, μου δημιουργήθηκαν κάποιες απορίες και θα ήθελα να ρωτήσω να μου πουν, οι κύριοι συνάδελφοι, ποιο αστέρι από το χώρο τους γύρισε μέσα σε μια μέρα μέχρι και 22.000.000.000 τον οποίο και χειροκροτούσατε; Στο σπίτι του κρεμασμένου δεν μιλάνε για σχοινί.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τα έχετε χρησιμοποιήσει όλα τα σχοινιά εσείς. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τον ξέρετε, κύριε Καστανίδη; Πέστε τον, λοιπόν. 
      Στο Χρηματιστήριο ακολουθήσατε πολιτικές οι οποίες έδωσαν τη δυνατότητα και την ευκαιρία σε επιτήδειους να πέσουν σαν κοράκια και να ρουφήξουν το αίμα του ελληνικού λαού, τον μόχθο και τον ιδρώτα. Μεγαλύτερο έγκλημα τα τελευταία πενήντα χρόνια δεν έχει ξαναγίνει. Αυτά που πήρατε από τους πολλούς και τα δώσατε στους λίγους ήταν περί τα 35.000.000.000.000 δραχμές. Αυτή είναι η σκληρή πραγματικότητα.
      Είπε ο συνάδελφος κ. Φλωρίδης, που λείπει αυτήν τη στιγμή, ότι είναι στις προθέσεις μας να αυξήσουμε τα συνταξιοδοτικά όρια, να μειώσουμε τις παροχές, να αυξήσουμε τις εισφορές κλπ.. Φαίνεται ότι όλα αυτά τα είχατε στο μυαλό σας για να τα κάνετε. Ευτυχώς που ο ελληνικός λαός σας πήρε έγκαιρα είδηση και σας έθεσε στη θέση της Αντιπολίτευσης. Η Νέα Δημοκρατία δεν έχει τέτοιες προθέσεις και ούτε περιελαμβάνετο κάτι τέτοιο στις προγραμματικές της δηλώσεις. Η Νέα Δημοκρατία εκείνο που θέλει είναι να δώσει διέξοδο και λύσεις σε ένα μεγάλο πρόβλημα που αντιμετωπίζουν οι εργαζόμενοι και ο ελληνικός λαός γενικά και είναι το ασφαλιστικό. 
      Κυρίες και κύριοι συνάδελφοι, σήμερα καθίσταται αναγκαίο περισσότερο από κάθε άλλη φορά, να κατανοηθεί φυσικά από όλους μας ότι οι οικονομικές συνθήκες άλλαξαν και ότι απαιτούνται αυτές οι αναγκαίες προσαρμογές. Εάν δεν προχωρήσουμε με γνώμονα αυτήν την αναγκαιότητα, το κόστος για τη χώρα και το λαό μας θα είναι ανυπολόγιστο. 
      Οι εξελίξεις, κυρίες και κύριοι συνάδελφοι, στο παγκόσμιο πολιτικό γίγνεσθαι, η τεχνολογική εξέλιξη, η εξέλιξη στις μεταφορές, η αλματώδης οικονομική ανάπτυξη της Κίνας και της Ινδίας, διεύρυναν τους ορίζοντες και διαμόρφωσαν διεθνοποιημένο οικονομικό περιβάλλον, τη λειτουργία του οποίου διακρίνει ο σκληρός ανταγωνισμός. Σε μια περίοδο που όλα αυτά συμβαίνουν, δεν μπορούμε να ακολουθήσουμε την πεπατημένη. Δεν είναι δυνατόν, δηλαδή, να θεωρούμε ότι βρισκόμαστε σε στενότητα οικονομικού περιβάλλοντος με κρατικές επιχειρήσεις μονοπωλιακού χαρακτήρα που εξυπηρετούν την κομματική πελατεία, δεν πληρώνουν τις υποχρεώσεις τους, τις ασφαλιστικές εισφορές προς τους εργαζόμενους, αδύναμες να ανταγωνιστούν, να δημιουργούν ελλείμματα και χρέη που στο τέλος πληρώνει ο ελληνικός λαός.
      Αυτές οι πολιτικές που ακολουθήθηκαν από τις κυβερνήσεις του ΠΑΣΟΚ σώρευσαν και όξυναν προβλήματα, όπως το ασφαλιστικό και είχαμε αρνητικά αποτελέσματα. Δεν μπορούν να συνεχιστούν, δεν πάει άλλο και αυτό νομίζω ότι το αντιλαμβανόμεθα όλοι. Εάν συνεχίσουμε τις ίδιες πολιτικές, με μαθηματική ακρίβεια, οι επιχειρήσεις θα κλείνουν η μία μετά την άλλη, όπως, δυστυχώς, συμβαίνει σε επιχειρήσεις στον ιδιωτικό τομέα, που δεν αντέχουν τον σκληρό ανταγωνισμό και χιλιάδες εργαζόμενοι κατά συνέπεια θα βρεθούν στην ανεργία. 
      Μπροστά σ’ αυτήν την κατάσταση η Κυβέρνηση δεν μπορεί να μείνει απαθής, δεν μπορεί να μείνει με σταυρωμένα χέρια. Παρεμβαίνει με τις τροπολογίες για τις τράπεζες και τον ΟΤΕ που κατέθεσε στο σχέδιο νόμου για την κεφαλαιαγορά, με στόχο να σωθούν οι θέσεις εργασίας στον τραπεζικό χώρο και στον ΟΤΕ, να διασφαλιστούν οι συντάξεις και να προσαρμοστούν οι τράπεζες στα διεθνή λογιστικά πρότυπα και να αντέξουν στην ένταση του διεθνούς ανταγωνισμού.
      Η Κυβέρνηση, κυρίες και κύριοι συνάδελφοι, ακολουθεί το μονόδρομο που υπαγορεύεται από τα σημερινά δεδομένα και τις απαιτήσεις των καιρών. Δεν έχει άλλη επιλογή.
    Πιστεύουμε ότι η πολιτική που ακολουθούμε θα έχει θετικά αποτελέσματα για τους εργαζόμενους και την εθνική οικονομία. Το όποιο κόστος καλείται να πληρώσει το κράτος, εξάλλου για κρατικές τράπεζες μιλάμε, προκύπτει από τη μη έγκαιρη προσαρμογή στις νέες οικονομικές συνθήκες, από την ασυνέπειά του στις υποχρεώσεις απέναντι στους εργαζόμενους, από την κακοδιαχείριση των επιχειρήσεών του, από την εμμονή στην εξυπηρέτηση πελατειακών σχέσεων, από την αδυναμία ανταγωνιστικότητας πληρώνει τις πολιτικές του παρελθόντος, πληρώνει τις ημέρες και τα έργα των κυβερνήσεων του ΠΑΣΟΚ και τις αντιλήψεις του κρατισμού. 
    Και εδώ θα ήθελα, κυρίες και κύριοι συνάδελφοι, να σημειώσω ότι το κράτος-εργοδότης δικαίως σήμερα πληρώνει μέσω του κρατικού προϋπολογισμού ταμεία στα οποία όχι μόνο δεν κατέβαλε τις ασφαλιστικές εισφορές, αλλά χρησιμοποιούσε πέραν των άλλων, τις ασφαλιστικές εισφορές των εργαζομένων για να πραγματοποιεί επενδύσεις και να ασκεί κοινωνική πολιτική. Είναι όμως πολύ διαφορετικό να επικαλείται κανείς το μέγεθος των υποχρεώσεων του κράτους για να δώσει τη διάσταση των προβλημάτων του και άλλο να θεωρεί ότι είναι πολλά αυτά που πληρώνει προς εκπλήρωση των υποχρεώσεών του. Αν πρόκειται για το δεύτερο, θέλω να πω σε όλους όσους ισχυρίζονται κάτι τέτοιο, ότι καμία άποψη ηθικής και δικαίου έχει η άποψή τους. Από τη στιγμή που λείπουν αυτά τα στοιχεία, η άποψη συγκρούεται με τις αρχές και τις αξίες που υπηρετούμε και φυσικά δεν την ενστερνίζομαι. 
    Η καλύτερη απόδειξη των όσων ισχυρίζομαι είναι ότι οι υπό ψήφιση τροπολογίες που κατέθεσε η Κυβέρνηση δεν θίγουν τα συνταξιοδοτικά δικαιώματα των εργαζομένων και των συνταξιούχων και δεν επιβαρύνουν τους φορολογούμενους. Κατά συνέπεια στηρίζονται στην ηθική και το δίκαιο και φυσικά δεν θεωρείται ότι αδίκως το κράτος πληρώνει. Ας πάψει όμως η υποκρισία, κυρίες και κύριοι συνάδελφοι. 
    Κατηγορείτε τη Νέα Δημοκρατία ότι χαρίζει λεφτά στους λίγους. Λεφτά στους λίγους χαρίστηκαν από   ….     πολιτικές του παρελθόντος, ή από πολιτικές ανοχών έναντι υποχρεώσεών τους. Λεφτά από τους πολλούς στους λίγους χαρίστηκαν από το έγκλημα που συντελέστηκε στο Χρηματιστήριο επί των ημερών σας, κυρίες και κύριοι συνάδελφοι, του ΠΑΣΟΚ. 
    Εκείνο που μπορείτε να μας κατηγορήσετε είναι γιατί χαρίσαμε με το νόμο για τα πανωτόκια στους αγρότες και σε άλλους συμπολίτες μας. Αυτοί όμως είναι οι πολλοί και τα πήραμε από τους λίγους. Μπορείτε να μας κατηγορήσετε γιατί καταργήσαμε το ΛΑΦΚΑ που είχατε θεσμοθετήσει και επιστρέφουμε και τα αναδρομικά στους συνταξιούχους. Και πάλι όμως αυτοί είναι οι πολλοί. 
    Μπορείτε να μας κατηγορήσετε γιατί επιχορηγήσαμε τα ασφαλιστικά ταμεία και κυρίως το ΙΚΑ, που αποτελεί τη σπονδυλική στήλη του ασφαλιστικού συστήματος της χώρας, κατά το σημαντικό ποσοστό του 10,3%. Από εκεί όμως συνταξιοδοτούνται οι πολλοί. 
    Η Νέα Δημοκρατία, κυρίες και κύριοι συνάδελφοι, ήρθε στη διακυβέρνηση για να υπηρετήσει τα συμφέροντα των πολλών και όχι των ολίγων. Απαρέγκλιτα αυτήν την πολιτική ακολουθούμε. 
    Ας έρθουμε όμως στον ισχυρισμό ότι θα επιβαρυνθεί το ΙΚΑ με την ένταξη των ταμείων κυρίας ασφάλισης. Αυτό σημαίνει ότι ο ν. 3029/2002 που ψηφίσατε, κύριοι συνάδελφοι του ΠΑΣΟΚ και σήμερα ως έχει θα υλοποιηθεί, επιβάρυνε το ΙΚΑ. Πείτε μας τι ισχύει, αυτό που μας λέγατε το 2002 όταν ψηφίζατε το νόμο ή αυτό που μας λέτε τώρα; 
    Η Κυβέρνηση εκείνο που λέει είναι ότι εντάσσονται στο ΙΚΑ-ΕΤΑΜ από την 1-1-2006 σύμφωνα με τις προϋποθέσεις του άρθρου 5 του ν. 3029/2002 τα ταμεία κύριας σύνταξης. Η κάλυψη των ελλειμμάτων του ΙΚΑ-ΕΤΑΜ γίνεται με βάση το ν. 3029/2002 άρθρο 4 παράγραφος 3. Δεν γίνεται καμία απολύτως αλλαγή. Η Κυβέρνηση προσθέτει μάλιστα σε όλους τους τόνους ότι δεν θίγονται τα ασφαλιστικά δικαιώματα και δεν επιβαρύνονται οι φορολογούμενοι πολίτες. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, την ανοχή σας και σε μας, σε μισό λεπτό θα τελειώσω. 
    ΠΡΟΕΔΡΕΥΩΝ (Γεώργιος Σούρλας): Δεν γίνεται. Να γίνει, αλλά είναι ακόμα  εβδομήντα να μιλήσουν και πρέπει να πάμε στο εξάλεπτο. Σας παρακαλώ. 
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Καθόμαστε με τις μέρες εδώ, δείξτε και στους υπόλοιπους την ίδια συμπεριφορά, τουλάχιστον, για να είμαστε και όλοι πειθαρχημένοι. 
    ΠΡΟΕΔΡΕΥΩΝ (Γεώργιος Σούρλας): Να κανονίζετε τις ομιλίες σας στο οκτάλεπτο. Δεν μπορώ να επαναλαμβάνω παρακλήσεις συνέχεια και να υπερβαίνουν οι ομιλητές το εννιάλεπτο. 
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Σε μισό λεπτό τελειώνω, κύριε Πρόεδρε. 
    Κυρίες και κύριοι συνάδελφοι, ο ελληνικός λαός στηρίζει τις μεταρρυθμίσεις που προχωράει η Κυβέρνηση. Ο ελληνικός λαός σας έχει ξεπεράσει. Προσηλωμένοι στο χθες, δεν το έχετε, δυστυχώς, ακόμα αντιληφθεί. Μπροστά στην αδυναμία προσαρμογής στο σήμερα και στις ανάγκες του, μπροστά στην αδυναμία διαμόρφωσης θέσεων για την επίλυση μεγάλων προβλημάτων του λαού μας, προσπαθείτε να επαναλάβετε το ίδιο έργο με το να ωθείτε τα συνδικάτα σε κομματικό υποκατάστατό σας, μη υπολογίζοντας τη ζημιά στην αξιοπιστία τους. 
    Ήρθε η ώρα της μεγάλης ευθύνης όλων. Υπάρχει το χρέος όλων μας να συζητήσουμε τα μεγάλα προβλήματα του λαού μας, όπως το ασφαλιστικό. 
      Το πρόβλημα θα οξύνεται. Δημογραφικό. Έχει οδηγήσει ήδη δώδεκα ταμεία στο να αργοσβήνουν, αφού απειλείται η βιωσιμότητά τους από την αύξηση των συνταξιούχων και τη μείωση των εργαζομένων. Ανεργία, εισφοροδιαφυγή, μαύρη εργασία και άλλες παράμετροι καθημερινά το επιβαρύνουν. Η Κυβέρνηση μπροστά στην ανάγκη επίλυσης αυτού του προβλήματος με τεράστιες κοινωνικές διαστάσεις καλεί σε διάλογο κοινωνικούς φορείς και κόμματα. Δεν μπορεί στο θέμα αυτό να υπεισέρχεται κομματική σκοπιμότητα. Σε εθνικά θέματα και μείζονα ζητήματα της οικονομίας πρέπει να ενώσουμε τις δυνάμεις μας προς όφελος του λαού και της πατρίδας μας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, σας παρακαλώ.
       ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τελείωσα, κύριε Πρόεδρε. Αν εισπράξουμε την άρνηση, η Νέα Δημοκρατία θα προχωρήσει σταθερά σύμφωνα με το όραμά της και τις προγραμματικές της δεσμεύσεις απέναντι στο λαό. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Δεν είναι σωστό να γίνονται παρατηρήσεις και διακοπές, αλλά, όταν έχεις την ευθύνη του Προεδρείου και έχεις έναν κατάλογο εβδομήντα συναδέλφων να μιλήσουν, δεν είναι άδικο κάποιοι να μιλάνε δέκα λεπτά και κάποιοι καθόλου; Σας παρακαλώ, δείξτε κατανόηση.
      Κυρία Κόρκα, έχετε το λόγο.
      ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι, εδώ και μερικές μέρες συζητούμε αυτό το σχέδιο νόμου εν μέσω αντεγκλήσεων και διαμαρτυριών εκ μέρους των συναδέλφων της Αντιπολίτευσης και ιδιαίτερα του ΠΑΣΟΚ. Γιατί όμως; Επειδή επιδιώκεται να μπει τάξη; 
      Το προτεινόμενο σχέδιο νόμου περιλαμβάνει σημαντικές ρυθμίσεις που αφορούν τη θωράκιση και οργάνωση της Κεφαλαιαγοράς, με στόχο την επίλυση των προβλημάτων που αντιμετωπίζει, την εθελούσια αποχώρηση από τον ΟΤΕ και το σοβαρό ζήτημα, το ασφαλιστικό των τραπεζοϋπαλλήλων. Περιλαμβάνει επίσης ρυθμίσεις και τροποποιήσεις της υφισταμένης χρηματιστηριακής νομοθεσίας, που αφορούν την εισαγωγή κινητών αξιών στις οργανωμένες αγορές καθώς και τις ελάχιστες υποχρεώσεις των εκδοτών. Θεσπίζεται, δηλαδή, ένα νέο ισορροπημένο πλαίσιο λειτουργίας των χρηματιστηριακών εταιρειών με αυστηρότερους όρους, με αυστηρότερες προϋποθέσεις. Προβλέπονται κριτήρια εισαγωγής με αδειοδότηση από την Επιτροπή Κεφαλαιαγοράς, κάτι που δεν υπήρχε μέχρι τώρα, και αυτό γίνεται θεσμοθετημένα. Όροι αναστολής, όροι διαγραφής εταιρειών. Λαμβάνεται μέριμνα -σημαντικό αυτό για τα νόμιμα δικαιώματα και αποζημίωση των επενδυτών- πώς να διασφαλίζονται καλύτερα. Και κατ’ ουσίαν, μπαίνουν δικλείδες ασφαλείας για την προστασία του δημοσίου συμφέροντος, για την προστασία της αγοράς, για την προστασία των επενδυτών.
      Κυρίες και κύριοι συνάδελφοι, φυσικά αυτό δεν υπήρχε μέχρι τώρα και ξέρουμε πολύ καλά πού οδηγήθηκαν ενάμισι εκατομμύριο περίπου μικροεπενδυτές κατά την περίοδο 1999-2000 από το σύστημα εξουσίας με τις έντονες παρεμβάσεις. Γνωρίζουμε ποιοι ήσαν αυτοί που έκαναν ενθαρρυντικές προβλέψεις, παροτρύνσεις και διαφημίσεις για το πόσο «ψηλά» θα πάει το Χρηματιστήριο, πού θα φτάσει κλπ.. Θεωρώ ότι η δική σας η παράταξη ήταν αυτή που κυβερνούσε και παρότρυνε. Τα αποτελέσματα δε νωπά στην κάθε μια οικογένεια. Εξαφανίστηκαν εν ριπή περιουσίες. Απομυζήθηκε ο ιδρώτας και ο μόχθος μιας ζωής και είχαμε και δραματικές καταστάσεις.
      Σήμερα κινούμαστε με πλήρη διαφάνεια και νομιμότητα, να καλυτερεύσει η εικόνα του Χρηματιστηρίου, να επανασυγκροτηθεί με τολμηρές αποφάσεις και σοβαρές παρεμβάσεις. Θεωρούμε ότι μ’ αυτό το σχέδιο νόμου θα βοηθηθεί και η ανάπτυξη της αγοράς με υγιείς δομές, που συμβάλλουν καθοριστικά στη λειτουργία της. Θα σταματήσει αυτός ο μαρασμός των επιχειρήσεων, θα προχωρήσει η χώρα μας μπροστά, ώστε νέες επενδύσεις και επιχειρηματικές πρωτοβουλίες να ανθίσουν, να πάψει η χώρα μας πλέον να είναι ουραγός στην Ευρωπαϊκή Ένωση σε όλους τους δείκτες που έχουν σχέση με την ανάπτυξη.
      Θέλω να σταθώ και λίγο στο ασφαλιστικό των τραπεζών, διότι πιστεύω ακράδαντα ότι επιλύεται ένα πολύ σημαντικό ζήτημα, που εκκρεμούσε όλα αυτά τα χρόνια και γίνεται μια μεγάλη διαρθρωτική αλλαγή σχετικά με την εξασφάλιση της βιωσιμότητας και της αξιοπιστίας του ασφαλιστικού μας συστήματος. Όλο αυτό το διάστημα υπάρχει μια παραπληροφόρηση, μια παραφιλολογία, προπαγανδιστική πολλές φορές, σχετικά με τις κύριες και επικουρικές συντάξεις των τραπεζοϋπαλλήλων. Και όμως διευθετούνται ανισότητες και ακρότητες που υπήρχαν μέχρι τώρα σε ρυθμίσεις. Και θέλω να τονίσω ότι εξομαλύνονται διαφορές χωρίς να επιβαρύνεται το κράτος και ο Έλληνας πολίτης και αυτό είναι ξεκαθαρισμένο. Προσαρμόζονται νέοι τραπεζοϋπάλληλοι με ό,τι ισχύει για τους υπόλοιπους μισθωτούς. Διασφαλίζεται η καταβολή των συντάξεων. Στηρίζονται οι κρατικές τράπεζες. Και γνωρίζουμε πολύ καλά για την Εμπορική και την Αγροτική ότι θα οδηγούνταν με μαθηματική ακρίβεια σε κατάρρευση. Θεωρείτε ότι έπρεπε να συνεχιστεί αυτή η κατρακύλα; Για την Αγροτική Τράπεζα δε, γνωρίζουμε όλοι ότι καλύπτει τον αγροτικό κόσμο και ότι χρήματά της χάθηκαν στο Χρηματιστήριο κλπ..
Καθορίζεται σύγκλιση εισφορών μεταξύ εργαζομένων και εργοδοτών με ρητή διάταξη νόμου κι όχι με υπουργικές αποφάσεις, όπως γινόταν από την προηγούμενη κυβέρνηση κατά το παρελθόν.
	Θέλω δε να υπενθυμίσω ότι λίγο πριν από τις εθνικές εκλογές η προηγούμενη κυβέρνηση χρησιμοποίησε το νόμο Ρέππα μόνο για μία περίπτωση της Ιονικής Τράπεζας. Σήμερα εφαρμόζεται ο νόμος αυτός που είχε ψηφιστεί από σας, κυρίες και κύριοι συνάδελφοι της Αντιπολίτευσης, πριν από τρία χρόνια. 
      Θα πω το εξής «πριν αλέκτωρ φωνήσαι τρις»: Τον απαρνείστε; Υλοποιείται –θεωρώ- η πρόβλεψη για ρυθμίσεις για την ένταξη των επικουρικών ταμείων στο ΕΤΕΑΜ, στο επικουρικό ταμείο του ΙΚΑ. 
	Όσον αφορά δε το ότι το ΙΚΑ θα επιβαρυνθεί με την ένταξη των ταμείων κύριας ασφάλειας, γνωρίζουμε πολύ καλά ότι η Κυβέρνηση προχωρά σε ρυθμίσεις για τις επικουρικές συντάξεις και για λύση του ασφαλιστικού των τραπεζών, γιατί όντως η χώρα μας δικαιούται επιτέλους να έχει ένα υγιές, ένα φερέγγυο, ένα διασφαλισμένο τραπεζικό σύστημα. Εξυγιαίνεται το σύστημα, κατοχυρώνονται ασφαλιστικά δικαιώματα τόσο στο χώρο των τραπεζών, όσο και στις τηλεπικοινωνίες. 
	Θα σταθώ λίγο σ’ αυτό το πρόγραμμα εθελούσιας αποχώρησης του προσωπικού του ΟΤΕ. Θεωρούμε ότι αυτό είναι αναπόφευκτο μέτρο. Είναι ικανή και αναγκαία συνθήκη στην προσπάθεια που γίνεται για την εξυγίανση του ΟΤΕ. Είναι μονόδρομος. Επιβάλλεται ο ΟΤΕ να γίνει πιο ανταγωνιστικός στην ελληνική και στη διεθνή αγορά, να αναπτυχθεί η αγορά τηλεπικοινωνιών για να μπορεί να απορροφηθεί και εργατικό δυναμικό και να δημιουργηθούν και νέες θέσεις απασχόλησης. 
      Αυτή η λύση είναι σημαντική, εκτός και αν, κυρίες και κύριοι συνάδελφοι της Αντιπολίτευσης, θεωρείτε ότι υπάρχουν εναλλακτικές λύσεις, αν θεωρείτε ότι είναι εναλλακτική λύση η επίσης με μαθηματική ακρίβεια χρεοκοπία του ΟΤΕ ή η απόλυση κάποιων χιλιάδων εργαζομένων και υπαλλήλων, γιατί γνωρίζουμε όλοι εδώ, σ’ αυτήν την Αίθουσα, αλλά και ο ελληνικός λαός, πού οφείλεται το υπεράριθμο προσωπικό του ΟΤΕ. Φυσικά οφείλεται σε αθρόους διορισμούς που έγιναν από τις δικές σας κυβερνήσεις. 
	Ισχυρίζεστε επίσης ότι θα επιβαρυνθεί ο φορολογούμενος πολίτης. Χύνονται γι’ αυτό «κροκοδείλια δάκρυα». Νομίζω ότι και κατά τη συζήτηση στην επιτροπή αλλά και τώρα εξηγείται πώς θα καλυφθεί αυτό το κόστος και από την παραχώρηση του 4% των μετοχών που κατέχει το δημόσιο –το ποσοστό έφθασε στο 20%- το δε υπόλοιπο θα καλυφθεί από την εξοικονόμηση λειτουργικών δαπανών που θα έχει ο ΟΤΕ σαν αποτέλεσμα αυτής της εθελούσιας εξόδου.
	Το σημαντικό επίσης είναι ότι αυτή η διαρθρωτική αλλαγή γίνεται με συμφωνία και της διοίκησης του ΟΤΕ και των εργαζομένων οι οποίοι στη συντριπτική τους πλειοψηφία σε ποσοστό 75% στήριξαν αυτήν τη διαδικασία, γι’ αυτό θα επαναλάβω και θα αντιδιαστείλω για μία ακόμα φορά σε αντίθεση με τις κυβερνήσεις του ΠΑΣΟΚ που προχώρησαν κατά το παρελθόν σε αποσπασματικές κινήσεις εθελουσίων εξόδων, οι οποίες όμως επιβάρυναν κατά 1,2 δισεκατομμύριο το φορολογούμενο πολίτη από το 1996 μέχρι το 2004.
	Κυρίες και κύριοι συνάδελφοι της Αντιπολίτευσης, θα πω ότι διαπιστώνουμε πως ενθυμείσθε ό,τι σας συμφέρει. Ξεχάσατε γρήγορα, όμως ενθυμούμαστε εμείς και ιδιαίτερα ενθυμείται ο ελληνικός λαός ότι το ασφαλιστικό σύστημα εσείς το επιβαρύνατε με υποχρεώσεις όλα αυτά τα χρόνια και πάρα πολύ γρήγορα θα φέρω μερικά παραδείγματα. Μετοχοποίηση ΔΕΗ, 1,22 δισεκατομμύριο στα ταμεία, κατέβαλε όμως το δημόσιο μέσα στην τετραετία για το ταμείο εισφορών 1,32 δισεκατομμύριο. Τα αλλεπάλληλα σχέδια εξυγίανσης της Ολυμπιακής με επιβαρύνσεις στο φορολογούμενο, τα χρέη στην Αγροτική Τράπεζα, κάθε κίνηση αποκρατικοποίησης κατά το παρελθόν σήμαινε υπερφόρτωμα του δημοσίου, άρα του φορολογούμενου πολίτη, χωρίς όμως να υπάρχει κάποια ουσιαστική αλλαγή.
	Για την Κυβέρνηση της Νέας Δημοκρατίας οι μεταρρυθμίσεις ανοίγουν νέους ορίζοντες με ενίσχυση του ανταγωνισμού, με ενίσχυση της ανάπτυξης, αλλά με γνώμονα και «πιλότο» ένα χαρακτηριστικό, το συμφέρον του Έλληνα πολίτη, το συμφέρον του ελληνικού λαού. Προχωράμε κατ’ απαίτηση της κοινωνίας με τομές, με παρεμβάσεις, με συστηματική και μεθοδική αντιμετώπιση των προβλημάτων. 
	Φυσικά και υπερψηφίζω το παρόν σχέδιο νόμου.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα.
	Το λόγο έχει η κ. Καλαντζάκου.
	ΣΟΦΙΑ ΚΑΛΑΝΤΖΑΚΟΥ: Κυρίες και κύριοι συνάδελφοι, πόση ακόμα υποκρισία και πόσα ακόμα κροκοδείλια δάκρυα θα υποστούμε σ’ αυτήν την Αίθουσα για την αξιοκρατία; Δηλαδή ο κόσμος που είναι στον ιδιωτικό τομέα και ακούει όλα αυτά τα πράγματα δεν πρέπει να απορεί και να λυπάται με τη δική του τύχη που είναι στον ελεύθερο στίβο της ζωής και που δίνει την πραγματική μάχη της αξιοκρατίας;
     Και έρχεται το ΠΑΣΟΚ να μας πει ότι όλα είναι τέλεια στο δημόσιο και δεν υπάρχει κομματισμός; 
     Υποκρισία για την τύχη και τη βιωσιμότητα του ΙΚΑ. Υποκρισία για τη ρύθμιση του ασφαλιστικού των τραπεζών που ήταν επείγον. Εκεί οδηγούνταν οι κρατικές τράπεζες, στη χρεωκοπία. Γι’ αυτό πρέπει να έχουμε πολύ μεγάλη εμπιστοσύνη στο δημόσιο τομέα; Γι’ αυτά τα αποτελέσματα; Το λέω γι’ αυτούς που θέλουν να επεκτείνουν κιόλας το δημόσιο τομέα. 
     Για το άνοιγμα της συζήτησης για το ασφαλιστικό. Μόνο στην Ελλάδα θα κάνουμε πως δεν υπάρχει ασφαλιστικό πρόβλημα; Αφού υπάρχει πρόβλημα. Αφού το λένε όλες οι έρευνες. Δηλαδή, ούτε καν συζήτηση δεν πρέπει να γίνει; Δεν πρέπει να καθίσουμε όλοι μαζί να το λύσουμε; Δεν πρέπει να είμαστε συνέταιροι στην επίλυση αυτού του καυτού προβλήματος που καίει όλους τους Έλληνες; Μιλάτε για τις γενιές των νέων ανθρώπων που έρχονται και νομίζω ότι μιλάτε σαν να μην έχετε παιδιά. Σαν να μην ενδιαφέρεστε για το τι θα γίνει στη συνέχεια. Εμείς θα φύγουμε. Οι επόμενες γενιές πρέπει να πάρουν σύνταξη. Πρέπει να το αντιμετωπίσουμε αυτό με θάρρος και ειλικρίνεια. 
     Για την εθελουσία έξοδο στον ΟΤΕ. Άλλο κορυφαίο θέμα υποκρισίας. Ανακρίβειες, λαϊκισμός, δηλητηριάζεται η κοινωνία, κροκοδείλια δάκρυα. Κατ’ αρχάς θα ήθελα να πω ότι μ’ αυτό το νομοσχέδιο ολοκληρώνεται ο κύκλος της εξυγίανσης και της θωράκισης της Κεφαλαιαγοράς. Και ευτυχώς, για να μην ξαναζήσουμε τις εποχές του 1999 και του 2000. Δεν θα μπω σ’ αυτό, όλη η Ελλάδα ξέρει τι έγινε. Είναι πάρα πολύ ευνοϊκή η ρύθμιση για τους εργαζόμενους. Η κατάσταση έχει ως εξής. Ο ΟΤΕ έχει ένα ερμαφρόδιτο καθεστώς σε ό,τι αφορά στις προσλήψεις και τη μονιμότητα. Ανήκει εν μέρει σε μετόχους και όχι μόνο στο κράτος και πρέπει να βρεθεί μια φόρμουλα για να μπορεί να είναι ανταγωνιστικός. Γιατί, κύριε Κουσελά, αν με όλα αυτά ο ΟΤΕ θέλει να αυξήσει τα τιμολόγια, ας τα αυξήσει και όλοι οι καταναλωτές θα πάνε σε άλλες εταιρείες. Αυτή είναι η αλήθεια. Εσείς έχετε μείνει στην εποχή του ’50. Δεν είναι μονοπώλιο ο ΟΤΕ. Έχουμε πάρα πολλές επιλογές. Μπορούμε να διαλέξουμε μια άλλη εταιρεία που έχει χαμηλότερα τιμολόγια. Συνεπώς αυτό δεν είναι δικαιολογία. 
     Δεύτερον, για τους ανθρώπους οι οποίοι θα επιλέξουν να φύγουν, οι ρυθμίσεις είναι τόσο ευνοϊκές που η υπόλοιπη κοινωνία πρέπει να νιώθει πολύ μεγάλη ζήλια. Και ελπίζω να καταλάβουμε ότι δεν μπορεί η κοινωνία να είναι τόσο κάθετα χωρισμένη. Κάποιοι να απολαμβάνουν τα απόλυτα προνόμια και οι άλλοι να βρίσκονται στο δρόμο και να αγωνίζονται κάθε μέρα. 
     Σε ό,τι αφορά στο ασφαλιστικό. Αν είχε λυθεί το ασφαλιστικό το 2002 δεν θα ήμασταν εδώ σήμερα. Διότι προφανώς δεν λύθηκε και ειδικά για τις τράπεζες. Και αν αναρωτιέται κανείς κάτι -ο πολίτης όχι εμείς εδώ που τα λέμε εκ των ενόντων- είναι πώς φτάσαμε να χρωστάνε όλα τα ταμεία και να έχουν όλα ελλείμματα; Οι κυβερνήσεις του ΠΑΣΟΚ δεν φέρουν καμία ευθύνη; 
     Για να δούμε τον πόνο και τα κροκοδείλια δάκρυα για το ΙΚΑ. Υπάρχουν οφειλές στο ΙΚΑ από την προηγούμενη κυβέρνηση, από την τριμερή χρηματοδότηση, από το 1993 ως το 2000. Δεν μπήκε ούτε μια δραχμή. Αυτή είναι η συνέπεια του κράτους προς το ασφαλιστικό μας σύστημα; Μετά βγάλατε ένα δεκαετές ομόλογο το 2000 με 2% επιτόκιο και από το 1% που έπρεπε να δίνετε από το ΑΕΠ δίνατε λιγότερο από 0,8%. Οι ληξιπρόθεσμες οφειλές στο ΙΚΑ στις 8/03/2004  ήταν 4.000.000.000 ευρώ. Αυτή είναι η συνέπεια του κράτους ΠΑΣΟΚ απέναντι στα ασφαλιστικά ταμεία; Δηλαδή, νομίζουμε ότι ο κόσμος είναι χαζός; Δεν καταλαβαίνει τι συμβαίνει; 
    Δεν γίνονται τώρα πραγματικές παρεμβάσεις για να επιταχυνθεί η μηχανογράφηση; 
    Από το 2001 έως τις 8 Μαρτίου του 2004 είχατε κάνει μηχανογράφηση σε δεκαέξι καταστήματα. Σήμερα έχουν ενταχθεί εξήντα. Έως το 2006 θα έχουν μπει όλα τα καταστήματα και όλα τα πρακτορεία του ΙΚΑ στη μηχανοργάνωση και στη μηχανογράφηση. Αυτό δεν σημαίνει ότι δεν θα μπορεί να γίνεται η εισφοροδιαφυγή στο βαθμό που γινόταν μέχρι σήμερα; Αυτό δεν είναι μέτρο για την εξυγίανση του ΙΚΑ, που σας έπιασε πόνος και σε τρία χρόνια μηχανογραφήσατε δεκαέξι καταστήματα; Ευτυχώς ο υπόλοιπος κόσμος δεν προχωράει με τέτοιους ρυθμούς χελώνας, γιατί θα ήμασταν στο Μεσαίωνα ακόμα. Ο πόνος για τα ελλείμματα! 
    Σας παρακαλώ, πηγαίνετε να δείτε τι χρωστούν οι αστικές συγκοινωνίες αλλά και όλα τα μέσα μεταφοράς. Για δείτε το έλλειμμα της Ολυμπιακής. Όλα τα υπόλοιπα ελλείμματα που μας κληρονομήσατε, αυτά δεν τα πληρώνουν οι φορολογούμενοι; Ποιοι τα πληρώνουν αυτά; Για να καταλάβω, δηλαδή, εάν έχω κάνει κάποιο λάθος.
    Σε ό,τι αφορά αυτό που είπε ο κ. Φλωρίδης, ότι εμείς -γιατί πίσω απ’ όλα υπάρχει ένας εμπαιγμός και κάτι κρύβεται σύμφωνα με τους δικούς σας ισχυρισμούς- εντάξαμε τώρα τα κύρια ταμεία των τραπεζών στο ΙΚΑ για να αυξήσουμε τις εισφορές του ΙΚΑ μετά, αφού ανοίξει η συζήτηση για το ασφαλιστικό, θέλω να πω το εξής: Ξέρετε πάρα πολύ καλά ότι μειώνονται οι εισφορές στα ταμεία. Δεν υπάρχει κανένας λόγος να μειώσει τις εισφορές τώρα για να τις αυξήσει αργότερα.
    Η μεγάλη διαφορά είναι ότι εμείς πραγματικά θέλουμε μέσα στο περιβάλλον στο οποίο ζούμε και μέσα στην κατάσταση που έχουμε παραλάβει, να δώσουμε μία νέα πνοή, να προχωρήσουμε σε μία εξυγίανση όλων αυτών των κακών, όλων αυτών των καταστάσεων που πραγματικά πλήττουν την ελληνική οικονομία και επιβαρύνουν τον κάθε Έλληνα φορολογούμενο.
    Θα ήθελα, λοιπόν, να πω το εξής γι’ αυτά τα πράγματα που ζήσαμε χθες στη Βουλή, αυτά τα πράγματα που μου θυμίζουν εποχές για τις οποίες έχω διαβάσει, δεν τις έχω καν ζήσει. Σχεδόν δικαιώνεται η κ. Παπαρήγα πλέον, που λέει ότι αυτές οι συζητήσεις τελικώς δεν αφορούν κανέναν. Ο κόσμος θέλει να ξέρει τι θα γίνει με το δικό του αύριο, πώς θα πληρώσει τους φόρους του σαν νομοταγής Έλληνας πολίτης και πως αυτοί οι φόροι θα πιάσουν τόπο. Δεν πρόκειται, λοιπόν, να δικαιολογήσει τα κόμματα, δεν πρόκειται να δικαιολογήσει τις κυβερνήσεις και δεν πρόκειται να ανεχθεί το λαϊκισμό της Αντιπολίτευσης.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλαντζάκου που ήταν πολύ συνεπής στο χρόνο.
    Το λόγο έχει ο συνάδελφος κ. Άγγελος Τζέκης.
    ΑΓΓΕΛΟΣ ΤΖΕΚΗΣ: Με μία ανοχή, κύριε Πρόεδρε.
    Κυρίες και κύριοι Βουλευτές, θα ήθελα να πω μόνο λίγα λόγια για την Κεφαλαιαγορά. 
    Συνεχίζεται αυτό που έπραττε και η προηγούμενη κυβέρνηση, να αναθέτει δηλαδή αρμοδιότητες στην Κεφαλαιαγορά, στο Χρηματιστήριο για να εκδίδει κανονιστικές διατάξεις, στην ουσία δηλαδή να νομοθετεί ερήμην της Βουλής. Και αυτό βέβαια είναι λογικό στα πλαίσια του συστήματος, εφόσον πλέον και το Χρηματιστήριο έχει ιδιωτικοποιηθεί.
    Οι τράπεζες, λοιπόν, θέλουν να νομοθετούν. Και καταλαβαίνουμε όλοι πως όταν ο επιχειρηματικός όμιλος ή οι τράπεζες ή οι βιομήχανοι ή οι εφοπλιστές νομοθετούν, δεν θα νομοθετήσουν ούτε για τη διαφάνεια του Χρηματιστηρίου -που δεν μπορεί να υπάρξει- αλλά ούτε και για την προστασία των μικροεπενδυτών.
    Κάποτε πρέπει να ξεκαθαρίσουμε κάτι, κυρίες και κύριοι Βουλευτές: Δεν μπορεί να συνεχίζεται αυτή η σπέκουλα για το Χρηματιστήριο. Εάν η Κυβέρνηση θέλει πραγματικά τη διαφάνεια, υπάρχει τρόπος. Να υλοποιήσει την πρότασή της, που ως Αξιωματική Αντιπολίτευση είχε καταθέσει τότε, για σύσταση εξεταστικής επιτροπής τώρα που είναι Κυβέρνηση. Διαφορετικά πρέπει να σταματήσει να το επικαλείται γιατί κατά τη γνώμη μας και η δική της πολιτική είναι διαπλεκόμενη με τα μεγάλα συμφέροντα.
    Κυρίες και κύριοι Βουλευτές, ακούσαμε με ιδιαίτερη προσοχή την προσωρινή τοποθέτηση που έκανε ο Υπουργός Απασχόλησης, ο κ. Παναγιωτόπουλος. Τι είπε; Όποιος αρνηθεί τη συμμετοχή στον εθνικό διάλογο, υπονομεύει την κοινωνική ασφάλιση.
      Εμείς, λοιπόν, ως Κομμουνιστικό Κόμμα Ελλάδας δηλώνουμε προς την Κυβέρνηση ότι δεν φοβόμαστε μέσα από αυτή την απειλητική τοποθέτηση του κυρίου Υπουργού και δεν θα πάρουμε μέρος, όπως δεν πήραμε μέρος και στο διάλογο της απάτης των προηγούμενων κυβερνήσεων. Και μάλιστα καλούμε τόσο το εργατικό κίνημα, αλλά και γενικότερα το λαϊκό κίνημα, να αντιδράσει. Δηλαδή, δεν μπορεί να πάρει μέρος κανείς σ’ ένα διάλογο προσχηματικό που λέει στον εργαζόμενο: «Έλα κάτσε εδώ να συζητήσουμε τι θα σου αφαιρέσουμε». Και αυτό ας το σκεφθούν σοβαρά αυτές τις ημέρες οι συμβιβασμένες συνδικαλιστικές ηγεσίες. Είναι ένα ζήτημα. Όλοι οι κοινωνικοί διάλογοι μέχρι τώρα πραγματικά αποτέλεσαν το άλλοθι για αφαίρεση εργασιακών, ασφαλιστικών, αλλά και δημοκρατικών δικαιωμάτων των εργαζομένων μέσα στη δική μας τη χώρα.
      Κύριε Πρόεδρε, κυρίες και κύριοι Βουλευτές, αυτό που κάνει η Κυβέρνηση κι έχει ανοίξει πλέον το ασφαλιστικό στο σύνολό του, για μας δεν είναι άνοιγμα. Το άνοιγμα του ασφαλιστικού έχει γίνει από το 1990 και μάλιστα μέσα σε συγκεκριμένες κατευθύνσεις. Από κανέναν δεν ακούστηκε ότι η Ευρωπαϊκή Ένωση έχει δώσει συγκεκριμένες κατευθύνσεις και μέσα από τη Συνθήκη του Μάαστριχτ και μέσα από τη Σύνοδο Κορυφής της Βαρκελώνης και τελευταία από τη Σύνοδο Κορυφής της Λισσαβόνας, όπου τι έλεγαν; Χτύπημα της πρόωρης συνταξιοδότησης, αύξηση μέχρι το 2010 κατά πέντε έτη για παύση της εργασίας, που σημαίνει μετά από πέντε χρόνια συνταξιοδότηση, μερική απασχόληση, μερική συνταξιοδότηση. Και η Σύνοδος της Λισσαβόνας κατέληξε στο ότι πρέπει να προχωρήσουμε στην κοινωνική ασφάλιση μέχρι το 2010, να ξεκαθαρίσουμε. Τι παρατηρούμε; Στρατηγικής σημασίας κατευθύνσεις. Κι εδώ υπάρχει πλήρης ταύτιση της σημερινής Κυβέρνησης με τις κυβερνήσεις του ΠΑΣΟΚ. Γι’ αυτό και είναι δύσκολο για το ΠΑΣΟΚ να βρει σημεία διαφωνίας με τις δύο τροπολογίες που έχουν ενσωματωθεί στο παρόν νομοσχέδιο.
      Κύριε Πρόεδρε, η επίκληση που γίνεται από την Κυβέρνηση για να παρθούν αυτά τα μέτρα για τους τραπεζοϋπαλλήλους και για να έχουμε μια συνεχή επίθεση στους εργαζόμενους είναι η γήρανση του πληθυσμού. Και αυτό είναι, αν θέλετε, αιτιολογία και της Ευρωπαϊκής Ένωσης. Για μας όμως –και πιστεύω και για τον ελληνικό λαό που μας ακούει- το ζήτημα της υπογεννητικότητας είναι ζήτημα οικονομικό, κοινωνικό, πολιτικό και ταξικό συγχρόνως. Και απ’ αυτό δεν μπορείτε να ξεφύγετε ως σημερινή Κυβέρνηση. Ο εργαζόμενος, ο νέος και η νέα, θέλουν εργασία και όχι ανεργία και θέλουν μια εξασφάλιση στην οικογένειά τους. Θέλουν, δηλαδή, κοινωνική πολιτική που να τους επιτρέπει να γεννούν. Διότι δεν είναι στείρος ούτε ο νέος ούτε η νέα. 
      Εκεί λοιπόν έγκειται το ζήτημα της γήρανσης για μας. Και αυτό είναι άλλοθι για να εξαπολύσει την τελευταία επίθεση η σημερινή Κυβέρνηση -θα δώσει χείρα βοηθείας και το ΠΑΣΟΚ- και να ανέβουν έτσι και τα όρια συνταξιοδότησης και να κατέβει η σύνταξη. Και εδώ είναι ακριβώς αυτό που λέει η Ευρωπαϊκή Ένωση, οι τρεις πυλώνες της κοινωνικής ασφάλισης: Η κοινωνική ασφάλιση που θα είναι της φτώχιας, τα επαγγελματικά ταμεία που έχει θεσμοθετήσει το ΠΑΣΟΚ και μέσα από κει θα είναι ανταποδοτικό και βέβαια ο τρίτος και βασικός πυλώνας είναι ότι όποιος θέλει μια πραγματικά αξιοπρεπή σύνταξη να πάει στην ιδιωτική ασφάλιση. Αυτές οι διαβεβαιώσεις δόθηκαν τόσο από τον Πρωθυπουργό, τον κ. Καραμανλή, αλλά και από τον Αρχηγό της Αξιωματικής Αντιπολίτευσης στην τελευταία γενική συνέλευση των εταιρειών ιδιωτικής ασφάλισης. Άρα, το ζήτημα πιστεύουμε εμείς ότι είναι καλοπαιγμένο.
      Ένα δεύτερο επιχείρημα της Κυβέρνησης είναι ότι «εμείς κοιτάζουμε το δημόσιο συμφέρον». Κοιτάξτε τώρα, εδώ είναι ακριβώς η ταξικότητα του δημόσιου συμφέροντος. Εάν το δημόσιο συμφέρον, όπως κάνει η σημερινή Κυβέρνηση και η προηγούμενη, ταυτίζεται με τα συμφέροντα των μεγάλων επιχειρηματικών ομίλων του κεφαλαίου, αυτό θα είναι το αποτέλεσμα της κυβερνητικής πολιτικής σήμερα, όπως ήταν και των χθεσινών κυβερνήσεων. Δηλαδή, πρέπει πάση θυσία να χτυπηθούν τα ασφαλιστικά δικαιώματα των εργαζομένων, οι εργασιακές σχέσεις για ποιο λόγο; Για αύξηση της κερδοφορίας του κεφαλαίου. Αυτό ακριβώς είναι το ζήτημα για μας ως Κομμουνιστικό Κόμμα Ελλάδας. 
      Άκουσα πριν από λίγο και για το ζήτημα της κοινωνικής δικαιοσύνης. Και η κοινωνική δικαιοσύνη έχει ταξικότητα μέσα. Κοιτάξτε τώρα τι λέει η Κυβέρνηση: Είναι κοινωνικά δίκαιο να υπάρχουν συντάξεις των 1.200, των 1.400 και των 1.500 ευρώ, όταν υπάρχουν οι συντάξεις των 400; Εμείς λέμε «όχι».
      Όμως, ξέρετε τι κάνει η Κυβέρνηση με το παρόν νομοσχέδιο για τους τραπεζοϋπαλλήλους; Κοινωνική δικαιοσύνη προς τα κάτω. Για εμάς, όμως, η κοινωνική δικαιοσύνη είναι προς τα πάνω. Γι’ αυτό λέμε ότι είναι ρεαλιστικό να υπάρχει ο κατώτερος μισθός των 1.200 ευρώ και η κατώτερη σύνταξη των 960 ευρώ και από εκεί και πέρα διαβάθμιση. 
      Στο σημείο αυτό, δεν είναι τυχαίο αυτό που μας λέτε, δηλαδή ότι το κράτος εγγυάται. Ας σταματήσουμε επιτέλους να λέμε ότι το κράτος εγγυάται για τα ελλείμματα του ΙΚΑ, γιατί το κράτος, δηλαδή οι κυβερνήσεις, εδώ και πενήντα χρόνια είναι υπεύθυνες που καταληστεύτηκαν τα ταμεία και ιδίως το ΙΚΑ. Το 1950 ήταν κατατεθειμένα στην Τράπεζα της Ελλάδος, άτοκα για να τα παίρνουν από εκεί επιχειρηματίες, να βγάζουν τόσα χρήματα και να μην αποδίδουν τον τόκο που θα έπρεπε να δίνουν στα αποθεματικά του ΙΚΑ, γιατί υπήρχαν και αναγκαστικοί νόμοι, υπήρξαν και νόμοι από το 1980 με το ΠΑΣΟΚ, υπήρξαν και οι νόμοι της Νέας Δημοκρατίας και πάλι οι νόμοι του ΠΑΣΟΚ ότι το κράτος εγγυάται. Και πώς έφτασε το ΙΚΑ σε αυτά τα σημεία;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά ανοχή μόνο, κύριε Πρόεδρε.
      Πιστεύουμε ότι δεν υπάρχει φερεγγυότητα ούτε της Κυβέρνησης ούτε της Αξιωματικής Αντιπολίτευσης. Έχω εδώ τα Πρακτικά. Ξέρετε τι έλεγε ο κ. Γιακουμάτος το 2002; Ότι είναι πρωτοτυπία η δήλωση του κ. Ρέππα ότι θα νομοθετήσουμε πρώτα και μετά θα κοστολογήσουμε. Για κοιτάξτε τώρα τι λέει το παρόν νομοσχέδιο. Πρώτα θα νομοθετήσουμε, μετά θα κοστολογήσουμε και θα καλέσουμε τους τραπεζίτες σε δέκα χρόνια να πληρώσουν όσα οφείλουν να πληρώσουν εδώ και δεκαετίες. Άρα, θέλω να δείξω το παιχνίδι που είναι στημένο εις βάρος του εργαζόμενου λαού. 
      Και αν ανατρέξουμε βέβαια στο ν.2084 –έχω πάλι τα Πρακτικά του 1992- εκεί θα δείτε τη φερεγγυότητα της σημερινής Αξιωματικής Αντιπολίτευσης, του ΠΑΣΟΚ, που έλεγε ότι θα καταργήσει στο σύνολο αυτόν τον αντιεργατικό ασφαλιστικό νόμο της Νέας Δημοκρατίας και θα ξεκινήσει από την αρχή ένα καινούριο ασφαλιστικό νόμο. Όχι μόνο δεν τον κατήργησε, αλλά πήγε και σε ακόμη πιο αντιδραστικές κατευθύνσεις, υλοποιώντας τις κατευθύνσεις της Ευρωπαϊκής Ένωσης.
      Για τον ΟΤΕ γίνεται πολλή συζήτηση. Αυτή είναι μια συμφωνία ντροπής. Και δεν μπορεί ούτε η Κυβέρνηση ούτε η Αξιωματική Αντιπολίτευση να καλύπτονται πίσω από τη δήθεν συμφωνία των εργαζομένων. Όχι! Συγκεκριμένα στελέχη είναι αυτά που υπέγραψαν τη συμφωνία. Είναι στελέχη του ΠΑΣΟΚ είναι και της Νέας Δημοκρατίας και μάλιστα το ΠΑΣΟΚ έχει απόλυτη πλειοψηφία. Το ζήτημα είναι ότι όχι μόνο θα χρεωθεί το ΙΚΑ, όχι μόνο θα χρεωθεί ο ΟΤΕ, που θα αναγκαστεί να μετακυλίσει αυτό το έλλειμμα στην κατανάλωση, αλλά υποθηκεύονται και οι νέοι εργαζόμενοι. Ποιος έχει δικαίωμα –σας ρωτάω εσάς όλους- να φαλκιδεύει τα ασφαλιστικά εργασιακά δικαιώματα των νέων εργαζομένων; Κανείς, λέμε εμείς. 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, ολοκληρώστε. Δεν υπάρχει περιθώριο χρόνου.
      ΑΓΓΕΛΟΣ ΤΖΕΚΗΣ: Και εδώ είναι τώρα το ζήτημα. Ο στόχος είναι η πλήρης ιδιωτικοποίηση του ΟΤΕ. 
      Ακούσαμε από τον κύριο Υπουργό να μιλάει για έλλειμμα. Θα πρέπει, όμως, να δώσει η Κυβέρνηση εξηγήσεις για τις επενδύσεις που έγιναν στην Αρμενία, στη Ρουμανία, αλλά θα πρέπει να δώσει και εξηγήσεις γιατί οι ιδιώτες της σταθερής τηλεφωνίας χρωστάνε 116.000.000 ευρώ στον ΟΤΕ και δεν τα δίνουν. Από εδώ αποδεικνύεται ότι ο κρατικός ΟΤΕ στα πλαίσια του ζητήματος, λειτουργεί προς όφελος των επιχειρηματικών ομίλων.
      Ευχαριστώ, κύριε Πρόεδρε, για την ανοχή.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Τζέκη.
      Είστε λίγοι οι Βουλευτές του ΚΚΕ και σας δίνουμε και μια άνεση χρόνου για να πείτε τις απόψείς σας, αλλά δεν υπάρχουν περισσότερα περιθώρια. Για να μη λέτε ότι δεν κοιτάζουμε και αριστερά, γιατί διαμαρτύρεστε καμία φορά.
      Το λόγο έχει ο συνάδελφος κ. Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, συζητούμε πράγματι ένα πολύ σημαντικό νομοσχέδιο για τα οικονομικά πράγματα της χώρας -αλλά και όχι μόνο για αυτά- με σοβαρές πολιτικές πτυχές, με σοβαρές κοινωνικές προεκτάσεις, αλλά κυρίως με σοβαρές διαστάσεις για την ίδια την προοπτική της χώρας και το μέλλον της νέας γενιάς της πατρίδας μας.
      Σε ό,τι αφορά το πρώτο τμήμα του νομοσχεδίου, το οποίο αναφέρεται στην Κεφαλαιαγορά και το Χρηματιστήριο, δεν χρειάζεται παρά να επισημάνω για μία ακόμα φορά τη σπουδή με την οποία η σημερινή Κυβέρνηση προσπαθεί να ρυθμίσει τις υποθέσεις του Χρηματιστηρίου για να αποκαταστήσει την εικόνα του κορυφαίου αυτού θεσμού της οικονομίας της αγοράς στην ελληνική κοινωνία, να αποκαταστήσει την εμπιστοσύνη των επενδυτών στο Χρηματιστήριο.
      Γνωρίζετε, κυρίες και κύριοι συνάδελφοι, ποιοι είναι οι λόγοι για τους οποίους μειώθηκε ή εξαφανίστηκε η εμπιστοσύνη των πολιτών στον κορυφαίο οικονομικό θεσμό της αγοράς, το Χρηματιστήριο. Είναι η περίοδος της «λαμπρής δόξης» των κυβερνήσεων των προκατόχων μας, όπου με δηλώσεις τους, με παροτρύνσεις, με παραπλάνηση τελικά του ελληνικού λαού έφεραν τους μικροεπενδυτές, έφεραν τις αποταμιεύσεις των χωριών, έφεραν τις αποταμιεύσεις εκ του υστερήματος των Ελλήνων στο Χρηματιστήριο για να κερδίσουν οι επιτήδειοι, για να κερδίσουν οι γνωρίζοντες, για να κερδίσουν εκείνοι οι οποίοι υπόσχονταν ότι ο δείκτης θα φθάσει στις εξήμισι χιλιάδες μονάδες. Βεβαίως, είμαστε ενώπιοι του μεγαλυτέρου οικονομικού εγκλήματος που έγινε ποτέ, με την έννοια της μεγαλύτερης και άδικης αναδιανομής πλούτου που έγινε ποτέ. 
      ΑΓΓΕΛΟΣ ΤΖΕΚΗΣ: Εξεταστική επιτροπή, κύριε Λυκουρέντζο! Πάρτε τις ευθύνες σας, να μάθει ο ελληνικός λαός τι έγινε!
      ΑΝΔΡΕΑΣ ΛΥΚΟΥΡΕΝΤΖΟΣ: Και μη σπεύδουν κάποιοι συνάδελφοι να καλυφθούν πίσω από ορισμένα στοιχεία, τα οποία είδαν τώρα το φως της δημοσιότητος, διότι αυτό αποτελεί το «φύλλο συκής» εκείνων που πραγματικά αισθάνονται ενοχή. Διότι, αν δεν αισθάνονταν ενοχή, δεν θα αντιδρούσαν κατ’ αυτόν τον τρόπο, να σπεύδουν σε κάθε τι που αποτελεί μια δικαιολογία, μια συγκάλυψη του όλου εγχειρήματος. Σπεύδουν και το αξιοποιούν, το σηκώνουν και πάλι ως σημαία ευκαιρίας, για να πείσουν τους Έλληνες ότι είναι αθώοι. 
      Δεν χρειάζεται να καταφεύγετε, κυρίες και κύριοι συνάδελφοι της Αξιωματικής Αντιπολίτευσης, σε τέτοια επιχειρήματα. Γνωρίζουν οι Έλληνες. Γνωρίζουν πολύ καλά ποιοι τους έσπρωξαν στο Χρηματιστήριο, γνωρίζουν πολύ καλά ποιοι τους εκμεταλλεύτηκαν, γνωρίζουν τι ακριβώς συνέβη και το γνωρίζετε και εσείς. 
      Τώρα όμως θα προχωρήσω να αντικρούσω ορισμένα άλλα επιχειρήματα τα οποία έχουν ακουστεί στην Αίθουσα, αυτά περί νεοφιλελευθερισμού. Είναι πράγματι επικίνδυνο να προσπαθεί κανείς να τοποθετηθεί σε ιδεολογικά και επιστημονικά ζητήματα με ακατέργαστες προτάσεις και χωρίς διάθεση σοβαρής προσέγγισης των υποθέσεων αυτών. Τι είναι ο νεοφιλελευθερισμός, τον οποίο χρησιμοποιείτε; Έχει κανείς σας ασχοληθεί σοβαρά με την οικονομική θεωρία του φιλελευθερισμού; Μία ετικέτα έχετε ανακαλύψει. Κάθε τι το οποίο θέλετε να καταγγείλετε το ονομάζετε νεοφιλελευθερισμό. Στοιχειωδώς δεν γνωρίζετε ότι η οικονομία της αγοράς λειτουργεί με κανόνες και οι κανόνες επιτρέπουν τη θεσμική παρέμβαση του κράτους για να αποτρέπει τις όποιες ανισότητες δημιουργεί η αγορά; Ε, αυτή είναι η πολιτική της Νέας Δημοκρατίας. Αυτή είναι η πολιτική των Κυβερνήσεών μας και όλες τις υπόλοιπες ετικέτες με τις οποίες προσπαθείτε δήθεν να μας σπιλώσετε, φροντίστε να τις σπουδάσετε, φροντίστε να μάθετε το ιδεολογικό και επιστημονικό τους περιεχόμενο και να μην καταφεύγετε σε τέτοιες ατυχείς προσεγγίσεις. Δεν μπορεί δηλαδή κάθε τι το οποίο έχετε στο μυαλό σας για την περίοδο 1990-1993 να προσπαθείτε να το χρεώσετε στη σημερινή διακυβέρνηση με αυτήν την ετικέτα. Είναι και αντιεπιστημονικό και πολιτικά αβάσιμο και βεβαίως δεν αντιπροσωπεύει τη σημερινή οικονομική και πολιτική πραγματικότητα της χώρας, μια οικονομική πραγματικότητα η οποία προσδιορίζεται σε σημαντικό βαθμό από τις αποφάσεις στην Ευρωπαϊκή Ένωση, από το Σύμφωνο Σταθερότητος, από τις δεσμεύσεις τις οποίες έχουν αναλάβει οι ελληνικές κυβερνήσεις για να μπορούμε να σταθούμε ισότιμα και ισοδύναμα στον ευρωπαϊκό οικονομικό ανταγωνισμό και όχι μόνο. 
      Άρα, λοιπόν, μην καταφεύγουμε σε τέτοια επιχειρήματα, τα οποία –επαναλαμβάνω- είναι αβάσιμα, όχι γιατί μας ενοχλεί, όχι γιατί εμείς έχουμε να φοβηθούμε κάτι, αλλά διότι είμαι υποχρεωμένος να υπερασπίζομαι την ορθότητα της πολιτικής μας και όχι να προσχωρούμε στις δικές σας διαστρεβλώσεις οι οποίες έτσι σας εξυπηρετούν. Εκτός αν μας πείτε ότι χρειάζεται να δίνετε κάποιο είδος όπιου στο λαό, κάποιο «αφιόνι». Γιατί, για να τους κατεβάζετε σε απεργίες, για να τους κατεβάζετε στα πεζοδρόμια, πρέπει να φωνάζετε, πρέπει να επισείετε τον κίνδυνο κάποιων «επερχόμενων», οι οποίοι θα λεηλατήσουν -δήθεν- τα δικαιώματα. Ποια δικαιώματα αφαιρούμε; Κανένα δικαίωμα δεν αφαιρούμε. Το ξέρετε και εσείς και το ξέρουν και οι απεργοί. Αλλά προσπαθείτε να δημιουργήσετε αυτές τις εντυπώσεις, αυτούς τους φόβους, για να υπάρχει μια βάση τουλάχιστον, μια αφορμή για τις κινητοποιήσεις. 
      Και δεν υπάρχει, κυρίες και κύριοι συνάδελφοι, σοβαρή αφορμή. Προκύπτει από τις αντιφάσεις των αγορητών της Αντιπολιτεύσεως. Προκύπτει από τις αντιφάσεις όσων εκ των συνδικαλιστών επιχειρούν στα Μέσα Επικοινωνίας να στηρίξουν τις απόψεις τους. 
      Δεν μπορούν να απαντήσουν στα θεμελιώδη ερωτήματα. Θέλουν να υπάρχει το ασφαλιστικό σύστημα στο μέλλον ή όχι; θέλουν να επιβιώσουν αυτές οι τράπεζες και στο μέλλον ή όχι; θέλουν να μειώσουμε την ανεργία ή όχι; Διότι όλα αυτά τα οποία ακούμε χωρίς τεκμηριωμένες προτάσεις, μου δίνουν το δικαίωμα να πω ότι στην πραγματικότητα θέλουν οι ίδιοι υψηλά ποσοστά ανεργίας, θέλουν προνομιούχους εργαζομένους, θέλουν διπλά προνομιούχους συνταξιούχους, θέλουν να κινδυνεύει ανά πάσα ώρα και στιγμή το ασφαλιστικό σύστημα στο σύνολό του; Μου δίνετε το δικαίωμα να σκέφτομαι ότι θέλετε το υψηλό ποσοστό ανεργίας για να μπορείτε να αντιπολιτεύεστε την Κυβέρνηση.
      Εσείς δεν είστε που μας λέγατε ότι λύσατε για τριάντα χρόνια το ασφαλιστικό ζήτημα της χώρας; Εσείς ανοίξατε πρώτοι το διάλογο ότι υπάρχει ζήτημα. Εσείς το ψιθυρίσατε, εσείς το είπατε και δημοσίως. Δηλαδή αυτά που λέγατε πριν από πέντε χρόνια στους Έλληνες ήταν ψέματα και αφού γίναμε εμείς κυβέρνηση ανακαλύψατε την ανάγκη να επέλθουν οι ρυθμίσεις;
      Αλλά να σας πω ότι με τέτοιες σημαίες ευκαιρίας δεν πάτε μακριά, διότι ξέρετε ποια είναι η πορεία που μας ενώνει για το αύριο της πατρίδας. Τη γνωρίζετε πάρα πολύ καλά. Αλλά δεν μπορεί να αρθείτε στο ύψος των περιστάσεων για λόγους μικροκομματικής πολιτικής. Σας βεβαιώνω ότι δεν την έχετε ανάγκη. Άλλα περιμένουν από εσάς οι Έλληνες. Δεν περίμεναν τη χθεσινή ομιλία του Αρχηγού σας που μας γύρισε πενήντα χρόνια πίσω, με αναφορές ιδεολογικές, πολιτικές, αναφορές που μας δίχασαν, που μας πίκραναν. Δεν περιμένει αυτό η ελληνική κοινωνία. Περιμένει να μιλήσουμε τίμια, με ειλικρίνεια, να πάρουμε αποφάσεις. Έχει κόστος αυτό βεβαίως για σας και το καταλαβαίνω, γιατί τόσα χρόνια έχετε στηριχθεί σε άλλες δομές, σε άλλες πρακτικές, σε άλλες αντιλήψεις. 
      Επιτέλους γυρίστε στους συντρόφους σας και πείτε τους την αλήθεια, ότι λέγοντάς τους την αλήθεια νοιάζεστε και για το μέλλον των δικών τους παιδιών. Δεν μπορεί το μέλλον της Ελλάδας -σας είπα και άλλη φορά- να το διεκδικούμε στο πεζοδρόμιο. Δεν μπορούμε να το διεκδικούμε με ιδεολογικές και πολιτικές αγκυλώσεις που ξεπεράστηκαν οριστικά. 
      Ποια είναι η εκτίμησή μου; Να ανοίξουν οι τράπεζες. Κανείς δεν κινδυνεύει από τίποτα. Αυτός ο εκβιασμός ο οποίος γίνεται στην Κυβέρνηση είναι πολιτικός εκβιασμός. Δεν υπάρχει σοβαρή βάση διεκδίκησης αιτημάτων, διότι δεν καταργούνται δικαιώματα, διότι κανείς με μία τέτοια πολιτική απόφαση της Κυβέρνησης την οποία νομοθετούμε δεν κινδυνεύει να χάσει το ασφαλιστικό του μέλλον. Αντίθετα η Κυβέρνηση της Νέας Δημοκρατίας έρχεται να τον προστατεύσει.
      Τέλος, κύριε Πρόεδρε, το ερώτημα είναι: Θέλουμε διασφάλιση αυτών των δικαιωμάτων έστω και με επώδυνες λύσεις ή θέλουμε να τα καταργήσουμε; Γιατί μπορεί να μην τα καταργούμε στα λόγια, αλλά αν ακολουθήσουμε την πολιτική σας θα τα καταργήσουμε στην πράξη και εμείς δεν είμαστε διατεθειμένοι να σας παρακολουθήσουμε σ’ αυτό.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ο κ. Ανδρέας Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Άκουσα αρκετούς από τους Βουλευτές της Νέας Δημοκρατίας, μηδενός εξαιρουμένου και του τελευταίου ομιλητή να επανέρχονται στο γνωστό θέμα του χρηματιστηρίου, ίσως γιατί υπάρχει έλλειψη επιχειρημάτων για τα θέματα που συζητούμε, ίσως γιατί τους βολεύει. Αλλά εγώ και σαν Βουλευτής και σαν άτομο θα απολογηθώ για το όποιο «έγκλημα» του Χρηματιστηρίου, όταν ομολογήσετε εδώ ποιος ήταν ο Βουλευτής που με είκοσι off shore κέρδισε 1,5 δισεκατομμύρια δραχμές.
      ΑΝΔΡΕΑΣ ΛΥΚΟΥΡΕΝΤΖΟΣ: Να μας το πείτε εσείς.
      ΑΝΔΡΕΑΣ ΜΑΚΡΥΠΙΔΗΣ: Ποιος Βουλευτής μπήκε στη Βουλή, αφού εκμεταλλεύτηκε τις όποιες ιδιότητες και γνώσεις είχε, τις ιδιαίτερες σχέσεις και πληροφόρηση και μπήκε στη Βουλή με δικαστικό πραξικόπημα. Όταν το ομολογήσετε θα απολογηθούμε και εμείς.
      Κατανοώ επίσης, κύριοι συνάδελφοι, την αγωνιώδη προσπάθεια και της Κυβέρνησης και Βουλευτών της Νέας Δημοκρατίας για να πείσει εαυτούς και αλλήλους ότι έχει σχέδιο, ότι έχει πρόγραμμα, ότι έχει στόχο για δήθεν μεταρρυθμίσεις, για δήθεν διαρθρωτικές αλλαγές, όπως είχε σχέδιο και πρόγραμμα για τη δημοσιονομική απογραφή και για το «Βασικό Μέτοχο», που γνωρίζουμε πολύ καλά ότι κατέληξαν σε φιάσκο. Οδήγησαν σε επιτήρηση την οικονομία της χώρας από την Ευρωπαϊκή Ένωση και απαξίωσαν και οδήγησαν σε κατάρρευση του κύρους της χώρας μας. 
     Ο προεκλογικός φιλολαϊκός μανδύας της Νέας Δημοκρατίας σε μια λογική «αιτείστε και λαμβάνετε» το «ναι» σε όλα που έλεγε προεκλογικά, αποκαλύφθηκε πολύ γρήγορα. Ο μετεκλογικός μανδύας του μεσαίου χώρου περί ήπιας προσαρμογής, περί αυξήσεων και διασφάλισης των εισοδημάτων των εργαζομένων, αποτελεί πλέον «όνειρο απατηλό».
     Πολύ γρήγορα προχωρήσατε, κύριοι της Νέας Δημοκρατίας, στη γνωστή και προσφιλή τακτική σας, στην αντιλαϊκή πολιτική με εισπρακτικά μέτρα τα γνωστά του Μαρτίου, με τα αναμενόμενα καινούργια μέτρα του Σεπτεμβρίου, με το ξεπούλημα της δημόσιας περιουσίας, της περιουσίας του ελληνικού λαού σε ημέτερους «δήθεν στρατηγικούς επενδυτές». 
     Με το νομοσχέδιο σήμερα προχωράτε σε μια επίθεση στα ασφαλιστικά και στα συνταξιοδοτικά δικαιώματα των εργαζομένων. Προχωράτε σε απορύθμιση εργασιακών σχέσεων. Προχωράτε σε επίθεση στους μικρομεσαίους με την απελευθέρωση του ωραρίου και τους καθιστάτε βορά στις πολυεθνικές. Έτσι αποκαλύπτετε το πραγματικό σας πρόσωπο, το νεοδεξιό, το ακραίο, το νεοαυταρχικό. Αυτό το πρόσωπο για το οποίο επαίρεται ο επίτιμος Πρόεδρος της Νέας Δημοκρατίας ότι ακολουθείτε έστω και με καθυστέρηση δεκαπέντε μηνών, δηλαδή το πρόγραμμα αλλά και τις πολιτικές του 1990-1993. Ο προηγούμενος προσπάθησε να αποποιηθεί τις όποιες ευθύνες και τις πολιτικές τότε. Όμως αυτές τις πολιτικές τις εφήρμοσε η Νέα Δημοκρατία. Τις εφήρμοσε σε ένα διάλειμμα τριών χρόνων, 1990-1993 αλλά τις γνώρισε, τις βίωσε, τις απέρριψε και τις καταδίκασε ο ελληνικός λαός, όπως θα καταδικάσει επίσης και σήμερα τις ίδιες αυτές πολιτικές. Αυτοί που μετά βδελυγμίας απέρριπταν, όπως ο Υπουργός Απασχόλησης και Κοινωνικών Ασφαλίσεων ως γνήσιος εκφραστής της δεξιάς. Και αυτός στο παρελθόν έχει αποποιηθεί τις πολιτικές του 1990-1993. Σήμερα όμως τις επαναφέρει με την ιδιότητα μάλιστα και του Υπουργού. Αλλά και ο συνάδελφος της Νέας Δημοκρατίας και εκπρόσωπος των εργαζομένων εναντιώθηκε τότε και τις πολέμησε. Σήμερα ψηφίζει αυτές τις πολιτικές. 
     Τις πολιτικές αυτές τις αντιπαλεύουν οι εργαζόμενοι και γι’ αυτό απεργούν. Αντιδρούν και απεργούν στελέχη της ΔΑΚΕ και της Νέας Δημοκρατίας. Ίσως αγνοούν τα συμφέροντά τους και αυτοί ως εργαζόμενοι στις τράπεζες; Ή είναι και αυτοί παρακινούμενοι από το ΠΑΣΟΚ; Αντιδρούν, ναι ή όχι, στελέχη της Νέας Δημοκρατίας και μάλιστα κοινοβουλευτικά σε αυτές τις ρυθμίσεις; Αντιδρά σύσσωμη η Αντιπολίτευση, ναι ή όχι; 
     Τις πολιτικές αυτές τις στηρίζουν μόνο ο ΣΕΒ και οι τραπεζίτες. Σας τους χαρίζουμε. 
     Η ρύθμιση για τα ασφαλιστικά των τραπεζών όλοι έχουμε αποδεχθεί ότι δημιουργεί ένα οικονομικό κόστος. Και τίθενται τα ερωτήματα: Ποιος πληρώνει αυτό το οικονομικό κόστος; Ο προϋπολογισμός. Άρα, ποιοι επιβαρύνονται; Οι Έλληνες φορολογούμενοι και οι ασφαλισμένοι του ΙΚΑ. Ποιοι ωφελούνται; Οι τραπεζίτες και οι μεγαλομέτοχοι με τα υπερκέρδη τους. Άρα έχουμε κάθε δικαίωμα να σας πούμε ότι είναι πολιτική σας επιλογή να βυθίσετε το ΙΚΑ για να σώσετε τους τραπεζίτες.
     Τα 13,5 δισεκατομμύρια ευρώ έλλειμμα, οικονομικό κόστος που ανέφερε ο διοικητής του ΙΚΑ, κύριε Υπουργέ της Απασχόλησης, δεν είναι μαρουλόφυλλα. Είναι 5.000.000.000 δραχμές που επιβαρύνετε το ΙΚΑ, τους Έλληνες ασφαλισμένους εργαζόμενους προκειμένου να εξυπηρετηθούν οι ημέτεροι τραπεζίτες. 
     Και ερωτώ: Πώς θα καλυφθούν αυτά τα ελλείμματα του ΙΚΑ; Πώς θα καλυφθούν τα 13,5 δισεκατομμύρια ευρώ; Πώς θα καλυφθούν τα 5.000.000.000.000 δραχμές; 
     Οι εξής λύσεις υπάρχουν: Ή από το προϋπολογισμό που σημαίνει ότι το 1% θα γίνει 1,5%, που αυτό σημαίνει κατ΄επέκταση νέους φόρους στους εργαζόμενους ή με αύξηση των εισφορών άρα επιβάρυνση των εργαζομένων ή με περικοπή των συντάξεων, άρα μείωση του εισοδήματος των συνταξιούχων. Άλλος τρόπος δεν υπάρχει. 
     Με ευκαιρία της εφαρμογής των διεθνών λογιστικών προτύπων, δημιουργείται το επικουρικό ταμείο ασφάλισης τραπεζοϋπαλλήλων. Γιατί το δημιουργείτε ως νομικό πρόσωπο δημοσίου δικαίου; Το δημιουργείτε προκειμένου να συμπεριλάβετε τα όποια πρόσθετα πλεονάσματα στη λεγόμενη άσπρη τρύπα του προϋπολογισμού που περιλαμβάνει τους ΟΤΑ, νομικά πρόσωπα κλπ., προκειμένου να μειώσετε το έλλειμμα. Άρα προχωράτε σε καραμπινάτη περίπτωση δημιουργικής λογιστικής μειώνοντας το έλλειμμα της γενικής κυβέρνησης.
     Γιατί κάνετε το ΕΤΑΤ νομικό πρόσωπο δημοσίου δικαίου και όχι νομικό πρόσωπο ιδιωτικού δικαίου, όπως προτείνουν οι εργαζόμενοι τραπεζοϋπάλληλοι; Γιατί θέλετε να απαλλάξετε τις τράπεζες από τις όποιες μελλοντικές υποχρεώσεις και τα επικουρικά ταμεία των τραπεζοϋπαλλήλων ουσιαστικά μετατρέπονται από ταμεία εγγυημένης παροχής συντάξεων σε ταμεία εισφοράς.
     Ο κ. Καραμανλής είχε αναφερθεί σε τρία «δεν» για το ασφαλιστικό: Δεν θα αυξηθούν τα όρια συνταξιοδότησης. Δεν θα αυξηθούν οι εισφορές. Δεν θα μειωθούν οι συντάξεις. Σήμερα, δυστυχώς, από τα τρία «δεν» παραμένει ένα «δεν». Δεν θα ισχύσουν τα τρία «δεν». 
     Σχετικά με τη ρύθμιση του ΟΤΕ. Μιλάτε για δήθεν διαβούλευση, για δήθεν κοινωνική συναίνεση, ενώ προχωράτε στην «εξαγορά» εργαζομένων και στον εκμαυλισμό συνειδήσεων. Προχωράτε σε ρυθμίσεις, χωρίς σχεδιασμό και στόχο και εξυπηρετείτε έξι χιλιάδες εργαζομένους, επιβαρύνοντας δύο εκατομμύρια ασφαλισμένους. 
     Τέλος, όσον αφορά την τιτλοποίηση σημαντικών εσόδων του δημοσίου. Έχουμε απροκάλυπτη ομολογία κατάρρευσης της πορείας των εσόδων και εκτροχιασμό του προϋπολογισμού. Με τη ρύθμιση αυτή επεκτείνετε την προείσπραξη και στα φορολογικά έσοδα, έμμεσους, άμεσους φόρους, ληξιπρόθεσμα. Προσδοκάτε να εισπράξετε 2.000.000.000 – 3.000.000.000 ευρώ, προκειμένου να κλείσετε τη μαύρη τρύπα που εσείς δημιουργήσατε. 
     Κατ’ επανάληψη λέτε ότι ο Πρωθυπουργός και η Κυβέρνηση διαθέτουν αξιοπιστία και φερεγγυότητα.  Σας διαβάζω λοιπόν: «Η Κυβέρνηση αδυνατεί να διαχειριστεί το παρόν και κλέβει το μέλλον του τόπου. Με προεισπράξεις, προμέτοχα και τιτλοποιήσεις αφαιρεί πόρους που ανήκουν στις επερχόμενες γενεές». Τάδε έφη Κώστας Καραμανλής στις 16/6/2001. Επίσης, διαβάζω: «Προκύπτει σημαντικό ηθικό, κοινωνικό και οικονομικό θέμα για το πώς είναι επιτρεπτό μια κυβέρνηση να αναλαμβάνει δεσμεύεις μακράς διάρκειας που αφορούν το μέλλον, το οποίο σε σημαντικό βαθμό έχει ήδη υποθηκευθεί». Τάδε έφη Δημήτρης Σιούφας στις 20/2/2003. 
     Αποδεικνύεται περίτρανα και αποκαλύπτεται η μεγάλη διάσταση προεκλογικών λόγων και μετεκλογικών έργων. Δεν είστε μόνο ανειλικρινείς, δεν εγκλωβίσατε μόνο τους πολίτες με τις άκρατες προεκλογικές υποσχέσεις, αλλά πολιτεύεστε επικίνδυνα για το λαό και τη χώρα. Δεν σας εμπιστεύεται ο λαός και αντιδρά. Δε σας εμπιστεύονται οι εργαζόμενοι και απεργούν. Δεν σας εμπιστεύονται πλέον και οι δικοί σας ψηφοφόροι και οπαδοί. Κάνετε προσπάθεια να πείσετε τον πρώην Προέδρό σας τον κ. Έβερτ. Γι’ αυτό σαν ΠΑΣΟΚ είμαστε υποχρεωμένοι να αντισταθούμε και να αντιδράσουμε στην ελεύθερη πτώση στην οποία οδηγείτε τη χώρα. Καταψηφίζουμε το νομοσχέδιο και ζητάμε την απόσυρσή του.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Απασχόλησης και Κοινωνικής Προστασίας κ. Παναγιωτόπουλος.
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, η συζήτηση η οποία διεξάγεται ενώπιον της Εθνικής Αντιπροσωπείας είναι πολύ σημαντική και γίνεται για ένα πολύ σημαντικό θέμα. Είναι ξεκάθαρο ότι παρά τις αντιπαραθέσεις και τις διαφωνίες, οι οποίες είναι εγγενείς και φυσιολογικές μέσα στο Κοινοβούλιο, αναδεικνύεται ότι πραγματικά η νομοθετική παρέμβαση της Κυβέρνησης έχει χαρακτήρα μιας ρηξικέλευθης τομής, γιατί η Κυβέρνηση της Νέας Δημοκρατίας τολμά με τη συγκεκριμένη νομοθετική παρέμβαση να παρέμβει σε ένα χώρο που κανείς δεν άγγιζε τουλάχιστον από το 2002 και να εφαρμόσει ένα νόμο, όσον αφορά στην κύρια σύνταξη, το ν. 3029 του Ιουλίου του 2002, που οι κυβερνήσεις του ΠΑΣΟΚ τον είχαν αφήσει αιωρούμενο από τότε μέχρι τότε που εγκατέλειψαν την εξουσία.
Τα θέματα είναι πολύπλοκα, είναι ιδιαίτερα και η ρύθμιση που κάνουμε είναι τέτοια, ώστε να αποφεύγεται η δημιουργία ανασφάλειας δικαίου. Η ρύθμιση αυτή έπρεπε να γίνει πρώτον, λόγω των ραγδαίων αλλαγών που συντελούνται στη διεθνή τραπεζική αγορά με την ένταση του διεθνούς ανταγωνισμού και με την εισαγωγή των διεθνών λογιστικών προτύπων. 
     Η κυβέρνηση -και το κάνουμε- οφείλει να προστατεύσει τα ασφαλιστικά δικαιώματα των εργαζομένων, την ομαλή καταβολή των συντάξεων των συνταξιούχων και να διασφαλίσει ταυτόχρονα τις θέσεις εργασίας στον τραπεζικό χώρο. 
     Ο δεύτερος λόγος είναι ότι με τη ρύθμιση αυτή διασφαλίζουμε αποφασιστικά τις θέσεις εργασίας μεταξύ των άλλων σε δυο μεγάλες τράπεζες, την Αγροτική και την Εμπορική. Όπως γνωρίζετε το δημόσιο έχει μεγάλη ιδιοκτησιακή συμμετοχή. Επίσης γνωρίζετε, δεν μπορεί αυτό να ξεφεύγει της προσοχής των συναδέλφων, ότι η Εμπορική, αν δεν προχωρούσαμε στη σχετική ρύθμιση, θα έχει ένα σημαντικό πρόβλημα. Διότι η αποτύπωση του αναλογιστικού ελλείμματος στους ισολογισμούς με βάση τα διεθνή λογιστικά πρότυπα θα κλόνιζε την καθαρή θέση της τράπεζας. Αυτή είναι η αλήθεια, δεν είχε το δικαίωμα ούτε το ηθικό ούτε το πολιτικό η Κυβέρνηση να αφήσει την Εμπορική στο έλεος των περιστάσεων. 
     Στον ΟΤΕ, με τη διαδικασία αυτή που συγκέντρωσε άλλωστε τη συμφωνία όλων των ενδιαφερομένων πλευρών και τη συμφωνία της συντριπτικής πλειοψηφίας των εργαζομένων, προχωρούμε στην εξυγίανση και στον εκσυγχρονισμό μιας γιγαντιαίας επιχείρησης εθνικού και στρατηγικού ενδιαφέροντος. 
     Αυτό στο οποίο πρέπει να απαντήσω, κυρίες και κύριοι, και θα το επιχειρήσω αμέσως τώρα είναι το κλίμα της κινδυνολογίας αλλά και το νέφος, το βαρομετρικό χαμηλό των ανακριβειών που μας προέκυψε εδώ κατά τη συζήτηση από ισχυρισμούς συναδέλφων του ΠΑΣΟΚ οι οποίοι -με σεβασμό στην Αξιωματική Αντιπολίτευση- δεν ευσταθούν, είναι παντελώς ανακριβείς και αναληθείς. 
     Να ξεκαθαρίσουμε λοιπόν, τι επιτυγχάνει αυτή η νομοθετική παρέμβαση. Δεν δημιουργεί κοινωνικές αδικίες, δεν επιρρίπτει οικονομικά βάρη στα αδύνατα στρώματα της ελληνικής κοινωνίας, σέβεται ώριμα και κεκτημένα ασφαλιστικά δικαιώματα και εργασιακά, δίνει αναπτυξιακή ώθηση σε ένα νευραλγικό τομέα της οικονομικής ζωής του τόπου. Σέβεται τις συνταγματικές διατάξεις και τέλος, σέβεται το κοινοτικό δίκαιο και τα κρατούντα στην Ευρωπαϊκή Επιτροπή και σε ολόκληρη την ευρωζώνη περί ανταγωνισμού. 
     Πώς το επιτυγχάνουμε; Πρώτον, σε πείσμα των ανακριβειών που ειπώθηκαν σε αυτή την Αίθουσα δεν καταλύουμε την αυτονομία των νομικών προσώπων ιδιωτικού δικαίου. Σεβόμαστε και την ελευθερία του συνεταιρίζεσθαι που εγγυάται το Σύνταγμα. Δεύτερον, δεν καταργούμε τα ταμεία και τα λοιπά νομικά μορφώματα της επικουρικής ασφάλισης των τραπεζοϋπαλλήλων. Τρίτον, δεν επεμβαίνουμε κυριαρχικά και μονομερώς στα ταμεία αυτά. 
     Κυρίες και κύριοι συνάδελφοι, ποια είναι η αλήθεια; Δημιουργούμε ένα ασφαλές νομικό πλαίσιο, ένα πλέγμα διατάξεων για την ανάπτυξη και την ομαλή μετάβαση της κοινοτικής ασφαλιστικής προστασίας των εργαζομένων στις τράπεζες από τον ιδιωτικό χώρο στο δημόσιο. Δημιουργούμε με άλλα λόγια ένα δίχτυ προστασίας για τους εργαζόμενους τις τράπεζες, όσον αφορά τα εργασιακά και ασφαλιστικά τους δικαιώματα, ακριβώς χρήσιμο και απαραίτητο μέσα στο νέο ανταγωνιστικό περιβάλλον που προκύπτει από την επίδραση των νέων νόμων της παγκοσμιοποίησης, από την επίδραση του σκληρού διεθνούς και ευρωπαϊκού ανταγωνιστικού πλαισίου. 
     Τι, λοιπόν, εισάγεται με το σχέδιο νόμου που τίθεται υπό την κρίση των μελών της Εθνικής Αντιπροσωπείας; 
      Κατ’ αρχήν, το ξεκαθαρίζουμε για πολλοστή φορά. Όλοι οι τραπεζοϋπάλληλοι μπορούν –προσέξτε το- μετά από δική τους απόφαση σε εθελουσία βάση –οι διαδικασίες είναι εκούσιες, εθελούσιες- να ενταχθούν στο ΙΚΑ-ΕΤΑΜ όσον αφορά την κύρια σύνταξη και στο ΕΤΕΑΜ για την επικουρική. Άμα δεν θέλουν, δεν εντάσσονται. 
      Συγχρόνως, ένα νέο νομικό πρόσωπο δημοσίου δικαίου έρχεται να προστατεύσει και να εγγυηθεί στους τραπεζοϋπαλλήλους ότι δεν θα χάσουν τίποτα από ό,τι μέχρι σήμερα έχουν αποκτήσει ως κεκτημένο. Σεβόμαστε όλα τα ώριμα ασφαλιστικά τους δικαιώματα. 
      Σεβόμενοι επίσης τις γενικές και ενιαίες αρχές που θέσπισαν προηγούμενοι νόμοι, όπως ο ν. 2084/1992, και τη συγκεκριμένη επιταγή του Συντάγματος που αφορά την ίση μεταχείριση, όλοι οι μέχρι 31/12/1992 εργαζόμενοι θα έχουν το ίδιο επίπεδο της συνταξιοδοτικής προστασίας που μέχρι σήμερα είχαν. 
      Νομίζω ότι είμαστε σαφείς και στη διατύπωση του πνεύματος και του γράμματος του νόμου, αλλά και σ’ αυτά που λέμε ως αρμόδιοι Υπουργοί σ’ αυτήν την Αίθουσα. 
      Επιπλέον –για να σταματήσει και εκεί η κομματική εκμετάλλευση- οι μετά το 1992 εργαζόμενοι και έως την ημέρα που το ταμείο τους θα ενταχθεί στο ΕΤΑΜ θα λαμβάνουν μία ειδική συνταξιοδοτική παροχή, όπως ειδικότερα προβλέπεται από το σχέδιο νόμου. 
      Οι ήδη συνταξιούχοι θα λαμβάνουν το ποσό σύνταξης που ήδη παίρνουν και ετησίως τις αυξήσεις που σύμφωνα με την εισοδηματική πολιτική χορηγούνται σε όλους τους άλλους συνταξιούχους χωρίς διακρίσεις. 
      Από αυτά προκύπτει ότι σεβόμαστε πλήρως τα δικαιώματα και ταυτόχρονα σεβόμαστε την επιθυμία του κοινωνικού συνόλου να μην επιβαρυνθεί με τα οικονομικά βάρη που συνεπάγονται αυτές οι ρυθμίσεις, μια και ξεκαθαρίζουμε ότι η Κυβέρνηση παρεμβαίνει και ξεκαθαρίζει το θέμα των επικουρικών ταμείων, το οικονομικό βάρος για τη διαδικασία ένταξης των οποίων στο ΕΤΕΑΜ αναλαμβάνουν πλήρως οι τράπεζες, ενώ όσον αφορά την ένταξη των ταμείων κύριας σύνταξης στο ΙΚΑ-ΕΤΑΜ δεν κάνουμε τίποτα περισσότερο, κυρίες και κύριοι συνάδελφοι, και τίποτα λιγότερο παρά να εφαρμόζουμε κατά γράμμα το ν. 3029 που άφησαν ανενεργό και ανεφάρμοστο οι κυβερνήσεις του ΠΑΣΟΚ.
      Πρέπει εδώ να ξεκαθαρίσουμε και να απαντηθεί από την πλευρά της Αξιωματικής Αντιπολίτευσης ένα πάρα πολύ σημαντικό ερώτημα. Ή ο ν. 3029 αποτυπώνει την πεμπτουσία, το απαύγασμα των νομοθετικών παρεμβάσεων του ΠΑΣΟΚ στο χώρο του ασφαλιστικού των τραπεζών –και όχι μόνο- οπότε θα πρέπει να συνομολογήστε μαζί μας και να τον εφαρμόσουμε, αφού αυτό κάνουμε, ή όταν μας κανοναρχούσατε εδώ και πάρα πολλά χρόνια ότι αυτός ο νόμος είναι ο καλύτερος, δεν λέγατε την αλήθεια. 
      Θα πρέπει επιτέλους το ΠΑΣΟΚ να αποφασίσει πότε έλεγε αλήθεια και πότε έλεγε ψέματα. Έλεγε αλήθεια όταν ανέπεμπε ύμνους προς τους νομοθετήσαντες το ν. 3029; Εάν τότε έλεγε αλήθεια, δεν μπορεί σήμερα να τον απορρίπτει. Εάν τότε έλεγε ψέματα, να παραδεχθούν ότι έσφαλαν, να κάνουν τη γενναία αυτοκριτική που ταιριάζει σ’ αυτήν την κρίσιμη περίσταση και να έρθουμε από κοινού να δούμε τα περαιτέρω. Εμείς το έχουμε ξεκαθαρίσει, έχουμε δώσει τις απαντήσεις.
      Κυρίες και κύριοι συνάδελφοι, επίσης πρέπει να διευκρινίσουμε ακόμη δύο, τρία πράγματα, τα οποία επιτρέψτε μου να πω ότι τα θεωρώ απαραίτητα. Όσον αφορά την κύρια σύνταξη, γιατί γίνεται πολύς θόρυβος για την κύρια σύνταξη και ακούγονται διάφορα περί ιδιωτικών τραπεζών κλπ. Ξέρετε τι λέει ο ν. 3029 στο άρθρο 5; Λέει ότι τρία ταμεία απομένουν μόνο προς ένταξη στο ΙΚΑ-ΕΤΑΜ εάν βεβαίως το επιθυμούν με απόφασή τους και μετά από αίτησή τους. Είναι τρία ταμεία τραπεζοϋπαλλήλων, αυτό της Αγροτικής Τράπεζας, της Εθνικής Τράπεζας και το μικρό ταμείο της πρώην ΕΤΒΑ. 
      Αυτή είναι η αλήθεια. Πού είναι οι ιδιωτικές τράπεζες; Όπως γνωρίζετε, στην Αγροτική Τράπεζα η συμμετοχή του δημοσίου ξεπερνάει το 80%-85%. Πού είναι λοιπόν τα δώρα στους ιδιώτες τραπεζίτες; 
      Ας πούμε και κάτι ακόμα για να διαλύσουμε τους μύθους. Σύμφωνα με το άρθρο 5 του ν. 3029, από τη στιγμή που αποφασιστεί η ένταξη ενός ταμείου με δική του διαδικασία –να πάρει δηλαδή την πρωτοβουλία να κάνει την αίτηση και από εκεί και πέρα αφού κάνει την αίτηση να ενεργοποιήσει τη διαδικασία του άρθρου 5 του ν. 3029- και ξεκινήσει η διαδικασία της οικονομικής μελέτης και περατωθεί, όπως ακριβώς προβλέπει ο νόμος του ΠΑΣΟΚ, από τη στιγμή εκείνη το ταμείο που έχει αποφασίσει να ενταχθεί, θα συνεισφέρει και τη δική του περιουσία. 
      Θέλετε, λοιπόν, να σας πω ποια είναι συνολικά η περιουσία των τριών ταμείων κύριας σύνταξης, δηλαδή των ταμείων Αγροτικής, Εθνικής και πρώην ΕΤΒΑ.; Είναι 835.132.081 ευρώ. Αυτή θα είναι μια γενναία συνεισφορά στο ΙΚΑ, από τη στιγμή που αποφασίσουν τα συγκεκριμένα ταμεία, γιατί γι’ αυτά τα ταμεία γίνεται λόγος να ενταχθούν.
    Άρα, να διαλυθεί παρακαλώ η παραφιλολογία και η ψευδολογία περί ιδιωτικών τραπεζών, να διαλυθεί όλη η ιστορία ότι φορτώνουμε για ιδιωτικά συμφέροντα έξοδα και δαπάνες στις πλάτες του Έλληνα φορολογουμένου. Και επαναλαμβάνω, δεν μειώνουμε ούτε όρια ηλικίας ούτε συντάξεις ούτε αλλάζουμε προϋποθέσεις συνταξιοδότησης.
    (Στο σημείο αυτό, την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
    Και όσον αφορά την οικονομική κατάσταση των ταμείων –γιατί αυτό που σας έδωσα είναι η συνολική περιουσία τους, είναι από τον κοινωνικό προϋπολογισμό του 2004, μπορείτε να τον ελέγξετε- τα οργανικά τους ελλείμματα, το ταμείο της Εθνικής Τράπεζας έχει οργανικό πλεόνασμα 8.362.671 €. Το ταμείο της πρώην ΕΤΒΑ έχει οργανικό πλεόνασμα 620.170 €. Μόνο το ταμείο της ΑΤΕ εμφανίζει οργανικό έλλειμμα κατά 2.916.749 €. Αυτή είναι η αλήθεια για τα δήθεν βάρη που θα φορτώσουμε στις πλάτες του ελληνικού λαού για να διαλυθεί η σχετική μυθοπλασία. 
    Και να σας πω και κάτι άλλο; Δεν ξέρω αν λόγω της απόστασης μπορούν οι συνάδελφοι να το παρακολουθήσουν, εδώ έχω ένα διάγραμμα. Το διάγραμμα αυτό τι λέει; Η συνολική διάταξη είναι το σύνολο των ασφαλισμένων στο ΙΚΑ-ΕΤΑΜ. Είναι ένα εκατομμύριο εννιακόσιες είκοσι δύο χιλιάδες περίπου ασφαλισμένοι. Τι αντιπροσωπεύει το ποσοστό των είκοσι χιλιάδων εκατόν ογδόντα  ασφαλισμένων; Είναι το σύνολο των προς ένταξη ταμείων τραπεζών, των τριών, εφόσον το αποφασίσουν, αντιπροσωπεύει το 1%. Με αυτήν την εικόνα λέτε και εξακολουθείτε να ισχυρίζεστε ότι θα καταστραφεί το ΙΚΑ; Και αυτό αφορά τους ασφαλισμένους. 
    Για να δούμε και τους συνταξιούχους. Το σύνολο των προς ένταξη ταμείων εφόσον το αποφασίσουν περιλαμβάνει είκοσι χιλιάδες ασφαλισμένους και δεκαοκτώ χιλιάδες εκατόν σαράντα οκτώ συνταξιούχους. Επί του συνόλου των εννιακοσίων χιλιάδων επτακοσίων συνταξιούχων του ΙΚΑ-ΕΤΑΜ αντιπροσωπεύει το 2%. Αυτοί θα καταστρέψουν το ΙΚΑ; Δεν κουραστήκατε να επιδίδεστε σ’ αυτήν την ανεύθυνη και άμετρη κινδυνολογία στην προσπάθειά σας να εξυπηρετήσετε το σκοπό της φθοράς και της υπονόμευσης του έργου της Κυβέρνησης; Εδώ έχω και τα στοιχεία από τους κοινωνικούς προϋπολογισμούς για τα αποθεματικά και τα περιουσιακά στοιχεία των τριών ταμείων που εφόσον το αποφασίσουν, όπως λέει ο ν.3029, θα πρέπει να ενταχθούν στο ΙΚΑ-ΕΤΑΜ.
    Κυρίες και κύριοι συνάδελφοι, η Κυβέρνηση υπερασπίζει τις σχετικές νομοθετικές ρυθμίσεις γιατί πιστεύει ότι αυτές οι ρυθμίσεις μάς πάνε εμπρός. Ξέρω ότι μετά το πέρας της αυριανής απογευματινής συνεδρίασης, όταν θα κληθούμε να ψηφίσουμε, και αυτή η συζήτηση θα περάσει στα Πρακτικά της Βουλής των Ελλήνων και η ζωή θα προχωρήσει από τις επόμενες μέρες και θα κληθούμε με την ψήφο της Βουλής να εφαρμόσουμε πλέον αυτόν το νόμο, ξέρω ότι και οι δικές σας αντιρρήσεις που εκφράστηκαν μεγαλοφώνως εδώ στη Βουλή θα καμφθούν και θα συρρικνωθούν. Η Κυβέρνηση θα μπορούσε να βολευτεί με την ακινησία, την αδράνεια και την απραξία όπως έπραξαν οι κυβερνήσεις Σημίτη, Παπανδρέου από το 2002 μέχρι σήμερα. Δεν έχουμε αυτό το δικαίωμα. Προχωρούμε σε διαρθρωτικές αλλαγές, προωθούμε τον κοινωνικό διάλογο σε όλα τα επίπεδα.
    Και επιτρέψτε μου να πω επειδή από τον κ. Βενιζέλο άκουσα πολλά και περί ευρωπαϊκής σοσιαλδημοκρατίας ότι ο κ. Καραμανλής κατέβηκε μ΄ ένα πρόγραμμα σοσιαλδημοκρατικό και πήρε την ψήφο των Ελλήνων και των Ελληνίδων και τώρα έχουμε εκτραπεί σε καταστάσεις που θυμίζουν το ’90-’93, φοβάμαι ότι είναι το ΠΑΣΟΚ που δεν παρακολουθεί τις εξελίξεις και στο ευρωπαϊκό στερέωμα. Κοιτάξτε ακριβώς τι πράττουν αυτήν την περίοδο οι σοσιαλιστικές κυβερνήσεις της Πορτογαλίας, για παράδειγμα του κ. Σώκρατες, τις τομές που κάνουν, τις αλλαγές που κάνουν. Κοιτάξτε τον προβληματισμό που εκφράζουν. Κοιτάξτε τι κάνει ο κ. Σρέντερ στη Γερμανία μπροστά στις εκλογές του φθινοπώρου απ’ ό,τι φαίνεται, πιεζόμενος από την εκεί Αξιωματική Αντιπολίτευση για να προχωρήσει σε αλλαγές. Δεν αντέχουν τα ευρωπαϊκά κράτη στην αιχμαλωσία των είκοσι και πλέον εκατομμυρίων ανέργων. Δεν αντέχει η Ελλάδα να παραλαμβάνει 11,3% ανεργία από τις κυβερνήσεις του ΠΑΣΟΚ. Δεν αντέχουμε άλλο να είμαστε αιχμαλωτισμένοι από τα παλαιοσυντηρητικά ανακλαστικά τα οποία οδήγησαν τη χώρα σ΄ ένα τέλμα χρεών, ελλειμμάτων, αναποτελεσματικότητας, αντιπαραγωγικών διαδικασιών. Καθήλωσαν την απασχόληση και γιγάντωσαν την ανεργία.
    Η Κυβέρνηση προωθεί τον κοινωνικό διάλογο. Η Κυβέρνηση καλεί όλους τους εμπλεκόμενους φορείς να έχουν άποψη, να συνδιαμορφώσουμε πολιτικές. Κατά τον ίδιο τρόπο καλούμε και τα κόμματα της Αντιπολίτευσης και πριν απ’ όλα το κόμμα της Αξιωματικής Αντιπολίτευσης. Από  εκεί και πέρα όλοι εκτιθέμεθα, κυρίες και κύριοι συνάδελφοι. Και να ξέρετε, επειδή οι καιροί δεν περιμένουν, ο ελληνικός λαός θα είναι πάρα πολύ αυστηρός αυτήν τη φορά σε αυτούς που θα αφήσουν την πορεία των εξελίξεων να περάσει μπροστά τους και θα παραμείνουν εγκλωβισμένοι και όμηροι στον παλαιοσυντηρητισμό, στις εξαλλότητες και στις ακρότητες της δεκαετίας του ’80, στις παιδικές ασθένειες του ΠΑΣΟΚ –παιδικές πολιτικές ασθένειες, εννοώ, να μην παρεξηγηθώ- τις οποίες ο τόπος πλήρωσε πάρα πολύ ακριβά.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Έχει ζητήσει το λόγο ο Κοινοβουλευτικός Εκπρόσωπος του ΠΑΣΟΚ ο κ. Καστανίδης. 
    Ορίστε, κύριε Καστανίδη, έχετε το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ο Υπουργός επί των Κοινωνικών Υποθέσεων επιβεβαιώνει σήμερα μία γνώριμη και πολύ καλή γι’ αυτόν επίδοση. Με ύφος πολλών αθώων εκτοξεύει τις μεγαλύτερες ανακρίβειες και ψεύδη. Αυτή είναι η επίδοση κλασσικών δεξιών, επιτήδειων υποκριτών και φερομένων να έχουν βούληση ενάντια στα συμφέροντα της κοινωνίας και του ελληνικού λαού. 
    Δεν γνωρίζω αν ο κ. Καραμανλής πήγε στις εκλογές με αίτημα σοσιαλδημοκρατίας. Γνωρίζω ότι πολύ σύντομα, στους πρώτους μήνες της κυβερνητικής του θητείας, ανακάλυψε τον κλασσικό δρόμο προς τη συντηρητική παλινόρθωση. Ανακάλυψε δηλαδή το δρόμο των δεξιών αντικοινωνικών επιλογών. 
    Τώρα θα μου επιτρέψετε να καταστήσω σαφές το πώς -με συγκεκριμένα παραδείγματα και επιχειρήματα που χρησιμοποίησε, ο κύριος Υπουργός- με ύφος χιλίων αθώων λέει τα μεγαλύτερα ψεύδη.
    Ισχυρίστηκε πρώτα απ’ όλα ότι ήταν πρόθεση της Κυβερνήσεως να δώσει την ευκαιρία σε διάφορες τράπεζες –ανέφερε το παράδειγμα της Εμπορικής- να μην καταγράφουν στην καθαρή τους θέση, δηλαδή στους ισολογισμούς το αναλογιστικό τους έλλειμμα. Άρα, τι ομολογεί ο κύριος Υπουργός; Αυτό που μετ’ επιτάσεως ισχυρίζονται συνάδελφοι και από τη Μείζονα και από την Ήσσονα Αντιπολίτευση, ότι όλη η δουλειά γίνεται για να μπορέσουν να διευκολυνθούν τράπεζες σε σχέδιά τους για συγχωνεύσεις, εξαγορές, για να μπορέσουν, δηλαδή, κολοσσιαία ιδιωτικά συμφέροντα να ενταχθούν στο παιχνίδι συγκεκριμένων τραπεζικών οργανισμών.  
    Ανέφερε, ο κ. Υπουργός, το γνωστό πίνακα τον οποίον μοίραζε ο κ. Αλογοσκούφης, πίνακα από τον κοινωνικό προϋπολογισμό του 2004 που αφορά μόνο σε τρεις τράπεζες του δημόσιου τομέα. Το οργανικό έλλειμμα, λοιπόν, κατά τον κ. Αλογοσκούφη και τον κ. Παναγιωτόπουλο δεν υφίσταται για την Εθνική Τράπεζα και την ΕΤΒΑ. Και βεβαίως ισχυρίστηκε -και έτσι είναι- ότι το έλλειμμα της αγροτικής τράπεζας ανέρχεται στο ύψος περίπου των 28.000.000 - 29.000.000 €. Τι αποκρύπτει όμως; Αποκρύπτει πρώτον αυτό που ομολόγησε προηγουμένως, ότι η ρύθμιση που αφορά και την Εμπορική Τράπεζα δεν απεικονίζεται στον πίνακα και δεν εμφανίζονται τα στοιχεία του οργανικού και του αναλογιστικού της ελλείμματος.
    Το δεύτερο που αποκρύπτει. Τι γίνεται, κύριε Υπουργέ, με άλλη τράπεζα, παραδείγματος χάρη, με την Alpha; Ξέρετε ότι η υποχρέωση την οποία έχετε αναλάβει σύμφωνα με τις ρυθμίσεις σας είναι, όταν θα δημιουργηθεί το ΕΤΑΤ, να προσέλθουν τα επικουρικά ταμεία των τραπεζών με τις περιουσίες τους για να ενσωματωθούν στο ΕΤΑΤ.
      Πείτε μου σας παρακαλώ πολύ, πολυτάλαντε στις ανακρίβειες, κύριε Υπουργέ της Εργασίας, ποιο επικουρικό ταμείο θα προσφέρει η Alpha Bank; Από το 1981 υπάρχει συμφωνία μεταξύ της τράπεζας και των τραπεζοϋπαλλήλων για διάλυση του επικουρικού ταμείου. Τότε η εισφορά του κεφαλαίου του επικουρικού ταμείου «τζιραρίστηκε», για να χρησιμοποιήσω έναν τέτοιον όρο, παρακολουθώντας τον ακρωτηριασμό της ελληνικής γλώσσας από τον κύριο Υπουργό, ο οποίος μίλησε για «εξαλλότητες», από τη συγκεκριμένη τράπεζα. Σήμερα δεν υπάρχει επικουρικό κεφάλαιο. Τι θα συνεισφέρει αυτή η τράπεζα στη συγκρότηση του ΕΤΑΤ;
      Εκτός αυτού ποια είναι τα ελλείμματα; Έχετε στοιχεία άλλων ιδιωτικών τραπεζών; Εκείνο που θα όφειλε να κάνει ο Υπουργός της Εργασίας θα ήταν να προσέχει στη συνεννόησή του με άλλα στελέχη της Κυβέρνησης και να προβάλλει τη δική του υποχρέωση, πριν υπογράψει οποιαδήποτε ρύθμιση για το ασφαλιστικό, να μάθει ως Υπουργείο Εργασίας στοιχειώδη πράγματα που αφορούν τις τράπεζες, κρατικές και ιδιωτικές. Παραδείγματος χάρη, όπως το έθεσα και κατά την πρωτολογία μου, γνωρίζει έστω και μια υπηρεσία του Υπουργείου Εργασίας, του οποίου προΐσταται ο κ. Παναγιωτόπουλος, ποιος είναι ο αριθμός των συνταξιούχων ή των ασφαλισμένων στην Τράπεζα Πειραιώς ή στην Eurobank ή στην Alpha Bank; Εάν γνωρίζει, ας μας φέρει τα στοιχεία. Υπογράφει, όμως, ασφαλιστικές ρυθμίσεις, χωρίς να έχει υπ΄ όψιν του ούτε την παραμικρή αναλογιστική μελέτη για το ποιο είναι το κόστος των εισφορών, ποιο είναι το κόστος των χρηματοδοτήσεων και τι αναλαμβάνει καθείς.
      Αντί, λοιπόν, να ασκείσθε στη γνωστή προπαγανδιστική σας ρητορεία σε βάρος του ΠΑΣΟΚ, εξηγήστε στον ελληνικό λαό πώς εσείς, υπεύθυνος Υπουργός κατά το Σύνταγμα και τον απλό νόμο αναλαμβάνετε, χωρίς να έχετε υπ΄όψιν σας βασικά δεδομένα για τα θέματα που σας θέτω, να υπογράφετε «εις το άγνωστο και με βάρκα την ελπίδα» την τροποποίηση για το ασφαλιστικό των τραπεζών.
      Είπε όμως ο κ. Παναγιωτόπουλος με τη μεγαλύτερη αθωότητα: «Σεβόμαστε το Σύνταγμα.» Ποιο Σύνταγμα σέβεστε; 
      Είπε, επίσης, με τη μεγαλύτερη αθωότητα: «Δεν καταργούμε τα επικουρικά ταμεία». Μα, αρχίζω να αναρωτιέμαι αν εδώ υπάρχει ικανότητα προσέγγισης των θεμάτων που ρυθμίζονται με πρωτοβουλία του κ. Αλογοσκούφη. Πρώτ’ απ’ όλα η ένταξη των κύριων ταμείων σύνταξης στο ΙΚΑ-ΕΤΑΜ γίνεται υπό την προϋπόθεση ότι θα έχουν διαλυθεί τα επικουρικά ταμεία των τραπεζών και θα έχουν ενταχθεί στο ΕΤΑΤ. 
      Δεύτερον, όταν θα δημιουργηθεί το ΕΤΑΤ, θα έχουν διαλυθεί τα επικουρικά ταμεία. Πώς λέτε ότι δεν αγγίζετε τα επικουρικά ταμεία, ενώ τα διαλύετε; Ποιον κοροϊδεύετε; Εμάς; Τον ελληνικό λαό; Εκτός και αν νομίζετε ότι μπορεί να λέτε ασυναρτησίες, χωρίς να σας ακούει κανένας και χωρίς να σας τις καταλογίζει.
      (Χειροκροτήματα από την πτέρυγα του ΠΑΣΟΚ)
      Λέτε επίσης: «Σεβόμαστε το Σύνταγμα». Μα, εδώ υπάρχει ένα πελώριο θέμα. Τα επικουρικά ταμεία είναι αποτέλεσμα συλλογικών συμβάσεων και το Σύνταγμα επιβάλλει το σεβασμό της αυτονομίας των συλλογικών συμβάσεων. Πώς δε σέβεται το Σύνταγμα η Κυβέρνηση; Το εξήγησα και πριν από δύο ημέρες. Ορίζεται μεν ότι με συμφωνία των μερών τα επικουρικά ταμεία μπορούν να ενταχθούν στο ΕΤΑΤ. Αμέσως μετά, όμως, η πρόβλεψη είναι η εξής: Αν δεν συμφωνήσουν τα μέρη και υπάρξει αντιδικία μεταξύ τραπεζών και τραπεζοϋπαλλήλων, των ασφαλισμένων δηλαδή, μπορεί μονομερώς ένας τραπεζίτης να απευθυνθεί στο ΕΤΑΤ και να ζητήσει να αναλάβει το ΕΤΑΤ το διακανονισμό των απονεμομένων συντάξεων, το διακανονισμό των ασφαλιστικών υποθέσεων. Σε αυτήν την περίοδο που μονομερώς θα ενεργήσει μία τράπεζα, ο τραπεζίτης κόβει τη χρηματοδότηση στο επικουρικό ταμείο –άρα το νεκρώνει και το διαλύει- και χρηματοδοτεί μόνο το ΕΤΑΤ. Αυτή είναι η βάναυση παραβίαση του Συντάγματος! Συνεπώς παύσατε να λέτε ότι δεν υπάρχει παραβίαση του Συντάγματος.
      Είπε και κάτι ακόμα: «Δεν θίγουμε τα δικαιώματα των ασφαλισμένων. Δεν θίγουμε τα δικαιώματα των συνταξιούχων». Θα παρακαλούσα τον Υπουργό Εργασίας να κάνει μια πρόχειρη ανάγνωση, αν δεν μπορεί να κάνει επιμελέστερη,  του άρθρου 61. 
      Λέει λοιπόν το άρθρο 61, που αναφέρεται στο σκοπό του ΕΤΑΤ, στην περίπτωση β΄: «Οι όροι και οι προϋποθέσεις συνταξιοδότησης από τα οικεία ταμεία ή κλάδους ή ειδικούς λογαριασμούς και οι ενώσεις προσώπων για τους ασφαλισμένους μέχρι 31.12.1992 δεν θίγονται». Ο κ. Παναγιωτόπουλος ψεύδεται και σε αυτό. Απευθυνόμενος στον ελληνικό λαό λέει ότι δεν θίγεται κανείς, ενώ η προστασία που παρέχει το άρθρο 61 παράγραφος 2 είναι μόνο γι’ αυτούς που είναι ασφαλισμένοι μέχρι 31.12. 1992. 
      Όλοι όσοι είναι ασφαλισμένοι από 1/1/1993 προφανώς πηγαίνουν στο ΕΤΑΤ με όρους συνταξιοδότησης όχι του οικείου ταμείου αλλά του ταμείου που διαμορφώνετε, του ΕΤΑΤ, δηλαδή του ΕΤΕΑΜ. Συνεπώς ας γνωρίζει ο ελληνικός λαός ότι θίγονται δικαιώματα ασφαλιστικά και συνταξιοδοτικά συγκεκριμένης κατηγορίας υπαλλήλων.
      Κυρίες και κύριοι συνάδελφοι, ανέφερα ορισμένα απ’ όσα είπε ο κύριος Υπουργός Εργασίας, για να καταδείξω ότι όλα όσα λέει, εν ηρεμία ή εν τρικυμία, για τις αλήθειες της Κυβέρνησης δεν είναι τίποτε άλλο παρά ένα μεγάλο ψεύδος. Ζητούμε για άλλη μια φορά ως ΠΑΣΟΚ να αποσυρθούν οι συγκεκριμένες διατάξεις, που ενσωματώθηκαν στο συζητούμενο νομοσχέδιο, για την Κεφαλαιαγορά και να παραμείνει η Κυβέρνηση στην πιστή εφαρμογή του ν. 3029/1992.
      Κυρίως διακηρύσσουμε, με την καταψήφιση προφανώς των σχετικών διατάξεων, ότι η Κυβέρνηση το μόνο που κάνει είναι να αναλαμβάνει ένα «χρέος έναντι του ελληνικού λαού». Χαρίζει μυθώδη ποσά υπέρ των ισχυρών, δηλαδή των τραπεζιτών, και θίγει κεκτημένα δικαιώματα του ελληνικού λαού, στον οποίον θα φορτώσει και τα βάρη των ρυθμίσεών της μέσω του κρατικού προϋπολογισμού.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη.
      Κύριε Σκυλλάκο, έχει ζητήσει το λόγο ο Υπουργός για δύο λεπτά. Θα δώσω σ΄ εκείνον το λόγο και αμέσως μετά θα δώσω σ΄ εσάς το λόγο.
      Ορίστε, κύριε Υπουργέ, σας δίνω δύο λεπτά.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, δεν θα σχολιάσω τις ύβρεις του Κοινοβουλευτικού Εκπροσώπου του ΠΑΣΟΚ κ. Καστανίδη. Θεωρώ ότι τον χαρακτηρίζουν και ελπίζω να μη χαρακτηρίζουν και το σύνολο των συναδέλφων της Αξιωματικής Αντιπολίτευσης, η μεγάλη πλειονότητα των οποίων με ευπρέπεια, αλλά και με σκληρότητα –γιατί έτσι επιβάλλεται στο Κοινοβούλιο- διατύπωσαν και υποστήριξαν τις απόψεις τους.
      Αυτό το οποίο απλώς θα επισημάνω όσον αφορά το ύφος είναι ότι τα όσα διατυπώθηκαν, διατυπώθηκαν με ύφος χιλίων ενόχων. Και είναι ακριβώς αυτό το ύφος του ενόχου, το οποίο γεννά τέτοια αλαζονεία, τέτοια οίηση και τέτοια διάθεση ωμής πρόκλησης της κοινής νοημοσύνης του Έλληνα και της Ελληνίδας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Είναι απάντηση αυτό, κύριε Υπουργέ;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θέλω να ξεκαθαρίσω ότι ο τελευταίος που έχει το δικαίωμα σ’ αυτό το ύφος να απευθύνεται στην Κυβέρνηση Καραμανλή σ’ αυτήν την Αίθουσα είναι ο Κοινοβουλευτικός Εκπρόσωπος του κόμματος εκείνου, το οποίο, όταν παρέδωσε την εξουσία το Μάρτιο του 2004, μας άφησε «πράσινα» χρέη προς το ΙΚΑ 4,3 δισεκατομμύρια ευρώ, συνολικά χρέη προς τα κοινωνικά ασφαλιστικά ταμεία 9,27 δισεκατομμύρια ευρώ, χρέη προς τον ΟΑΕ, ΤΕΒΕ, ΤΣΑ, ΤΑΕ 330.000.000 ευρώ, χρέη προς το Ταμείο Νομικών 400.000.000 ευρώ, χρέη προς τα νοσοκομεία 2.000.000.000 ευρώ.
      Και για να δείτε το θράσος της αλαζονείας, του ψεύδους και της ανακρίβειας, ήταν εκείνο το κόμμα, το οποίο προεκλογικά, μήπως και υφαρπάξει για μία ακόμη φορά την ψήφο του ελληνικού λαού, είπε ότι θα δώσει αυξήσεις 30 ευρώ στο ΕΚΑΣ και 30 ευρώ στις αγροτικές συντάξεις. Ξέρετε τις αυξήσεις αυτές, που στα λόγια είπαν ότι θα δώσουν, ποιοι τις έδωσαν τελικά; Τις έδωσε η Κυβέρνηση του κ. Κώστα Καραμανλή!
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Ποιες έδωσε;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αυτή είναι η αλήθεια! Από την Κυβέρνηση του κ. Καραμανλή πήραν 30 ευρώ παραπάνω στο ΕΚΑΣ και 30 ευρώ παραπάνω στις αγροτικές συντάξεις.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θέλω το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Και προς τούτο, κύριε Πρόεδρε και κυρίες και κύριοι συνάδελφοι, χρειαστήκαμε –προσέξτε- 1 δισεκατομμύριο 135 εκατομμύρια ευρώ παραπάνω απ’ τον κρατικό προϋπολογισμό.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, για την ταμπακέρα πείτε μας!
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θα συμπληρώσω κάτι ακόμα. Προς τι αυτού του είδους οι ανακρίβειες και οι ψευδολογίες καθ’ έξιν και κατά περίσταση για το θέμα του Συντάγματος, όταν και η απλή ανάγνωση του νόμου αφήνει σαφώς να καταλάβει ο κάθε καλόπιστος αναγνώστης και ο γνωρίζων στοιχειωδώς την ελληνική γλώσσα ότι δεν παρεμβαίνουμε και δεν διαλύουμε κανένα σωματείο…
      ΔΗΜΗΤΡΙΟΣ ΚΟΥΣΕΛΑΣ: Εσείς μας διαλύετε τη νοημοσύνη μας!
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): … καμία ένωση προσώπων και βεβαίως ούτε την ένωση προσώπων, η οποία συγκροτεί το επικουρικό ταμείο της Εμπορικής Τράπεζας.
     Επειδή, νομίζω, το ψέμα έχει κοντά πόδια, κάπου τελειώνουν τα ψέματα. Καλό είναι οι εκπρόσωποι του ΠΑΣΟΚ να διαβάσουν καλά το περιεχόμενο της νομοθετικής παρέμβασης της Κυβέρνησης. Δεν δικαιούνται να επικαλούνται την άγνοια, φαίνεται ότι σκοπίμως διαστρεβλώνουν το περιεχόμενο της νομοθετικής πρωτοβουλίας, γιατί αυτό που τους ενδιαφέρει είναι η μηδενιστική, η ακραία αντιπολίτευση που γρήγορα θα τους απομονώσει από όλο τον ελληνικό λαό. Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, έχει ζητήσει το λόγο ο κ. Σκυλλάκος.
     ΧΑΡΑΛΑΜΠΟΣ ΚΑΣΤΑΝΙΔΗΣ: Υπάρχει και προσωπικό θέμα.
     ΠΡΟΕΔΡΕΥΩΝ ( Σωτήρης Χατζηγάκης): Να πάρει το λόγο ο κ. Σκυλλάκος και αμέσως μετά θα σας δώσω το λόγο να μιλήσετε και επί της ουσίας και επί προσωπικού. Έχετε δικαίωμα και για τα δύο. Όμως δεν θέλω ν΄ αλλάξω την τάξη. 
     Ορίστε, κύριε Σκυλλάκο, έχετε το λόγο. 
     ΑΝΤΩΝΗΣ ΣΚΥΛΛΑΚΟΣ: Θέλω να κάνω τέσσερα σχόλια.
     Το πρώτο.  Παρακολούθησα τον κ. Υπουργό σε μία προσπάθεια να πείσει ότι δεν θα φορτωθούν ελλείμματα στο ΙΚΑ και ότι, εν πάση περιπτώσει, μόνο μία τράπεζα θα βγει ωφελημένη, οι άλλες έχουν την περιουσία και τα κεφάλαια. Δεν απαντάτε όμως στο ότι ο κ. Βαρθολομαίος είπε ότι από την ψήφιση αυτής της τροπολογίας θα επιβαρυνθεί το ΙΚΑ με 9.000.000.000 ευρώ όσον αφορά την κύρια ασφάλιση και όσον αφορά την επικουρική 4,3 δισεκατομμύρια. Αυτά βρίσκονται σε αντίφαση. Είστε κυβερνητικά στελέχη. Εσείς είστε κυβερνητικό στέλεχος και ο άλλος στέλεχος διορισμένος από τη Νέα Δημοκρατία. Πού βρίσκεται η αλήθεια; 
     Το δεύτερο. Σε παλιότερες τοποθετήσεις η Νέα Δημοκρατία ήταν πιο προσεκτική όταν έλεγε ότι δεν θίγονται ώριμα ασφαλιστικά δικαιώματα. Τώρα αρχίζετε και ξεχνάτε τη λέξη «ώριμα». 
     ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ισχύει αυτό.
     ΑΝΤΩΝΗΣ ΣΚΥΛΛΑΚΟΣ: Ισχύει, αλλά μερικές φορές το ξεχνάτε. 
     Εμείς και για τα λεγόμενα «ώριμα» ασφαλιστικά δικαιώματα έχουμε αμφισβήτηση πώς θα εξελιχθούν τα πράγματα στην πορεία με τις  μελέτες, με τους καινούργιους νόμους κλπ. Εδώ πρέπει να συμπληρώσω αυτό που είπε το ΠΑΣΟΚ: «Με όρους και προϋποθέσεις του ΙΚΑ-ΕΤΕΑΜ μπαίνουν οι τραπεζοϋπάλληλοι που προσλήφθηκαν μετά το 1993». Είναι σωστή η παρατήρηση. Οπότε, όσον αφορά όλες τις προϋποθέσεις και την επικουρική τους σύνταξη και άλλα δικαιώματα, θα είναι μείον, είναι ισοπέδωση προς τα κάτω. Δεν είναι μόνο αυτή. Είναι αυτό που λέει και ο νόμος Ρέππα, τον οποίο επικροτεί και η Κυβέρνηση της Νέας Δημοκρατίας, ότι στα κύρια ασφαλιστικά ταμεία οι νεοπροσλαμβανόμενοι από τώρα, από την ψήφιση του νόμου, θα είναι με δικαιώματα ΙΚΑ και όσον αφορά τα όρια ηλικίας και όσον αφορά τις συντάξεις και τα πάντα. Πρόκειται, λοιπό ν, για δύο ειδών ανατροπές και όσον αφορά το ΕΤΑΜ και όσον αφορά την κύρια σύνταξη του ΙΚΑ. Ανατρέπονται λοιπόν δικαιώματα. Να δούμε και γι’ αυτούς που έχουν «ώριμα» ασφαλιστικά δικαιώματα. Τώρα μας δίνονται διαβεβαιώσεις, αλλά με πολλά ερωτηματικά.
     Το τρίτο. Δήλωσε χθες ο κ. Αλογοσκούφης -και το επανέλαβε σε δική του τοποθέτηση νωρίτερα ο Υπουργός Εργασίας- ότι ανοίγει ο κοινωνικός διάλογος και μάλιστα ο κ. Παναγιωτόπουλος είπε ότι όποιος δεν συμμετέχει, υπονομεύει την κοινωνική ασφάλιση. Αυτά που είπαν και οι δύο Υπουργοί ανοίγουν και επισήμως το όλο θέμα και νομιμοποιούν, εν πάση περιπτώσει, τη γενικευμένη επίθεση της Κυβέρνησης της Νέας Δημοκρατίας στα ασφαλιστικά δικαιώματα. Το να καλείτε μπροστά σε αυτήν την κατάσταση τα κόμματα, ή δεν ξέρω ποιους άλλους συνδικαλιστικούς φορείς να πάρουν μέρος στο διάλογο και μάλιστα όποιος δεν συμμετέχει θα κατηγορηθεί σαν υπονομευτής, πάει πολύ. 
      Εμείς θεωρούμε ότι είναι παγίδα αυτός ο κοινωνικός διάλογος, όπως ήταν και όλοι οι προηγούμενοι κοινωνικοί διάλογοι, οι οποίοι κατέληξαν σε -περισσότερο ή λιγότερο- αφαίρεση δικαιωμάτων και κατακτήσεων. Θα μπορούσα να συνοψίσω ότι όποιος συμμετέχει σε αυτόν το διάλογο, είτε είναι κοινωνικός είτε είναι πολιτικός φορέας, αυτός υπονομεύει την κοινωνική ασφάλιση και όχι όποιος δεν συμμετέχει.
      Με την τελευταία παρατήρησή μου θα συμφωνήσω με αυτό που είπε ο κύριος Υπουργός, το τι κάνουν οι σοσιαλιστές στην Πορτογαλία, στη Γερμανία και σε άλλες χώρες. Όπου είναι κυβέρνηση οι Σοσιαλιστές ή όπου είναι κυβέρνηση οι δεξιοί, οι Χριστιανοδημοκράτες, εφαρμόζουν τις ίδιες ρυθμίσεις. Χειροτερεύουν την κατάσταση και για τους εν ενεργεία εργαζόμενους και για τους συνταξιούχους. Ανατρέπουν και ασφαλιστικά και εργασιακά δικαιώματα. 
      Τι θέλω να πω με αυτό; Αν είχε κερδίσει τις εκλογές το ΠΑΣΟΚ, θα είχε φέρει ανάλογες ρυθμίσεις για τη χειροτέρευση του νόμου Ρέππα. Βρίσκεται η Νέα Δημοκρατία στην Κυβέρνηση και εφαρμόζει το γνωστό πρόγραμμά της, των καπιταλιστικών αναδιαρθρώσεων, δηλαδή ανατροπών στα κοινωνικά δικαιώματα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Σκυλλάκο. 
      Κυρίες και κύριοι συνάδελφοι, έχει ζητήσει το λόγο ο κ. Καστανίδης, κατ’ αρχήν επί προσωπικού. 
      Ορίστε, κύριε Καστανίδη. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, έχω ζητήσει το λόγο και επί προσωπικού και επί της ουσίας. Θα τα ενοποιήσουμε.
      ΠΡΟΕΔΡΕΥΩΝ (Σωτήρης Χατζηγάκης): Πέστε πρώτα το προσωπικό για να ακολουθήσουμε τον Κανονισμό. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Πρώτα από όλα, κύριε Πρόεδρε, ο κύριος Υπουργός Εργασίας μιλώντας προηγουμένως είπε ότι τον ύβρισα. Και μάλιστα συνεχίζοντας, αντέτεινε ότι αυτό με χαρακτηρίζει και μίλησε για το ήθος μου. 
      Η ιστορική διαδρομή του καθενός μας είναι δεδομένη και το ήθος αποτυπώνεται στις κρίσεις των πολιτών. Ασφαλώς δεν αναγνωρίζω στον κύριο Υπουργό τη δυνατότητα να κρίνει το ήθος μου, όπως δεν θα έκρινα εγώ το δικό του. 
      Του λέω μόνο ένα πράγμα, για να είμαστε συνεννοημένοι μεταξύ μας, κύριε Υπουργέ, ότι ασφαλώς το ήθος μου με χαρακτηρίζει, όπως βεβαίως και το δικό σας χαρακτηρίζει εσάς. Ας αφήσουμε την κοινή γνώμη, τους πολίτες να μπορούν να διακρίνουν και ν’ αναγνωρίζουν την ιστορική διαδρομή του καθενός. Αλλά, όπως αντιλαμβάνεστε, το μόνο που δεν θα επέτρεπα στον εαυτό μου είναι να αναγνωρίσω το δικαίωμα στον κ. Παναγιωτόπουλο να εκτιμήσει και να αποτιμήσει δημοσίως το δικό μου ήθος.
      Επί της ουσίας…
      ΠΡΟΕΔΡΕΥΩΝ (Σωτήρης Χατζηγάκης): Ένα λεπτό, κύριε Καστανίδη, να τα πάρουμε ένα-ένα τα θέματα. Να τελειώσουμε το προσωπικό θέμα και αμέσως μετά θα μιλήσετε επί της ουσίας. 
      Κύριε Καστανίδη, προσωπικά και νομίζω και όλοι εδώ μέσα στην Αίθουσα αναγνωρίζουν και το ήθος σας και την πολιτική σας διαδρομή, η οποία έχει και συνέπεια και διάρκεια. Εγώ δεν αντιλήφθηκα κάτι τέτοιο. Εφόσον το λέτε, κάπως έτσι θα είναι. Θα μας πει και ο κύριος Υπουργός. 
      Πιστεύω ότι προφανώς δεν θα είχε αυτήν την έννοια, διότι δεν νομίζω ότι κάποιος μέσα σε αυτήν την Αίθουσα θα ήθελε να μιλήσει για εσάς καταφρονητικά, γιατί, όπως είπαμε, είναι αναγνωρισμένο και το ήθος και η διαδρομή σας. Ας μας πει όμως ο κύριος Υπουργός.
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Φαίνεται ότι ο αξιότιμος Κοινοβουλευτικός Εκπρόσωπος δεν έχει συναίσθηση των λόγων που εκστομίζει. Ας διαβάσει τα Πρακτικά, να δει το περιεχόμενο των λόγων που μου απηύθυνε και τότε θα καταλήξει στο συμπέρασμα ότι τουλάχιστον έκανε αυτά που περιέγραψα πριν. 
      Εγώ για να είμαι σαφής, κύριε Πρόεδρε, θέλω να πω ότι προσέχω πολύ καλά αυτά που λέω. Και πρέπει να σας πω -έχετε παρατηρήσει- ότι απευθύνομαι προς τους συναδέλφους επειδή πιστεύω ότι κανένας δεν είναι τυχαία σε αυτήν την Αίθουσα –όλοι είμαστε εντολοδόχοι του ελληνικού λαού- ακόμα και στις πιο σκληρές αντιπαραθέσεις, με σεβασμό και εκτίμηση. 
      Εγώ αυτό που είπα είναι ότι δεν θα απαντήσω στον κ. Καστανίδη για τις ύβρεις που μου επιδαψίλευσε και για το ύφος με το οποίο μου απευθύνθηκε. Είπα ότι το ύφος του καθενός, με το οποίο συμπεριφερόμεθα εντός της Αιθούσης αυτής αλλά και εκτός, μας χαρακτηρίζει. Αυτό είπα. Από εκεί και πέρα βγάζει ο καθένας τα δικά του συμπεράσματα. 
Αυτός που έχει μάτια βλέπει και αυτός που έχει αυτιά, ακούει. Έχει αντιληφθεί το περιεχόμενο των λόγων του κ. Καστανίδη.
      Και να σας πω και κάτι ακόμη; Δεν θα συνεργήσω εγώ, κύριε Πρόεδρε, στο να δημιουργήσει το ΠΑΣΟΚ το προπέτασμα οξύτητας, το οποίο επιθυμεί και επιδιώκει ο Κοινοβουλευτικός Εκπρόσωπος του ΠΑΣΟΚ, ο κ. Καστανίδης, για να καλύψει την ανυπαρξία ουσιαστικών επιχειρημάτων και σοβαρών και τεκμηριωμένων ενστάσεων από την πλευρά του ΠΑΣΟΚ απέναντι στη νομοθετική πρωτοβουλία της Κυβέρνησης. Διότι όποιος έχει ένδεια επιχειρημάτων και όποιος έχει ένδεια τεκμηριωμένων απόψεων, καταφεύγει στην εξαλλότητα, στην ένταση και στην οξύτητα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ως προς το ήθος δεν έχετε καμία…
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Είμαι σαφής. 
      ΠΡΟΕΔΡΕΥΩΝ (Σωτήρης Χατζηγάκης): Δηλαδή ότι τιμάτε τον κ. Καστανίδη, όπως τον τιμάμε όλοι μας. 
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Είπα ότι το ύφος του τον χαρακτηρίζει.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, έχετε το λόγο. Δεν υπάρχει προσωπικό θέμα τώρα, κατόπιν των εξηγήσεων, και προχωρούμε στην ουσία. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπαίνουμε στην ουσία, παρά το γεγονός ότι μου είναι απολύτως σαφή τα όσα είπε ο κ. Παναγιωτόπουλος.
      ΑΘΑΝΑΣΙΟΣ ΜΠΟΥΡΑΣ: Σαφή;
      ΧΑΡΑΛΑΜΠΟΣ ΚΑΣΤΑΝΙΔΗΣ: Μου είναι απολύτως σαφή τα όσα είπε ο κ. Παναγιωτόπουλος και αρχικώς και τώρα και μπορεί κανείς ν΄ ανατρέξει στα Πρακτικά και να έχει μία επίσης  σαφή, σαφέστατη εικόνα. 
      Κυρίες και κύριοι συνάδελφοι, επί χρόνια αναρωτιέστε, ποιος προκαλεί την οξύτητα και ισχυρίζεσθε ότι απευθύνεστε και απευθύνεται ειδικότερα ο κύριος Υπουργός με σεβασμό στους αγορητές της Αντιπολίτευσης, στην Αξιωματική Αντιπολίτευση. 
      Κύριε Υπουργέ, επί χρόνια προπαγανδίζετε με λάσπη σε βάρος του ΠΑΣΟΚ. Επί χρόνια αμφισβητείτε την ηθική υπόσταση του κόμματος της Αξιωματικής Αντιπολίτευσης. Επί χρόνια αυτό το οποίο κάνετε είναι να μιλάτε για «ανθρώπους των συμφερόντων και της διαπλοκής». Έχετε χαρακτηρίσει τον πρώην Αρχηγό του κόμματος της Αξιωματικής Αντιπολίτευσης –της τότε  κυβέρνησης- ως «αρχιερέα» της διαπλοκής. Επί χρόνια έχετε μιλήσει για «εγκλήματα σε βάρος του Χρηματιστηρίου». Επί χρόνια λασπώνετε μία ολόκληρη παράταξη, γιατί δεν έχετε άλλα επιχειρήματα. Επί χρόνια ακολουθείτε αυτήν την πολιτική, το ίδιο και μόλις πριν από λίγες ημέρες στη συζήτηση για την παροχή ψήφου εμπιστοσύνης. Επί χρόνια ακολουθείτε την ίδια μαύρη προπαγάνδα. Και λέτε ότι σέβεστε την ετυμηγορία του ελληνικού λαού, ότι απευθύνεστε με σεβασμό στους αγορητές της Αντιπολίτευσης και στο κόμμα της Αξιωματικής Αντιπολίτευσης; 
      Αλλά βεβαίως, μόλις χθες σας επέστρεψε κατηγορίες για τη διαπλοκή ο Αρχηγός της Αξιωματικής Αντιπολίτευσης, η απάντηση ήταν από μερικά χείλια τα οποία τρέμανε ότι θεσμικά αντιμετωπίζετε με τα συμφέροντα, παίρνοντας πίσω όλην την πολιτική, που ως μαύρη προπαγάνδα έχετε ασκήσει. 
      Κύριε Πρόεδρε, θα μου επιτρέψετε την ακόλουθη παρατήρηση: Όταν δεν έχεις επιχειρήματα και όταν δεν μπορείς να μιλήσεις επί της ουσίας, μιλάς επί της διαδικασίας. Ο κ. Παναγιωτόπουλος, λοιπόν, αφού του ακύρωσα ένα προς ένα τα ψεύδη και τις ανακρίβειες που είπε, τόλμησε να πει δύο πράγματα: Είπε, πρώτον, για το ύφος μου. Επ’ αυτού ισχύει ότι όποιος δεν μιλάει επί της ουσίας, μιλάει επί της διαδικασίας και του «ύφους». Και το δεύτερο που είπε, που κατάφερε να ψελλίσει, απ’ όσα του ακύρωσα με την επιχειρηματολογία μου, είναι: «Μα, πού βλέπετε να παραβιάζουμε το Σύνταγμα; Δεν διαλύουμε τίποτα εμείς, ούτε ενώσεις προσώπων. Σεβόμαστε τη συλλογική αυτονομία, σεβόμαστε την αυτονομία των συμβάσεων». Και μας προσκάλεσε να αναγνώσουμε προσεκτικά. 
      Επειδή, λοιπόν, εγώ αποδέχομαι την πρόσκλησή του, θα του απαντήσω στο μόνο που κατάφερε να αντιτάξει στα όσα του είπα. Διότι, στα υπόλοιπα, εδώ είναι, για να πει αν θέλει κάτι περισσότερο. Θα τον περιμένω. Στο μόνο, λοιπόν, που κατάφερε να αντιτάξει, θα του διαβάσω ως προσεκτικός αναγνώστης, τι λέει το άρθρο 62. 
      Το άρθρο 62, λοιπόν, λέει τα εξής: «Αν δεν αποφασιστεί η διάλυση των επικουρικών ταμείων ή των κλάδων σύνταξης των ανωτέρω ταμείων ή ενώσεων προσώπων ή ειδικών λογαριασμών με τις προβλεπόμενες διαδικασίες και προκύψουν δικαστικές αντιδικίες μεταξύ εργοδότη και εργαζομένων στο πλαίσιο των ιδιωτικών συμφωνιών που έχουν καταρτίσει, το ΕΤΑΤ, με αίτημα του αρμοδίου οργάνου του εργοδότη ή των εργαζομένων ή του ταμείου, που υποβάλλεται στο διοικητικό του συμβούλιο μέσα σ΄ ένα μήνα από την έναρξη των δικαστικών διενέξεων, αναλαμβάνει τη διεκπεραίωση και διαχείριση των κάθε φύσεως υποθέσεων των ασφαλισμένων…». 
      Και συμπληρώνει παρακάτω: «Στην περίπτωση αυτή το ταμείο δεν διαλύεται, ούτε θίγεται η περιουσία του. Ο εργοδότης όμως υποχρεούται να καταβάλλει προς το ΕΤΑΤ το ποσό δαπάνης που του αναλογεί». 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Να μην τα καταβάλει ο εργοδότης; Να μην τα πάρουμε τα λεφτά από την τράπεζα; 
      ΠΡΟΕΔΡΕΥΩΝ (Σωτήρης Χατζηγάκης): Όχι διακοπές, σας παρακαλώ. Συνεχίστε, κύριε συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πείτε μου, λοιπόν, κύριε Υπουργέ και εσείς κύριοι συνάδελφοι από τη στιγμή που υποχρεώνει τον εργοδότη, ο οποίος μονομερώς θα απευθυνθεί μετά τη δικαστική διένεξη στο ΕΤΑΤ, να πληρώνει στο νέο Ταμείο, τι θα συμβεί; Πληρώνει στο ΕΤΑΤ αυτά που μέχρι τότε πλήρωνε στο επικουρικό ταμείο. Το επικουρικό ταμείο μένει χωρίς χρήματα. Τι νομίζετε ότι θα συμβεί; Δεν θα διαλυθεί το επικουρικό ταμείο; 
      Να, λοιπόν, πώς επανεισάγουμε την καταδολίευση της αυτονομίας των συλλογικών συμβάσεων! Με την υποχρέωση, σε περίπτωση δικαστικής διενέξεως, να δοθούν τα απαιτούμενα ποσά στο ΕΤΑΤ και όχι στα ταμεία! Διότι εάν τα εδίδατε στα μέχρι τότε υπάρχοντα ταμεία, δεν θα υπήρχε κανένα πρόβλημα. Να, γιατί υπάρχει παραβίαση του Συντάγματος και να γιατί δεν ισχύει ό,τι ισχυρίζεται ο κύριος Υπουργός, ότι δηλαδή σέβεται το Σύνταγμα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Καστανίδη.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Θα δυσφορήσουν οι Βουλευτές και θα δυσφορήσουν εις βάρος σας. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Έχουν δίκιο οι κύριοι συνάδελφοι, αλλά θα μιλήσω μόνο για ένα λεπτό. 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ακούστε, εγώ δεν θα παρασυρθώ σε προσωπικές αντιπαραθέσεις, γιατί προφανώς αυτός είναι ο στόχος του κ. Καστανίδη για να προκαλέσει νέφωση οξύτητας και προσωπικής αντιπαλότητας στη Βουλή και να μην πάμε στην ουσία.
      Εγώ θα πάω απευθείας σε αυτό που είπε για το ΕΤΑΤ. Βεβαίως, θα πρέπει να λειτουργήσει έτσι, διότι στην περίπτωση που υπάρχει αντιδικία, δεν μπορεί το θέμα της καταβολής της επικουρικής σύνταξης να αφεθεί μετέωρο και να βρεθεί στο έλεος αυτής της δικαστικής αντιδικίας. Όπως ξέρετε και η επικουρική ασφάλιση είναι στα πλαίσια του κύκλου της υποχρεωτικής ασφάλισης στην Ελλάδα, γι’ αυτό το κράτος επιτρέπει να γίνονται και αντίστοιχες κρατήσεις εισφορών εργαζομένων και εργοδοτών.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ας την καταβάλουν τα επικουρικά ταμεία!
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Τι θέλατε, λοιπόν; Να αφήσουμε τις επικουρικές συντάξεις στο συγκεκριμένο χώρο στο έλεος της αντιδικίας μεταξύ της μιας πλευράς και της άλλης; Το προσπερνάμε, εξασφαλίζουμε την καταβολή τους, εξασφαλίζουμε τα πλήρη δικαιώματα των ασφαλισμένων και στην κύρια και στην επικουρική σύνταξη. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα μου επιτρέψετε μισό λεπτό ακόμα, κύριε Πρόεδρε. 
      Θα παρακαλούσα να μην επαναφέρετε τα θέματα τα οποία συζητήθηκαν χθες μεταξύ των πολιτικών Αρχηγών και απαντήθηκαν. Νομίζω ότι οι απαντήσεις που έδωσε χθες στον αξιότιμο Αρχηγό της Αξιωματικής Αντιπολίτευσης ο Πρωθυπουργός Κώστας Καραμανλής ήταν απαντήσεις που σφράγισαν μία ολόκληρη ιστορική περίοδο απώλειας σημαντικού εισοδήματος του Έλληνα και της Ελληνίδας στο χρηματιστήριο, μιας ολόκληρης περιόδου που ο ελληνικός λαός θέλει να την ξεχάσει!
      Όμως, αν επιμένετε να επαναφέρετε συνεχώς το θέμα των συμφερόντων, εγώ θα σας ρωτήσω απλώς το εξής. Γιατί, κυρίες και κύριοι συνάδελφοι, το Θεσσαλικό Στάδιο Βόλου είχε αρχικό προϋπολογισμό 25.000.000 ευρώ και έφθασε τα 51.000.000 ευρώ;
      ΠΡΟΕΔΡΕΥΩΝ (Σωτήρης Χατζηγάκης): Τελειώστε τώρα, κύριε Υπουργέ. παρακαλώ.
(Διαμαρτυρίες από την πτέρυγα του ΠΑΣΟΚ)
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Γιατί το Ολυμπιακό Στάδιο Πάτρας από 1.000.000 ευρώ έφτασε τα 45.000.000 ευρώ; 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ! Κλείστε, κύριε Υπουργέ!
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κλείνω, κύριε Πρόεδρε.
      Γιατί το Ολυμπιακό Κέντρο Κωπηλασίας από τα 25.000.000 ευρώ, έκλεισε στα 76.000.000 ευρώ;
      (Θόρυβος και έντονες διαμαρτυρίες από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα. Αυτά είναι εκτός θέματος.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Περιμένουμε να μας δώσετε απαντήσεις. Πήρατε τις απαντήσεις χθες από τον Καραμανλή. Εδώ είμαστε για να συνεχίσουμε!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, μέχρι τι ώρα θα πάμε; 
      ΠΡΟΕΔΡΕΥΩΝ (Σωτήρης Χατζηγάκης): Θα πάμε μέχρι τις 15.00΄ να το ψηφίσουμε επί της αρχής και μετά θα συνεχίσουμε το απόγευμα.
      ΚΙΜΩΝ ΚΟΥΛΟΥΡΗΣ: Υποτίθεται ότι όσοι έχουμε γραφτεί θα μιλήσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ναι, θα μιλήσετε. 
      Θα σας κάνω μία πρόταση. Θα έλεγα το απόγευμα να μειώσουμε το χρόνο, εάν θέλουν να μιλήσουν όλοι οι συνάδελφοι. Σκεφθείτε το και το θέτουμε το απόγευμα. Νομίζω ότι ένας Βουλευτής αυτά που θα πει σε οκτώ λεπτά, μπορεί να τα πει και σε τέσσερα λεπτά. 
      (Διαμαρτυρίες στην Αίθουσα)
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Όχι, σε βάρος των Βουλευτών, κύριε Πρόεδρε.!
      ΠΡΟΕΔΡΕΥΩΝ (Σωτήρης Χατζηγάκης): Αυτό θα γίνει με συναίνεση, αν θέλετε να μιλήσουν όλοι οι συνάδελφοι.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Σωτήρης Χατζηγάκης): Δεν πήραμε απόφαση, κύριε Κουλούρη. Σας παρακαλώ. Ας μη μιλήσουμε γι’ αυτό τώρα, αλλά το απόγευμα. Απλώς σαν σκέψη σας το λέω και θα το συζητήσουμε.
      ΚΙΜΩΝ ΚΟΥΛΟΥΡΗΣ: Μην πάμε στα τέσσερα λεπτά και επί της αρχής και επί των άρθρων!
      ΠΡΟΕΔΡΕΥΩΝ (Σωτήρης Χατζηγάκης): Σαν σκέψη σάς το λέω, για να μιλήσουν όλοι οι συνάδελφοι. Το απόγευμα θα πάρουμε απόφαση.
      Ορίστε, κύριε Ιωαννίδη. Έχετε το λόγο.
    ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, κυρίες και κύριοι συνάδελφοι, πρώτα από όλα λυπάμαι –και το λέω με όλη μου την καρδιά- όταν έχουμε αντιπαραθέσεις προσωπικές. Αυτό είναι απαράδεκτο πράγμα. Άλλο να έχουμε πολιτικές αντιπαραθέσεις κι άλλο να αναφερόμαστε επί προσωπικού. 
    Επίσης είναι απαράδεκτο –εξαιτίας των τελευταίων γεγονότων, γι’ αυτό το λέω- να μιλάει ο Πρωθυπουργός της χώρας και να πετάγονται συνάδελφοι από το ΠΑΣΟΚ, ή να μιλάει ο Αρχηγός της Αξιωματικής Αντιπολίτευσης και να παρεμβαίνουν οι δικοί μας. Πρέπει να ακούμε τον οιονδήποτε ομιλητή, να τον σεβόμαστε. Είναι θεσμοί και πρέπει να σεβόμαστε τους θεσμούς. Λυπάμαι που τα λέω αυτά, γιατί έχετε τόσα χρόνια εμπειρία εδώ, αλλά πολλές φορές μπορεί να παρασυρθεί, ο οιοσδήποτε.
    Έχω γράψει έναν λόγο, αλλά έτσι όπως έχει γίνει δεν χρειάζεται να διαβάσω πλέον το τι έχω γράψει. Το βασικό κομμάτι του νομοσχεδίου αφορά την κεφαλαιαγορά. Κανένας συνάδελφος από το ΠΑΣΟΚ δεν έπιασε το θέμα. Το αποφεύγετε σαν λεπροί. Κι’ αυτό που ανέφεραν δύο ομιλητές ήταν για την τάδε οικογένεια χωρίς να αναφέρουν όνομα. Πάλι επί προσωπικού. Δηλαδή, από τα 35 τρισεκατομμύρια δραχμές κέρδισε 1.000.000.000 δραχμές κάποιος και με αυτό  σβήνουμε το έγκλημα που έγινε σε ενάμισι εκατομμύριο οικογένειες. 
    Λοιπόν, είναι ντροπή να τα λέτε αυτά. Ακούει ο κόσμος και σας καταδικάζει, γιατί την ευθύνη την έχουν αυτοί οι οποίοι έχουν τον έλεγχο της Κεφαλαιαγοράς εκείνη την ώρα. Αυτοί που έκαναν τους νόμους. Κανένας απατεώνας δεν βάζει ετικέτα «απατεώνας». Ο απατεώνας δουλεύει με άλλη ετικέτα κι αυτός ο οποίος βάζει τη δική του, είναι γιατί έχει μετοχές. Εγώ δεν έχω παίξει καθόλου. Όπως ο συνάδελφος του ΠΑΣΟΚ που τον έβαλαν ότι έχασε, είχε μετοχές από το 1989 στο «Υγεία» και είπαν ότι αν τις πουλούσε, θα είχε κερδίσει 500.000.000, αλλά τώρα δεν τις πούλησε και τον βάζουν στους χαμένους. 
    Άρα, μη μας λέτε τι έβγαλε η επιτροπή. Ήταν άλλοθι για πολλούς το τι έβγαλε η επιτροπή και το λέω υπεύθυνα. Να το κλείσουμε όμως αυτό το θέμα, γιατί δεν θα υπάρχει αντίλογος σε αυτό.
    Μιλάτε για τον ΟΤΕ. Από το 1996 έχουν φύγει με εθελουσία έξοδο οκτώ χιλιάδες εκατόν εξήντα επτά άτομα και δεν μιλάει κανένας και κόστισε αυτό 600.000.000 ευρώ. Φέτος ο ΟΤΕ είχε για πρώτη φορά ζημιά 135.000.000 ευρώ. Εσείς θέλετε να δημιουργήσουμε άλλη Ολυμπιακή και να την πληρώνουμε τρεις φορές. Να ξέρετε όμως ότι οι φορολογούμενοι την πληρώνουν. 
    Άρα, κάποτε έπρεπε να ληφθούν μέτρα. Αυτά τα μέτρα που χρόνια δεν λαμβάνονταν, έρχεται αυτό το νομοσχέδιο να τα πάρει. 
    Το ίδιο έγινε στην Ολυμπιακή. Μόλις καθαρίσαμε την Ολυμπιακή, πήραμε χιλιάδες νέα άτομα από το 1983 –γιατί έχω ζήσει από την Ολυμπιακή και την τιμώ και η κότα πίνει νερό, αλλά κοιτάζει και το Θεό- και την έχουμε καταστρέψει τρεις φορές μέχρι τώρα.
    Το ΙΚΑ, όταν ανέλαβε ο Σιούφας με το ν. 2084, είχε 285.000.000.000, που ξαφνικά ενδιαφερόμαστε για το ΙΚΑ. Μετοχοποιήσατε τη ΔΕΗ και πήρατε 1,2 δισεκατομμύρια και το ασφαλιστικό –που μιλάμε για το ασφαλιστικό- ήταν 1,3 δισεκατομμύρια. Άρα, μετοχοποιήσαμε, χάσαμε και πληρώσαμε. Επομένως όταν μιλούμε να είμαστε υπεύθυνοι. Όλοι κάνουν λάθη. Κανένας δεν λέει ότι κάποιος τα κάνει επίτηδες, αλλά όχι τέτοια κριτική συνεχώς. 
    Στην Ιονική, δέκα ημέρες πριν τις εκλογές, χαρίσαμε 250 δισεκατομμύρια δραχμές. Χάρισμα, δέκα ημέρες πριν τις εκλογές. Λοιπόν, αν τα ξεχνάτε αυτά κι έρχεστε εδώ πέρα με κορώνες, θα σας πω αφήσετε τις κορώνες. 
    Η Εμπορική αυτήν τη στιγμή έχει αναλογιστικό έλλειμμα 1,5 και όλο το ταμείο της, όλη η περιουσία της, τα ίδια κεφάλαια είναι 1,2. Είναι λοιπόν –το είπα και προχθές στην τηλεόραση- 300 εκατομμύρια μέσα. 
    Μέσα στην ψυχή μου είχα πολλά ερωτήματα. Αυτά που λέτε εσείς, τα είχα κι εγώ. Αυτή είναι η πραγματικότητα. Αλλά όταν πλέον βλέπω το νομοσχέδιο και βλέπω τον Υπουργό να λέει ότι δεν θα πληρώσει το κράτος, δεν θα πληρώσει ο Έλληνας φορολογούμενος, από εκεί και πέρα με καλύπτει. Ο καθένας γι’ αυτά που λέει θα λογοδοτήσει, αν δεν τα κάνει. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ποιος θα πληρώσει;
      ΙΩΑΝΝΗΣ ΙΩΑΝΝΙΔΗΣ: Οι τράπεζες. Αφού το είπε, στο επικουρικό. 
      Εμείς, λοιπόν, εδώ φέρνουμε ένα νομοσχέδιο –εάν αφαιρέσουμε την Κεφαλαιαγορά- που μεταφέρει στο ΙΚΑ και στο επικουρικό με τις καταστατικές διατάξεις, δηλαδή παροχές, όρια ηλικίας. Δεν παραβιάζεται και δεν καταργείται κανένα δικαίωμα του εργαζόμενου. 
      Το λέμε, το λέμε, το λέμε. Δηλαδή, τι είστε, κωφάλαλοι; Δεν το ακούτε; Γιατί επιμένετε; Μα, αφού δεσμεύθηκε, μίλησε προχθές. Μάλιστα, ήταν η πιο καλή ομιλία που έχω ακούσει εδώ μέσα. Με κάλυψε τουλάχιστον στο ότι δεν θα πληρώσει το κράτος. Με πονάει να πληρώσει ο φορολογούμενος. 
      Όταν, λοιπόν, λέει ότι θα πληρώσουν σε δέκα δόσεις και ότι θα αυξήσουμε τις εισφορές, θα πληρώσουν οι τράπεζες, από εκεί και πέρα γιατί δεν το δέχεστε; 
      Ερχόμαστε στις κύριες συντάξεις όταν εφαρμόζουμε το άρθρο 5. Τα ίδια ακριβώς ήταν; Μα, μιλάτε για τις αναλογιστικές εκθέσεις κλπ. που πρέπει να προϋπάρχουν. Μα, πώς; Όταν θα έλθει η τράπεζα να το ζητήσει, τότε θα γίνει η αναλογιστική μελέτη. Θα την κάνουμε μόνοι; Μπορεί να μη θελήσει να υπαχθεί η τράπεζα. Θα δούμε, λοιπόν, τότε το πρόβλημα όταν θα ζητήσει την ένταξη στην τράπεζα. Μα, θα κάνουμε τώρα και για την κάθε τράπεζα; 
      Ανέφερε προηγουμένως ο Υπουργός ότι τρεις είναι οι τράπεζες που έχουν το πρόβλημα στην κύρια, η Αγροτική, η Εθνική και η πρώην ΕΤΒΑ. Για ποιες ιδιωτικές τράπεζες, λοιπόν, μιλάτε συνεχώς; Ποιον τραπεζίτη ευνοούμε; Θα αφήσουμε, λοιπόν, την Εμπορική να πεθάνει ή την Αγροτική που έχει 87% το κράτος και παίζει ρόλο για τον Έλληνα αγρότη που ζει μέσω της Αγροτικής; Την υποβαθμίσαμε ορισμένα χρόνια με ευθύνη και δικιά μας το 1990-1993 …
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή) 
      Κύριε Πρόεδρε, τελειώνω. 
      Την υποβαθμίσαμε, λοιπόν. Γιατί όταν κάνουμε λάθος, το λέμε. 
      Ερχόμαστε, λοιπόν, πάλι να βγάλουμε τους γεωπόνους στα χωράφια να λύσουμε τα προβλήματα; 
      Θα την αφήσουμε, λοιπόν, να πεθάνει; Είναι κανένας γονιός που αφήνει το πιο αδύναμο παιδί να πεθάνει; Παίρνει από το άλλο παιδί και το δίνει στο αδύναμο. Έτσι γίνεται η διαδικασία.
      Άρα, λοιπόν, στην αύξηση του μετοχικού κεφαλαίου, ποιος θα τα καλύψει; Θα βοηθήσει το κράτος σε αυτά τα προβλήματα των δύο τραπεζών. Γιατί τι κάνουμε τώρα εμείς; Εμένα με πονάει και δεν το βλέπω κομματικά. Εμένα με πονάει ότι ο αέρας που αναπνέουμε είναι μολυσμένος και τον μολύνουμε εμείς. Άρα, λοιπόν, αν το μολύνουμε εμείς εδώ πέρα μέσα, τι θα κάνουν οι έξω; Γιατί το χειρότερο πράγμα που υπάρχει στη ζωή είναι το κλίμα φοβίας, το κλίμα ανασφάλειας. 
      Αυτό θέλουμε να δημιουργήσουμε; Γιατί είτε η Κυβέρνηση, είτε η Αντιπολίτευση έχει θεσμικό ρόλο και πρέπει να παίζει πραγματικά και σκληρά το ρόλο της. Όμως, δεν πρέπει να αναγκάσουμε τον κόσμο να βγει, γιατί ο κόσμος αυτήν τη στιγμή δεν καταλαβαίνει τι γίνεται. Ή θέλουμε να του πούμε ή δεν θέλουμε. 
      Εγώ ρωτάω ένα συνδικαλιστή της ΟΤΟΕ που ήταν μαζί μου προχθές «πες μου για ποιο λόγο απεργείς». Αν μπορεί ένας να μου πει για ποιο λόγο απεργεί, όταν υπάρχει κάλυψη ότι δεν θα χάσει όλα τα δικαιώματά του, ας μου πει.
       Η μόνη διαφορά στο επικουρικό είπε ο κ. Βενιζέλος –τώρα λείπει- είναι το άρθρο 5. Μα, το άρθρο 5 εφαρμόζεται ακριβώς. Το άρθρο 11 του νόμου Ρέππα, το οποίο είναι δεκαπέντε σειρές, δεν λέει τίποτα, απλώς και μόνο από ταμείο ιδιωτικού δικαίου το κάνει δημοσίου δικαίου, για να εγγυάται το κράτος ότι θα πάρει τη σύνταξή του. 
      Και ενώ του εγγυώμαι ότι θα πάρει τα λεφτά του, μου κάνει απεργία; Δηλαδή, επικροτείτε την απεργία που καταστρέφει επιχειρηματίες; Αυτήν τη στιγμή καταστρέφονται επιχειρηματίες, κόσμος. Και αντί να πούμε «ελάτε να καταλάβουμε τι γίνεται», εμείς θέλουμε να καταστρέψουμε τον τόπο; Είναι ο Ρέππας, τώρα δεν τον θέλουμε το Ρέππα. Γιατί δεν τον θέλατε; Μα, λέει ο Υπουργός ότι δεν είναι καλός ο νόμος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Ιωαννίδη.
      ΙΩΑΝΝΗΣ ΙΩΑΝΝΙΔΗΣ: Τελειώνω, κύριε Πρόεδρε, σε τριάντα δευτερόλεπτα. 
      Λέει προχθές ότι δεν είναι καλός και με καλύπτει, γιατί και εγώ είχα αυτήν την απορία. Γιατί αφού δεν τον ψηφίσατε το νόμο, τώρα αυτήν τη στιγμή τον εφαρμόζετε; Λέει «δεν μπορώ να ανοίξω ασφαλιστικό για είκοσι χιλιάδες κόσμο, για τριάντα χιλιάδες κόσμο». 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αφού άνοιξε. 
      ΙΩΑΝΝΗΣ ΙΩΑΝΝΙΔΗΣ: Όχι, δεν ανοίγει. Γι’ αυτόν λόγο εφαρμόζει το ν. 3029 ακριβώς, όπως είναι ο νόμος του Ρέππα και λέει ότι επειδή έχει ατέλειες, έχουμε υποχρέωση –και πράγματι έχουμε υποχρέωση- να φέρουμε το ασφαλιστικό μακράς πνοής που δεν θα προλάβει αυτήν την Κυβέρνηση. Γιατί εγώ ξέρω να ακούω. Άρα, λοιπόν, γιατί τρομοκρατεί τον κόσμο το ασφαλιστικό; 
      Ή λέει «θα είναι οι κοινωνικοί εταίροι, θα είναι τα κόμματα και θα καταλήξουμε μετά από τέσσερα-πέντε χρόνια». Μα, πρέπει να γίνει ο διάλογος.
    ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Ιωαννίδη, σας παρακαλώ.
    ΙΩΑΝΝΗΣ ΙΩΑΝΝΙΔΗΣ: Λέει η Νέα Δημοκρατία ότι αν τυχόν δεν συμμετέχεις είσαι εγκληματίας. Λέει το ΚΚΕ ότι αν συμμετέχεις είσαι εγκληματίας. Δηλαδή να μην κάνουμε ποτέ τίποτα. 
    Ευχαριστώ πάρα πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ.
    Το λόγο έχει η κ. Χριστοφιλοπούλου.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
    Κυρίες και κύριοι συνάδελφοι, ο Υπουργός Εργασίας μίλησε για στάδια. Εκείνο που έκανε, όμως, είναι ότι πέταξε πάρα πολλές φορές την μπάλα στην εξέδρα, αντί να την πετάξει στο γήπεδο. Και την πέταξε στην εξέδρα, γιατί δεν απάντησε κατ’ ουσίαν σε καμία από τις επισημάνσεις και τα ερωτήματα του Κοινοβουλευτικού μας Εκπροσώπου. 
    Εγώ θα περιμένω απαντήσεις, κύριε Υπουργέ, και θέλω να σας θέσω και εγώ μια ερώτηση, την ίδια που σας έθεσαν και πολλοί άλλοι συνάδελφοί μου και επίσης δεν απαντήσατε. Πόσους νόμους θα χρειαστείτε ακόμα για να εφαρμόσετε το ν. 3029; Τι παγκόσμια πρωτοτυπία είναι αυτή, να χρειάζεσαι ένα νόμο για να εφαρμόσεις ένα νόμο;
    Κυρίες και κύριοι συνάδελφοι, μίλησε ο κύριος Υπουργός Εργασίας πριν λίγο για ρηξικέλευθες τομές. Εκείνο που βλέπω εγώ είναι ότι βαδίζει η Κυβέρνηση στο δρόμο της μονομέρειας και του αυταρχισμού, σε πλήρη σύγχυση ακόμη και με τον ίδιο της τον εαυτό. Και θέλω να σας το αποδείξω αυτό. 
    Στις εργασίες της επιτροπής ήρθε ο Υπουργός Οικονομίας κ. Αλογοσκούφης και αφού σεμνά και ταπεινά μας ενέταξε, τους Βουλευτές του ΠΑΣΟΚ, στην κατηγορία των χούλιγκανς –το λέω, επειδή μιλήσατε για απρέπεια, κυρίες και κύριοι συνάδελφοι της Νέας Δημοκρατίας- μας είπε ότι οι συνδικαλιστές, ούτε λίγο ούτε πολύ ήταν παπαγαλάκια και μας διαβεβαίωσε με περισσή ψυχραιμία, μετά τη βόμβα Βαρθολομαίου περί 9 δισεκατομμυρίων ευρώ, ότι ούτε ένα ευρώ δεν θα επιβαρυνθεί το κοινωνικό σύνολο και το ΙΚΑ από τη ρύθμιση, απτόητος από την τροπολογία Έβερτ. 
    Σήμερα διαβάζουμε στις εφημερίδες ότι κορυφαίοι συνδικαλιστές της ΔΑΚΕ μιλούν για άναρχη και ανορθόδοξη ρύθμιση και λένε ότι άναρχα και ανορθόδοξα εντάσσονται τα ασφαλιστικά ταμεία των τραπεζών στο ΙΚΑ και ότι υπάρχει κίνδυνος συρρίκνωσης των καταβαλλόμενων παροχών. Είναι από την εφημερίδα «ΤΑ ΝΕΑ». Το καταθέτω το δημοσίευμα.
    (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
    Τι έκανε, όμως, στην ίδια επιτροπή που είχαμε την προηγούμενη εβδομάδα ο κ. Παναγιωτόπουλος; ‘Ηρθε ο κ. Παναγιωτόπουλος και τι μας είπε; Μας κατακεραύνωσε ότι δήθεν επιβάλαμε εμπάργκο στους δικούς μας συνδικαλιστές στον ΟΤΕ. Πείτε μου τώρα, ποιος έχει δίκιο; Ο κ. Αλογοσκούφης ή ο κ. Παναγιωτόπουλος; 
    Ανάλογα με το ποιος σας βολεύει κάθε φορά, κυρίες και κύριοι της Κυβέρνησης. Είναι θολό και ψευδεπίγραφο αυτό το τοπίο των απορυθμίσεων που εσείς βαφτίζετε μεταρρυθμίσεις. Από τη μια, λοιπόν, καταγγέλλετε και επιτίθεσθε στα δήθεν ρετιρέ των τραπεζοϋπαλλήλων και από την άλλη δημιουργείτε στρατιές προνομιούχων συνταξιούχων στον ΟΤΕ. 
    Και πώς είναι δυνατόν να επικαλείσθε ως νομιμοποίηση τη συμφωνία εργοδοτών - εργαζομένων στον ΟΤΕ και την ίδια στιγμή, με την τροπολογία στις τράπεζες, να καταλύετε με νόμο –καταλύοντας και το ίδιο το Σύνταγμα, όπως σας αποδείξαμε και τεκμηριωμένα- τις συμφωνίες εργοδοτών-εργαζομένων για την επικουρική ασφάλιση με τις ρυθμίσεις που κάνετε για το ΕΤΑΤ και το πώς αλυσοδένετε, πραγματικά, τους εργαζόμενους να πάνε και να ενταχθούν στο ΕΤΑΤ θέλουν δεν θέλουν; Εμφανίζεστε ως υποστηρικτές του κοινωνικού διαλόγου, όταν διάλογο δεν μπορείτε να κάνετε, ούτε με τον εαυτό σας, όπως φαίνεται και να συμφωνήσετε εσείς.
    Κυρίες και κύριοι συνάδελφοι, πρόκειται για διατάξεις που στρέφονται εναντίον των εργαζομένων, που πυροδοτούν κοινωνικές συγκρούσεις, που ευνοούν συγκεκριμένα συμφέροντα και μετακυλίουν το κόστος των αλλαγών στο κοινωνικό σύνολο, δηλαδή εν τέλει στον Έλληνα φορολογούμενο. 
    Με την εθελούσια έξοδο στον ΟΤΕ, τι επιχειρείτε; Επιχειρείτε προφανώς να καταστήσετε τον Οργανισμό ελκυστικότερο, προκειμένου να εκτεθεί προς πώληση. Χωρίς ευρύτερο στρατηγικό σχέδιο ανάπτυξης, χωρίς κριτήρια εξειδίκευσης, χωρίς γεωγραφικό προσδιορισμό, οδηγείτε σε μαζική έξοδο έξι χιλιάδες περίπου εργαζόμενους. Αυτή η άκριτη και πανάκριβη για τον ελληνικό λαό εθελούσια έξοδος οδηγεί σε σύγκρουση μεταξύ γενεών και μεταξύ κατηγοριών εργαζομένων. Σας τα είπαμε και στην επιτροπή. Επιβαρύνετε το δημόσιο τουλάχιστον με 315.000.000 ευρώ, όσα λέει η έκθεση του Γενικού Λογιστηρίου του Κράτους, κάτι που συνιστά εκτός των άλλων κρατική ενίσχυση και προσκρούει στο κοινοτικό δίκαιο περί ανταγωνισμού.
    Με τις προχειρότητες αυτές, με τους αυθαίρετους χειρισμούς σας οδηγούμαστε με μαθηματική ακρίβεια σε ένα νέο φιάσκο, στο οποίο εξειδικεύεστε πλέον στα ευρωπαϊκά ζητήματα.
      Τι κάνετε την ίδια στιγμή με την τροπολογία για την ΕΕΤΤ; Έρχεσθε να ποδηγετήσετε μία ανεξάρτητη αρχή, θέτοντάς την κατ’ ουσίαν υπό τον έλεγχο της Κυβέρνησης. Σας είχαμε προειδοποιήσει για αυτό κατά τη διάρκεια δύο σχετικών επερωτήσεων στη Βουλή, αλλά δυστυχώς σήμερα επιβεβαιώνονται με το χειρότερο τρόπο οι προβλέψεις μας. Η χώρα θα μπει, ίσως και γι’ αυτόν το λόγο, σε νέες ευρωπαϊκές περιπέτειες. Όμως, ο ΟΤΕ θα έχει μία φιλικότατη προς αυτόν αρχή για να πετύχει καλύτερα η επικείμενη πώλησή του και σας καταγγέλλουμε για αυτό.  
      Έρχομαι τώρα στη ρύθμιση για τις τράπεζες, την οποία είδαμε ότι προπαγανδίσατε χθες σε όλον τον ημερήσιο Τύπο πλουσιοπάροχα από τα χρήματα του Έλληνα φορολογούμενου, γιατί το έστειλαν σε όλες τις εφημερίδες το Υπουργείο Οικονομίας και το Υπουργείο Απασχόλησης. Με αυτήν τη ρύθμιση αποκαλύπτετε το πραγματικό σας προσωπείο. 
      Ταυτόχρονα, αποκαλύπτετε και την πλήρη ανευθυνότητά σας. Μας είπατε ένα σωρό ανακρίβειες, μας αραδιάσατε ένα σωρό ψέματα. Επιβαρύνετε το ΙΚΑ με 9.000.000.000 ευρώ, χωρίς να προσδιορίσετε πώς θα καλυφθούν. Δεν ξέρω αν καλύπτεται ο συνάδελφος που μίλησε προηγουμένως, αλλά εγώ δεν καλύπτομαι με διαβεβαιώσεις. Έτσι, με έχει μάθει αυτή η Κυβέρνηση. Στα Πρακτικά μπορείτε να διαβάσετε όλες αυτές τις εξαγγελίες και τις δηλώσεις που έχετε κάνει ενώπιον της ελληνικής Βουλής, οι οποίες εμένα δεν με καλύπτουν. 
      Έτσι, το βάρος της εξυγίανσης ορισμένων τραπεζών, κρατικών και μη, υπό την πίεση της εφαρμογής των διεθνών λογιστικών προτύπων, καλείται να φέρει δυσανάλογα ο Έλλην φορολογούμενος από τον οβολό του οποίου θα καλυφθούν τα ελλείμματα του ΙΚΑ. Δεν μπήκατε καν στον κόπο να εφαρμόσετε το άρθρο 5 του νόμου Ρέππα, τον οποίο συνεχίζετε να επικαλείσθε διαρκώς, για να κάνετε τις προβλεπόμενες από αυτόν το νόμο αναλογιστικές μελέτες και να είστε στοιχειωδώς σοβαροί, συγκροτημένοι και τεκμηριωμένοι, κυρίες και κύριοι της Νέας Δημοκρατίας.
      ΑΘΑΝΑΣΙΟΣ ΜΠΟΥΡΑΣ: Τι είναι αυτά που λέτε;
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Λέω αυτά που λέω, κύριε συνάδελφε. Με συγχωρείτε πολύ, αλλά δικαιούμαι να τα λέω. Μιλώ επί του νομοσχεδίου και λέω αυτά που λέω.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κυρία Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Παρά τα όσα μας είπε ο κύριος Υπουργός, εμείς συνεχίζουμε να λέμε ότι καταστρατηγείτε κεκτημένα ασφαλιστικά δικαιώματα ως προς τα όρια συνταξιοδότησης, ως προς τους προσληφθέντες προ του 1993, αλλά και με τη μείωση τόσο των επικουρικών συντάξεων κατά μεγάλο βαθμό όσο και της κύριας σύνταξης. Αυτό αφορά περίπου το 45% των τραπεζικών υπαλλήλων.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, σας παρακαλώ να δείξετε ανοχή, όπως συνέβη και με τους προηγούμενους ομιλητές. 
      Παραβιάζετε, λοιπόν, την αυτονομία των συλλογικών συμβάσεων, αφού εντάσσονται μονομερώς τα επικουρικά ταμεία στο νέο φορέα ΕΤΑΤ. Μάλιστα, ο αρμόδιος Υφυπουργός, που είναι και από αυτόν το χώρο, δήλωσε –και πολύ σωστά έκανε- το Γενάρη του 2005 ότι η Κυβέρνηση δεν έχει δικαίωμα πρόσβασης στα ειδικά ταμεία. Κατανοώ τη θέση σας, κύριε Υφυπουργέ, και πράγματι ήταν πολύ σωστή αυτή η δήλωσή σας. 
      Όμως, με ωμό σήμερα και απροκάλυπτο εκβιασμό εξαναγκάζετε τους τραπεζοϋπαλλήλους να καταργήσουν τα επικουρικά ταμεία και να υπαχθούν σε αυτόν το θνησιγενή νέο φορέα, το ΕΤΑΤ, ένα ταμείο διαμεσολαβητικό, διαχειριστικό, ένα νεκρό νομικό κέλυφος με το οποίο προσπαθείτε να ξεπεράσετε το μείζον συνταγματικό πρόβλημα που εσείς δημιουργήσατε με την καταστρατήγηση των συλλογικών συμβάσεων.
      Πού οδηγεί η πολιτική σας; Κύριε Υπουργέ της Απασχόλησης, ήρθατε εδώ και μας είπατε ότι εμείς δεν εφαρμόσαμε το νόμο μας, αλλά εσείς επί δεκαπέντε μήνες αφήσατε το ασφαλιστικό σύστημα κυριολεκτικά στην τύχη του. Όχι μόνο δεν κάνατε αναλογιστικές μελέτες, αλλά δεν κάνετε ούτε στοιχειώδη διαχείριση και αφήνετε την εισφοροδιαφυγή να καλπάζει. Δεν ήταν απλώς αδυναμία, κυρίες και κύριοι συνάδελφοι, αλλά ήταν προμελέτη για την τελική αποδόμηση του ασφαλιστικού από την κερκόπορτα του ΟΤΕ και των τραπεζών. 
      Εμείς επιβεβαιωθήκαμε και χθες με τις δηλώσεις του κ. Αλογοσκούφη για το άνοιγμα εφ’ όλης της ύλης του ασφαλιστικού που το πήρε πίσω ο κ. Παναγιωτόπουλος σήμερα. Συνεννοηθείτε μεταξύ σας, γιατί δεν ανοίγετε υπεύθυνα και συστηματικά το ασφαλιστικό, με νηφαλιότητα, εφαρμόζοντας την κείμενη νομοθεσία για την οποία κόπτεσθε, αλλά στην πράξη απαξιώνετε. Δεν ανοίγετε το ασφαλιστικό προνοητικά, εφαρμόζοντας το ν. 3029 και ανοίγοντας από τώρα το διάλογο για μετά από το 2025, όπως θα όφειλε να κάνει μία Κυβέρνηση που σέβεται τον εαυτό της, τον ελληνικό λαό που υπηρετεί και τις επερχόμενες γενιές. Αυτό που κάνετε είναι να ανοίγετε το ασφαλιστικό βίαια και αυταρχικά ακριβώς όπως κυβερνάτε αυτόν τον τόπο μέχρι που να σας καταλάβει επιτέλους ο λαός και να σας βάλει εκεί που σας είχε βάλει και παλιά, όπως έλεγε ο Ανδρέας Παπανδρέου, δηλαδή στο χρονοντούλαπο της ιστορίας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Απασχόλησης και Κοινωνικής Προστασίας κ. Αγγελόπουλος.
    ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Έχει γίνει πολλή κουβέντα και από τα ΜΜΕ και στην Αίθουσα για τη γνωστή επιστολή που απηύθυνα πριν από αρκετούς μήνες προς τα ταμεία της Εμπορικής και Γενικής Τράπεζας και στο σύλλογο των συνταξιούχων της ομοσπονδίας τραπεζοϋπαλλήλων και θα ήθελα να διευκρινίσω για όσους μελετούν σωστά, ότι δεν υπάρχει πρόβλημα και ότι το κείμενο της επιστολής αυτής βρίσκεται σε πλήρη συνάρτηση και αντιστοιχία με τη νομοθετική πρωτοβουλία της Κυβέρνησης. 
    ΔΗΜΗΤΡΙΟΣ ΚΟΥΣΕΛΑΣ: Δεν είναι έτσι…
    ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Επιτρέψτε μου να ξέρω καλύτερα τι γράφω και να ερμηνεύω εγώ τον εαυτό του, κύριε Κουσελά. Δεν σας έχω εξουσιοδοτήσει να ερμηνεύετε εσείς τα κείμενά μου. 
    Η Κυβέρνηση τι λέει; Επειδή δεν μπορώ να παρέμβω στη λειτουργία, όπως λέει η επιστολή, των ταμείων που έχουν σωματειακή μορφή, είτε λειτουργούν σαν λογαριασμοί, έρχομαι και συστήνω ένα νέο ταμείο. 
    Η Κυβέρνηση αν μπορούσε να παρέμβει -και το αναγνωρίζουμε με νομοθετική διάταξη- θα πήγαινε μια διάταξη νόμου απλή να τροποποιήσει το καθεστώς που ίσχυε μέχρι σήμερα. Απλά πράγματα, για να καταλαβαινόμαστε εδώ μέσα. Γιατί στο τέλος κάποιοι που θα μας ακούσουν απ’ έξω θα νομίζουν ότι πάσχουμε από πολιτική διαστροφή. Γιατί πολιτική διαστροφή είναι να μας εγκαλούν μέχρι πριν λίγους μήνες κάποιοι γιατί δεν υλοποιούμε το νόμο Ρέππα. Και λογικό είναι να υπάρχουν αρκετοί στο κόμμα της Νέας Δημοκρατίας που έχουν ενστάσεις ως προς την ορθότητα του νόμου Ρέππα και την ένταξή των ειδικών ταμείων στο ΙΚΑ-ΕΤΑΜ και με τους όρους και τις προϋποθέσεις που εντάσσονται και με τους όρους και προϋποθέσεις που εντάχθηκε στις 27-2-2004 το πρώην ΤΑΠΙΛΤ. 
    Δεν μπορείτε να μας εγκαλείτε μέχρι προχθές, στις 15 Μαΐου ήταν η τελευταία φορά, γιατί δεν υλοποιούμε το νόμο Ρέππα και σήμερα  που τον υλοποιούμε με τους όρους και τις προϋποθέσεις που προβλέπει ο νόμος Ρέππα για την ένταξη των ειδικών ταμείων κύριας ασφάλισης στο ΙΚΑ-ΕΤΑΜ μας λέτε γιατί τα εντάσσουμε. Ξεκαθαρίστε επιτέλους τι θέλετε. 
    ΠΡΟΕΔΡΕΥΩΝ (Σωτήρης Χατζηγάκης): Πριν δώσω το λόγο στον τελευταίο ομιλητή κ. Σπηλιόπουλο θα ήθελα να σας υπενθυμίσω, κύριοι συνάδελφοι, ότι θα ψηφίσουμε επί της αρχής το νομοσχέδιο και οι άλλοι ομιλητές κατά τα συνηθισμένα θα μεταφερθούν στην απογευματινή συνεδρίαση η οποία θα αρχίσει στις 18.00΄. 
    Επίσης, υπάρχει η πρότασή μου για τη μείωση του χρόνου, την οποία βέβαια θα συζητήσουμε το απόγευμα. 
    Ορίστε, κύριε Σπηλιόπουλε , έχετε το λόγο.
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριοι συνάδελφοι, με τα μέτρα που συζητούμε σήμερα, σχετικά με τις αλλαγές που λέει η Κυβέρνηση, γίνονται πιο καθαρές οι προθέσεις και οι στόχοι. 
    Εγώ θα ήθελα να κάνω ένα σχόλιο σχετικά με τον ΟΤΕ. Γιατί η Κυβέρνηση προεκλήθη πολλές φορές από τους συναδέλφους του ΠΑΣΟΚ εδώ στη Βουλή σχετικά με τον ΟΤΕ και δεν ήρθε ένας καθ’ ύλην αρμόδιος από το Υπουργείο Επικοινωνιών να μας πει τι ακριβώς θα γίνει και ποιο είναι το σχέδιό του. 
    Λέει η Κυβέρνηση γενικώς ότι ο στόχος είναι η εξυγίανση του Οργανισμού. Ποιος μπορεί να πει όχι για να αντεπεξέλθει στον ανταγωνισμό και στο διεθνές περιβάλλον; Όμως εδώ πρέπει να θυμίσουμε για πολλά χρόνια ο ΟΤΕ ήταν μια κερδοφόρα επιχείρηση που έκανε και επενδύσεις και είχε και στρατηγικές επιλογές. Αλλά μετά απ’ αυτήν τη μακρά περίοδο, είδαμε ότι τα τελευταία χρόνια που έχει την ευθύνη η Νέα Δημοκρατία να έχει ελλείμματα και ζημιές. 
    Ποιο είναι, λοιπόν, το σχέδιο για τον ΟΤΕ όπως το εξήγησε ο κ. Βουρλούμης; Υπάρχει ούτως ή άλλως λόγω των συνθηκών που επικρατούν στην αγορά με την κινητή τηλεφωνία μείωση των εσόδων. Αυτό είναι μια πραγματικότητα. Οι νέες τεχνολογίες, όμως, που είναι απαραίτητο να μπουν στον ΟΤΕ και είναι το πλεονέκτημα που πρέπει να χρησιμοποιήσουμε, μας είπε ο κ. Βουρλούμης ότι πάνε αρκετά πίσω. 
     Άρα τι μένει; Μένει η μείωση του κόστους. Και τι σημαίνει μείωση του κόστους; Μείωση του προσωπικού. Εθελουσία έξοδος λοιπόν, χρυσοπληρωμένη από τον ΟΤΕ, που αυτό το κόστος θα το πληρώσει ασφαλώς το κοινωνικό σύνολο. Αυτό όμως είναι και προκλητικό και κοινωνικά άδικο. Αυτή είναι εύκολη λύση αλλά κοινωνικά άδικη.
     Θέλω όμως εδώ να υπενθυμίσω κάτι που είπε ο κ. Βουρλούμης, στην επιτροπή κι έχει σημασία. Ακούστε, κύριοι συνάδελφοι. 
     Στο ερώτημα λέει ο κ. Βουρλούμης για το επιχειρηματικό σχέδιο απάντησα, ότι «σε γενικές γραμμές γίνεται μείωση των εξόδων και νέα προϊόντα κυρίως στην ευρυζωνικότητα. Η πολιτική είναι του ομίλου και ώσπου να βρει τα νερά του ο ΟΤΕ, θα επιδοτείται από τον όμιλο δηλαδή, από «Cosmote», Ρουμανία, Αρμενία, Βουλγαρία κλπ. Όλες οι εταιρείες στο εξωτερικό έχουν καλή πορεία».
     Θυμάστε, κύριοι συνάδελφοι της Νέας Δημοκρατίας, τι λέγατε πριν από μερικά χρόνια γι’ αυτήν την στρατηγική επιλογή του ΟΤΕ σε αυτές τις χώρες; Ότι είναι καταστροφή για τον ΟΤΕ; Θυμάστε ποιος έδωσε την άδεια για την «Cosmote», όταν εσείς δώσατε την κινητή τηλεφωνία σε δύο ιδιωτικές εταιρίες;
     Σήμερα ποια είναι η θέση του ΟΤΕ; Το είπε ο κ. Βουρλούμης. «Χρηματοδοτείται ο ΟΤΕ από την «Cosmote» και από αυτές τις επιχειρήσεις του εξωτερικού που πάνε καλά». Αυτή ήταν στρατηγική επιλογή. Αυτή ήταν ανάπτυξη του ΟΤΕ. Αυτό ήταν σχέδιο.
     Θυμάστε τι λέγατε εδώ στη Βουλή πολλές φορές γι αυτές τις επιλογές; Ότι ήταν σκανδαλώδεις, ότι θα βουλιάξουν τον ΟΤΕ και την οικονομία; Τι έχετε να πείτε γι αυτό;   Και πιστεύω ότι πρέπει να απαντήσετε.
     Θέλω όμως να κάνω ένα σχόλιο και για την ΕΕΤΤ, μια ανεξάρτητη αρχή. Θυμάστε, κύριοι συνάδελφοι, τι μας λέγατε εδώ στη Βουλή για τις ανεξάρτητες αρχές; Ότι δηλαδή εσείς θα ενισχύσετε τις ανεξάρτητες αρχές και μάλιστα λέγατε για δύο κορυφαίες ανεξάρτητες αρχές τις οποίες και θα κάνατε αμέσως. Ποιες είναι αυτές οι δύο; Η επιτροπή για τα δημόσια έργα και η επιτροπή για τις προμήθειες. Μήπως έχετε να μας πείτε τίποτα γι’ αυτές τις δύο επιτροπές; Τι θα γίνει; Θα φτιάξετε τις ανεξάρτητες αρχές; Αυτά λέγατε και μας καταγγέλλατε πολλές φορές από αυτό το Βήμα.
     ΑΝΤΩΝΙΟΣ ΜΠΕΖΑΣ: Για τις προμήθειες.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και για τα έργα και για τις προμήθειες. Αλλά αντί να φτιάξετε ανεξάρτητες αρχές γι’ αυτά που λέγατε, καταργείτε την ΕΕΤΤ. Ξέρετε ότι εδώ υπάρχει ένα θέμα. Υπάρχει θέμα με την οδηγία της Ευρωπαϊκής Ένωσης και συγκεκριμένα με το άρθρο 3 της οδηγίας 21/2002. Τι λέει αυτή η οδηγία; Θα διαβάσω μόνο ένα σημείο της. Λέει ότι: «Τα κράτη -μέλη εγγυώνται την ανεξαρτησία των εθνικών κανονιστικών αρχών εξασφαλίζοντας ότι οι εθνικές κανονιστικές αρχές είναι νομικά διακριτές και λειτουργικά ανεξάρτητες από όλους τους οργανισμούς παροχής δικτύων, εξοπλισμού ή παροχής ηλεκτρονικών επικοινωνιών». Αυτό κάνατε; Δηλαδή, το ότι το κράτος, το Υπουργείο που θα ελέγχει και τον ΟΤΕ, αλλά και την επιτροπή, είναι συμβατό σε σχέση και με την οδηγία; Εσείς βέβαια έχετε συνηθίσει από τέτοιες συμπεριφορές σε αυτά που επιβάλλονται από τις οδηγίες της Ευρωπαϊκής Ένωσης και από αυτά που κάνετε. Μήπως αυτό είναι ακόμη ένα φιάσκο, σε σχέση δηλαδή με αυτήν την επιτροπή η οποία θα λειτουργήσει καταργώντας βέβαια ένα θεσμικό κεκτημένο, που είναι η ανεξαρτησία της; Θέλετε ασφαλώς να ελέγχετε έναν ευαίσθητο χώρο, το χώρο των τηλεπικοινωνιών, έχοντας στο μυαλό σας ασφαλώς και τα μελλοντικά σχέδια για τον ΟΤΕ.
     Κυρίες και κύριοι συνάδελφοι, υπάρχει ένα θέμα αξιοπιστίας για την Κυβέρνηση. Ο κόσμος εδώ και πολύ καιρό έχει αρχίσει να προβληματίζεται αν μπορεί να εμπιστευτεί την Κυβέρνηση. Η τελευταία πράξη σε αυτό το σκηνικό είναι το ασφαλιστικό. Τι έλεγε η Κυβέρνηση για το ασφαλιστικό εδώ και λίγες μέρες; Δεν είναι εδώ ο κ. Παναγιωτόπουλος, ο οποίος πολλές φορές έλεγε, δεν, δεν, δεν… δεν θα υπάρξει μείωση των ορίων των εισφορών κλπ. Τι λέει τώρα; Ανοίγουμε το ασφαλιστικό, όλα στο τραπέζι. Αυτό όμως δείχνει μια νοοτροπία, κύριοι συνάδελφοι. Δείχνει τον τρόπο σκέψης και δράσης. Δείχνει ότι δεν υπολογίζετε τον ελληνικό λαό και όλα αυτά τα οποία έχετε πει μέχρι σήμερα. Είναι ωραίες οι εξαγγελίες που έχετε κάνει από την αρχή για μεταρρυθμίσεις και αλλαγές που είχαν και μια κοινωνική αποδοχή. Σήμερα όμως, όπως εμφανίζεται το σκηνικό, είναι καθαρό το τι επιδιώκει η Κυβέρνηση και ποιες προθέσεις έχει. Οι εργαζόμενοι είναι στο δρόμο, οι πολίτες ανησυχούν ότι έρχεται η σειρά τους και το μοντέλο του ασφαλιστικού των τραπεζών θα εφαρμοστεί παντού.
      Οι πολιτικές της Κυβέρνησης είναι τελείως αντιφατικές, δεν υπακούουν σε κανένα σχέδιο. Δεν είναι υπέρ του συνόλου της κοινωνίας αλλά υπέρ των ολίγων.
      Λέει η Κυβέρνηση ότι καταργεί τα ρετιρέ. Ο κ. Καραμανλής μας είπε προχθές ότι καταργεί τα προνόμια των λίγων εις βάρος των πολλών. Στον ΟΤΕ όμως όχι μόνο καταργεί τα προνόμια, αλλά μάλιστα με αυθαίρετο και προκλητικό τρόπο τα ενισχύει. Έτσι προκαλεί βεβαίως και την κοινωνία.
      Στις τράπεζες ποιο είναι το σχέδιο; Μειώνει τα δικαιώματα των εργαζομένων, φορτώνει το ασφαλιστικό των τραπεζών στο ΙΚΑ και στον κρατικό προϋπολογισμό με πολλά δισεκατομμύρια ευρώ. Ποιοι θα κερδίσουν; Μόνο μία κατηγορία, οι τράπεζες και οι μέτοχοί τους. Ποιοι θα χάσουν; Οι εργαζόμενοι στις τράπεζες, το ΙΚΑ, άρα και οι ασφαλισμένοι και βεβαίως ο προϋπολογισμός και το κοινωνικό σύνολο.
      Άρα λοιπόν, για ποια άμβλυνση ανισοτήτων μας μιλάει η Κυβέρνηση; Για ποια μεταρρύθμιση; Θα ωφεληθούν σε τίποτε οι χαμηλοσυνταξιούχοι ή οι χαμηλόμισθοι; Ασφαλώς όχι.
      Η αναφορά του κ. Καραμανλή ότι οι αλλαγές δεν είναι η αντιπαράθεση ιδεολογιών, είναι τελείως ψευδής και προκλητικά παραπλανητική.
      Δεν είναι τυχαίο που ο ΣΕΒ μετά από πολύ καιρό επικροτεί θερμά τις αλλαγές που κάνετε. Και μάλιστα σας δίνει και οδηγίες για τα επόμενα βήματα που πρέπει να ακολουθήσετε. 
      Οι επιλογές της Κυβέρνησης είναι επιλογές που μεγαλώνουν τις κοινωνικές ανισότητες. Άλλωστε αυτές θυμίζουν έντονα την περίοδο 1990-1993. Φρόντισε να μας το θυμίσει και ο επίτιμος Πρόεδρος της Νέας Δημοκρατίας, ο κ. Μητσοτάκης.
      Οι επιλογές αυτές μειώνουν το ρυθμό ανάπτυξης της χώρας και την πορεία της. Δείτε το ρυθμό ανάπτυξης που έχει η χώρα μας σήμερα, πώς μειώνεται δραματικά. Και θυμηθείτε τι λέγατε, το πού θα στηρίξετε εσείς την αναπτυξιακή πορεία και τις υποσχέσεις που είχατε δώσει σε ρυθμό ανάπτυξης 5%. Αλλά δυστυχώς και αυτό ήταν κάτι που δεν επαληθεύεται.
      Θυμίζουν οι επιλογές σας έντονα συνταγές Διεθνούς Νομισματικού Ταμείου, για μία τριτοκοσμική χώρα.
      Οδηγείτε, δυστυχώς, τη χώρα μας σε αδιέξοδα και την κοινωνία σε ανασφάλεια και σε φτώχεια.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σπηλιόπουλε.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών «Θέματα Κεφαλαιαγοράς και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Οικονομίας και Οικονομικών «Θέματα Κεφαλαιαγοράς και άλλες διατάξεις» έγινε δεκτό επί της αρχής κατά πλειοψηφία.
     Κυρίες και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 7 Ιουνίου 2005, Τρίτης 14 Ιουνίου 2005, Τετάρτης 15 Ιουνίου 2005 και της Πέμπτης 16 Ιουνίου 2005, και ερωτάται το Σώμα αν τα επικυρώνει.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά των συνεδριάσεων της Τρίτης 7 Ιουνίου 2005, Τρίτης 14 Ιουνίου 2005, Τετάρτης 15 Ιουνίου 2005 και της Πέμπτης 16 Ιουνίου 2005, επικυρώθηκαν.
     Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.15΄ λύεται η συνεδρίαση για σήμερα Τετάρτη 29 Ιουνίου 2005 και ώρα 18.00΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του νομοσχεδίου του Υπουργείου Οικονομίας και Οικονομικών: «Θέματα Κεφαλαιαγοράς και άλλες διατάξεις», σύμφωνα με τη συμπληρωματική ημερήσια διάταξη που έχει διανεμηθεί.
     
     Η ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ



213

Συνεδρίαση 29-6-2005 (πρωί)


