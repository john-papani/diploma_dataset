ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΝΓ΄
Παρασκευή, 14 Ιουνίου 2002
ΘΕΜΑΤΑ
Α΄ ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Ανακοίνωση του δελτίου επικαίρων ερωτήσεων της Δευτέρας 17 Ιουνίου 2002, σελ.
4) Συζήτηση επικαίρων ερωτήσεων
α) Προς τον Πρωθυπουργό, σχετικά με την εμφάνιση αλβανών οικονομικών μεταναστών ως τουριστών στα στοιχεία της Εθνικής Στατιστικής Υπηρεσίας και του Ελληνικού Οργανισμού Τουρισμού, σελ.
β) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη χορήγηση αδειών διάθεσης υγρών αποβλήτων στο Νομό Λακωνίας κλπ., σελ.
γ) Προς τον Υπουργό Γεωργίας σχετικά με την επιστροφή της εισφοράς που πλήρωσαν στον Οργανισμό των Ελληνικών Γεωργικών Ασφαλίσεων οι βαμβακοπαραγωγοί, σελ.
δ) Προς τον Υπουργό Εξωτερικών, σχετικά με την έκθεση που δόθηκε στη δημοσιότητα από πλευράς των Ηνωμένων Πολιτειών της Αμερικής, όπου ασκείται κριτική της δημόσιας ζωής της χώρας μας κλπ., σελ.
ε) Προς τον Υπουργό Εθνικής Παιδείας και Θρησκευμάτων σχετικά με τις επισημάνσεις για ανακρίβειες και προσωπικές απόψεις στο νέο βιβλίο Ιστορίας που θα διανεμηθεί στους μαθητές της Γ΄ Λυκείου το νέο σχολικό έτος, σελ.
5) Συζήτηση επερώτησης προς τον Υπουργό Οικονομίας και Οικονομικών σχετικά με τη λειτουργία του Ελληνικού Κέντρου Επενδύσεων, σελ.
ΟΜΙΛΗΤΕΣ
Α. Επί των επικαίρων ερωτήσεων
ΑΡΓΥΡΗΣ Ε., σελ.
ΒΑΡΒΙΤΣΙΩΤΗΣ Ι., σελ.
ΓΕΩΡΓΑΚΟΠΟΥΛΟΣ Δ., σελ.
ΓΙΑΝΝΙΤΣΗΣ Α., σελ.
ΓΚΕΣΟΥΛΗΣ Ν., σελ.
ΖΗΣΗ Ρ., σελ.
ΚΑΡΑΤΖΑΦΕΡΗΣ Γ., σελ.
ΠΑΥΛΟΠΟΥΛΟΣ Π., σελ.
ΣΤΡΙΦΤΑΡΗΣ Σ., σελ.
Β. Επί της επερώτησης 
ΚΑΛΛΙΩΡΑΣ Η., σελ. 
ΝΙΚΟΛΟΠΟΥΛΟΣ Ν., σελ.
ΠΑΠΑΛΗΓΟΥΡΑΣ Α., σελ.
ΠΑΧΤΑΣ Χ., σελ.
ΡΕΓΚΟΥΖΑΣ Α., σελ.
ΤΣΙΠΛΑΚΟΣ Α., σελ.
ΤΣΙΤΟΥΡΙΔΗΣ Σ., σελ.
ΧΡΙΣΤΟΔΟΥΛΑΚΗΣ Ν., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΝΓ΄
Παρασκευή 14 Ιουνίου 2002
Αθήνα, σήμερα στις 14 Ιουνίου 2002, ημέρα Παρασκευή και ώρα 10.42΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13.6.2002 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΡΝΒ΄ συνεδριάσεώς του, της 13ης σε ό,τι αφορά στην ψήφιση στο σύνολο του σχεδίου νόμου: "Ρύθμιση θεμάτων Οργανισμού Σχολικών Κτιρίων ανώτατης εκπαίδευσης και άλλες διατάξεις".
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Λεωνίδα Γρηγοράκο, Βουλευτή Λακωνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι "ΑΚΡΙΤΕΣ Μεγάλης Βρεττανίας", Πρωτοβουλία Ελλήνων του εξωτερικού με στρατολογικές εκκρεμότητες  ζητούν την καθιέρωση μιας ετήσιας άδειας 30 ημερών για τους ανυπότακτους του εξωτερικού ενόψει του σχεδίου νόμου για το πρόβλημα των Ελλήνων του εξωτερικού με στρατολογικές εκκρεμότητες.
2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Καλού Χωριού Νομού Λασιθίου ζητεί την αναβάθμιση του πιο πάνω σχολείου από τετραθέσιο σε εξαθέσιο.
3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κα Μαρία Μεταξάκη και ο κ. Εμμανουήλ Κρητσωτάκης, κάτοικοι Έξω Μουλιανών Λασιθίου, ζητούν από τον ΟΓΑ την καταβολή των εξόδων της κηδείας του Εμμ. Μεταξάκη, ασφαλισμένου στον πιο πάνω οργανισμό.
4) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ένωση Ραδιοσταθμών Μακεδονίας ζητεί να γίνουν οι απαραίτητες ενέργειες ώστε να δοθούν περισσότερες συχνότητες στους ραδιοφωνικούς σταθμούς του Νομού Θεσσαλονίκης.
5) Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία οι Διπλωματούχοι Μηχανικοί της ΕΥΑΘ ΑΕ διαμαρτύρονται για τη διακοπή χορήγησης των επιδομάτων που δικαιούνται.
6) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία Έλληνες της Αυστραλίας ζητούν τη νομοθετική ρύθμιση για την εγγραφή παιδιών ομογενών στα Ελληνικά Πανεπιστήμια.
7) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Ωρομισθίων Καθηγητών Μουσικού Γυμνασίου Λυκείου Κέρκυρας ζητεί την καταβολή δεδουλευμένων αποδοχών στα μέλη του.
8) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία εκπρόσωποι ξενοδοχειακών επιχειρήσεων του Νομού Κέρκυρας ζητούν τη ρύθμιση των ληξιπρόθεσμων οφειλών των ξενοδοχειακών επιχειρήσεων προς τους ΟΤΑ.
9) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας για την οφειλόμενη αποζημίωση στους πυρόπληκτους κατοίκους του δημοτικού διαμερίσματος Αγίου Προκοπίου Κέρκυρας.
10) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας για το αίτημα της μη εξαίρεσης της Σπάρτης από τις μελέτες για την ίδρυση νέων πανεπιστημίων και χωροθέτησης σχολών.
11) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αθ. Τσουκαλάς, πολιτικός Επιστήμονας, υποβάλλει πρόταση περί ανέγερσης Μουσείου - Μνημείου για την ημέρα μνήμης της καταστροφής του Μικρασιατικού και Θρακικού Ελληνισμού.
12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Αντιπροσωπευτική Επιτροπή των Ηθοποιών του Κ.Θ.Β.Ε. διαμαρτύρεται για τον τρόπο λειτουργίας του Κρατικού Θεάτρου Βορείου Ελλάδος, ο οποίος στηρίζεται σε αυθαιρεσίες και ανεξέλεγκτες νομοθετικές παραβάσεις των ιθυνόντων.
13) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Γρηγ. Χαραλαμπίδης, κάτοικος Ηλιουπόλεως Θεσσαλονίκης δημοσιογράφος του ραδιοφωνικού σταθμού "GALAXY", ζητεί τη βαθμολογική και συνταξιοδοτική αποκατάσταση του εκλιπόντος πατρός του.
14) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Ομοσπονδία Αλιευτικών Επαγγελματικών Συλλόγων Κεντρικής Μακεδονίας υποβάλλει προτάσεις για την εφαρμογή του "Τοπικού Νόμου Αλιείας στο Νομό Χαλκιδικής".
15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Πνευματικό Κέντρο Κορωνίδας Νάξου διαμαρτύρεται για την πλημμελή λειτουργία του σταθμού αναμετάδοσης των προγραμμάτων της Ελληνικής Τηλεόρασης που βρίσκεται στα διοικητικά όρια του Δημοτικού Διαμερίσματος Κορωνίδας.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Διοικητικό Συμβούλιο της Ανώνυμης Ναυτικής Εταιρείας ζητεί να αφαιρεθεί η υποχρέωση προεκτάσεων δρομολογίων του "ΜΥΚΟΝΟΣ" από Πειραιά για Πάρο και Νάξο και να καλυφθεί η δρομολογιακή γραμμή με τα προσωρινά δρομολόγια του ΜΥΚΟΝΟΣ ΙΙ.
17) Ο Βουλευτής Μεσσηνίας κ. ΕΛΕΥΘΕΡΙΟΣ ΠΑΠΑΝΙΚΟΛΑΟΥ κατέθεσε αναφορά με την οποία το Συντονιστικό Όργανο των Παραγωγικών Τάξεων Νομού Μεσσηνίας ζητεί την εκτέλεση έργων υποδομής για την ανάπτυξη του Νομού Μεσσηνίας.
18) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Αδελφότητα Καλαρρυτών Αθήνας ζητεί την υλοποίηση προγραμμάτων που αφορούν την ανάπτυξη των Τζουμέρκων.
19) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία Καθηγητές του Εργαστηρίου Ακτινολογίας του Εθνικού και Καποδιστριακού Πανεπιστημίου Αθηνών που στεγάζεται στο Αρεταίειο Νοσοκομείο ζητούν την ανανέωση του γραμμικού επιταχυντή στο πιο πάνω εργαστήριο.
20) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία Εκπαιδευτικοί του ΟΑΕΔ - ΚΕΤΕΚ Θεσσαλονίκης διαμαρτύρονται για τον τρόπο επιλογής του εκπαιδευτικού προσωπικού στο ΚΕΤΕΚ/ΟΑΕΔ Θεσσαλονίκης.
21) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Ένωση Ιατρών Νοσοκομείου και Κέντρων Υγείας Νομού Χαλκιδικής ζητεί τη μη περικοπή του αριθμού των γιατρών που εφημερεύουν στα Τμήματα του Νοσοκομείου και των Κέντρων Υγείας του Νομού Χαλκιδικής.
22) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Οδοντιατρικός Σύλλογος Αττικής ζητεί την επίλυση προβλημάτων που δημιουργεί το π.δ. 84/2001.
23) Ο Βουλευτής Αθήνας κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ένωση Πλοιάρχων Εμπορικού Ναυτικού ζητεί την επίλυση ασφαλιστικών, συνταξιοδοτικών και λοιπών προβλημάτων των μελών του.
24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δήμος Δοξάτου Δράμας ζητεί την εκ νέου υποβολή δηλώσεων ζημιάς στις αμπελοκαλλιέργειες της περιοχής του που επλήγησαν από τον παγετό.
25) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία η Συντονιστική Επιτροπή Αναπληρωτών Πίνακα Γ' ζητεί επίλυση προβλημάτων διορισμού των αναπληρωτών εκπαιδευτικών.
26) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Εργαζομένων ΟΚΑΝΑ ζητεί τη δημιουργία μιας Επιστημονικής Ένωσης -του επιστημονικού και θεραπευτικού προσωπικού- που παράλληλα με το Σύλλογο θα καταθέσει προτάσεις για το πλαίσιο λειτουργίας και τα υπόλοιπα προβλήματα του ΟΚΑΝΑ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1979/10-10-01 ερώτηση δόθηκε με το υπ' αριθμ. 2131/18-10-01 έγγραφο από το Υφυπουργό Γεωργίας η ακόλουθη απάντηση:
"Απαντώντας στην ερώτηση 1979/10-10-2001 που κατέθεσε ο Βουλευτής κ. Μ. Κ. Κεφαλογιάννης, σας πληροφορούμε τα εξής:
Για την εκτέλεση των σχετικών διαταγών του Γεν. Γραμματέα Περ. Κρήτης που αφορούσαν την ίδρυση -κατάργηση - τροποποίηση ορίων των καταφυγίων άγριας ζωής, η Δ/νση Δασών Ηρακλείου προέβη στις παρακάτω ενέργειες:
α. Ζήτησε από τους έξι (6) Κυνηγετικούς Συλλόγους του Νομού Ηρακλείου τις προτάσεις τους για τον νέο θεσμό των καταφυγίων άγριας ζωής. Από τους Κυνηγετικούς Συλλόγους του Νομού απήντησαν μόνο δύο (Ο Κυνηγετικός Σύλλογος Ηρακλείου και Μοιρών).
β. Ενημέρωσε τους Δήμους του Νομού στέλνοντας σ' αυτούς τις σχετικές διαταγές για την ίδρυση των καταφυγίων και ζήτησε να της υποβάλουν τις προτάσεις τους.
Όλοι οι Δήμοι με αποφάσεις των Δημοτικών Συμβουλίων τους ανταποκρίθηκαν στο αίτημα της αρμόδιας υπηρεσίας (Δ/νση Δασών Ηρακλείου) και πρότειναν πολλές και μεγάλες εκτάσεις για καταφύγια άγριας ζωής. Χαρακτηριστικό παράδειγμα ο Δήμος Καζαντζάκη που πρότεινε 9 περιοχές από τις οποίες η αρμόδια υπηρεσία (Δ/νση Δασών Ηρακλείου) διάλεξε 2 για την ίδρυση ισάριθμων καταφυγίων.
Η Δ/νση Δασών Ηρακλείου αξιολόγησε τις προτάσεις των Δήμων και των Κυνηγετικών Συλλόγων λαμβάνοντας υπόψη της και τις περιοχές που έχουν προταθεί να ενταχθούν στο δίκτυο NATURA και παρουσιάζουν μεγάλο οικολογικό ενδιαφέρον (όπως ο Ψηλορείτης - το όρος Δείκτη - τα Αστερούσια Όρη - το όρος Γιούχτας), ή είναι αξιόλογοι υγροβιότοποι (Δέλτα Αλμυρού ποταμού - Δέλτα Αποσελέμη ποταμού), η παρουσιάζουν ενδιαφέρον ως οικότοποι του Γυπαετού που, ως γνωστό, είναι είδος υπό εξαφάνιση (περιοχή Βιάννου).
Οι αποφάσεις ίδρυσης των καταφυγίων δεν είναι ούτε αυθαίρετες, ούτε αναιτιολόγητες αφού στηρίχθηκαν σε αποφάσεις και προτάσεις των ΟΤΑ (τοπική κοινωνία), σε δεσμεύσεις της χώρας μας έναντι της Ευρωπαϊκής Ένωσης, σε προτάσεις του Πανεπιστημίου Κρήτης (Μουσείο Φυσικής Ιστορίας) και στην μέχρι τώρα εμπειρία για την προστασία της άγριας ζωής και την αύξηση των θηρεύσιμων ειδών που έχουν  μειωθεί δραματικά, που θα αποβεί μακροπρόθεσμα προς όφελος των κυνηγών.
Η αρμόδια υπηρεσία (Δ/νση Δασών Ηρακλείου) θα επανεξετάσει περιπτώσεις καταφυγίων άγριας ζωής στα οποία η πράξη θα αποδείξει ότι υπάρχουν αντικειμενικά προβλήματα λειτουργίας -φυλάξεως- ή ανταγωνιστικών χρήσεων, ύστερα από διάλογο με όλους τους εμπλεκόμενους φορείς.
Ο Υφυπουργός
Φ. ΧΑΤΖΗΜΙΧΑΛΗΣ"
2. Στην με αριθμό 1987/10-10-2001 ερώτηση δόθηκε με το υπ' αριθμ. 11688/17-10-2001 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση με αριθμό 1987 που κατατέθηκε στις 10-10-01 από το Βουλευτή κ. Δημήτριο Σιούφα, επισυνάπτεται για ενημέρωσή σας φωτοαντίγραφο του αρ. πρωτ. 11688/Β/15-10-01 εγγράφου της Δ/νσης Χωροταξίας του ΥΠΕΧΩΔΕ.
Ο Υπουργός
Κ. ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
3. Στην με αριθμό 384/9-7-2001 ερώτηση δόθηκε με το υπ' αριθμ. 4311/17-10-2001 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 384/9-7-2001 που κατατέθηκε στη Βουλή από τον Βουλευτή κ. Αν. Λιάσκο, σας γνωρίζουμε τα εξής:
Ο ΕΟΤ παρακολουθεί ανελλιπώς την εξέλιξη της κίνησης, μέσω του μηχανισμού του στο εξωτερικό και σύμφωνα με τα στοιχεία των κρατήσεων και τις εκτιμήσεις των Γραφείων Εξωτερικού και των T.Os, που διακινούν τουρίστες προς ελληνικούς προορισμούς, η κίνηση προς την Ελλάδα από όλες τις αγορές θα σημειώσει αύξηση, με μόνη εξαίρεση την αγορά της Ολλανδίας, η οποία θα σημειώσει μείωση όχι μεγαλύτερη του -5%. Πιο συγκεκριμένα, οι εκτιμήσεις μας με συντηρητική προσέγγιση είναι ότι η γερμανική αγορά θα σημειώσει αύξηση 3-5%, η βρετανική 8%, η γαλλική +10%, η ιταλική 3-5% κοκ., η δε συνολική μεταβολή της κίνησης κατά το 2001 σε σχέση με το 2000 θα είναι αναμφίβολα θετική, εκτός αν διεθνείς κρίσεις ανατρέψουμε τα στοιχεία που έχουμε.
Βασικές επιδιώξεις της τουριστικής μας πολιτικής είναι η αναβάθμιση συνολικά του ελληνικού τουριστικού προϊόντος, η συμπλήρωση της τουριστικής υποδομής με εγκαταστάσεις που θα προωθούν εναλλακτικές μορφές τουρισμού, με απώτερο στόχο τη βιωσιμότητα της τουριστικής δραστηριότητας. Οι ως άνω κατευθύνσεις της τουριστικής πολιτικής υλοποιούνται μέσω του αναπτυξιακού νόμου και του Επιχειρησιακού Προγράμματος ΑΝΤΑΓΩΝΙΣΤΙΚΟΤΗΤΑ (ΕΠΑΝ) - Τομέας Τουρισμού του Υπουργείου Ανάπτυξης στα πλαίσια του Γ' ΚΠΣ. Συγκεκριμένα βάσει των διατάξεων του αναπτυξιακού νόμου 260/98 όπως τροποποιήθηκε με το ν. 2941/01 προβλέπονται αυξημένα κίνητρα.
Επίσης είναι δυνατή η ενίσχυση μικρών επενδύσεων αγροτουριστικού χαρακτήρα μέσω Προγραμμάτων Αγροτοτουρισμού και LEADER τα οποία διαχειρίζεται το Υπουργείο Γεωργίας και αναμένεται προσεχώς η προκήρυξή τους.
Διευκρινίζουμε ότι στα πλαίσια του Γ΄ KΠΣ ο Τουρισμός συμμετέχει στο EΠΑΠ με τα ακόλουθα μέτρα:
* Μέτρο 1.4:Δομές υποστήριξης M.M.E.
* Μέτρο 2.2: Αναβάθμιση καταλυμάτων και ενίσχυση μικρομεσαίων τουρ/κών επιχειρήσεων
* Μέτρο 3.2: Προώθηση της επιχειρηματικής αριστείας στις μεταποιητικές και τουριστικές επιχειρήσεις
* Μέτρο 5.1: Ενίσχυση εγκαταστάσεων ειδικής τουριστικής υποδομής- ΠΟΤΑ
* Μέτρο 5.2:  Ολοκληρωμένες δράσεις εναλλακτικού τουρισμού- Τουριστικά αγκυροβόλια
* Mέτρο 5.3: Τουριστική προβολή-Μείωση της εποχικότητας 
* Mέτρο 8.1: Εκπαίδευση και κατάρτιση στον Τομέα του Τουρισμού
Θα πρέπει να σημειώσουμε εκτός από τα   ανωτέρω μέτρα, ότι οι τουριστικές επιχειρήσεις έχουν πρόσβαση και μπορούν να αξιοποιήσουν και άλλα μέτρα του EΠΑΠ (π.χ. προγράμματα εξοικονόμησης ενέργειας, προγράμματα που αφορούν την τεχνολογία για ανάπτυξη θεματικών προϊόντων κλπ.)
Ειδικά για το Μέτρο 2.2 έχουν ήδη προκηρυχθεί η Πράξη 2 "Ποιοτικός εκσυγχρονισμός μικρών καταλυμάτων" και η Πράξη 3 "Ενίσχυση ανταγωνιστικότητας τουριστικών MME όλων των κλάδων του τουριστικού Τομέα" και από 1/8/2001 υποβάλλονται σχετικές προτάσεις για ένταξη στα προγράμματα αυτά, με προθεσμία υποβολής ως τις 30.6.2006.
Ανάλογες με τις προαναφερόμενες δράσεις θα εξυπηρετηθούν και από τα ΠΕΠ, τα οποία σημειωτέον έχουν ενσωματώσει άνω των 2/3 των συνολικά διατιθέμενων στα πλαίσια του Γ΄ ΚΠΣ κονδυλίων του Τουρισμού. Επομένως συγκεκριμένες προτάσεις θα πρέπει να κατατεθούν στην οικεία περιφέρεια.
Πέραν των ως άνω σας πληροφορούμε ότι ο EΟΤ έχει προκηρύξει την εκπόνηση:
* Μελετών τουριστικής ανάπτυξης των 13 περιφερειών της χώρας (και της Στερεάς Ελλάδας), με αντικείμενο τη διάγνωση του δυναμικού τουριστικής ανάπτυξης και προτάσεις για τη στρατηγική τουριστικής ανάπτυξης ανά περιφέρεια. Τα πορίσματα αυτών των μελετών θα αξιοποιηθούν τόσο απ΄ τον ΕΟΤ όσο και από τις Περιφέρειες.
* Μελέτης για την αξιολόγηση των αποτελεσμάτων από την εφαρμογή του αναπτυξιακού νόμου στον τομέα του Τουρισμού για την ενίσχυση των ιδιωτικών επενδύσεων και προτάσεις αναμόρφωσής του (ήδη εκπονείται).
Για το θέμα της διαφήμισης, ο ΕΟΤ προέβλεψε και ενέκρινε την διάθεση κονδυλίου 1,5 δισεκατομμυρίου δραχμών για την υλοποίηση από τις Διευθύνσεις Τουρισμού Εξωτερικού επί μέρους προγραμμάτων διαφημιστικής προβολής προσαρμοσμένων στις ιδιαίτερες συνθήκες και ανάγκες των τοπικών τουριστικών αγορών. Τα προγράμματα αυτά υποβλήθηκαν από τις ΔΙΤEΞ, εγκρίθηκαν από το Δ.Σ. του Οργανισμού και από τον Υπουργό Ανάπτυξης και υλοποιήθηκαν καλύπτοντας στις περισσότερες Χώρες την περίοδο από Ιανουάριο μέχρι Απρίλιο του 2001.
Πέραν του ως άνω κονδυλίου του 1,5 δισεκατ. δραχμών πραγματοποιείται και διαφημιστική προβολή σε διεθνή Μέσα (έντυπα και ηλεκτρονικά) συνολικής δαπάνης 527.000.000 δρχ. 
Παράλληλα με την άμεση διαφήμιση, ο Οργανισμός μας φροντίζει και για την έμμεση προβολή της χώρας με ενέργειες που γίνονται στο εσωτερικό της χώρας, αλλά και από τις ΔΙ.Τ.ΕΞ. στις χώρες δικαιοδοσίας των.
Έτσι, τα Γραφεία Ε.Ο.Τ Εξωτερικού, εκτός από την παρουσία τους, που είναι καθ΄αυτή μια αυτόματη προβολή της χώρας, λαμβάνουν μέρος σε πλήθος εκδηλώσεων (π χ. γιορτές, παρουσιάσεις προγραμμάτων Τour Ορerators ή Ταξιδιωτικών Γραφείων κλπ.).
Εκτός αυτών, κάθε ΔΙ.Τ.ΕΞ συμμετέχει σε Τουριστικές Εκθέσεις, στις οποίες συμμετέχουν και πολλοί Έλληνες συνεκθέτες προβάλλοντας έτσι το Ελληνικό Τουριστικό Προϊόν (Π.χ. WΤΜ Λονδίνο, - ΙΤΒ Βερολίνο, ΒΙΤ Μιλάνο, ΜΙΤΤ Μόσχα κλπ., για να αναφέρουμε τις πιο γνωστές ).
Στο εσωτερικό, με τις φιλοξενίες ξένων δημοσιογράφων του έντυπου και ηλεκτρονικού Τύπου, φροντίζουμε για την βέλτιστη εικόνα της χώρας και του Ελληνικού Τουρισμού ειδικότερα.
Για να υλοποιηθούν οι παραπάνω ενέργειες, ο Ε.Ο.Τ. δαπανά στο Εξωτερικό εκατοντάδες εκατομμυρίων, τα οποία πρέπει να συνυπολογιστούν στο συνολικό ποσό που διατίθεται στο εξωτερικό για την προβολή της χώρας μας (4 δισεκ. δρχ περίπου ετησίως)
Τέλος ως προς το σκέλος του υπ΄αριθ.5 ερωτήματός, σας ενημερώνουμε ότι η ενίσχυση των διοργανωτών τουριστικών πακέτων (Tour Operators), που διακινούν αλλοδαπούς τουρίστες προς ελληνικούς προορισμούς, εκτός της καθιερωμένης τουριστικής περιόδου, και επί τρία (3) συνεχή έτη, με έναρξη το Φθινόπωρο του 2001 και λήξη την Άνοιξη του 2004, ανέρχεται στο ποσό των 40 ευρώ κατά εισερχόμενο επιβάτη. Με την υπ΄ αριθ. 503553/12-07-2001 και την τροποποιητική 503588/24-07-2001 Αποφάσεις καθορίζονται λεπτομερώς και με απόλυτη σαφήνεια οι διαδικασίες που θα ακολουθηθούν προκειμένου να υλοποιηθεί το ανωτέρω πρόγραμμα "Μέτρα επιμήκυνσης τουριστικής περιόδου".
Το ανωτέρω Πρόγραμμα κινήτρων (χρηματοδότησης των Τ. Οrs) για την επιμήκυνση της τουριστικής περιόδου, συμπληρώνεται με ειδικό πρόγραμμα συνδιαφήμισης με τους συμμετέχοντες Τ. Οrs.
Ο Υπουργός
Ν. ΧΡΙΣΤΟΔΟΥΛΑΚΗΣ"
4. Στην με αριθμό 1335/10-9-01 ερώτηση δόθηκε με το υπ' αριθμ. 17036/17-10-01 έγγραφο από τον Υπουργό Ανάπτυξης ακόλουθη απάντηση:
"Σε απάντηση της υπ' αριθμό 1335/10-9-2001 ερώτησης που κατατέθηκε στη Βουλή από τον Βουλευτή Ιωάννη Χωματά, σας πληροφορούμε ότι σε όλα τα νησιώτικα συστήματα παρατηρείται αυξημένος αριθμός βλαβών λόγω των ιδιαίτερα δυσμενών συνθηκών για τα ηλεκτρικά δίκτυα. Ειδικά για τα νησιά των Κυκλάδων η κατάσταση εμφανίζεται βελτιωμένη.
Επιπρόσθετα σας διαβιβάζουμε συνημμένα και το υπ' αριθμ. ΓΔΝΣ/3552/3-10-01 έγγραφο της ΔΕΗ, το οποίο καλύπτει αναλυτικά το θέμα.
Ο Υπουργός
Ν. ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
5. Στην με αριθμό 1328/7-9-01 ερώτηση δόθηκε με το υπ' αριθμ. 5355/17-10-01 έγγραφο από τον Υπουργό Ανάπτυξης ακόλουθη απάντηση:
"Σε απάντηση της παραπάνω ερώτησης που κατατέθηκε στη Βουλή των Ελλήνων από τον Βουλευτή Π. Πιπεργιά και όσον αφορά αρμοδιότητες του Υπουργείου μας, σας γνωρίζουμε ότι:
Στο νομό Ευβοίας λειτουργούν, με βάση τα στοιχεία του ΕΟΤ 219 ξενοδοχειακές μονάδες από Α΄ έως Ε΄ τάξεως με 15.246 κλίνες, εκ των οποίων οι 13.817 κλίνες είναι Α, Β και Γ τάξης.
Σύμφωνα με προσωρινά στοιχεία της υπηρεσίας μας το πρώτο εξάμηνο του 2000 το σύνολο των διανυκτερεύσεων στα ξενοδοχεία του Νομού ανήλθε στους 239.143, ενώ το αντίστοιχο διάστημα του 1999 ήταν 235.969, δηλ. σημειώθηκε αύξηση της τάξης του 1,3% περίπου, ενώ τα τελευταία χρόνια η μέση πληρότητα των ξενοδοχείων είναι της τάξης του 41% (21 ποσοστιαίες μονάδες κάτω από τον πανελλαδικό μέσο όρο). 
Αξίζει να σημειωθεί ότι οι διανυκτερεύσεις ημεδαπών το πρώτο εξάμηνο του 2000, (διάστημα σχεδόν εκτός τουριστικής περιόδου), αυξήθηκαν σε σχέση με το αντίστοιχο εξάμηνο του 1999 κατά 11,8%. Πράγμα που σημαίνει ότι οι εξαιρετικά ενδιαφέροντες τουριστικοί πόροι της Εύβοιας, δημιουργούν προοπτικές για τουρισμό στο Νομό σε 12μηνη βάση.
Βασική επιδίωξη της τουριστικής πολιτικής για το Ν. Εύβοιας, αποτελεί μεταξύ άλλων και η συμπλήρωση της τουριστικής υποδομής με εγκαταστάσεις που θα προωθούν ειδικές μορφές τουρισμού, για τη διαμόρφωση ενός ποιοτικού και πολύμορφου τουριστικού προϊόντος, που θα προσελκύσει σταδιακά ζήτηση θεματικού τουρισμού (θαλάσσιο, συνεδριακό, αθλητικό, ορεινό οικολογικό, πολιτιστικό κλπ.), με απώτερο στόχο τη βιωσιμότητα της τουριστικής δραστηριότητας.
Οι ως άνω κατευθύνσεις της τουριστικής πολιτικής υλοποιούνται μέσω του αναπτυξιακού νόμου και του Επιχειρησιακού Προγράμματος ΑΝΤΑΓΩΝΙΣΤΙΚΟΤΗΤΑ (ΕΠΑΝ) - Τομέας Τουρισμού του Υπουργείου Ανάπτυξης στα πλαίσια του Γ΄ ΚΠΣ.
Συγκεκριμένα βάσει των διατάξεων του αναπτυξιακού νόμου 2601/98, προβλέπονται κίνητρα για τη μετατροπή παραδοσιακών ή διατηρητέων σε τουριστικά καταλύματα για την ανάπτυξη θεματικών μορφών τουρισμού, μέσω επενδύσεων που αφορούν σε εγκαταστάσεις ειδικής τουριστικής υποδομής (συνεδριακά κέντρα, κέντρα τουρισμού υγείας, κέντρα θαλασσοθεραπείας, τουριστικοί λιμένες, κέντρα προπονητικού - αθλητισκού τουρισμού), με ποσοστά ενίσχυσης: 35% επιχορήγηση, 35% επιδότηση τόκων, 35% επιδότηση χρηματοδοτικής μίσθωσης.  Ειδικά για γήπεδα γκολφ, αυτοτελή συνεδριακά κέντρα και υδροθεραπευτήρια, προβλέπεται επιχορήγηση 40%, επιδότηση τόκων 40%, επιδότηση χρηματοδοτικής μίσθωσης 40%.
Επίσης είναι δυνατή η ενίσχυση μικρών επενδύσεων αγροτουριστικού χαρακτήρα μέσω Προγραμμάτων Αγροτουρισμού & LEADER τα οποία διαχειρίζεται το Υπουργείο Γεωργίας προς το οποίο και διαβιβάζουμε την παρούσα ερώτηση.
Στα πλαίσια του Γ΄ ΚΠΣ ο Τουρισμός συμμετέχει στο ΕΠΑΝ με τα ακόλουθα μέτρα:
- Μέτρο 1.4: Δομές υποστήριξης Μ.Μ.Ε.
- Μέτρο 2.2: Αναβάθμιση καταλυμάτων και ενίσχυση μικρομεσαίων τουρ/κών επιχειρήσεων.
- Μέτρο 3.2: Προώθηση της επιχειρηματικής αριστείας στις μεταποιητικές και τουριστικές επιχειρήσεις.
Ειδικά για το Μέτρο 2.2. που περιλαμβάνει την Πράξη 2 "Ποιοτικός εκσυγχρονισμός μικρών καταλυμάτων" και την Πράξη 3 "Ενίσχυση ανταγωνιστικότητας τουριστικών ΜΜΕ", έχει ξεκινήσει η υλοποίησή τους από την 1η Αυγούστου 2001, ενώ η διάρκεια εφαρμογής τους είναι μέχρι την 30-6-2006.
ΑΞΟΝΑΣ ΠΡΟΤΕΡΑΙΟΤΗΤΑΣ 5:
- Μέτρο 5.1: Ενίσχυση εγκαταστάσεων ειδικής τουριστικής υποδομής-ΠΟΤΑ
- Μέτρο 5.2: Ολοκληρωμένες δράσεις εναλλακτικού τουρισμού - Τουριστικά αγκυροβόλια
- Μέτρο 5.3: Τουριστική προβολή - Μείωση της εποχικότητας
- Μέτρο 8.1: Εκπαίδευση και κατάρτιση στον Τομέα του Τουρισμού
Ειδικότερα το Μέτρο 5.2 περιλαμβάνει δράσεις που αναφέρονται στην ανάδειξη πολιτικών στοιχείων και διαδρομών πολιτικού τουρισμού, παρεμβάσεις υποστήριξης επιχειρήσεων του Τουριστικού Τομέα για αξιοποίηση του πολιτιστικού αποθέματος, όπως είναι το Πρόγραμμα διάδοση και καθιέρωση της Ελληνικής Κουζίνας, του οποίου έχει ξεκινήσει η υλοποίηση.
Στα πλαίσια του ιδίου Μέτρου του ΕΠΑΝ, θα εξεταστούν και αξιολογηθούν προτάσεις από όλη τη χώρα και φυσικά από την Εύβοια.
Για την πληροφόρηση των ενδιαφερομένων στο Πρόγραμμα Ανταγωνιστικότητας θα δημιουργηθούν σε κάθε Περιφέρεια της χώρας τα Κέντρα Επιχειρηματικής και Τεχνολογικής Ανάπτυξης του ΚΕΤΑ.
Εκτός των ανωτέρω, προτάσεις σχετικά με την ανάδειξη, προστασία και ανάπτυξη ιδιαίτερων φυσικών και πολιτιστικών πόρων, καθώς και για την ανάπτυξη θεματικών μορφών τουρισμού στο Ν. Εύβοιας, θα μπορούν να υποβληθούν και στην Περιφέρεια Στερεάς Ελλάδας, δεδομένου ότι ανάλογες δράσεις, τοπικής ή περιφερειακής σημασίας, θα χρηματοδοτηθούν από τα αντίστοιχα Π.Ε.Π. του Γ΄ ΚΠΣ, τα οποία θα απορροφήσουν και το μεγαλύτερο μέρος των κονδυλίων, που δεσμεύθηκαν για τον τουριστικό τομέα και τα οποία σημειωτέον έχουν ενσωματώσει άνω των 2/3 των συνολικά διατιθέμενων στα πλαίσια  του  Γ'  ΚΠΣ κονδυλίων του Τουρισμού.
Να σημειώσουμε, ότι στο Επιχειρησιακό Πρόγραμμα "ΑΝΤΑΓΩΝΙΣΤΙΚΟΤΗΤΑ" (ΕΠΑΝ) Τομέας Τουρισμού του Υπουργείου Ανάπτυξης του Γ'  ΚΠΣ, η δημόσια χρηματοδότηση καλύπτει δράσεις εθνικής σημασίας.
Να σημειώσουμε, ότι στα πλαίσια του Β΄ ΚΠΣ, έχει χρηματοδοτηθεί από το Υποπρόγραμμα "Τουρισμός" με το ποσό των 115 εκατ. δρχ. το έργο "Μονοπάτια Ορειβατικά Καταφύγια" στο Ν. Εύβοιας.
Πέραν των ως άνω σας πληροφορούμε ότι ο ΕΟΤ έχει προκηρύξει την εκπόνηση:
-Μελετών τουριστικής ανάπτυξης των  13 περιφερειών της χώρας (και της Στερεάς Ελλάδας), με αντικείμενο τη διάγνωση του δυναμικού τουριστικής ανάπτυξης και προτάσεις για τη στρατηγική τουριστικής ανάπτυξης ανά περιφέρεια.  Τα πορίσματα αυτών των μελετών θα αξιοποιηθούν τόσο από τον ΕΟΤ, όσο και από τις Περιφέρειες.
- Μελέτης για την αξιολόγηση των αποτελεσμάτων από την εφαρμογή του αναπτυξιακού νόμου στον τομέα του Τουρισμού για την ενίσχυση των ιδιωτικών επενδύσεων και προτάσεις αναμόρφωσής του (ήδη εκπονείται).
Επίσης προκειμένου να επιτευχθεί σταδιακά η επιμήκυνση της τουριστικής περιόδου των τουριστικών προορισμών της χώρας, ο ΕΟΤ θα υλοποιήσει ένα πρόγραμμα χρηματοδότησης των διοργανωτών τουριστικών πακέτων (Tour Operators), που διακινούν αλλοδαπούς τουρίστες προς ελληνικούς προορισμούς εκτός της καθιερωμένης τουριστικής περιόδου επί τρία συνεχή έτη με έναρξη το Φθινόπωρο του 2001 και λήξη την Άνοιξη του 2004.
Η χρηματοδότηση συνίσταται στην καταβολή στους Tour Operators, ποσού ύψους 40 ευρώ για κάθε εισερχόμενο επιβάτη που διακινείται στη χώρα μας.
Το πρόγραμμα κινήτρων για την επιμήκυνση της τουριστικής περιόδου  θα  συμπληρωθεί με ειδικό πρόγραμμα συνδιαφήμισης με τους συμμετέχοντες Tour Operators.
Τα ανωτέρω αναφέρονται αναλυτικότερα στην υπ' αριθμ. 503588/24-7-2001 Απόφαση Προέδρου ΕΟΤ, προκειμένου να υλοποιηθεί το πρόγραμμα "Μέτρα επιμήκυνσης τουριστικής περιόδου", την οποία και σας επισυνάπτουμε.
O Yπουργός
Ν. ΧΡΙΣΤΟΔΟΥΛΑΚΗΣ").
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 17 Ιουνίου 2002.
"Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρου 130 παρ. 4 Καν. Βουλής)
1. Η με αριθμό 675/10.6.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Ανάπτυξης, σχετικώς με τον καθορισμό κατώτατου ορίου αρτιότητας για την ανέγερση Τουριστικών Εγκαταστάσεων στις περιοχές των Δήμων Αγ. Νικολάου και Νεάπολης Λασιθίου Κρήτης.
2. Η με αριθμό 690/11.6.2002 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Υγείας και Πρόνοιας, σχετικώς με τη χορήγηση υποκατάστατων στους εξαρτημένους χρήστες ναρκωτικών ουσιών κλπ.
3. Η με αριθμό 695/11.6.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Εργασίας και Κοινωνικών Ασφαλίσεων, σχετικώς με τις απεργιακές κινητοποιήσεις των εργαζομένων στο εργοστάσιο ΕΛΛΕΝΙΤ στη Θεσσαλονίκη, την υπογραφή Συλλογικής Σύμβασης Εργασίας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρου 130 παρ. 4 Καν. Βουλής)
1. Η με αριθμό 680/10.6.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Ανάπτυξης, σχετικώς με την τουριστική ανάπτυξη της Μάνης.
2. Η με αριθμό 689/11.6.2002 επίκαιρη ερώτηση του Βουλευτή της Νέας Δημοκρατίας κ. Χρήστου Μαρκογιαννάκη προς τον Υπουργό Δημόσιας Τάξης, σχετικώς με το πρόσφατο επεισόδιο με τον τοξικομανή στο κέντρο της Αθήνας, την επίθεση κατά της πρωθυπουργικής κατοικίας και του Αστυνομικού Τμήματος Εξαρχείων κλπ.
3. Η με αριθμό 696/11.6.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με το εργασιακό καθεστώς των εκπαιδευτικών που διδάσκουν στα ολοήμερα σχολεία."
Κυρίες και κύριοι συνάδελφοι, έχω την τιμή να ανακοινώσω και να προτείνω στο Σώμα, με τη σύμφωνη γνώμη της Διάσκεψης των Προέδρων -και να παρακαλέσω να συναινέσετε- την πραγματοποίηση εμβόλιμης συνεδρίασης την Τετάρτη 19 Ιουνίου το απόγευμα και εφόσον απαιτηθεί και την Πέμπτη 20 Ιουνίου το απόγευμα.
Οι συνεδριάσεις αυτές θα διατεθούν για την ολοκλήρωση της συζήτησης του ασφαλιστικού νομοσχεδίου, η οποία θα αρχίσει την Τρίτη 18 Ιουνίου.
Συμφωνεί το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα συμφώνησε ομοφώνως.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 687/11-6-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς την Υπουργό Περιβάλλοντος, Χωροταξίας και Δημοσίων Έργων σχετικώς με τη χορήγηση αδειών διάθεσης υγρών αποβλήτων στο Νομό Λακωνίας κλπ.
Η επίκαιρη ερώτηση του κ. Γρηγοράκου έχει ως εξής:
"Στη Λακωνία υπάρχουν είκοσι καποδιστριακοί δήμοι, με πληθυσμό κατά μέσο όρο, πέντε χιλιάδες κατοίκους ο καθένας. Οι περισσότεροι δήμοι είναι αρκετά αραιοκατοικημένοι με μέσο πληθυσμό είκοσι έξι κόμμα δύο κατοίκους ανά τετραγωγικό χιλιόμετρο και αρκετές μη καλλιεργούμενες εκτάσεις. Υπάρχουν όμως και δήμοι, ιδίως οι πρωτεύουσες τους, που είναι πυκνοκατοικημένοι, όπως του Έλους, της Μονεμβασιάς, της Σκάλας, του Γυθείου και των Μολάων. 
Ο μοναδικός δήμος του νομού που διαθέτει βιολογικό καθαρισμό είναι ο Δήμος Σπαρτιατών, ενώ για αρκετούς από τους υπολοίπους έχουν ξεκινήσει οι διαδικασίες δημιουργίας βιολογικού καθαρισμού.
Όσοι Λάκωνες δεν κατοικούν στην πρωτεύουσα του νομού και έχουν στεγανούς ή απορροφητικούς χώρους λυμάτων, οι οποίοι γεμίζουν, συχνά, υποβάλλονται στην οικονομική επιβάρυνση των 440 ευρώ (150.000 δρχ). Για κάθε μεταφορά των λυμάτων τους στη Μεσσηνία, επειδή στη Λακωνία δεν υπάρχει χώρος Απόθεσης Υγρών Αποβλήτων. Δημιουργία καινούριων χώρων λυμάτων είναι ανέφικτη, λόγω του ότι οι ιδιοκτησίες τους είναι μικρές, οπότε δεν θα πληρούνται οι πολεοδομικές διατάξεις. 
Η Νομαρχιακή Αυτοδιοίκηση Λακωνίας δεν έχει εκδώσει μέχρι σήμερα άδειες Διάθεσης Υγρών Αποβλήτων, παρά τις υποδείξεις  των Ο.Τ.Α. για συγκεκριμένους χώρους εντός των ορίων τους και προϋποθέσεις απόρριψης των λυμάτων. 
Ερωτάται η κυρία Υπουργός:
1. Προτίθεται να δώσει άμεση λύση για διευθέτηση του σοβαρού προβλήματος που αντιμετωπίζει ο Νομός Λακωνίας με τη μεταφορά και την απόθεση των λυμάτων;
2. Προτίθεται να προβεί στις δέουσες ενέργειες για δημιουργία σύγχρονου Χ.Υ.Τ.Α. στο Νομό Λακωνίας;"
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων.
Κυρία Ζήση, έχετε το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θεωρώ ότι η ερώτηση που κάνει ο κ. Γρηγοράκος ακουμπά στην ανησυχία και στον προβληματισμό που υπάρχει σήμερα για την ποιότητα της ζωής μέσα από τις σύγχρονες εγκαταστάσεις και τις σύγχρονες δράσεις για τους χώρους υγειονομικής ταφής απορριμμάτων, για τους βιολογικούς καθαρισμούς και για όλα αυτά τα ζητήματα που έχουν να κάνουν με τον πολίτη. Υπάρχει σαφώς ένας σχεδιασμός, υπάρχουν σε ορισμένα σημεία κατευθύνσεις που έχουν να κάνουν με κοινοτικές οδηγίες και με την εθνική μας στρατηγική  που ενσωματώνεται  σε αυτές και βεβαίως, όπως ξέρετε, η Υπουργός εξήγγειλε τη μείωση των ανεξέλεγκτων χωματερών μέσα από ορισμένες δράσεις και ορισμένα μέτρα. 
Στο Νομό Λακωνίας λειτουργεί εγκατάσταση επεξεργασίας λυμάτων Σπάρτης δυναμικότητας δεκαπέντε χιλιάδων μονάδων ισοδύναμου πληθυσμού, αυτό που ονομάζουμε ΜΙΠ, η οποία προς το παρόν είναι υπερφορτωμένη και ως εκ τούτου δεν δέχεται βοθρολύματα, αν και διαθέτει σχετική εγκατάσταση υποδοχής. Σύμφωνα με τα στοιχεία των υπηρεσιών μας έχουν ολοκληρωθεί τα έργα αναβάθμισης και επέκτασης αυτής της εγκατάστασης για σαράντα χιλιάδες ισοδύναμο πληθυσμό και μετά από ένα τρίμηνο υπολογίζεται ότι η εγκατάσταση θα είναι σε θέση να δεχθεί και τα βοθρολύματα της Σπάρτης. Η Νομαρχιακή Αυτοδιοίκηση της Λακωνίας μετά την έναρξη της λειτουργίας της νέας εγκατάστασης σύμφωνα με τη δυναμικότητα της μονάδος θα διερευνήσει τη δυνατότητα υποδοχής σ' αυτή των βοθρολυμάτων και άλλων δήμων του νομού εκτός Σπάρτης. Όπως αναφέρετε στην ερώτησή σας, κύριε συνάδελφε, υπάρχουν 20 Δήμοι περίπου που έχουν αυτήν την ανάγκη. 
Σε ό,τι αφορά τώρα τους Δήμους Σκάλας και Έλους, έχει κατατεθεί γι' αυτούς μελέτη περιβαλλοντικών επιπτώσεων για τη δημιουργία μιας κοινής μονάδας επεξεργασίας λυμάτων των οικισμών των δύο δήμων, η οποία έχει σχεδιαστεί να εξυπηρετήσει σε τελική φάση είκοσι χιλιάδες ισοδύναμους κατοίκους και στην παρούσα φάση βρίσκεται στο στάδιο της έκδοσης της κοινής υπουργικής απόφασης της έγκρισης περιβαλλοντικών όρων. 
Θέλω επίσης να τονίσω, κύριε  Πρόεδρε, ότι σύμφωνα με τα στοιχεία που μας έχει δώσει η περιφέρεια Πελοποννήσου και αφορούν στην κατάσταση των εγκαταστάσεων επεξεργασίας λυμάτων του Νομού Λακωνίας, υπάρχει πρόβλεψη για την κατασκευή δύο μονάδων επεξεργασίας λυμάτων στους Δήμους Γυθείου-Έλους και Γερουθρών και έχει κατασκευαστεί μονάδα για το Δήμο Μονεμβασιάς η οποία δεν έχει τεθεί ακόμα σε λειτουργία. 
Σε ό,τι αφορά τα βοθρολύματα και τη διάθεσή τους σύμφωνα με την κείμενη νομοθεσία, αντιμετωπίζεται σε νομαρχιακό επίπεδο από τις υπηρεσίες της Διεύθυνσης Υγιεινής και την ΤΥΔΚ, οι οποίες χορηγούν και την απαιτούμενη άδεια διάθεσης των υγρών αποβλήτων. 
Σύμφωνα με την κοινοτική οδηγία 271/91 της ΕΟΚ, για αστικά λύματα και σύμφωνα με την κοινή υπουργική απόφαση που υπάρχει, θα πρέπει σταδιακά μέχρι της 31.12.2005, όλοι οι οικισμοί με ισοδύναμο πληθυσμό δύο χιλιάδες έως δεκαπέντε χιλιάδες κατοίκους να διαθέτουν σύστημα συλλογής και επεξεργασίας των αστικών λυμάτων τους και προς αυτήν την κατεύθυνση κινούνται οι Οργανισμοί Τοπικής Αυτοδιοίκησης και τα αρμόδια Υπουργεία. Μέχρι την οριστική αντιμετώπιση του προβλήματος, είναι δυνατόν σε εξαιρετικές περιπτώσεις και εφόσον δεν υπάρχει επάρκεια εγκαταστάσεων επεξεργασίας λυμάτων στο νομό, τα βοθρολύματα να διατίθενται όπως ορίζει η υγειονομική διάταξη 221/65 σε χώρους κοινωνικά αποδεκτούς που επιλέγουν οι δήμοι σε συνεργασία με τις νομαρχιακές υπηρεσίες. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)  
Τελειώνω, κύριε Πρόεδρε, 
ΠΡΟΕΔΡΕΥΩΝ (Κωνσταντίνος Γείτονας): Στη δευτερολογία σας περισσότερα.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Γι' αυτούς τους χώρους εκδίδεται σχετική άδεια διάθεσης υγρών αποβλήτων. Υπάρχουν οι συγκεκριμένες, δηλαδή, αρμοδιότητες, διαδικασίες, αποφάσεις και οδηγίες οι οποίες βοηθούν στην αντιμετώπιση της αδειοδότησης αλλά και των περιβαλλοντικών όρων.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γρηγοράκος έχει το λόγο.
ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κυρία Υφυπουργέ, θα ήθελα να επιβεβαιώσω και εγώ το πραγματικά μεγάλο έργο που γίνεται σε σχέση με τους βιολογικούς καθαρισμούς του Γυθείου, του Έλους της Σκάλας, της Μονεμβασιάς και των Γερουθρών. 
Είναι ένα μεγάλο έργο, το είχαμε ανάγκη στο Νομό Λακωνίας, είναι ένας τουριστικός νομός η Λακωνία, υπολείπεται σε ανάπτυξη, τα έχω πει χίλιες φορές στη Βουλή, προσπαθούμε να κάνουμε το καλύτερο και από τη δική σας πλευρά και εμείς οι Βουλευτές της Λακωνίας όλοι ανεξαιρέτως προσπαθούμε να βοηθήσουμε το νομό να μπει σε μια πορεία ανάπτυξης. Όμως η Νομαρχιακή Αυτοδιοίκηση Λακωνίας, όπως βλέπετε και στην ερώτησή μου, δεν έχει προβεί καθόλου σε άδειες διάθεσης υγρών αποβλήτων. Αυτό θα πρέπει να το δούμε. Καλά είναι να σχεδιάζουμε το μέλλον, αλλά μέχρι τότε τι θα γίνει; Ξέρετε υπάρχουν άνθρωποι που ζουν σε περιοχές που οπωσδήποτε θα πρέπει να μεταφέρουν τα λύματά τους. Και μεταφέρονται αυτά τα λύματα στη Μεσσηνία. Το κόστος είναι υπερβολικό.
Και θα πρέπει εδώ που είμαστε στη Βουλή, να λέμε και τις αλήθειες, κυρία Υπουργέ. Είναι ένα μεγάλο θέμα αυτό η διάθεση των υγρών αποβλήτων από ένα νομό σε έναν άλλο νομό. Είναι ένα εμπόριο. Κάποιοι απ' αυτό, λοιπόν, το εμπόριο κερδίζουν. Είμαστε υποχρεωμένοι σαν πολιτεία να πάρουμε τα ανάλογα μέτρα. Πιο γρήγορα, δηλαδή, να προχωρήσουν οι διαδικασίες, ούτως ώστε αυτοί οι άνθρωποι να μην επιβαρύνονται. Γιατί να μετακινούμε συνεχώς τα υγρά βοθρολύματα από τη Λακωνία στη Μεσσηνία και να πληρώνει το κάθε νοικοκυριό 150.000 δραχμές; Είναι ένα πολύ μεγάλο ποσό αυτό.
Το άλλο που ήθελα να σας πω είναι το εξής: Υπάρχουν τραγελαφικές καταστάσεις στο θέμα εναπόθεσης των απορριμμάτων. Ξέρετε αυτήν τη στιγμή δεν υπάρχει χωροθετημένος ΧΥΤΑ στο Νομό Λακωνίας με αποτέλεσμα οι τοπικοί παράγοντες να έρχονται σε ρήξη πολύ συχνά. Αυτό δεν τιμά κανέναν από εμάς, ούτε τις τοπικές κοινωνίες ούτε τους πολιτικούς, οι οποίοι δεν έχουν πάρει θέση γι' αυτό το θέμα. Θα σας παρακαλούσα μ' όλη την καλή διάθεση που έχετε να δείτε πιο σοβαρά το θέμα για ένα νομό ο οποίος προσπαθεί να μπει σε μια τροχιά ανάπτυξης. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θέλω να ενημερώσω τον κύριο συνάδελφο ότι αυτές οι διαδικασίες και του εθνικού σχεδιασμού αλλά και σε τοπικό επίπεδο προχωρούν όσο γίνεται πιο γρήγορα αλλά και πιο ορθολογικά. 
Πρέπει να σας ενημερώσω και όπως μας ενημερώνει και ο Νομάρχης Λακωνίας, στο Γ΄ Κοινοτικό Πλαίσιο Στήριξης, έπειτα από προτάσεις των δήμων, με ομόφωνες αποφάσεις, αιτήματα δηλαδή του Νομαρχιακού Συμβουλίου ενετάχθη αφενός μεν στο Π.Ε.Π. Πελοποννήσου με απόφαση του Περιφερειακού Συμβουλίου ο βιολογικός καθαρισμός λυμάτων του Δήμου Μονεμβασιάς και αφ' ετέρου έγινε η κατ' αρχήν ένταξη των βιολογικών Σκάλας και Γυθείου στο Ταμείο Συνοχής από το Υπουργείο Εθνικής Οικονομίας, με τη σύμφωνη γνώμη βέβαια της Γενικής Γραμματείας της περιφέρειας Πελοποννήσου. Οι υπόλοιποι δήμοι ήδη προχωρούν στη σύνταξη των απαιτούμενων μελετών. Μέχρι σήμερα δεν έχει υποβληθεί καμιά πρόταση στις αρμόδιες υπηρεσίες της Νομαρχιακής Αυτοδιοίκησης, σύμφωνα με τις υγειονομικές διατάξεις που υπάρχουν. Όπου στα όρια του νομού γινόταν  διάθεση των υγρών αποβλήτων οι εγκαταστάσεις αυτές στερούνται των νόμιμων αδειοδοτήσεων αυτήν τη στιγμή και έχουν κριθεί ακατάλληλες ή παράνομες από τα αρμόδια δικαστήρια.
Υπάρχουν αυτά τα ζητήματα, τα οποία είναι πάρα πολύ σοβαρά. Χρειάζεται πραγματικά μια ορθολογική διαχείριση. Θέλω να πω στον κύριο συνάδελφο ότι η εμπορία είναι ένα άλλο ζήτημα, διότι δεν μπορεί κάθε δήμος και κάθε περιοχή να έχει ένα βιολογικό καθαρισμό, να έχει ένα Χ.Υ.Τ.Α. Είναι αδύνατον όχι μόνο από πλευράς κόστους, αλλά και από πλευράς, αν θέλετε, ορθολογισμού σε μία περιοχή. 
Υπάρχουν τα ζητήματα των δήμων που δεν μπορούν να συμφωνήσουν σε έναν κοινό χώρο και ξέρετε πάρα πολύ καλά ότι υπάρχουν και καταγγελίες από την Ευρωπαϊκή Ένωση για καθυστερήσεις, τις οποίες πληρώνει το ελληνικό δημόσιο, ο Έλληνας φορολογούμενος πολίτης. Άρα, χρειάζεται μία συνεργασία, μία συνέργια και μία τήρηση διαδικασιών και κανόνων που έχουν θεσπιστεί από εμάς τους ίδιους, που έχουμε νομοθετήσει στη Βουλή, που έχουμε ενσωματώσει διάφορες κοινοτικές οδηγίες.
Πρέπει να σας πω ότι η Διεύθυνση Βιομηχανίας και Εμπορίου της Νομαρχιακής Αυτοδιοίκησης Λακωνίας ζήτησε εγγράφως από τους μεταφορείς των αστικών λυμάτων τα παραστατικά στοιχεία των τελευταίων δεκατεσσάρων μηνών για να ελέγξει ενδεχόμενα φαινόμενα αισχροκέρδειας εις βάρος των πολιτών. Πιστεύω ότι μ' αυτά τα στοιχεία θα μπορεί κανείς να ελέγξει τι συμβαίνει στο επίπεδο που ο κύριος συνάδελφος έθεσε, διότι υπάρχουν και τέτοια ζητήματα.
Για τη Νομαρχιακή Αυτοδιοίκηση Λακωνίας έχει εκπονηθεί και εγκριθεί μελέτη, η κατάρτιση πλαισίου διαχείρισης στερεών αποβλήτων του νομού. Βρισκόμαστε στην πρώτη φάση σχεδιασμού.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κυρία Υπουργέ.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Έχει εγκρίνει βέβαια τη δημιουργία εγκατάστασης διάθεσης απορριμμάτων και αποσυρόμενων εσπεριδοειδών της πρώτης διαχειριστικής ενότητας. Έχουν γίνει, δηλαδή, κάποια βήματα. Μιλώ για τη θέση Μοναχόλακα, αν δεν κάνω λάθος, στα όρια του Δήμου Κροκεών.
Σε περίπτωση που διαπιστωθεί ότι αυτός ο νομαρχιακός σχεδιασμός για τη διαχείριση των στερεών αποβλήτων παρουσιάζει κάποια εμπόδια, η περιφέρεια αναλαμβάνει την ευθύνη προώθησης όλων των απαραίτητων διαδικασιών και δράσεων σύμφωνα με τις σχετικές κατευθύνσεις που έχουν δοθεί και στο χρονοδιάγραμμα που έχουμε θέσει.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 684/35/10-6-2002 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον Πρωθυπουργό, σχετικώς με την εμφάνιση Αλβανών οικονομικών μεταναστών ως τουριστών στα στοιχεία της Εθνικής Στατιστικής Υπηρεσίας και του Ελληνικού Οργανισμού Τουρισμού. (Θα απαντήσει ο Υφυπουργός Ανάπτυξης, αρμόδιος για θέματα Τουρισμού, Άρθρο 129, παρ. 3).
Η επίκαιρη ερώτηση του κ. Παυλόπουλου έχει ως εξής:
"Με κοινή ευθύνη τριών τουλάχιστον Υπουργείων και των αντίστοιχων πολιτικών ηγεσιών τους -ήτοι των Υπουργείων Οικονομίας και Οικονομικών (Εθνική Στατιστική Υπηρεσία), Ανάπτυξης (ΕΟΤ) και Δημόσιας Τάξης (είσοδος στη χώρα οικονομικών μεταναστών)- παρουσιάζεται το εξής απαράδεκτο φαινόμενο:
Ι. Τα επίσημα στοιχεία της Εθνικής Στατιστικής Υπηρεσίας και του ΕΟΤ εμφανίζουν, π.χ. για το έτος 2000 επτακόσιες δέκα επτά χιλιάδες διακόσιους εξήντα τρεις οικονομικούς μετανάστες από την Αλβανία ως τουρίστες! Ειδικότερα, τα στοιχεία αυτά εμφανίζουν από το 1996 και επέκεινα αύξηση αλβανικής υπηκοότητας τουριστών ως ακολούθως!: 1996: εκατόν ενενήντα μία χιλιάδες εξακόσιες δέκα εννέα, 1997: διακόσιες ενενήντα οκτώ χιλιάδες οκτακόσιες σαράντα τρεις (αύξηση 56%), 1998: πεντακόσιες ογδόντα έξι χιλιάδες εκατόν ογδόντα δύο (αύξηση 96,2%), 1999: εξακόσιες εβδομήντα τρεις χιλιάδες εξήντα μία (αύξηση 14,8%), 2000: επτακόσιες δέκα επτά χιλιάδες διακόσιες εξήντα τρεις (αύξηση 6,6%).
ΙΙ. Είναι έτσι προφανές ότι, οπωσδήποτε εν γνώσει τους, η Εθνική Στατιστική Υπηρεσία και ο ΕΟΤ:
Α. Πρώτον, εμφανίζουν τους αλβανικής υπηκοότητας οικονομικούς μετανάστες ως τουρίστες και συνακόλουθα επιχειρούν να αποκρύψουν το τεράστιο πρόβλημα της ανεξέλεγκτης και χωρίς κανένα μεταναστευτικό σχεδιασμό και προγραμματισμό εισόδου στη χώρα μας οικονομικών μεταναστών, ιδίως από την Αλβανία.
Β. Δεύτερον, έφθασαν να δέχονται ότι η Αλβανία είναι η τέταρτη χώρα από πλευράς άφιξης ξένων τουριστών στην Ελλάδα! Και τούτο διότι συμπεριλαμβάνουν για το έτος 2000 στα δεκατρία εκατομμύρια πεντακόσιες εξήντα επτά χιλιάδες τετρακόσιες πενήντα τριών τουριστών και τους ως άνω επτακόσιες δέκα επτά χιλιάδες διακόσιους εξήντα τρεις οικονομικούς μετανάστες αλβανικής υπηκοότητας.
Υπό τα δεδομένα αυτά και στο πλαίσιο των κατά το άρθρο 82, παρ. 2, αρμοδιοτήτων του, αφού το ως άνω ζήτημα αφορά τρία, τουλάχιστον, Υπουργεία
Ερωτάται ο Πρωθυπουργός:
Ι. Αληθεύουν τα στοιχεία αυτά; Και αν ναι, με τέτοια στοιχεία σχεδιάζει την οικονομική, γενικότερα, αλλά και τη μεταναστευτική και τουριστική πολιτική, ειδικότερα, η Κυβέρνησή του;
ΙΙ. Ποιος ευθύνεται για την πλασματική εικόνα που δίνουν τα ανωτέρω ανακριβέστατα στοιχεία και τι μέτρα έχει πάρει ως τώρα -ή προτίθεται να πάρει αμέσως- για να απαλειφθούν και να υπάρξουν για τους υπεύθυνους οι κάθε είδους πολιτικές και άλλες κυρώσεις;"
Θα απαντήσει ο Υφυπουργός Ανάπτυξης, ο κ. Γεωργακόπουλος.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Κύριε συνάδελφε, τα στατιστικά στοιχεία δεν κρατιόνται όπως θέλει ο καθένας. Υπάρχουν συγκεκριμένοι κανόνες. Και η Εθνική Στατιστική Υπηρεσία, η οποία συγκεντρώνει τα στοιχεία, τα συγκεντρώνει με συγκεκριμένους κανόνες, όπως προβλέπεται από τη ΕUROSTAT, από την Παγκόσμια Οργάνωση Τουρισμού, τους οποίους εφαρμόζουν και τα άλλα κράτη και οι οργανισμοί, έτσι ώστε τα στοιχεία αυτά να είναι συγκρίσιμα. Αυτό είναι το ένα στοιχείο.
Δεύτερον, στην έκθεση την οποία εξέδωσε η Διεύθυνση Μελετών και Επενδύσεων του ΕΟΤ αναφέρεται σαφώς ότι το ποσοστό της συνολικής αύξησης, ακόμα και αν αφαιρεθεί το σύνολο των αλλοδαπών που προέρχονται από την Αλβανία, την πρώην Γιουγκοσλαβική Δημοκρατία της Μακεδονίας, τη Βουλγαρία και για τους οποίους μπορεί να εικαστεί ότι δεν έχουν ως κύριο σκοπό την αναψυχή, αλλά την εργασία ή την επίσκεψη συγγενών ή άλλων προορισμών, με αποτέλεσμα την μείωση του ποσοστού από 7,6% σε 6,6%. Ποια η διαφορά δηλαδή; Έφτασε η Νέα Δημοκρατία να μην έχει λόγο αντιπολίτευσης αλλά να ασχολείται με κάποιους που επηρεάζουν ελάχιστα την αύξηση των τουριστών στην Ελλάδα;
Όσον αφορά στο τι μέτρα έχουμε πάρει, γιατί ο χρόνος δυστυχώς είναι περιορισμένος, σας πληροφορώ ότι εδώ και μερικούς μήνες έχει ξεκινήσει στο Υπουργείο Τουρισμού η επεξεργασία του δορυφορικού λογαριασμού τουρισμού. Όπως ξέρετε, είμαστε η δεύτερη χώρα στην Ευρώπη που βρισκόμαστε σε τέτοιο σημείο μετά την Αυστρία που πρώτη τον έχει εφαρμόσει. Ακολουθεί βεβαίως η Ισπανία, η Γαλλία και η Ιταλία που θα δημιουργήσουν τους δορυφορικούς λογαριασμούς τουρισμού, γιατί ιδιαίτερα τώρα με το ευρώ κάπου χάνονται τα στατιστικά στοιχεία του τουρισμού. 
Τι είναι αυτός ο δορυφορικός λογαριασμός τουρισμού; Αυτός ο δορυφορικός λογαριασμός τουρισμού μπορεί να παράσχει αξιόπιστες απαντήσεις σε πάρα πολλά ζητήματα που έχουν σχέση με τον τουρισμό, όπως: Ποια είναι η συνεισφορά του τουρισμού στην εθνική οικονομία; Ποιο είναι το μέγεθος της άμεσης και της έμμεσης προστιθέμενης αξίας που δημιουργείται από την τουριστική κατανάλωση; Ποιοι κλάδοι ωφελούνται άμεσα από τον τουρισμό; Ποια είναι τα βασικά μεγέθη και οι υπηρεσίες που καταναλώνονται; Πόσοι απασχολούνται στην τουριστική βιομηχανία; Ποιες είναι οι αφίξεις, καθώς και άλλα στοιχεία που επανασχεδιάζουν το σύνολο των στατιστικών στοιχείων που κρατούνται για τον τουρισμό.
Αυτή η διαδικασία πραγματοποιείται από την Ελλάδα πάρα πολύ γρήγορα -μόνο η Αυστρία προηγείται, η οποία είχε κάνει την πρόβλεψη και  έχει δημιουργήσει τους δορυφορικούς λογαριασμούς τουρισμού- μαζί με την Εθνική Στατιστική Υπηρεσία, έτσι ώστε να μπορούμε να έχουμε τα πραγματικά στοιχεία και να σχεδιάζουμε τα πραγματικά και όχι τα υποθετικά στοιχεία.
Δεν νομίζω ότι δημιουργεί κανένα πρόβλημα για την αξιοπιστία των στοιχείων εάν το 7,6% είναι 6,6% εάν αφαιρέσουμε, όπως σας είπα, όλους αυτούς τους τουρίστες, οι οποίοι προέρχονται από τις χώρες που αναφέραμε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Θέλω να διευκρινίσω, κύριε Υπουργέ, -χωρίς να υποτιμώ καθόλου την κοινοβουλευτική σας παρουσία- ότι εάν κατέθεσα την επίκαιρη ερώτηση προς τον Πρωθυπουργό δεν ήταν για λόγους εντυπωσιασμού. Είναι γιατί το ζήτημα αυτό, όπως θα εξηγήσω, είναι μείζον και αφορά τουλάχιστον τρία Υπουργεία. Όφειλε να είναι εδώ ο κύριος Πρωθυπουργός για να μας πει, κατά το άρθρο 82 του Συντάγματος γιατί δεν συντονίζει, όπως όφειλε, τις υπηρεσίες των αντίστοιχων Υπουργείων ώστε να μην υπάρχουν αυτές οι ανακρίβειες οι οποίες εκθέτουν, θα έλεγα εξευτελίζουν, διεθνώς τη Χώρα. Αλλά βεβαίως απέδρασε ο Πρωθυπουργός, απέδρασε και ο αρμόδιος Υπουργός και έστειλαν εσάς με σκοπό να υποβαθμίσουν το ζήτημα. Θα σας εξηγήσω γιατί για εμάς το ζήτημα είναι μείζον.
Πρώτα-πρώτα ομολογήσατε και ομολογείτε μέσα στην Εθνική Αντιπροσωπεία ότι η ελληνική Δημόσια Διοίκηση, οι αρμόδιες υπηρεσίες, εμφανίζουν οικονομικούς μετανάστες από τα βόρεια σύνορά μας και ιδίως από την Αλβανία ως τουρίστες. Αυτό δεν το αρνηθήκατε. Το ερώτημα είναι το εξής: Καλά, δεν σκέφθηκε κανένας να υπάρξει μία καταχώρηση στα στατιστικά στοιχεία, που να δείχνει την πραγματική διάσταση των ανθρώπων αυτών;
Είπατε: "Μα, τέλος πάντως και αν ακόμα δεν τους υπολογίσουμε από 7.6% θα πάει 6.6% το ποσοστό αύξησης του τουρισμού". 
Εκεί είναι το ζήτημα, κύριε Υπουργέ; Τι αποδεικνύεται με όλα αυτά τα οποία κάνετε; 
Πρωτίστως την ανακρίβεια, αυτή καθεαυτήν, που είναι συνηθισμένη στην Κυβέρνησή σας. Δεν εμφανίζεται για πρώτη φορά και αφορά πολλά στοιχεία και όχι μόνο το συγκεκριμένο.
Δεύτερον, δεν είναι εξευτελιστικό για τον Έλληνα πολίτη να βλέπει στατιστικά στοιχεία και να λέει ότι ο τουρισμός είναι "τόσα εκατομμύρια" και μέσα εκεί συμπεριλαμβάνονται και οικονομικοί μετανάστες;
Τρίτον, δεν αντιλαμβάνεσθε ότι η απόκρυψη των οικονομικών μεταναστών με τον τρόπο αυτό δημιουργεί πολλά προβλήματα σε ό,τι αφορά στα στοιχεία που έχουν άλλες δημόσιες υπηρεσίες;
Τέλος, δεν αντιλαμβάνεσθε ότι με τον τρόπο αυτό γελοιοποιείται η ελληνική Δημόσια Διοίκηση και το ελληνικό κράτος διεθνώς έναντι των άλλων κρατών σε ό,τι αφορά στην πολιτική που χαράσσετε για τις τουριστικές δραστηριότητες;
Δεν σας έκανε εντύπωση ότι τουλάχιστον από το 2000 π.χ. ο Σύνδεσμος των Τουριστικών Επιχειρήσεων σας καταγγέλλει το γεγονός αυτό και σας λέει ότι δημιουργεί πολλαπλές παρενέργειες;
Τα στοιχεία αυτά τα καταθέτω για τα Πρακτικά.
(Στο σημείο αυτό ο Βουλευτής κ. Προκόπης Παυλόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Είναι και αυτό άλλο ένα ακόμη δείγμα όχι της δημιουργική λογιστικής αλλά του δημιουργικού παραλογισμού της Κυβέρνησης Σημίτη. Και δείχνει πώς "εκσυγχρονιστικά" η Κυβέρνηση Σημίτη αντιλαμβάνεται τον τουρισμό στην Ελλάδα.
Με τέτοια στοιχεία, κύριε Υπουργέ, σας χαρίζουμε όλα εκείνα, τα οποία μέσα σ' αυτήν την Αίθουσα έχετε πει. Έχετε παραπληροφορήσει τον Ελληνικό Λαό για πολλά άλλα πράγματα, αλλά ειδικότερα για το θέμα του τουρισμού. Τόσο αναδεικνύεται μέσα από την επίκαιρη ερώτηση, την οποία σας έκανα και στην οποία, φυσικά, δεν πήρα απάντηση.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Λυπάμαι ειλικρινά, κύριε συνάδελφε, για τα όσα είπατε, ότι εξευτελίζεται η χώρα και άλλα τέτοια. Σας είπα ότι τα στατιστικά στοιχεία κρατούνται σύμφωνα με αυτά, τα οποία λέει η EUROSTAT. Ξέρετε από πότε ξεκίνησαν να καταγράφονται αυτά τα στοιχεία; Από το 1993. Μήπως ενθυμείστε ποιος ήταν κυβέρνηση το 1993;
ΠΡΟΚΟΠΗΣ ΠΑΥΛΟΠΟΥΛΟΣ: Από το Σεπτέμβριο, εσείς.
ΠΡΟΕΔΡΕΥΩΝ (Κωνσταντίνος Γείτονας): Δεν είναι δίκαιο αυτό που κάνετε. Σας άκουσε ο Υπουργός με πολλή προσοχή. Δεν σε διέκοψε.
ΠΡΟΚΟΠΗΣ ΠΑΥΛΟΠΟΥΛΟΣ: Με ρώτησε!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! Ρητορική ήταν η ερώτηση.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ (Υφυπουργός Ανάπτυξης): Σας το λέω αυτό για να δείτε τα στοιχεία από το 1993, γιατί η Εθνική Στατιστική Υπηρεσία έχει υποχρέωση να καταγράφει όλους όσους εισέρχονται στη χώρα.
Τώρα, αυτοί, τους οποίους εσείς ονομάζετε οικονομικούς μετανάστες και οι επτακόσιες δέκα επτά χιλιάδες Αλβανοί που παρουσιάζονται εδώ, δεν είναι όλοι οικονομικοί μετανάστες. Μερικοί μπαίνουν στα σύνορα, ψωνίζουν και ξαναβγαίνουν. Αυτοί δεν είναι οικονομικοί μετανάστες. Άλλοι έρχονται και πηγαίνουν στο Νοσοκομείο Ιωαννίνων. Αυτοί δεν είναι οικονομικοί μετανάστες. Ως τουρίστες τους καταγράφει η Παγκόσμια Οργάνωση Τουρισμού. Εάν θέλετε να βάλετε εσείς καινούρια στοιχεία για το πώς θα καταγράφουμε τους τουρίστες, πείτε το για να βάζουμε ως τουρίστες μόνον όσους η Νέα Δημοκρατία θεωρεί τουρίστες. Εάν θέλετε να βάλουμε τέτοιους όρους, να τους βάλουμε για να σας κάνουμε τη χάρη.
Όμως σας πληροφορώ ότι, από τα στοιχεία που δίνουμε για τον τουρισμό, η αύξηση του τουρισμού το 2000 ήταν -αφαιρουμένων αυτών, των οποίων εσείς λέτε ότι είναι οικονομικοί μετανάστες- 6,6%. Την τελευταία δεκαετία ο τουρισμός έχει αυξηθεί πάρα πολύ. Έχει αυξηθεί πάνω από 40% την τελευταία δεκαετία. 
Σας πληροφορώ ακόμα ότι η Ελλάδα είναι μία από τις χώρες εκείνες, στις οποίες οι αφίξεις τουριστών υπερβαίνουν τον πληθυσμό της χώρας. Αυτό δεν συμβαίνει ούτε στην Ισπανία ούτε στη Γαλλία. Σας το λέω για να δείτε ότι το μέγεθος των τουριστών, το οποίο δεχόμεθα είναι αρκετά υψηλό και αυτή η πορεία θα συνεχιστεί. Μπορεί φέτος να είμαστε σε κάποια ισορροπημένα επίπεδα λόγω των περσινών γεγονότων, αλλά η αύξηση των αφίξεων τουριστών στην Ελλάδα θα συνεχιστεί.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 693/11-6-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας σχετικά με την επιστροφή της εισφοράς που πλήρωσαν στον Οργανισμό των Ελληνικών Γεωργικών Ασφαλίσεων οι βαμβακοπαραγωγοί.
Η επίκαιρη ερώτηση του κ. Στριφτάρη έχει ως εξής:
"Η συνειδητή ασάφεια που υπήρχε για μεγάλο χρονικό διάστημα στο Υπ. Γεωργίας και στον ΕΛΓΑ στο θέμα των εισφορών των αγροτών στον ΕΛΓΑ είχε σαν αποτέλεσμα οι βαμβακοπαραγωγοί που πούλησαν την παραγωγή τους πριν την 20η Νοεμβρίου 2001 να πληρώσουν εισφορά 3% και επί του ποσού των κοινοτικών επιδοτήσεων πράγμα το οποίο είναι παράνομο με βάση το σχετικό κανονισμό.
Οι εισφορές αυτές που ίσως έχουν αποδοθεί στον ΕΛΓΑ ή παρακρατηθεί από τους εκκοκκιστές θα πρέπει να επιστραφούν άμεσα στους δικαιούχους βαμβακοπαραγωγούς.
Ερωτάται ο κύριος Υπουργός τι ενέργειες θα κάνει για να επιστραφούν άμεσα οι εισφορές που κακώς πλήρωσαν στον ΕΛΓΑ οι βαμβκοπαραγωγοί;"
Θα απαντήσει ο Υφυπουργός Γεωργίας κ. Αργύρης.
Έχετε το λόγο, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Με το ν. 1789/88, του οποίου οι σχετικές διατάξεις αντικαταστάθηκαν από το άρθρο 31 του ν. 2040/92 έχει επιβληθεί ειδική ασφαλιστική εισφορά υπέρ ΕΛΓΑ επί των εγχωρίως παραγόμενων αγροτικών προϊόντων και υποπροϊόντων. Το ποσοστό της ειδικής ασφαλιστικής εισφοράς ανέρχεται σήμερα στο 3% για τα προϊόντα φυτικής προέλευσης και στο 0,5% για τα προϊόντα ζωικής προέλευσης. Ο υπολογισμός της εισφοράς γίνεται επί της αξίας των προϊόντων και βασικά επί της χονδρικής πώλησης.
Σύμφωνα όμως με την κοινοτική νομοθεσία από 1-1-2001 το ανά δικαιούχο ποσό επιδότησης καταβάλλεται στο ακέραιο χωρίς καμία κράτηση. Έτσι, με την 57-967/19-11-2001 κοινή απόφαση των Υπουργών Γεωργίας και Οικονομικών καταργήθηκε η ειδική ασφαλιστική εισφορά υπέρ ΕΛΓΑ επί των ενισχύσεων όλων των αγροτικών προϊόντων που χορηγούνται από την Ευρωπαϊκή Ένωση στους δικαιούχους.
Εδώ θα ήθελα να διευκρινίσω ότι καταργήσαμε την παρακράτηση από τις ενισχύσεις. Αυτό δεν σημαίνει ότι καταργούμε την υποχρέωση του ασφαλισμένου για τη φυτική ή ζωική παραγωγή προς τον Οργανισμό.
Ειδικότερα για το βαμβάκι η κατάργηση της εισφοράς αφορά τις συνολικές πληρωμές που καταβάλλονται από τον εκκοκκιστή ή τις εκκοκκιστικές επιχειρήσεις στους δικαιούχους. 
Θα πρέπει επίσης να διευκρινίσω ότι οι τιμές που απολαμβάνει ο παραγωγός από τις ζημιές στα προϊόντα του είναι από τις μέσες τιμές διάθεσης αυτών, συνυπολογιζόμενη μαζί και η παρακράτηση του 3%. Και σ' αυτούς που  έπαψαν να καταβάλλουν την ασφαλιστική τους εισφορά  υπολογίζεται η παρακράτηση του 3%. Αυτό δείχνει ότι δεν έχουμε κατάργηση της υποχρέωσης του ασφαλισμένου προς τον ΕΛΓΑ, αλλά υπάρχει διαφορά ως προς τον τρόπο είσπραξης των επιδοτήσεων. Έχουμε όμως δύο προβλήματα. Το ένα είναι ότι έχουμε παραγωγούς οι οποίοι έχουν πληρώσει μέχρι την υπουργική απόφαση και κάποιους παραγωγούς που δεν έχουν πληρώσει μετά. Είναι αυτό που ρωτάτε με την ερώτησή σας. Γι' αυτό υπάρχουν δύο προτάσεις σήμερα. Η μία είναι -και μεγάλο τμήμα των παραγωγών συναινεί μια και έχει υποχρέωση υπέρ του ΕΛΓΑ- αυτά που δόθηκαν να κρατηθούν να κατατεθούν στο λογαριασμό τους για τις υποχρεώσεις υπέρ του ΕΛΓΑ και να κληθούν να πληρώσουν και οι άλλοι οι παραγωγοί που δεν πλήρωσαν, που είναι μικρότερος αριθμός, για να υπάρχει μία ίση μεταχείριση και σε κείνους που πλήρωσαν και σε κείνους που δεν πλήρωσαν. 
Πάντως είμαστε σε συνεννόηση με το Διοικητικό Συμβούλιο του ΕΛΓΑ. Με την οριστικοποίηση της τελικής τιμής του βάμβακος, θα οριστικοποιηθεί και η διαδικασία, τι ακριβώς θα γίνει μ' αυτούς που δεν έχουν πληρώσει τον ΕΛΓΑ και αυτούς που έχουν πληρώσει, πώς θα γίνει η διευθέτηση αυτών των χρημάτων.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, νομίζω ότι πρέπει να βρεθεί λύση. Μπορούν τα χρήματα αυτά να πάνε στο χρεωστικό τους για λογαριασμούς που θα έχουν στη συνέχεια. Αλλά δεν μπορεί να παραβιάζεται ο νόμος που λέει ότι δεν πρέπει να παρακρατούνται οι επιδοτήσεις για τον οποιοδήποτε λόγο, ούτε για τα ασφάλιστρα του ΕΛΓΑ ούτε για τίποτε άλλο. 
Εδώ, κύριε Υπουργέ, έχουμε το θέμα με την επιστροφή του ΦΠΑ. Δεν υπολογίζεται  η επιδότηση, να πάρει επιστροφή ΦΠΑ ο αγρότης  και εδώ υπολογίζεται για να ασφαλιστεί η επιδότηση, για τα ασφάλιστρα του ΕΛΓΑ. Νομίζουμε ότι πρέπει να βρεθεί λύση. Ή να πιστωθούν τα λεφτά ή να τους επιστραφούν τα λεφτά. Άλλη λύση δεν υπάρχει. Δηλαδή, θα πρέπει να κρατηθούν χρήματα και από τους άλλους για να έχουμε ίση μεταχείριση; Αυτό θα είναι παράνομο. Δηλαδή, θα κάνουμε και τους άλλους που δεν πλήρωσαν, να πληρώσουν παράνομα; Νόμιμα δεν πλήρωσαν;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατ' αρχήν δεν θα εισπράξουμε και από τους άλλους για να υπάρχει ίση μεταχείριση.
Απ' αυτούς που παρακρατήθηκαν τα χρήματα είχαν οφειλές στον ΕΛΓΑ και απ' αυτούς που δεν παρακρατήθηκαν έχουν επίσης οφειλές στον ΕΛΓΑ. Εκείνο που κάναμε είναι ότι εναρμονιστήκαμε με τον κοινοτικό κανονισμό που λέει ότι δεν γίνεται καμία παρακράτηση κατά τη διαδικασία ή κατά την εκταμίευση από τις ενισχύσεις. Αυτή είναι η εναρμόνιση. 
Το ορθό είναι ότι αυτά κατατίθενται και είναι στον ΕΛΓΑ σε λογαριασμό των παραγωγών για τις υποχρεώσεις υπέρ του ΕΛΓΑ. Και οι παραγωγοί οι οποίοι δεν έχουν πληρώσει ακόμα την υποχρέωσή τους προς τον ΕΛΓΑ, θα κληθούν να πληρώσουν με τη διαδικασία της αίτησης που θα ισχύει από 1.1.2003, με βάση το νέο νόμο όπου οι παραγωγοί είναι υποχρεωμένοι κάθε χρόνο να κάνουν αίτηση για τις καλλιέργειες τις οποίες κάνουν και από εκεί θα υπολογίζεται και η εισφορά υπέρ του ΕΛΓΑ.
Υπήρχε μία μεγάλη αδυναμία. Είναι αυτό που είπατε και σεις. Στο βαμβάκι παρότι έχουμε εμπορική τιμή και ενίσχυση, στο τιμολόγιο εκφραζόταν ενιαία, γιατί την ενίσχυση δεν την παίρνει ο παραγωγός, την παίρνει ο μεταποιητής. Έχει υποχρέωση, λοιπόν, ο μεταποιητής παίρνοντας αυτήν την ενίσχυση να δώσει μία ελάχιστη τιμή στον παραγωγό. 
Άρα, λοιπόν, έχουμε ενιαίο τιμολόγιο γι' αυτό είναι πάρα πολύ δύσκολο να παρακολουθείς κάθε μέρα το βαμβάκι που είναι χρηματιστηριακό προϊόν και να υπολογίζεις διαφορετική εισφορά υπέρ του ΕΛΓΑ, εάν πηγαίναμε στην εμπορική τιμή. 
Γι΄ αυτό, λοιπόν, την καταργήσαμε και στην εμπορική τιμή, η οποία υπάρχει με βάση τον κοινοτικό κανονισμό, ώστε να υπάρχει μια εναρμόνιση ενιαία στις παρακρατήσεις στους παραγωγούς, ώστε να μην υπάρχουν αδικίες. 
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου: 
Θα προηγηθεί η τρίτη επίκαιρη ερώτηση με αριθμό 686/11-6-2002 του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εξωτερικών, σχετικώς με την έκθεση που δόθηκε στη δημοσιότητα από πλευράς των Ηνωμένων Πολιτειών της Αμερικής, όπου ασκείται κριτική της δημόσιας ζωής της χώρας μας κλπ. 
Η επίκαιρη ερώτηση του κ. Καρατζαφέρη έχει ως εξής: 
"Οι Η.Π.Α. σε έκθεσή τους  που δόθηκε στη δημοσιότητα, κάνουν δριμύτατη κριτική για ορισμένους τομείς της δημόσιας ζωής μας. Υπεισέρχονται στα εσωτερικά της χώρας μας, καταργώντας τα δικαιώματά μας -βάσει του καταστατικού χάρτη του Ο.Η.Ε.- για εθνική κυριαρχία. 
Ερωτάται ο κύριος Υπουργός: 
Αν εγκρίνει αυτές τις πρακτικές των Η.Π.Α. και αν δεν τις εγκρίνει πώς σκοπεύει να αντιδράσει για να παύσει να μας θεωρεί το Στέητ Ντηπάρτμεντ ως "ελεγχόμενη χώρα" 
Επιπλέον, αν ο ίδιος προσωπικά και η Κυβέρνηση δεν δέχονταν να συνυπογράψουν ένα κείμενο ανάλογο μ΄ αυτό που περιέχεται στην επιστολή που εστάλη στον Αμερικανό Πρεσβευτή από τον υπογράφοντα η οποία επισυνάπτεται".
Ο κύριος Υπουργός έχει το λόγο. 
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, εκθέσεις για διάφορα θέματα συντάσσονται από υπηρεσίες διαφόρων χωρών και από πολλούς ιδιωτικούς φορείς για οικονομικά θέματα, για ανθρώπινα δικαιώματα ή για άλλα κοινωνικά ζητήματα, που αφορούν κάποιες χώρες σε σχέση με ορισμένους τομείς στους οποίους εμφανίζονται προβλήματα ή αυτοί θεωρούν ότι εμφανίζονται. Απ' αυτήν την άποψη δεν υπάρχει καμία διαφορά στην πρακτική της συγκεκριμένης έκθεσης στην οποία αναφέρεται ο κύριος Βουλευτής από την πρακτική που χρησιμοποιούν άλλες εκθέσεις που βλέπουν το φως της δημοσιότητος. Είναι εσωτερικά χαρτιά τα οποία θεωρούν ότι μπορούν να δημοσιοποιήσουν αυτοί που τα συντάσσουν. 
Είναι γνωστό το φαινόμενο ότι μέσα σε τέτοια χαρτιά μπορεί να υπάρχουν και κρίσεις των συντακτών τους ή και υποδείξεις. Θυμίζω τις εκθέσεις του ΟΟΣΑ ή του Διεθνούς Νομισματικού Ταμείου ή της Ευρωπαϊκής Επιτροπής ή άλλων φορέων των Ηνωμένων Εθνών για ζητήματα που αφορούν υποχρεώσεις της χώρας κλπ. Στη συγκεκριμένη περίπτωση δεν τίθεται τέτοιο θέμα. 
Όπου θίγονται βασικά ζητήματα εθνικής ευαισθησίας, το Υπουργείο Εξωτερικών και η Κυβέρνηση προβαίνουν στις αναγκαίες ενέργειες για τη διόρθωση όσων ανεγράφησαν εσφαλμένως. Αντιμετωπίζουμε όλα αυτά τα ζητήματα με τη δέουσα ψυχραιμία, διότι δεν είναι σκόπιμο να τους δώσει κανείς υπερβολικό βάρος κάνοντας φασαρία για θέματα τα οποία στη διεθνή κοινή γνώμη έχουν ένα περιορισμένο βάρος. Δεν θα επιτρέψουμε να είναι τιμητές φορείς οι οποίοι δεν έχουν λόγο να αναφέρονται στα συγκεκριμένα θέματα. 
Όσον αφορά το τελευταίο σκέλος της ερώτησης είναι απαξιωτικό. Μου θυμίζει άλλες εποχές, όταν εκαλείτο κάποιος να δηλώσει με μια γραπτή δήλωση εάν πιστεύει αυτά ή εκείνα. Δεν πρόκειται να απαντήσω. Απλώς, θέλω να πω ως Αναπληρωτής Υπουργός Εξωτερικών, πως όποιες δηλώσεις ή όποια γραπτά κείμενα οφείλω να κάνω, τα κάνω για το καλό της χώρας. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, ο λαός λέει ότι "κάποιον τον έφτυνε κι αυτός έλεγε βρέχει". Είναι δυνατόν να ακούγονται τέτοια πράγματα από τον αξιότιμο Αναπληρωτή Υπουργό Εξωτερικών και να λέμε πως δεν μας ενδιαφέρουν;
Έρχεται το Στέητ Ντηπάρτμεντ και υπεισέρχεται στα εσωτερικά της χώρας. Καταντήσαμε τη χώρα προέκταση της Αμερικής. Ο έλεγχος που γίνεται από τις ΗΠΑ στην πατρίδα μας είναι αυστηρότερος από τον έλεγχο που κάνει η Αμερική στην Καλιφόρνια ή στο Οχάιο. 
Και έρχεσθε, κύριε Υπουργέ, και μου λέτε περί δηλώσεων; Τόσο, λοιπόν, έχετε προσκυνήσει τον Αμερικανό, τόσο τον φοβάσθε, τόσο έχετε συνδέσει τη μακροημέρευσή σας στην Κυβέρνηση από τον Αμερικανό; Τι μας είπαν; Ότι δεν έχουμε δικαιοσύνη ότι δεν υπάρχει κράτος, δεν λειτουργεί η δημόσια ασφάλεια και η κρατική μηχανή. Το λένε δημόσια, μας διαπομπεύουν, κύριε Υπουργέ, κι εσείς λέτε ότι είναι μία έκθεση; Για όνομα του Θεού! 
Και ποια δήλωση σας είπα εγώ να κάνετε; Εγώ μίλησα για μια ανοιχτή επιστολή που έστειλα στον Υπουργό Εξωτερικών και στον Πρεσβευτή των ΗΠΑ, την οποία και σας διαβάζω:
"Εδημοσιοποιήθη η έκθεσις του Υπουργείου των Εξωτερικών των ΗΠΑ, σχετικώς με την εσωτερικήν κατάστασιν στην Ελλάδα.
Στην έκθεσιν αυτήν γίνεται δυσμενής κριτική της ελληνικής νομοθεσίας, της δράσεως ορισμένων κρατικών παραγόντων, της πολιτικής μας ως προς ορισμένα θέματα και γενικώς το Υπουργείο σας προβαίνει εις έλεγχον της δημοσίας ζωής της πατρίδος μου.
Επιθυμώ να σας πληροφορήσω ότι η έκθεσις του Υπουργείου σας αποτελεί απαράδεκτον επέμβασιν εσωτερικά της χώρας μου, πράγμα που απαγορεύεται ρητώς από τον καταστατικόν χάρτην του ΟΗΕ.
Εξάλλου, η Ελλάς δεν κηδεμονεύεται από τις ΗΠΑ, διά να δικαιούται το Υπουργείο σας να κάνει δημοσίως υποδείξεις και κριτικήν της ελληνικής εσωτερικής πολιτικής".
Εδώ προστατεύω εσάς, κύριε Υπουργέ. Συνεχίζω:
"Βεβαίως δύνασθε να έχετε τις απόψεις σας, αλλά οφείλετε να τας κρατήσετε διά τον εαυτόν σας και να μην τας ανακοινώνετε δημοσίως, διότι η Ελλάς δεν τελεί υπό τον έλεγχόν σας, ούτε υπό καθεστώς "πελατειακών σχέσεων", όπως στο παρελθόν είχε διατυπωθεί, ώστε να σας συμβουλεύεται τι να κάνει και τι να μην κάνει.
Πέραν τούτου, το Υπουργείο σας ασχολείται ανεπιτρέπτως με θέματα εκτός αρμοδιότητός του. Ως γνωστόν, σκοπός των Υπουργείων Εξωτερικών είναι η ρύθμισις των σχέσεων μεταξύ κρατών και όχι ο έλεγχος και η κριτική της εσωτερικής καταστάσεως ενός κράτους.
Επιπλέον, γεννάται και το εξής ερώτημα: Ποιος και πώς σας έδωσε πληροφορίας, διά τα εσωτερικά της Ελλάδος;
Αμερικανοί εξετάζουν την ελληνικήν εσωτερικήν πολιτικήν ή άλλοι και πληροφορούν την Αμερικήν;
Ούτως ή άλλως δεν έχετε το δικαίωμα να συγκεντρώνετε στοιχεία διά τα εσωτερικά της πατρίδος μου, να τα δημοσιοποιείτε διεθνώς και να τα σχολιάζετε, υποδεικνύοντας και συμβουλεύοντας".
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, ολοκληρώστε, κύριε Καρατζαφέρη.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, σας παρακαλώ δώστε μου ένα λεπτό.
"Κατ΄ αυτόν τον τρόπο δίδετε την εντύπωσιν ότι η Ελλάς τελεί υπό την εποπτείαν των ΗΠΑ. Εντύπωσις απολύτως εσφαλμένη. 
Ούτε, τέλος, οι Έλληνες εξεχώρησαν την εθνικήν των κυριαρχίαν, ώστε να δέχονται ή να ανέχονται οδηγίας από ξένους.
Πάντως εμείς δεν παρεξηγούμεν τους φίλους Αμερικανούς, διότι γνωρίζομεν ότι ο υπολανθάνων ανθελληνισμός του Σταίητ Ντηπάρτμεντ δεν προέρχεται από γνήσιους Αμερικανούς, αλλά από εκείνους τους οποίους σεις προσωπικώς υποστηρίζετε και θαυμάζετε και οι οποίοι διαθέτουν εν ΗΠΑ "κράτος εν κράτει", όπως προσφυώς επεσήμανε ο μέγας Βενιαμίν Φραγκλίνος το 1787, ομιλών στο Συνταγματικόν Συνέδριον της Φιλαδελφείας".
Επομένως, κύριε Υπουργέ, πρέπει να κρατήσετε ψηλά την αξιοπρέπεια της χώρας, η οποία βαναύσως βάλλεται από τη δική σας οσφυοκαμψία. 
ΠΡΟΕΔΡΕΥΩΝ (Κωνσταντίνος Γείτονας): Τελειώσατε, κύριε Καρατζαφέρη. Ο κύριος Υπουργός έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών) : Θα ήθελα να πω ότι ο κύριος Βουλευτής μάλλον έχει μια αντίληψη περί της θέσεως της Ελλάδος στο διεθνή χώρο, η οποία είναι μερικές δεκαετίες πριν και όχι η σημερινή εικόνα. 
Η Ελλάδα δεν βρίσκεται σε τέτοιες σχέσεις με καμία χώρα, η Ελλάδα έχει διεκδικήσει ...
ΓΕΩΡΓΙΟΣ ΚΑΡΑΤΖΑΦΕΡΗΣ: ...(Δεν ακούστηκε)
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών) : Εγώ δεν σας διέκοψα. Σας σεβάστηκα και σας άκουσα. 
ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, παρακαλώ.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών) : Όταν εξευτελίζετε έτσι τη συζήτηση στο Κοινοβούλιο, λυπάμαι πάρα πολύ.
ΓΕΩΡΓΙΟΣ ΚΑΡΑΤΖΑΦΕΡΗΣ:...(Δεν ακούστηκε)
ΠΡΟΕΔΡΕΥΩΝ (Κωνσταντίνος Γείτονας): Να μη γράφονται οι διακοπές. Σας παρακαλώ, κύριε Καρατζαφέρη.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, εγώ...
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα σας δώσω το λόγο. Αφήστε να διευθετήσω εγώ το θέμα με τον κ. Καρατζαφέρη.
Κύριε Καρατζαφέρη, σας παρακαλώ να σεβαστείτε τον Κανονισμό. Δεν θα γράφονται οι διακοπές σας και να αφήσετε, ως οφείλετε, τον κύριο Υπουργό να απαντήσει. 
Κύριε Υπουργέ, θα σας δώσω τον ανάλογο χρόνο. Συνεχίστε.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, η απαξιωτική αντιμετώπιση του κ. Καρατζαφέρη για τους κανόνες του Κοινοβουλίου υποδηλώνει αυτήν του την αντίληψη για όλα τα θέματα μέσα και αυτό στο οποίο αναφέρθηκε.
Και αναφέρθηκε με έναν τρόπο ο οποίος δεν έχει καμία σχέση με τη σημερινή πραγματικότητα. Η Ελλάδα σήμερα παίζει ένα ρόλο πολύ σοβαρό στο διεθνές σκηνικό και αυτό είναι εμφανές στην Ευρώπη, στα Βαλκάνια και τη Μέση Ανατολή. Έχει έναν αναβαθμισμένο ρόλο, έχει μία ισχυρότατη οικονομία -πολύ πιο ισχυρή απ΄ ότι στο παρελθόν- η οποία της επιτρέπει να κινείται με διαφορετικό τρόπο και στο πολιτικό επίπεδο. Αν ο κύριος Βουλευτής δεν μπορεί να τα αντιληφθεί αυτά, τότε βεβαίως δικαιολογείται όσον αφορά τις ερωτήσεις και τις αναλύσεις που κάνει. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Θα συζητηθεί η με αριθμό 692/11-6-2002 πρώτη επίκαιρη εΕρώτηση του Βουλευτή της Νέας Δημοκρατίας, κ. Ιωάννη Βαρβιτσιώτη προς τον Υπουργό Εθνικής Παιδείας και Θρησκευμάτων σχετικώς με τις επισημάνσεις για ανακρίβειες και προσωπικές απόψεις στο νέο βιβλίο της Ιστορίας, που θα διανεμηθεί στους μαθητές της Γ΄ λυκείου το νέο σχολικό έτος. 
Η επίκαιρη ερώτηση του κ. Βαρβιτσιώτη έχει ως εξής: 
"Η προσπάθεια της Κυβέρνησης να ξανασκάψει χαρακώματα του παρελθόντος που πλήγωσαν όλους τους Έλληνες και να καλλιεργήσει κλίμα φανατισμού, πόλωσης και πολιτικής οξύτητας στον ευαίσθητο χώρο της Παιδείας επιστρατεύει γι΄ αυτό το σκοπό και τα σχολικά βιβλία. 
Το νέο βιβλίο Ιστορίας της Γ΄ λυκείου, που θα αρχίσει να διανέμεται την επόμενη σχολική χρονιά, περιλαμβάνει σημεία στα οποία οι εικασίες και τα προσωπικά στοιχεία αντικαθιστούν τα ιστορικά γεγονότα. Παρατηρούνται ανακρίβειες, μονομερείς και αυθαίρετες ερμηνείες των γεγονότων ακόμα και η σκόπιμη αποσιώπησή τους που στοχεύει στην αλλοίωση και την παραχάραξη της ιστορικής αλήθειας. Παρουσιάζεται μια συνειδητά παραποιημένη εικόνα της διεθνούς πραγματικότητας και των ιστορικών εξελίξεων στο παγκόσμιο στερέωμα με τρόπο που κινδυνεύει να εκθέσει την ελληνική παιδεία στη διεθνή κοινότητα. 
Είναι φανερό ότι ορισμένα βιβλία έχουν μετατραπεί σε μέσα κομματικής προπαγάνδας και εργαλεία προώθησης της διχαστικής στρατηγικής των Δολιανών. Πλήττουν την ενότητα του ελληνικού λαού και την εθνική ομοψυχία, ενώ ταυτόχρονα αποκαλύπτουν ακραίες καθεστωτικές αντιλήψεις που αποβαίνουν εις βάρος της ίδιας της δημοκρατίας. 
Με δεδομένο:
* Ότι η υιοθέτηση και προβολή μονομερών απόψεων και ερμηνειών αντίκειται στις βασικές αρχές της επιστήμης και γενικότερα στους βασικούς στόχους της παιδείας,
* Ότι μια πραγματικά δημοκρατικά ευαίσθητη κυβέρνηση δεν μπορεί να επιστρατεύσει σχολικά βιβλία για κομματική προπαγάνδα. Και 
* Ότι οι αναφορές αυτές επιφυλάσσουν έντονες αντιπαραθέσεις μεταξύ των διδασκόντων, μεταξύ των διδασκόντων και μαθητών και βεβαίως μεταξύ των ίδιων των μαθητών.
Ερωτάται ο αρμόδιος Υπουργός Εθνικής Παιδείας και Θρησκευμάτων:
1. Είναι ή δεν είναι βέβαιο ότι οι αναφορές -οι οποίες επιστρατεύουν τα σχολικά βιβλία για την καθεστωτική προπαγάνδα του επί είκοσι χρόνια κυβερνώντος κόμματος- και η συνειδητή παραποίηση γεγονότων οδηγούν στην αναβίωση διαχωριστικών γραμμών του παρελθόντος και πλήττουν το κλίμα εθνικής ομοψυχίας;
2. Προτίθεται ο Υπουργός Εθνικής Παιδείας και Θρησκευμάτων να παρέμβει για την άμεση διόρθωση των επίμαχων αναφορών και εάν "ναι" τι έπραξε ως τώρα;"
Θα απαντήσει ο Υφυπουργός Εθνικής Παιδείας και Θρησκευμάτων, κ. Γκεσούλης.  
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, σήμερα, μέσα από την ερώτηση του κ. Βαρβιτσιώτη, έρχεται για συζήτηση ένα σημαντικό θέμα. Είναι το θέμα της ιστορίας, ως επιστήμης και δεύτερον το πώς αυτό διδάσκεται στο χώρο του σχολείου και πώς περνάει στα παιδιά μας η ιστορία, η οποία παίζει καθοριστικό ρόλο στη διαμόρφωση και τη συγκρότησή τους και θα έλεγα στη δυνατότητά τους να μπορούν να ερμηνεύουν τα γεγονότα που διαμόρφωσαν τον κόσμο και πώς εξελίχθηκαν μέχρι εδώ. 
Έτσι, λοιπόν, η γνώση των γεγονότων και των φαινομένων που οδήγησαν στη διαμόρφωση του σημερινού κόσμου αποτελούν το σταθερό θεμέλιο και τις ρίζες μέσω των οποίων ο νέος, ευαισθητοποιημένος, υποψιασμένος και ενημερωμένος, θα χαράξει την πορεία του και θα οραματιστεί το μέλλον και το δικό του και της πατρίδας του. 
Όμως, η γνώση του παρελθόντος δεν συγγενεύει με τον τρόπο που γίνεται η προσέγγιση της γνώσης από τις θετικές επιστήμες. Στηρίζεται στις μεθοδολογικές αρχές της ιστορικής επιστήμης και το γνωρίζουμε όλοι. 
Βέβαια, η αποσιώπηση γεγονότων εμπεριέχει ενοχή για εσφαλμένες ενέργειες, λάθη και κακές επιλογές, καθώς και την πρόθεση να μείνουν στην αφάνεια, στο σκοτάδι για να μην καταλογιστούν ευθύνες, όπου και όταν αυτές υπάρχουν. Θα έλεγα ότι είναι και αυτό ένα λάθος. 
Έτσι, λοιπόν, είναι το μόνο από τα σχολικά βιβλία για το οποίο τίθεται και το ερώτημα.  Θα το αναφέρω ενδεικτικά για να δώσουμε και μία εικόνα. Σ' αυτό το βιβλίο γενικής παιδείας περιέχεται ειδικό κεφάλαιο για τη γενοκτονία του Ποντίων.  Έχει εκτενή αναφορά στην Εθνική Αντίσταση, έχει αναλυτική παρουσίαση των ναζιστικών εγκλημάτων κατά του ελληνικού λαού και ειδικότερα κατά των Ελλήνων-Εβραίων. Επίσης, έχει εκτενή αναφορά της ιστορίας των γειτονικών βαλκανικών λαών και θα έλεγα ότι έχει τη νηφάλια αντιμετώπιση των χωρών του πρώην υπαρκτού σοσιαλισμού. 
Έτσι, λοιπόν, η πολύτιμη εμπειρία της γνώσης του παρελθόντος, του μεγαλείου, αλλά και των εγκλημάτων που έχουν γίνει, κάνει σοφότερο τον άνθρωπο στο να διακρίνει τις ιστορικές ρίζες του και μάλιστα θα έλεγα από τα σημερινά γεγονότα που εξελίσσονται και στο να συσχετίσει αυτά τα γεγονότα με τις αξίες που επαγγέλλεται ο σύγχρονος πολιτισμός. Είναι φυσικό, λοιπόν, να δέχεται πολύπλευρη κριτική αφού πραγματεύεται γεγονότα ως τη δεκαετία του '80 και '90. 
Το παρελθόν είναι πραγματικό, δηλαδή έχει συμβεί αλλά το προσεγγίζουμε διαμεσολαβημένο μέσα από τα μάτια άλλων ανθρώπων που το βλέπουν διαφορετικά, ανάλογα με τις πηγές που διαλέγουν και τις όψεις της πραγματικότητας που θεωρούν σημαντικότερες. Έτσι, λοιπόν, και αυτό το νέο βιβλίο της ιστορίας της Γ΄ λυκείου που πρόκειται να διδαχθεί από τη νέα χρονιά και για το οποίο ετέθη το ερώτημα είναι και αυτό προϊόν, θα έλεγα, ενός διαγωνισμού που έγινε με βάση τις προδιαγραφές που προβλέπονται σ' αυτές τις περιπτώσεις. 
ΠΡΟΕΔΡΕΥΩΝ (Κωνσταντίνος Γείτονας): Ο κ Βαρβιτσιώτης έχει το λόγο. 
ΙΩΑΝΝΗΣ ΒΑΡΒΙΤΣΙΩΤΗΣ: Ευχαριστώ, κύριε Πρόεδρε. 
Είναι προφανές ότι ο κύριος Υπουργός δεν διάβασε το βιβλίο περί του οποίου έγινε η ερώτηση. Το βιβλίο αυτό απ' αρχής μέχρι τέλους είναι απαράδεκτο. Κάθε σελίδα του περιέχει μια σκόπιμη παραποίηση και διαστρέβλωση των γεγονότων. Κάθε παράγραφός του αποσιωπά ένα σημαντικό γεγονός και κάθε φράση του στηρίζεται σε αυθαίρετες ερμηνείες. 
Πολλοί από σας θα νόμιζαν ότι φέρνω το θέμα αυτό για την παραποίηση και τις ύπουλες παραλείψεις που περιέχονται στο βιβλίο για τον Κωνσταντίνο Καραμανλή. Δεν θα το πράξω διότι το έργο του Καραμανλή είναι δεδομένο, έχει καταξιωθεί στη συνείδηση του ελληνικού λαού, έχει αναγνωριστεί στην Αίθουσα αυτή και κατά συνέπεια κανείς δεν μπορεί να πλήξει αυτό το έργο. 
Από πού όμως να αρχίσω και πού να τελειώσω, κύριε Πρόεδρε; Αναφέρεται το βιβλίο στην ελληνική επανάσταση, σελίδες 42-45 και αφιερώνει μιάμιση στήλη για την εξέγερση και δυόμισι στήλες για τον εμφύλιο της περιόδου εκείνης. Περαιτέρω αναφέρει το βιβλίο επί λέξει ότι το Μάρτιο του 1821 λίγες μέρες πριν από την έναρξη της επανάστασης στην Πελοπόννησο είχαν προηγηθεί "δολοφονίες" Τούρκων από Έλληνες. 
Δεν φτάνει ούτε όμως αυτό, να θέσω υπό την προσοχή σας, κύριε Πρόεδρε, ότι ξέχασε το βιβλίο αυτό να μας διαφωτίσει γιατί έχουμε ως εθνική γιορτή την 25η Μαρτίου. Πουθενά στο βιβλίο αυτό δεν αναφέρεται η 25η Μαρτίου. Κατά συνέπεια μην απορούμε γιατί τα παιδιά μας δεν ξέρουν όταν τους ρωτάνε γιατί γιορτάζουμε την 25η Μαρτίου. 
Το βιβλίο βεβαίως αγνοεί και τον Παλαιών Πατρών Γερμανό και το Γρηγόριο τον Ε΄ και τη συμβολή του κλήρου στην επανάσταση. Αλλά με την ίδια λογική το Μανιάκι που έσωσε την επανάσταση την κρίσιμη στιγμή θεωρείται προφανώς ασήμαντο γεγονός και δεν αναφέρεται καν στο βιβλίο. 
Να πάμε παρακάτω, κύριε Πρόεδρε; Για τους κουτσόβλαχους, σελίδα 106. Αφού δίνει τον ορισμό των κουτσόβλαχων συνεχίζει "το επίμαχο ζήτημα της εθνικής τους ταυτότητας δημιούργησε συχνά προβλήματα". Δηλαδή αναγνωρίζει το βιβλίο ότι οι Έλληνες κουτσόβλαχοι έχουν αμφισβητούμενη εθνική ταυτότητα. Τι θα απαντήσει κανείς στον Αβέρωφ, στο Ζάππα και στο Σίνα τους μεγάλους αυτούς ευεργέτες; 
Να προχωρήσω και παρακάτω; 
ΠΡΟΕΔΡΕΥΩΝ (Κωνσταντίνος Γείτονας): Δεν έχετε χρόνο, όμως, κύριε συνάδελφε. 
ΠΑΝΑΓΙΩΤΗΣ ΑΔΡΑΚΤΑΣ: Αφήστε τον, κύριε Πρόεδρε, να μιλήσει, είναι πολύ σημαντικά αυτά που λέει ο κύριος συνάδελφος. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, είναι τόσο σημαντικό. 
ΠΡΟΕΔΡΕΥΩΝ (Κωνσταντίνος Γείτονας):  Όλα τα θέματα που ερωτούν οι συνάδελφοι είναι σημαντικά. 
ΙΩΑΝΝΗΣ ΒΑΡΒΙΤΣΙΩΤΗΣ: Δώστε μου μια άνεση, κύριε Πρόεδρε, να τελειώσω. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Αφήστε, κύριε Πρόεδρε, να ακούσει λίγο ο κόσμος! 
ΙΩΑΝΝΗΣ  ΒΑΡΒΙΤΣΙΩΤΗΣ: Αλλά αν δεν ξέρετε τι είναι έθνος, παρακαλώ διαβάστε την αναφορά περί της εθνοτικής ομάδας και του μετασχηματισμού της σε έθνος στη σελίδα 193. 
Για το Β΄ Παγκόσμιο Πόλεμο ο ΕΔΕΣ στον οποίο αναφέρεται υβριστικά είχε ως μόνο στόχο την καταπολέμηση του ΕΑΜ. Δεν αναφέρεται βεβαίως το κορυφαίο γεγονός της αντίστασης, η ανατίναξη της γέφυρας του Γοργοπόταμου. Δεν αναφέρεται ότι αρχιστράτηγος του αγώνα στο Αλβανικό Έπος ήταν ο Αλέξανδρος Παπάγος και βεβαίως δεν αναφέρεται ούτε ο Ψαρός ούτε το τέλος του. 
Όμως, -και απευθύνομαι σε εσάς, κύριοι συνάδελφοι του ΠΑΣΟΚ- δεν αναφέρεται καν ο Μάρκος Βαφειάδης, "ο αρχιστράτηγος" του δημοκρατικού στρατού, τον οποίο τιμήσατε και τον είχατε και Βουλευτή Επικρατείας. 
ΠΡΟΕΔΡΕΥΩΝ (Κωνσταντίνος Γείτονας): Δεν μπορώ να σας δώσω άλλο χρόνο, κύριε Βαρβιτσιώτη. Λυπάμαι πάρα πολύ. Άλλωστε τα παραδείγματα που αναφέρατε νομίζω ότι αρκούν, για να σχηματίσουν άποψη οι συνάδελφοι. 
ΙΩΑΝΝΗΣ ΒΑΡΒΙΤΣΙΩΤΗΣ: Ένα λεπτό, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Ήδη έχετε υπερβεί το χρόνο. Δεν μπορείτε να καταστρατηγείτε τον Κανονισμό. Μη με φέρνετε σε δύσκολη θέση. Κλείστε με μια φράση. 
ΙΩΑΝΝΗΣ ΒΑΡΒΙΤΣΙΩΤΗΣ: Θα κλείσω, κύριε Πρόεδρε. Δεν αναφέρεται τίποτα για τη δράση των Ελληνικών Ενόπλων Δυνάμεων στο Ρίμινι, στο Ελ Αλαμέιν και στο Αιγαίο. 
Όμως, θα ήθελα να απευθυνθώ και στους συναδέλφους του Κομμουνιστικού Κόμματος Ελλάδας, για να τους παρακαλέσω να διαβάσουν τμήμα του βιβλίου περί σταλινισμού. Τότε και αυτοί θα εξοργιστούν. 
(Στο σημείο αυτό χτυπάει επαναληπτικό κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Βαρβιτσιώτη. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, με συγχωρείτε. Έχω και ένα θέμα που αφορά εσάς. 
ΠΡΟΕΔΡΕΥΩΝ (Κωνσταντίνος Γείτονας): Λυπάμαι πάρα πολύ. Έχετε εξαντλήσει κάθε περιθώριο χρόνου. Κλείστε, σας παρακαλώ. Δεν μπορείτε να καταστρατηγήσετε τον Κανονισμό. 
Σας παρακαλώ, κύριε συνάδελφε. Βλέπετε με πόση ψυχραιμία το αντιμετωπίζω. 
ΙΩΑΝΝΗΣ ΒΑΡΒΙΤΣΙΩΤΗΣ: Μιαν αναφορά σε εσάς, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Την κάνετε μετά την αναφορά, σε άλλη ευκαιρία. 
ΙΩΑΝΝΗΣ ΒΑΡΒΙΤΣΙΩΤΗΣ: Αναφέρεται ότι ο συντονιστής της ομάδος που συνέγραψε το βιβλίο είναι σύμβουλος του Προεδρείου της Βουλής. Δεν ξέρω αν είναι ή δεν είναι. Πάντως, αυτό αναφέρεται. Όμως, αν είναι, θέλω να το ξέρω. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Βαρβιτσιώτη. 
Κύριε Υπουργέ, έχετε το λόγο. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, ο κ. Βαρβιτσιώτης είχε την τύχη να ηγηθεί στο Υπουργείο Παιδείας και ξέρει πολύ καλά ότι τα βιβλία δεν τα διαβάζουν οι Υπουργοί. Είναι προϊόντα της επιστημονικής κοινότητας, γι' αυτό ο έλεγχος και η κρίση είναι της επιστημονικής κοινότητας. Αυτό είναι απάντηση στο αν διαβάζουμε τα βιβλία ή όχι. 
ΙΩΑΝΝΗΣ ΒΑΡΒΙΤΣΙΩΤΗΣ: Σωστό αυτό, αλλά θα έπρεπε να το διαβάσετε μετά την ερώτηση. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Δεύτερον, για το ότι γράφει θετικά πράγματα για τον Κωνσταντίνο Καραμανλή και ικανοποιεί και θεωρείται αυτονόητο, θέλω να πω ότι δεν θεωρείται αυτονόητο -εσείς το είπατε- καθετί άλλο το οποίο δεν θα θέλατε εσείς να αναφέρεται στο βιβλίο.  
(Θόρυβος-διαμαρτυρίες από την πτέρυγα της Νέας Δημοκρατίας)
ΙΩΑΝΝΗΣ ΒΑΡΒΙΤΣΙΩΤΗΣ: Δεν είπα αυτό. Δεν ακούσατε τι είπα.
ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, σας παρακαλώ. Από την εμπειρία σας ξέρετε ότι δεν μπορείτε να διακόπτετε.  
ΠΑΝΑΓΙΩΤΗΣ ΑΔΡΑΚΤΑΣ: Μα, δεν είπε αυτά. Να απαντήσετε σε αυτά που είπε. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Αδρακτά. Μη με κάνετε να κάνω ονομαστικές αναφορές. Τι κατάσταση είναι αυτή; Δεν θα ακουστεί ο Υπουργός; Μη με αναγκάσετε να πάρω το σκληρό μέτρο "να μη γράφονται οι διακοπές". Δεν είναι σωστό. 
Συνεχίστε, κύριε Υπουργέ.  
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Θα ήθελα ακόμη να πω ότι σίγουρα η ιστορία προσφέρεται για κριτική απ΄ όλους και ότι αποτελεί πάντα θέμα ερμηνευτικής προσέγγισης. Υπάρχει και ο υποκειμενισμός, και μάλιστα όταν πρόκειται για πρόσφατη ιστορία. Όμως, πρόκειται για ένα βιβλίο το οποίο γράφηκε από επιστήμονες με όλες τις διαδικασίες και κρίθηκε πάλι από επιστήμονες. Άρα, αποτελεί ζήτημα της επιστημονικής κοινότητας, η οποία το παραδίδει. 
ΙΩΑΝΝΗΣ ΒΑΡΒΙΤΣΙΩΤΗΣ: Και έκριναν λογικό ότι η 25η Μαρτίου δεν πρέπει να αναφέρεται; 
ΠΡΟΕΔΡΕΥΩΝ (Κωνσταντίνος Γείτονας): Κύριε Βαρβιτσιώτη, αν ξαναδιακόψετε, θα με αναγκάσετε να πάρω μέτρα. Σας παρακαλώ. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Οι μισοί -οι περισσότεροι θα έλεγα- από την επιστημονική ομάδα ανήκουν στην κλαδική τη δική σας, κύριε Βαρβιτσιώτη. Άρα, εκεί πρέπει να κατευθύνετε ...
ΙΩΑΝΝΗΣ ΒΑΡΒΙΤΣΙΩΤΗΣ: Δεν με αφορά. 
ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε να διακόπτετε άλλο τον Υπουργό! Δεν είναι εικόνα αυτή! Θα ακούσετε τον αντίλογο. Αυτή είναι η Βουλή. 
(Θόρυβος-διαμαρτυρίες από την πτέρυγα της Νέας Δημοκρατίας)
Σας παρακαλώ. Από πού κι ως πού θα στερήσετε στον Υπουργό το δικαίωμα να απαντήσει; 
Κύριε Υπουργέ, συνεχίστε και ολοκληρώστε. 
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Όμως, κύριε Πρόεδρε, η Νέα Δημοκρατία δεν μπορεί να αντέξει το διάλογο. 
Θέλω να ολοκληρώσω λέγοντας το εξής: Προτάσεις του τύπου "να πολτοποιήσουμε τα βιβλία" νομίζω ότι προσβάλλουν και μειώνουν και τον πολιτισμό μας και την παιδεία μας εδώ στο Εθνικό Κοινοβούλιο. 
Ευχαριστώ, κύριε Πρόεδρε. 
ΙΩΑΝΝΗΣ ΒΑΡΒΙΤΣΙΩΤΗΣ: Να το χαίρεστε αυτό το βιβλίο! 
ΠΡΟΕΔΡΕΥΩΝ (Κωνσταντίνος Γείτονας): Η δεύτερη επίκαιρη ερώτηση με αριθμό 694/11.6.2002 του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εσωτερικών, Δημόσιας Διοίκησης και Αποκέντρωσης, Υγείας-Πρόνοιας, Περιβάλλοντος, Χωροταξίας και Δημοσίων Έργων, σχετικώς με την κατασκευή σπιτιών στην περιοχή της Φαρκαδόνας του Νομού Τρικάλων, για τη φιλοξενία οικογενειών προσφύγων από τον Πόντο, δεν θα συζητηθεί λόγω κωλύματος του κυρίου Υπουργού και διαγράφεται. 
Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 64/22.5.2002 επερώτηση των Βουλευτών της Νέας Δημοκρατίας κυρίων Νικολάου Νικολόπουλου, Αδάμ Ρεγκούζα, Σάββα Τσιτουρίδη, Ηλία Καλλιώρα, Γεωργίου Τρυφωνίδη, Θεόδωρου Σκρέκα, Δημητρίου Κωστόπουλου, Θεόδωρου Κασσίμη, Αριστείδη Τσιπλάκου και Γεωργίου Αλογοσκούφη, προς τον Υπουργό Οικονομίας και Οικονομικών σχετικά με τη λειτουργία του Ελληνικού Κέντρου Επενδύσεων. 
Το λόγο έχει ο πρώτος επερωτών κ. Νικολόπουλος.
ΝΙΚΟΛΑΟΣ ΝΙΚΟΛΟΠΟΥΛΟΣ: Κυρίες και κύριοι συνάδελφοι, θα μπορούσα να ισχυριστώ αρχίζοντας την ανάλυσή μου ότι το μεγάλο θέμα των επενδύσεων στη χώρα μας έχει την πορεία και την εξέλιξη μιας τυπικής αρχαίας ελληνικής τραγωδίας. 
Τα γεγονότα, οι εργασίες, οι επαφές φαίνεται να ξεκινούν με ενδιαφέρον, σύντομα όμως έρχεται η δραματική πλοκή, η τραγωδία κορυφώνεται, διαρκεί και ταλαντεύεται, δημιουργεί προβλήματα και καταστροφές και η κάθαρση σε αρκετές περιπτώσεις παίρνει τη μορφή μιας τραγικής αποτυχίας. 
Αν αυτή είναι η κοινωνική και ανθρώπινη εικόνα των επενδύσεων, ας εξετάσουμε τα πράγματα με τα πολιτικά και τεχνοκρατικά δεδομένα και κριτήρια.
Κατ' αρχήν ας δούμε ποια υπήρξε η πραγματική δραστηριότητα του ΕΛΚΕ όπως διαμορφώθηκε με συγκεκριμένα στοιχεία και γεγονότα. Δεν διστάζω να παραδεχθώ ότι η βασική ιδέα και η αρχική δημιουργία του οργάνου αυτού έστω και ως μία καλή αρχή προς τη σωστή κατεύθυνση είχε σοβαρά θετικά στοιχεία γιατί φιλοδοξούσε να αποτελέσει ένα πρωτοποριακό και ευέλικτο οργανισμό ο οποίος δρώντας στη βάση του one stop shop, κατά διεθνή πρότυπα θα συνέβαλε αποφασιστικά στην προσέλκυση και ανάπτυξη μεγάλων παραγωγικών επενδύσεων στη χώρα μας, στη συνεχή βελτίωση το θεσμικού επενδυτικού πλαισίου στην επιτάχυνση των διαδικασιών υλοποίησης των επενδύσεων στον περιορισμό της γραφειοκρατίας και γενικά στην εξάλειψη των καλά ριζωμένων επενδυτικών αντικινήτρων δρώντας με τη μέθοδο και την τεχνοκρατική λογική των ιδιωτικοοικονομικών κριτηρίων. 
Επτά χρόνια περίπου από την ίδρυσή του το 1996, το ΕΛΚΕ παρουσιάζει σήμερα περιορισμένη έως υποτονική δραστηριότητα και ελάχιστα από τα παραπάνω έχουν επιτευχθεί. Θα μπορούσα μάλιστα να ισχυριστώ ότι αποτέλεσε ένα ακόμη παράγοντα γραφειοκρατίας και κρατικιστικής αντίληψης, γιατί το ΕΛΚΕ δεν είναι σήμερα παρά ένας τυπικός γραφειοκρατικός δημόσιος οργανισμός βραχυκυκλωμένος στα πλοκάμια του κομματισμού αλλά και της αντιπαλότητας με άλλες συναρμόδιες, στα θέματα των επενδύσεων, δημόσιες αρχές και υπηρεσίες και κατ' εξοχήν με αυτές το Υπουργείο Οικονομίας και Οικονομικών, Γενική Διεύθυνση Ιδιωτικών Επενδύσεων με τις οποίες έχει εμπλακεί σε ένα αδυσώπητο αγώνα υπονόμευσης και αλληλοεξόντωσης. Αυτό αντανακλάται καθαρά στο έργο του Οργανισμού που συνοψίζεται στο ότι από το έτος λειτουργίας το 1996 έχει συμβάλει στη διεκπεραίωση μόνο εκατόν τριάντα τριών επενδυτικών σχεδίων συνολικού ύψους 565 δισεκατομμυρίων δραχμών. Τραγική κορύφωση της κατάστασης αυτής ήταν η από τον σημερινό Υπουργό Οικονομίας και Οικονομικών απόλυση του διορισθέντος από τον προηγούμενο Υπουργό, Προέδρου του ΕΛΚΕ, κ. Κωνσταντίνου Μπακούρη γνωστού τεχνοκράτη από την προηγούμενη θητεία του στη διοίκηση του "ΑΘΗΝΑ 2004" με το αιτιολογικό ότι δημοσιοποίησε δύο μελέτες που ο ΕΛΚΕ είχε αναθέσει σε εταιρεία συμβούλων και οι οποίες αφορούσαν στην αξιολόγηση του συστήματος επενδυτικών κινήτρων στη διαφάνεια των συναλλαγών των ξένων επενδυτών με τις δημόσιες οικονομικές υπηρεσίες προτού έρθουν σε γνώση του Υπουργείου.
Η δικαιολογία πράγματι είναι εκπληκτική. Αντανακλά όλη την κρατικιστική καθεστωτική και αλαζονική αντίληψη που διέπει τη λειτουργία της σημερινής κυβέρνησης και των Υπουργών της. 
Γιατί έπρεπε άραγε να ενημερωθείτε πρώτα εσείς, κύριε Υπουργέ; Για να περιβάλετε με το υποκριτικό, ψευδεπίγραφο και επικοινωνιακό περιτύλιγμα τις οδυνηρές αλήθειες για την επενδυτική κατάσταση της χώρας; Για να κινητοποιήσετε τους γνωστούς επικοινωνιακούς μηχανισμούς ώστε να διασκεδαστούν αν όχι να αλλοιωθούν τα συμπεράσματα των μελετών;
Κατά την άποψή μου ο Πρόεδρος του Οργανισμού έπραξε καλώς δίδοντας στη δημοσιότητα τις εργασίες αυτές, γιατί κινήθηκε σε ένα πλαίσιο καθαρών και ειλικρινών σχέσεων με το επενδυτικό κοινό, που είναι βασικός παράγοντας για τη διαμόρφωση κλίματος εμπιστοσύνης και αξιοπιστίας.
Γι' αυτό επερωτάστε, κύριε Υπουργέ, για το ποιοι είναι οι πραγματικοί λόγοι απομάκρυνσης του Προέδρου του ΕΛΚΕ και αν αυτό αποτελεί λύση του γενικότερου προβλήματος. Ήταν ανεπαρκής; Τότε πως επελέγη; Απέτυχε στο έργο του; Τότε γιατί δεν λέτε την αλήθεια; Θα επιλεγεί αξιοκρατικά και ακομμάτιστα η νέα διοίκηση του ΕΛΚΕ; 
Αλλά δυστυχώς το ΕΛΚΕ είναι ένας μόνο κρίκος στο μεγάλο άρρωστο κρίκο του διοικητικού, επιχειρηματικού και θεσμικού πλαισίου των επενδύσεων στη χώρα μας. Και αξίζει πράγματι να εξετάσουμε σε πολύ συνοπτικές γραμμές πώς διαμορφώνεται το πλαίσιο αυτό και πώς υλοποιείται μια επένδυση στην πατρίδα μας.
Πρώτον, ο διοικητικός μηχανισμός. Περιλαμβάνει μεγάλο, πολύπλοκο, δυσκίνητο, γεωγραφικά διασπαρμένο και δύσκολα προσεγγίσιμο αριθμό δημοσίων υπηρεσιών και οργάνων που ενδεικτικά περίπου ανέρχονται στους δεκαέξι. Ανώτατο όργανο είναι το Υπουργείο Οικονομίας και Οικονομικών που έχει αφ' ενός μεν επιτελικό και εποπτικό ρόλο χάραξης στρατηγικής, διαμόρφωση θεσμικού πλαισίου κλπ., αφ' ετέρου δε διαδικαστικό, επιχειρησιακό κυρίως μέσω των γνωμοδοτικών επιτροπών αξιολόγησης επενδύσεων και της εγκριτικής αρμοδιότητας για την ένταξη επενδύσεων συνήθως μεγάλων και πέραν ορισμένων ορίων που κατά καιρούς καθορίζονται στην αναπτυξιακή νομοθεσία. Μαζί με το Υπουργείο Οικονομίας εμπλέκονται και άλλα Υπουργεία όπως το Ανάπτυξης, Εργασίας, Οικονομικών, Πολιτισμού, Μακεδονίας - Θράκης, Αιγαίου κλπ.  Στον ίδιο μηχανισμό εντάσσονται οι υπηρεσίες των περιφερειών και των νομαρχιών καθώς και διάφοροι αυτοτελείς δημόσιοι οργανισμοί και φορείς όπως ο ΕΟΜΜΕΧ, ο ΕΛΚΕ, η ΔΕΗ κλπ. οι οποίοι είτε έχουν συναρμοδιότητα σε επιμέρους θέματα είτε έχουν εγκριτικές δικαιοδοσίες ανάλογα με το μέγεθος της επένδυσης. Πρόκειται, δηλαδή, για ένα πολυδαίδαλο, εκτεταμένο μαζί και πολυγωνικό διοικητικό σχήμα που αποτελεί μια από τις βασικές αδυναμίες του συστήματος επενδύσεων στη χώρα μας. 
Δεύτερον, το επιχειρησιακό πλαίσιο. Παρά τις κατά καιρούς προσπάθειες και επιδιώξεις η θεώρηση των επενδύσεων μέσα από ένα μακροπρόθεσμο επιχειρησιακό σχέδιο με συγκεκριμένους στόχους και επιδιώξεις, που να εντάσσονται στα διεθνή επίπεδα, τα ανταγωνιστικά συγκριτικά πλεονεκτήματα της χώρας είναι ανεπαρκή ή ανύπαρκτα. 
Στην παγκοσμιοποιημένη οικονομία η θεώρηση των οικονομικών πραγμάτων έχει κατά βάση φιλελεύθερο και επιχειρηματικό χαρακτήρα. Οι επενδύσεις και ο τόπος πραγματοποίησης μπορεί να αποτελούν ένα διεθνές προϊόν προς ζήτηση το οποίο σημαντικοί και όσο γίνεται καλύτεροι πελάτες κεφαλαιούχοι επενδυτές πρέπει να αγοράσουν, να επενδύσουν σ' αυτό. Ακόμη, η επιχειρηματική γλώσσα, η έλλειψη και η συνεπής εφαρμογή ενός ελληνικού στρατηγικού σχεδίου μάρκετινγκ είναι εμφανής. Μέσω του σχεδίου αυτού συγκεκριμένοι κλάδοι επιχειρηματικής δραστηριότητας θα μπορούσαν να επιλεγούν με κριτήριο τα διεθνή συγκριτικά πλεονεκτήματα ώστε με βάση συγκεκριμένες επιμέρους πολιτικές σε θέματα φορολογίας, ασφάλειας, εργασιακών σχέσεων, προστασίας κεφαλαίων, κανόνων αγοράς κλπ. να αποτελέσουν τους κύριους πόλους προσέλκυσης και υλοποίησης επενδύσεων.
Τρίτον, το θεσμικό νομικό καθεστώς. Ακόμη, πολυπλοκότερο, πολυσχιδέστερο, εκτεταμένο, πολυερμηνευόμενο και ιδιαίτερα ασταθές είναι το θεσμικό πλαίσιο που διέπει τις επενδύσεις. Πανσπερμία γενικών και ειδικών νόμων, προεδρικών διαταγμάτων, υπουργικών αποφάσεων, εγκυκλίων και διαταγών συνθέτουν ένα παραμορφωμένο και ογκωδέστατο νομικό σώμα που σπάνια απαντάται σε άλλη χώρα. 
Για να μην χαθούμε, θα αναφέρουμε ότι το βασικό θεσμικό πλαίσιο αποτελούν οι λεγόμενοι αναπτυξιακοί νόμοι με έμφαση στον ισχύοντα ν. 2601/1998 που αντικατέστησε τους προϋφιστάμενους νόμους 1892 και 1202. 
Αυτοί οι νόμοι συμπληρώνονται κατά κύριο λόγο από τη φορολογική και εργασιακή νομοθεσία, αλλά και από τη γενικότερη νομοθεσία της χώρας μας, με ανάλογες προσαρμογές προς τις κοινοτικές οδηγίες και κατευθύνσεις. Βασικό στοιχείο της αναπτυξιακής νομοθεσίας αποτελεί η καθιέρωση -από εικοσιπενταετίας περίπου- συγκεκριμένων επενδυτικών κινήτρων με τη μορφή είτε κρατικών επιχορηγήσεων επί του συνολικού ποσού των επενδύσεων είτε άλλων φορολογικών απαλλαγών.
Από την ανάλυση των παραπάνω χαρακτηριστικών και των αντίστοιχων εμπειρικών δεδομένων, το σύστημα ανάπτυξης και υλοποίησης των επενδύσεων στη χώρα μας κρίνεται, αρχικά, αναποτελεσματικό ως προς την προσέλκυση νέων επενδύσεων και τη διαμόρφωση του ποσοστού τους επί του ΑΕΠ σε ικανοποιητικό μέγεθος για την άνοδο του βιοτικού επιπέδου. Η Ελλάδα κατατάσσεται τελευταία στις προτιμήσεις των ξένων επενδυτών σε σχέση όχι μόνο με τις χώρες της ΟΝΕ, αλλά και όλες τις χώρες ενδιάμεσου αναπτυξιακού επιπέδου.
Κυρίες και κύριοι συνάδελφοι, η Ελλάδα υπολείπεται και χωρών όπως η Πολωνία, η Τσεχία, η Ουγγαρία, η Αίγυπτος και η Τουρκία. Το ποσοστό των επενδύσεων επί του ΑΕΠ στην περίοδο 2000-2001 εκτιμάται -βάσει των στοιχείων των εθνικών λογαριασμών που επεξεργάζεται η ΕΣΥΕ- σε ποσοστό 7% ή 8% περίπου, το οποίο θεωρείται περιορισμένο και αδύναμο να επιφέρει ρυθμούς ανάπτυξης ικανούς να συγκλίνουν σε εύλογο χρόνο την ελληνική οικονομία προς την ΟΝΕ.
Κατά δεύτερο λόγο, όσον αφορά στην άρση των περιφερειακών ανισοτήτων στη χώρα, θα λέγαμε ότι από την κατανομή των επιχορηγήσεων των επενδύσεων στις διάφορες περιοχές της χώρας κατά την περίοδο 1982-1999 με βάση τους ισχύοντες αναπτυξιακούς νόμους, προκύπτει μεγάλη διαφοροποίηση με ποσοστά που κυμαίνονται από 2,18% ελάχιστο για τη Δυτική Μακεδονία μέχρι 26,55% μέγιστο για την Ανατολική Μακεδονία και τη Θράκη. Την ίδια ανισοκατανομή παρουσιάζουν και κατά περιφέρεια ποσοστά ανεργίας, τα οποία εμφανίζονται αναλυτικά σε πίνακα που καταθέτω. 
Εξάλλου, από την αναλυτική εξέταση των στοιχείων των νέων θέσεων εργασίας και των νέων ξενοδοχειακών κλινών που δημιουργήθηκαν την περίοδο 1982-1999 με βάση την ένταξη επενδύσεων στους αναπτυξιακούς νόμους και των αντίστοιχων επιχορηγήσεων προκύπτει ότι στη μισή Ελλάδα -είκοσι έξι νομοί- δόθηκε μόνο το 16,5% των συνολικών επιχορηγήσεων, δημιουργήθηκε μόνο το 22,48% των νέων θέσεων εργασίας και πραγματοποιήθηκε μόνο το 13,93% των νέων κλινών.
Κατά συνέπεια, η δήθεν ισόρροπη ανάπτυξη των περιφερειών της χώρας, την οποία επικαλείται η Κυβέρνηση, είναι ανύπαρκτη, όπως προκύπτει από το δεύτερο πίνακα που θα καταθέσω.
Τρίτον, όσον αφορά στη δημιουργία νέων θέσεων εργασίας, θα έλεγα ότι συνολικά την περίοδο 1982-1999, με βάση την εφαρμογή της αναπτυξιακής νομοθεσίας, δημιουργήθηκαν σύμφωνα με στοιχεία του ΥΠΕΘΟ, θέσεις εργασίας έναντι συνολικών επιχορηγήσεων με ύψος 681.744.182.810 δραχμές. Ο αριθμός αυτών των θέσεων θεωρείται κατώτερος των διεθνών στάνταρς και αντανακλά ειδικότερες αδυναμίες των επενδύσεων που επιχορηγήθησαν.
Κυρίες και κύριοι συνάδελφοι, προφανώς αυτό το σύστημα, σε συνδυασμό με άλλες γενικότερες αδυναμίες του κοινωνικού και παραγωγικού ιστού της χώρας, τις επικρατούσες αξίες και τάσεις, αλλά και τις πολιτικές πρακτικές που καλλιεργήθηκαν στη χώρα μας -κυρίως από τις κυβερνήσεις του ΠΑΣΟΚ και τα όργανά του, όπως η συνεχής απαξίωση κάποτε της επιχειρηματικότητας και η κατασυκοφάντηση της έννοιας του κέρδους- δημιούργησαν ένα μπλοκ αδυναμιών, μόνιμων αμαρτημάτων και αντικινήτρων για την οικονομική δραστηριότητα στη χώρα μας που διαμορφώνουν -και μάλιστα σε διογκούμενη βάση- ένα αρνητικό επενδυτικό κλίμα, ένα απωθητικό επιχειρηματικό περιβάλλον που βλάπτει τα καλώς εννοούμενα συμφέροντα της χώρας μας και του ελληνικού λαού.
Τα καίρια στοιχεία αυτών των αντικινήτρων περιλαμβάνονται σε δέκα βασικές αδυναμίες: Πρώτον, γραφειοκρατικές διαδικασίες, δεύτερον πολυπλοκότητα, τρίτον πολυνομία, τέταρτον συναρμοδιότητα και επικαλύψεις, πέμπτον έλλειψη σταθερού φορολογικού πλαισίου και μη ανταγωνιστικοί φορολογικοί συντελεστές, έκτον διαρθρωτικές αδυναμίες και πολιτική ανικανότητα για την αντιμετώπισή τους, έβδομον δυσλειτουργίες των αγορών και κρατικές παρεμβάσεις, όγδοο έλλειψη σύγχρονων υποδομών και ανεπαρκής δημόσια διοίκηση, ένατο διαφθορά, αδιαφάνεια και χρηματισμός των διαφόρων οργάνων των διαφόρων δημοσίων υπηρεσιών και δέκατον έλλειψη σταθερού δημοσιονομικού, οικονομικού και πολιτικού πλαισίου.
Όλα τα παραπάνω, σε συνδυασμό με τις στρατηγικές και μακροεθνικές αδυναμίες της ελληνικής πολιτείας, όπως μικρό μέγεθος αγοράς, περιορισμένη αγοραστική δύναμη και γεωπολιτικοί στρατηγικοί περιορισμοί, έχουν μια ιδιαίτερη αρνητική επίδραση στην ανταγωνιστικότητα της ελληνικής οικονομίας. 
Από τις αρκετές περιπτώσεις των επενδυτών που έχουν ταλαιπωρηθεί, θα αναφερθώ σε μία χειροπιαστή και σοβαρή περίπτωση, που είδε το φως της δημοσιότητας. Θα καταθέσω το σχετικό δημοσίευμα. Αφορά μία βελγική επιχείρηση, που προσπαθεί από το '98 μέσω του ΕΛΚΕ να υλοποιήσει επένδυση 37 δισεκατομμυρίων δραχμών περίπου στην Καβάλα στον τομέα της παραγωγής υαλοπινάκων.  Παρά την παρέλευση τεσσάρων ετών, η επένδυση αυτή δεν έχει ακόμα ολοκληρωθεί. 
Τι συμβαίνει άραγε, κύριε Υπουργέ; Θα πρέπει να σημειώσετε ότι  ανάλογη επένδυση της ίδιας επιχείρησης στην Ιστιαία, με την ίδια χρονική αφετηρία, ολοκληρώθηκε και λειτουργεί κανονικά από διετίας περίπου. 
Γι' αυτό, κύριε Υπουργέ, αναφορικά με το ΕΛΚΕ, επερωτάσθε όχι μόνο για την αποπομπή του προέδρου του, αλλά κυρίως γιατί ο Οργανισμός αυτός έχει περιέλθει σε επιχειρησιακό, οργανωτικό και λειτουργικό αδιέξοδο. Πρέπει να λάβετε έγκαιρα τις ενδεικνυόμενες αποφάσεις, που πρέπει να είναι προς την κατεύθυνση των ριζικών αλλαγών και της καλής συνεργασίας του με άλλους δημόσιους φορείς. 
Τελειώνοντας, επιτρέψτε μου να υποβάλλω το εξής ερώτημα: Ποιο θα πρέπει να είναι το μέλλον του ΕΛΚΕ; Ποιο θα πρέπει να είναι το μέλλον του επενδυτικού συστήματος της χώρας; Κατά την άποψή μας, το Ιρλανδικό μοντέλο, με τη λειτουργία ενός σταθερού επενδυτικού μηχανισμού που κατευθύνει, συντονίζει και διοικεί, ένας συνολικά ανεξάρτητος οργανισμός, πρέπει να συγκεντρώσει το ενδιαφέρον μας και πρέπει συστηματικά να κινηθούμε προς την κατεύθυνση αυτή σε συνδυασμό και με τις αναγκαίες μεταβολές του αναπτυξιακού νόμου, ο οποίος πρέπει να γίνει περισσότερο απλός, περισσότερο αποτελεσματικός, λιγότερο πολύπλοκος, λιγότερο γραφειοκρατικός και προπαντός ικανός να στηρίξει την εθνική βιωσιμότητα στους δύσκολους καιρούς της παγκοσμιοποιημένης οικονομίας. Έτσι θα μπορέσουμε να αποφύγουμε τις συνέπειες μιας σύγχρονης ιστορικής ελληνικής τραγωδίας. 
Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
(Στο σημείο αυτό ο Βουλευτής κ. Νικόλαος Νικολόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Ρεγκούζας έχει το λόγο. 
ΑΔΑΜ ΡΕΓΚΟΥΖΑΣ: Κύριοι συνάδελφοι, τα βασικά στοιχεία της παθογένειας της ελληνικής οικονομίας, νομίζω ότι επικεντρώνονται, όπως εξάλλου επισημαίνεται και από τους διεθνείς οικονομικούς οργανισμούς και την Ευρωπαϊκή Ένωση, στην ανταγωνιστικότητα της οικονομίας. Η Κυβέρνηση ή δεν έχει κατανοήσει αυτήν την έννοια ή δεν μπορεί να την αντιμετωπίσει, αγκυλωμένη σε παλιές φιλοσοφίες που δεν έχουν σχέση με τη φιλελεύθερη πολιτική που έχει επικρατήσει σε όλον τον κόσμο. 
Πέραν όμως όλων των κυρίαρχων εσωγενών και εξωγενών παραγόντων που τροφοδοτούν την ύφεση, κυρίαρχη θέση ασκούν -κατά τη γνώμη  μου- δύο βασικοί παράμετροι. Η πρώτη παράμετρος έχει σχέση με το σχεδιασμό,  που δεν υπάρχει αυτήν τη στιγμή στην Κυβέρνηση, για την αντιμετώπιση του κόστους των προϊόντων και επομένως για την προώθηση των προϊόντων, κυρίως προς τις χώρες του εξωτερικού, δηλαδή σχετικά με τις εξαγωγές. Η δεύτερη έχει σχέση με την προσέλκυση κυρίως ξένων κεφαλαίων, που θα δημιουργήσουν τις προϋποθέσεις ανάπτυξης της οικονομίας. 
(Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ ) 
Για να υπάρξουν όμως αυτά τα δύο, θα πρέπει να υπάρχουν οι βασικές προϋποθέσεις για την επιχειρηματικότητα και ταυτόχρονα η αξιοποίηση αυτών των ευκαιριών από τις πρωτοβουλίες κυρίως των ξένων επενδυτικών κεφαλαίων, που θα συμβάλουν στη θεραπεία και την έξοδο από τη σημερινή κρίση. 
Το βασικό ζήτημα στις εξαγωγές είναι πρώτον, οι μηχανισμοί που λειτουργούν γύρω από τις εξαγωγές, η ανυπαρξία φορέων που θα προωθούν τις εξαγωγές, οι πρωτοβουλίες εκείνες που έχουν σχέση με τις παρεμβάσεις στο εσωτερικό της οικονομίας, που έχουν σχέση με τη διαμόρφωση του κόστους παραγωγής και επομένως με την αξιοποίηση και την ανταγωνιστικότητα των ελληνικών προϊόντων στις ευρύτερες αγορές του εξωτερικού. Το δεύτερο στοιχείο  είναι τα κίνητρα ανάπτυξης, όπου πραγματικά η Κυβέρνηση διακρίνεται για μία περίεργη αβελτηρία, θα έλεγα, εφόσον καθυστερεί, χωρίς να δικαιολογεί σε κανέναν αυτήν την καθυστέρηση. 
Αναφέρομαι λοιπόν στο πλέγμα των κινήτρων, σχετικά με τα οποία  εδώ και δύο χρόνια ακούω από την Κυβέρνηση, για να μην πω περισσότερα για την προηγούμενη Βουλή, ότι συνεχώς τα μελετά, για να φέρει κάποιο πλαίσιο αναπτυξιακού νόμου. Ενώ είχε αρχικά ανακοινωθεί ότι στις αρχές της άνοιξης αυτό το πλέγμα των κινήτρων θα αναμορφωνόταν με βάση τα σημερινά δεδομένα και τις εξελίξεις, αυτό μετατέθηκε για το φθινόπωρο. 
Πραγματικά δεν κατανοώ αυτήν την καθυστέρηση. Δύο πράγματα για τα οποία έχει πολύ μεγάλη ευθύνη η Κυβέρνηση σήμερα είναι πρώτον, για την αναποτελεσματικότητα της ελληνικής οικονομίας και γενικότερα της εξαγωγικής δραστηριότητας. Θα πρέπει να απαντήσει η Κυβέρνηση. Την αναποτελεσματικότητα αυτή που υπάρχει δεν την βλέπει; Δεν την προβληματίζει; Δεν νοιάζεται για την επιχειρηματικότητα; Δεν επιθυμεί το καλύτερο αύριο της χώρας; Πιστεύω πως οι προθέσεις είναι καλές, αλλά δε φτάνουν μόνο οι προθέσεις. Το πολιτικό αποτέλεσμα μετράει οπωσδήποτε στην πολιτική.
Δεύτερον, είναι τα αντικίνητρα. Τι έκανε η Κυβέρνηση μέχρι σήμερα για να θεραπεύσει τα αντικίνητρα; Τι πρωτοβουλίες πήρε; Εμείς κάθε φορά προσκρούουμε σε μη ευήκοον ους, γιατί συνεχώς τονίζουμε ότι τα αντικίνητρα ανάπτυξης πρέπει άμεσα να αντιμετωπιστούν. Μόνο ένας δρόμος υπάρχει προς αυτήν την κατεύθυνση. Οι βαθιές διαρθρωτικές τομές στην οικονομία. Τις είπε ο Εισηγητής μας ο κ. Νικολόπουλος περιγραφικά. Δεν χρειάζεται να τις επαναλάβω. Τις γνωρίζει η Κυβέρνηση. Έχουμε βγάλει "μαλλιά στη γλώσσα μας" εμείς της Νέας Δημοκρατία για να επισημαίνουμε αυτή την αναγκαιότητα προς την Κυβέρνηση. Η Κυβέρνηση, εκείνους που προτείνουν λύσεις -αυτή είναι η ποιότητα της δημοκρατίας σήμερα δυστυχώς- που μπορούν να οδηγήσουν προς τη σωστή κατεύθυνση, τους αποκεφαλίζει, όπως έκανε με τον κ. Μπακούρη του ΕΚΚΕ. 
Η πραγματική δημοκρατία, κύριοι της Κυβέρνησης, είναι να ακούμε τις προτάσεις, να συνθέτουμε αυτές τις προτάσεις, αλλά να παίρνουμε όμως και μέτρα που να οδηγούν στο αποτέλεσμα. Εσείς είναι βέβαιο ότι ούτε τη φιλελεύθερη πολιτική πιστεύετε. Αλλά κυρίως ένα είναι το σίγουρο για τη σημερινή Κυβέρνηση. Το ότι έχει χάσει την πολιτική της πυξίδα. Και σ' αυτήν την περίπτωση, εμείς δεν μπορούμε να τη συνεφέρουμε. 
Άρα λοιπόν ένας δρόμος μόνο υπάρχει για την Κυβέρνηση. Να αφήσει στη θέση της μια άλλη κυβέρνηση, να παράξει έργο. Υπάρχει άλλος δρόμος. Μπορούμε να πάμε καλύτερα. Μπορούν οι Έλληνες να αντιμετωπίσουν το μέλλον με μεγαλύτερη αισιοδοξία. Όσο το γρηγορότερο το καταλάβει αυτό η Κυβέρνηση, τόσο το καλύτερο για τον τόπο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Ο κ. Ρεγκούζας, κυρία Πρόεδρε, προβάλλοντας μια αιτίαση προς την Κυβέρνηση είπε πως δεν πιστεύει αυτή στη φιλελεύθερη πολιτική. Αν πίστευε σε μια σοσιαλιστική πολιτική θα υπήρχε ένα πρόβλημα, αλλά τουλάχιστον θα ήμασταν "ευτυχείς" ότι πίστευε σε κάτι. Εδώ βλέπουμε μια κυβέρνηση, η οποία ούτε φιλελεύθερη είναι, ούτε σοσιαλιστική είναι. Έτσι πορεύεται στο πλαίσιο ενός ιδιόμορφου, νεοελληνικής κοψιάς και ΠΑΣΟΚικής κοψιάς δρόμου, που δημιουργεί πάρα πολλά προβλήματα και σύγχυση και στον οικονομικό τομέα.
Ο κ.Νικολόπουλος είπε ότι αυτό που συμβαίνει στο χώρο των επενδύσεων είναι ένας κρίκος στην ασθενή αλυσίδα της οικονομίας μας. Πράγματι, αυτό που συμβαίνει στο χώρο των επενδύσεων, είναι ένας ασθενής κρίκος στην αλυσίδα των επενδύσεων ειδικότερα και της οικονομίας γενικότερα. Όλα τα επίσημα στοιχεία        -παρά τις προσπάθειες που κάνει η Κυβέρνηση να κρύψει ή να αλλοιώσει τα στοιχεία αυτά-  από την Τράπεζα της Ελλάδος, την Ευρωπαϊκή Επιτροπή, το Διεθνές Νομισματικό Ταμείο, τον ΟΟΣΑ, επισημαίνουν σημαντικά προβλήματα, σοβαρές αδυναμίες, μεγάλες αστοχίες στην οικονομική πολιτική. Αποκαλύπτουν ότι το οικονομικό κλίμα επιδεινώνεται διαρκώς. Η πορεία εκτέλεσης του προϋπολογισμού, παρά τις λογιστικές αλχημείες,  επιβεβαιώνει όλες τις ενστάσεις μας. 
Και πέρα από τους αριθμούς υπάρχει η καθημερινότητα. Τα προβλήματα της καθημερινότητας επιδεινώνονται, το εισόδημα των Ελλήνων παραμένει καθηλωμένο στο 70% του ευρωπαϊκού μέσου όρου, η ανεργία εξακολουθεί να κινείται σε διψήφια ποσοστά. Υπάρχει μια υποχώρηση της αναπτυξιακής δυναμικής της οικονομίας. Και η αλήθεια απεικονίζεται ξεκάθαρα σε όλους τους δείκτες.
Υπάρχει έλλειμμα στο ισοζύγιο τρεχουσών συναλλαγών, που είναι ο πιο ενδεικτικός δείκτης της ανταγωνιστικότητας. Αυτό το έλλειμμα έχει διπλασιαστεί από το 1998 μέχρι σήμερα. Την ώρα που η ανταγωνιστικότητα αποτελεί κρίσιμο στοιχείο για την ανάπτυξη, η χώρα μας, σύμφωνα με υπεύθυνες και επίσημες εκθέσεις, υποβιβάζεται στη διεθνή κατάταξη κατά έξι θέσεις, ερχόμενη στην τελευταία θέση της  ευρωπαϊκής οικογένειας. 
Ο δείκτης της βιομηχανικής παραγωγής στο δεύτερο εξάμηνο του 2001 υποχώρησε κατά 20% και οι εξαγωγές υποχώρησαν κατά 25%, την ώρα που αυξάνεται το διεθνές εμπόριο. Αυτό είναι το τραγικό. Η Ελλάδα σήμερα εξάγει λιγότερα προϊόντα και υπηρεσίες από το Λουξεμβούργο των τετρακοσίων χιλιάδων κατοίκων. Αυτή είναι η πραγματικότητα, εξάγουμε εξήμισι φορές λιγότερο από τη Δανία, που έχει μικρότερο πληθυσμό από την Ελλάδα.
Υπάρχει επενδυτική άπνοια. Οι προλαλήσαντες ανέφεραν πολύ συγκεκριμένους λόγους. Υπάρχει επενδυτική άπνοια και καθήλωση των άμεσων ξένων επενδύσεων κοντά στο μηδέν. Αυτό οφείλεται, βέβαια, στους λόγους, τους οποίους αναφέρθηκε ο κ. Νικολόπουλος, αλλά οφείλεται και στην πιο άγρια φορολογική επιδρομή, που γνώρισε ποτέ ο τόπος, την απουσία αναγκαίων διαρθρωτικών αλλαγών, την έλλειψη θεσμικού πλαισίου υγιούς ανταγωνισμού. Οφείλεται ακόμα στο φόβο των αυθαιρεσιών, που υπάρχει στο επίπεδο της δημόσιας διοίκησης, των εκβιασμών του κατεστημένου. Οφείλεται προπάντων στη διαφθορά, την πολυνομία, τη γραφειοκρατία. 
Δεν μπορεί να ανακάμψει η οικονομία, κυρία Πρόεδρε, αν δεν υπάρξουν καθαροί κανόνες, γνωστοί σε όλους και ίσοι για όλους. 
Επίσης, υπάρχει και το μεγάλο πρόβλημα του Χρηματιστηρίου. Το έγκλημα το οποίο συνετελέσθη στο Χρηματιστήριο, και για το οποίο φέρουν μεγάλη ευθύνη και η Κυβέρνηση και ο Πρωθυπουργός, δεν είχε ως αποτέλεσμα μόνο να χάσουν ένα εκατομμύριο πεντακόσιοι επενδυτές τα χρήματά τους, αλλά είχε και ως αποτέλεσμα να χαθούν -πέραν της εμπιστοσύνης στο Χρηματιστήριο- σοβαρές δυνατότητες χρηματοδότησης ιδιωτικών επενδύσεων με ίδια κεφάλαια. Αυτό δεν μπορεί να αλλάξει σήμερα. 
Αυτή είναι η πραγματικότητα, κυρία Πρόεδρε. Αυτή την πραγματικότητα την ανέφερε προσφάτως έκθεση του ΕΛΚΕ. Τι κάνατε εσείς; Εσείς δείξατε τον πραγματικό σας εαυτό. Τι κάνατε, αντί να αξιοποιήσετε τα πορίσματα των μελετών και να διορθώσετε ό,τι προλαβαίνετε, κύριε Υπουργέ; Διώξατε τον πρόεδρο του ΕΛΚΕ! 
Αυτός είναι ο εκσυγχρονισμός σας. Συγχαρητήρια για τις πρακτικές σας. Είναι όμως βέβαιο ότι η Ελλάδα δεν αντέχει και δεν χρειάζεται πλέον τέτοιες καθεστωτικές πρακτικές. Επειδή επίσης είναι βέβαιο ότι μετά από τόσα χρόνια στην Κυβέρνηση δεν μπορεί να αλλάξει τις πρακτικές αυτές η Κυβέρνηση, ήρθε η ώρα -και αυτό είναι προφανές- να αλλάξει η Κυβέρνηση. 
Τα προβλήματα στην οικονομία είναι πολιτικά και η λύση τους απαιτεί πολιτική αλλαγή, άμεση πολιτική αλλαγή.
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Καλλιώρας.
ΗΛΙΑΣ ΚΑΛΛΙΩΡΑΣ: Κυρία Πρόεδρε, δεν χρειάζεται να πούμε ότι οι άμεσες ξένες επενδύσεις αποτελούν -και μάλιστα ευθέως- μετάγγιση χρήματος και τεχνογνωσίας από ισχυρότερες οικονομικά και τεχνολογικά χώρες προς άλλες μικρότερες χώρες ή θύλακες μέσα σ' αυτές τις μικρές χώρες.
Πέρυσι, για να είμαι πιο συγκεκριμένος, ο κ. Μπακούρης έλαβε μια επιστολή από τον κ. Παπαντωνίου, συγκεκριμένα τον Αύγουστο, όπου ανάμεσα στα άλλα το φόντο της επιστολής ήταν ότι το 2002 θα ήταν μια χρονιά ανάπτυξης και πολλών επενδύσεων. Κάπου ανάμεσα στις γραμμές της επιστολής αυτής του κ. Παπαντωνίου προς τον κ. Μπακούρη διάβασα τα εξής: "Θα ήθελα να υπογραμμίσω τη σημασία που αποδίδει η Κυβέρνηση στην ενίσχυση της ανταγωνιστικότητας της ελληνικής οικονομίας και στην προσέλκυση ξένων επενδύσεων για την εξασφάλιση συνθηκών σταθερής και ισχυρής ανάπτυξης". 
Πριν από λίγο ο βασικός ομιλητής, κυρία Πρόεδρε, αναφέρθηκε στο παράδειγμα της Glaverbell, της βελγικής εταιρείας, που ήθελε να επενδύσει στην Ελλάδα από το 1997 μια μονάδα των 120 εκατομμυρίων δολαρίων στην κατασκευή υαλοπινάκων. Η πρότασή της αυτήν τη στιγμή μετά από πέντε χρόνια ακόμη παραπαίει, ενώ η ίδια αντίστοιχη εταιρεία με αντίστοιχη μονάδα στην Ισπανία λειτουργεί εδώ και ένα χρόνο.
Αυτό είναι το βασικό συμπέρασμα που θα έπρεπε να λάβουν υπόψη τους ο κ. Παπαντωνίου και σήμερα ο κ. Χριστοδουλάκης για την ανικανότητα της Κυβέρνησης να υιοθετήσει τέτοια μεγάλα έργα και να τα φέρει εις πέρας.  Για παράδειγμα, έχουμε τη βιομηχανική περιοχή της Καβάλας, όπου εκεί η ανεργία είναι περί το 30% αυτήν τη στιγμή που μιλάμε και οι άνθρωποι είναι άνεργοι και εμείς ακόμη "αγρόν ηγοράζουμε". 
Θα σας δώσω, όμως, περαιτέρω την γενικότερη εικόνα, κυρία Πρόεδρε, που αφορά στις εισροές ξένων κεφαλαίων ή στις άμεσες ξένες επενδύσεις, πείτε το όπως θέλετε. Σύμφωνα με έκθεση των Ηνωμένων Εθνών, δηλαδή του ΟΗΕ, για το έτος 2000 -για να μην πάω σε άλλα έτη, ενδεικτικά το αναφέρω- δόθηκαν 800 εκατομμύρια στην Ελλάδα, κύριε Υπουργέ, 19 δισεκατομμύρια δολάρια στην Ιρλανδία, δηλαδή είκοσι τέσσερις φορές περισσότερα χρήματα, στην Ισπανία 36,6 δισεκατομμύρια δολάρια, ή σαράντα πέντε φορές περισσότερα χρήματα στην Ισπανία απ' ό,τι στη χώρα μας και στην Πορτογαλία 6,3 δισεκατομμύρια δολάρια. 
Επειδή οι οικονομολόγοι μιλάνε πάντα σχετικά, έτσι, λοιπόν, κι εγώ μιλώντας σχετικά, αισθάνομαι ότι η χώρα μας, με αυτά και μόνο τα νούμερα, μοιάζει με την οδό Αναγνωστοπούλου στο Κολωνάκι, είναι "κλειστή". Αν θέλετε και την άλλη όψη του νομίσματος, για να δει ο κ. Υπουργός ποια είναι η πραγματικότητα, σύμφωνα πάλι με τα στοιχεία του ΟΗΕ, από το 1996 ως το 2001, κυρία Πρόεδρε, οι άμεσες ξένες επενδύσεις που ήλθαν στη χώρα μας ήταν 6,7 δισεκατομμύρια ευρώ και για όπλα η χώρα μας έδωσε 11,4 δισεκατομμύρια ευρώ. Εύγλωττα, αυτό λέει μία άλλη αλήθεια. 
Υπάρχει και μία νεότερη έκθεση πάλι για τη γενικότερη κατάσταση, την οποία συνέταξε το ECONOMIST INTELLIGENCE UNIT. Είναι πρόσφατη έκθεση, η οποία ακριβώς προβάλει στοιχεία για το μέλλον, για τα χρόνια 2002 έως 2006, πού θα πάνε, δηλαδή, τα χρήματα από πλευράς άμεσων ξένων επενδύσεων, πού θα οδηγούνται. Ακούστε, λοιπόν, πάλι τα στοιχεία, για να βγάλουμε ένα συμπέρασμα του τι μας περιμένει τα επόμενα χρόνια, αν δεν αλλάξει λογική η Κυβέρνηση ή αν δε φύγει η Κυβέρνηση, ώστε να εφαρμόσουμε εμείς τη δική μας λογική. 
Είμαστε στην πεντηκοστή πρώτη θέση από τις εξήντα χώρες, πίσω από την Τουρκία, το Βιετνάμ και τη Νιγηρία. Εμείς περιμένουμε 1,4 δισεκατομμύρια δολάρια το χρόνο, η Ιρλανδία κάθε χρόνο για τα επόμενα πέντε χρόνια 15,6 δισεκατομμύρια δολάρια, η Πορτογαλία -μιλάω για τις χώρες συνοχής πάντα, απ' ό,τι βλέπετε- 3,3 δισεκατομμύρια δολάρια το χρόνο και η Ισπανία 23,1 δισεκατομμύρια δολάρια. 
Και μόνο αυτά τα νούμερα με κάνουν να αισθάνομαι εθνική ντροπή, που η Ελλάδα, μία χώρα που σύντομα θα γίνει η Φλόριντα της Ευρώπης, όπως λέγεται, δεν μπορεί να προσελκύσει τα χρήματα που δικαιούται. Είμαστε προικισμένο έθνος. Οι ακτές μας, κυρία Πρόεδρε, αν τις βάλουμε σε μία γραμμή, είναι μεγαλύτερες από ολόκληρη την ήπειρο της Αφρικής. Έχουμε εννέα χιλιάδες εννιακόσια ογδόντα οκτώ νησαία εδάφη και έχουμε χώρα, η οποία είναι μεγαλύτερη σε έκταση, απ' ό,τι έχουν μαζί το Βέλγιο, η Ολλανδία, το Λουξεμβούργο και η Δανία. 
Φτάσαμε σήμερα σε αυτό το σημείο και θα το καταγγείλω κλείνοντας για τελευταία φορά. Εγκαλώ την Κυβέρνηση γι' αυτό, διότι, σύμφωνα με εκθέσεις, χάνονται κάθε χρόνο 8,5 δισεκατομμύρια δολάρια επενδύσεων, δηλαδή χρήματα που θα έρχονταν στη χώρα μας, λόγω της δικής μας ανικανότητας. Η Κυβέρνηση -το λέω για τελευταία φορά- αντί να καταλάβει την αλήθεια και να τη νιώσει στο "πετσί" της, έστειλε στο σπίτι του τον κ. Μπακούρη. Δεν είναι αυτή πολιτική. Πολιτική με non paper δε γίνεται.
Κυρία Πρόεδρε, σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τσιπλάκος έχει το λόγο.
ΑΡΙΣΤΕΙΔΗΣ ΤΣΙΠΛΑΚΟΣ: Κυρία Πρόεδρε, πολλές ελπίδες είχαν εναποτεθεί στο ΕΛΚΕ για την προσέλκυση ντόπιων και, κυρίως, ξένων επενδυτών, με το φιλόδοξο σχέδιο ανάδειξης της Ελλάδος σαν αναπτυξιακό ευρωπαϊκό κέντρο και της ευρύτερης περιφερειακής αγοράς, που περιλαμβάνει τα Βαλκάνια, τις παραευξείνιες χώρες, αλλά και τη Μέση Ανατολή.
Οι αρμοδιότητες και οι ευθύνες που είχε αναλάβει το ΕΛΚΕ ήταν σοβαρές για τη σωστή ενημέρωση των επενδυτών, την υποστήριξή τους στην όλη διαδικασία υπαγωγής στα αναπτυξιακά προγράμματα και για να περιοριστεί η γραφειοκρατία, που απαγορεύει, απογοητεύει και απομακρύνει τους επενδυτές.
Στόχοι του ΕΛΚΕ, ήταν η βελτίωση της παραγωγικότητας και της ανταγωνιστικότητας των ελληνικών επιχειρήσεων, η διεύρυνση παραγωγής βάσης της απασχόλησης. 
Πώς όμως, κύριε Πρόεδρε, να ανταποκριθεί στα τόσο φιλόδοξα σχέδια το ΕΛΚΕ, όταν έχει στελεχωθεί μόνο από είκοσι τρία άτομα και αυτά με κομματικά κριτήρια; Πώς να αποδώσει έργο με τέσσερις αλλαγές προέδρων, με τη νοοτροπία των Υπουργών να τους αποπέμπουν, όταν τολμούν να ψελλίσουν ορισμένες προτάσεις και να πουν τα πράγματα με το όνομά τους; Την απαξίωση του ΕΛΚΕ την προκάλεσε ο ίδιος ο δημιουργός του ΥΠΕΘΟ. Οι αρμόδιες υπηρεσίες του ΥΠΕΘΟ για ευνόητους λόγους, που όλοι γνωρίζουμε, ήθελαν να κρατήσουν την ένταξη των υποψηφίων επενδυτών στα προγράμματα για δικό τους λογαριασμό και περιόριζαν την αρμοδιότητα του ΕΛΚΕ στην υποβολή μιας απλής έκθεσης σκοπιμότητας και αυτή μόνο όταν επρόκειτο να συζητηθούν οι επενδύσεις, αν πρόκειται δηλαδή να εγκριθούν ή όχι.
Αποκαλυπτικό των προθέσεων των Υπηρεσιών του ΥΠΕΘΟ είναι το υπ΄ αριθμόν 62275 έγγραφο προς το ΕΛΚΕ, που από την αρχή της εφαρμογής του ν. 2601 περιορίζει τις αρμοδιότητές του και τον περιθωριοποιεί. 
Στην παράγραφο 4 του εγγράφου αυτού του γνωστοποιεί ότι το ΥΠΕΘΟ έχει όλη την αρμοδιότητα του ελέγχου αξιοποιήσεως και της εντάξεως στο νόμο των ενδιαφερομένων επενδυτών και το ΕΛΚΕ περιορίζεται μόνο στην υποβολή της προαναφερθείσης έκθεσης σκοπιμότητος.
Κύριε Πρόεδρε, από την πείρα μου, γιατί έχω διατελέσει ως Υπουργός στο αντίστοιχο αντικείμενο των επενδύσεων, θέλω να σας πω ότι όλο το βρώμικο γνωστό κύκλωμα των λαδωμάτων αντλεί τη δύναμή του από την πολυνομία που υπάρχει και στη σύγχυση στα κριτήρια, με αποτέλεσμα να μπορούν να επιβάλουν όποιους θέλουν. Αρκεί να σας πω ότι από το Σεπτέμβριο του 1998 μέχρι τον Οκτώβριο του 2001 έχουμε δεκαπέντε τροποποιήσεις του ν. 2601, με αποτέλεσμα να υπάρχει πλήρης σύγχυση και να έχουμε περιορισμό των επενδύσεων.
Αποτέλεσμα όλων αυτών, με την απαξίωση του ΕΛΚΕ, οι επενδύσεις με το ν. 2601 έπεσαν κατακόρυφα. Αρκεί να σας πω ότι με το ν. 1892/90 στην περίοδο '95-'98 είχαν υποβληθεί οκτώ χιλιάδες διακόσια τριάντα τέσσερα επενδυτικά προγράμματα και είχαν εγκριθεί τέσσερις χιλιάδες εξακόσια πενήντα. Στην ίδια τετραετή περίοδο με τον ν. 2601, για την αντίστοιχη περίοδο από το '98 μέχρι τις 7 Μαρτίου 2002, που έχω στοιχεία, έχουν εγκριθεί μόνο χίλια εξακόσια πενήντα πέντε επενδυτικά προγράμματα, δηλαδή το ένα τρίτο και ολοκληρώθηκαν μόνο τετρακόσια εννέα. Τα συμπεράσματα είναι δικά σας.
Είπα ότι η πολυνομία είναι το όπλο που χρησιμοποιούν οι υπηρεσίες, για να επιβάλουν τις απόψεις τους και να γίνονται όλες οι διαπραγματεύσεις κάτω από το τραπέζι. Τα λέω αυτά έχοντας πείρα και γνώση όλων αυτών των καταστάσεων. Βλέπατε ότι οι επενδύσεις εγκρίνοντο με τη διάταξη ενός νόμου και οι ίδιες επενδύσεις απορρίπτοντο από τη διάταξη άλλου νόμου.
Να, γιατί χρειάζεται να εντοπιστούν οι αδυναμίες του υπάρχοντος θεσμικού επενδυτικού πλαισίου και να δημιουργηθεί ένα νέο επενδυτικό πλαίσιο, που θα είναι απαλλαγμένο από τις αδυναμίες του υφισταμένου, να είναι ξεκάθαρο και η ένταξη των επενδυτών να γίνεται με σαφείς όρους, χωρίς την ανάγκη ερμηνείας των διατάξεων από τους αρμοδίους και των συναλλαγών κάτω από το τραπέζι. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Εξαντλήθηκε ο κατάλογος των επερωτώντων.
Ο κύριος Υφυπουργός έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας):  Κυρία Πρόεδρε, πιστεύω ότι σύντομα θα είναι μαζί μας ο Υπουργός κ. Χριστοδουλάκης, ο οποίος αυτήν τη στιγμή είναι στην ορκωμοσία του νέου διοικητή της ΑΤΕ από τον Πρόεδρο της Δημοκρατίας, για να δώσει κάποιες συμπληρωματικές απαντήσεις σ΄ αυτά που θα προσπαθήσω εγώ να καταθέσω.
Και θα ξεκινήσω, αγαπητοί συνάδελφοι, τονίζοντας ότι η Ελλάδα βαδίζει τα τελευταία χρόνια σε διαφορετικό δρόμο, με τις δυσκολίες, τις αδυναμίες που έχουμε, με τα προβλήματα που συνεχώς πρέπει να αντιμετωπίσουμε. Έχει όμως μια πορεία με προοπτική, με σχέδιο, για να αντιμετωπίσει τις προκλήσεις του αύριο.
Και ο λαός αντιλαμβάνεται αυτή τη νέα πορεία, τους νέους ορίζοντες για τη χώρα. 
Δυστυχώς, πολλές φορές δεν μπορεί να πει κανείς ότι γίνεται αυτό και από την πλευρά της Νέας Δημοκρατίας, που ίσως δεν θέλει και δεν μπορεί να παρακολουθήσει αυτή την πορεία, μια πορεία συνεχών επιτυχιών στον τομέα της οικονομίας. Ποτέ άλλοτε η χώρα μας δεν είχε αυτό το οικονομικό περιβάλλον. Ποτέ άλλοτε η πατρίδα μας δεν είχε διαμορφώσει ένα τοπίο για να προσελκύσει επενδύσεις εγχώριες και ξένες. Ποτέ άλλοτε η Ελλάδα, δεν είχε αυτή τη δυναμική στην ελληνική οικονομία. Αμφισβητεί λοιπόν, κινδυνολογεί και δυστυχώς αποπροσανατολίζει. Και βέβαια αυτός είναι ο εύκολος και ανέξοδος δρόμος. Η χώρα όμως προχωρά και θα συνεχίσει να προχωρά προς τα εμπρός, η Ελλάδα και ο λαός μας θα βιώνει αυτή τη νέα εποχή και βεβαίως πιστεύω ότι αυτό κάποια στιγμή θα γίνει συνείδηση και από τους φίλους της Νέας Δημοκρατίας. 
Τα λέγω αυτά γιατί μια απλή αναδρομή στις συνθήκες που επεκράτησαν στις αρχές της δεκαετίας του '90, αρκεί για να επιβεβαιώσει κανείς, ακόμη και ο πιο αυστηρός κριτής ότι η χώρα διήνυσε μια πολύ μεγάλη απόσταση, πέτυχε πολλά, ξεπέρασε το παρελθόν και μπήκε σε μια νέα τροχιά. 
Προσεγγίζουμε, αγαπητοί συνάδελφοι, τις πλουσιότερες χώρες του κόσμου. Με αυτές πλέον συγκρινόμαστε. Δεν συγκρινόμαστε καν μόνο με τα κράτη μέλη της Ευρωπαϊκής Ένωσης, που βεβαίως μαζί με τις ΗΠΑ και την Ιαπωνία αποτελούν τις ισχυρότερες οικονομίες του κόσμου. Αυτή η Ελλάδα και κυρίως η Βόρειος Ελλάδα, που δεν έχει καν εκατό χρόνια ελεύθερης ζωής, αυτός ο λαός των δέκα εκατομμυρίων πληθυσμού, δίνει μια καθημερινή μάχη για να ανταγωνιστεί, να προσεγγίσει και να συγκριθεί με τις ισχυρότερες οικονομίες του κόσμου. Αυτό κάνουμε αυτήν την περίοδο. Γιατί επαναλαμβάνω συγκρινόμαστε με τις χώρες του ΟΟΣΑ, συγκρινόμαστε με τις χώρες της Ευρωπαϊκής Ένωσης που αποτελούν τις ισχυρότερες οικονομίες του κόσμου, οικονομίες που ήταν δομημένες εδώ και εκατοντάδες χρόνια, με κράτη όπως η άλλοτε αυτοκρατόρισσα Μεγάλη Βρετανία, συγκρινόμαστε με κράτη που είναι η ατμομηχανή της ευρωπαϊκής οικονομίας, όπως η Γερμανία και αυτούς θέλουμε να προσεγγίσουμε, αυτούς θέλουμε να πλησιάσουμε στο επίπεδο ζωής, στην ευημερία των πολιτών τους, σε όλα τα μεγέθη και τους δείκτες της οικονομίας. Και πετυχαίνουμε καθημερινά και την οικονομική σύγκλιση και την πραγματική σύγκλιση και την κοινωνική συνοχή και σύγκλιση με τις χώρες αυτές. Και λίγοι φαντάστηκαν, πιστεύω, μια τέτοια πορεία. 
Εάν αυτά τα συζητάγαμε δέκα χρόνια πριν σε αυτήν την Αίθουσα, ελάχιστοι είναι αυτοί που πιστεύουν ότι πράγματι θα μπορούσαμε να είχαμε καλύψει μια τέτοια απόσταση. Να έχουμε αφήσει π.χ. στον δείκτη της παραγωγικότητας την Πορτογαλία είκοσι μονάδες πίσω, να έχουμε μια απόσταση όλο και όλο δέκα μονάδες από την άλλοτε αυτοκρατόρισσα Μεγάλη Βρετανία, να προσεγγίσουμε χώρες όπου έχουν μια ιστορία δεκαετιών, εκατονταετιών στον τομέα αυτό. Και οι επιδόσεις αυτές βεβαίως δεν μπορούν να αμφισβητηθούν, ούτε η προσπάθεια που κατέβαλε η χώρα, η κυβέρνηση, ο ελληνικός λαός για να τις κατακτήσει, γιατί όλοι οι διεθνείς οργανισμοί αναγνωρίζουν ότι στην Ελλάδα έχει διαμορφωθεί μια νέα οικονομική πραγματικότητα. Και είναι οι ίδιοι αυτοί οργανισμοί όπου πριν από λίγα χρόνια μας χαρακτήριζαν σαν τον ασθενή της Ευρώπης, που έπρεπε να εγκαταλείψει την Ευρωπαϊκή Ένωση. 
Ήμασταν ή δεν ήμασταν το μαύρο πρόβατο στην Ευρωπαϊκή Ένωση μέχρι πριν από λίγα χρόνια; Αυτός λοιπόν ο ασθενής έγινε ισότιμο μέλος της οικονομικής και νομισματικής ένωσης. Είναι μέρος της ευρωζώνης. Συμμετέχουμε σε ένα δείκτη ασφάλειας κυρίως για τους πιο αδύνατους στην κοινωνία μας. Απολαμβάνει την προστασία της ευρωπαϊκής οικογένειας, έχει ένα από τα ισχυρότερα νομίσματα του κόσμου, το ευρώ. Το πετύχαμε αυτό. Ο ασθενής αυτός αντιμετωπίζει σήμερα πλέον μαζί με τις ανεπτυγμένες χώρες της Ευρώπης κρίσιμα ζητήματα που έχουν να κάνουν με την ευημερία, με την απασχόληση, με την ανάπτυξη, την ασφάλεια για όλους τους Ευρωπαίους πολίτες. 
Και επειδή εστιάστηκε το περιεχόμενο της επερώτησης των συναδέλφων της Νέας Δημοκρατίας στον τομέα των επενδύσεων, νομίζω ότι και εδώ υπάρχει μια αλλαγή τοπίου. Άλλη είναι η σημερινή πραγματικότητα στον τομέα των επενδύσεων στην πατρίδα μας και άλλη αυτή που είχαμε πριν από δέκα χρόνια. 
Η εξέλιξη λοιπόν των επενδύσεων δεν μπορεί να αμφισβητήσει κανείς ότι ήταν ιδιαίτερα ικανοποιητική. Και το λέγω αυτό διότι στη δεκαετία του '90 είχαμε ρυθμούς ανάπτυξης των επενδύσεων που οδήγησαν στην επιτάχυνση του ρυθμού του ΑΕΠ της χώρας μας. 
Αμφισβητεί κανείς σήμερα ότι το σύνολο των επενδύσεων στην περίοδο της τελευταίας πενταετίας 1996-2000 αυξήθηκε με μέσο ετήσιο ρυθμό της τάξης του 8%, όταν ο αντίστοιχος ρυθμός στην ευρωζώνη ήταν μόλις το 4%;
Είχαμε ή δεν είχαμε σταθερά ρυθμούς επενδύσεων σχεδόν διπλάσιους του μέσου όρου της ευρωζώνης την τελευταία πενταετία; Το 2000 οι επενδύσεις αυξήθηκαν κατά 7,8% ενώ το 2001 η αύξηση ήταν 9,1%. Οι αντίστοιχοι ρυθμοί στην ευρωζώνη ήταν της τάξης του 4,6% αυτά τα δύο χρόνια. 
ΑΔΑΜ ΡΕΓΚΟΥΖΑΣ: Άλλα λένε οι ευρωπαϊκές χώρες. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Το 2000 βεβαίως ήταν 4,6% και το 2001, αγαπητοί συνάδελφοι, ήταν μηδενική, ήταν -0,2% στην ευρωζώνη. Αυτά λένε τα στοιχεία της EURO STATE, αυτά λένε τα στοιχεία της Ευρωπαϊκής Ένωσης.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι διάλογο, αγαπητοί συνάδελφοι. Έχετε δευτερολογία θα τα πείτε όλα. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν είναι έτσι, αγαπητοί συνάδελφοι. Δεν αφήνεται μόνο στους κοινοτικούς πόρους και μην το λέτε αυτό για δύο λόγους. Ο πρώτος λόγος είναι ότι επί έξι χρόνια σε αυτή την Αίθουσα ακούγαμε σταθερά ότι δεν απορροφούνται αυτοί οι πόροι με τους οποίους τώρα επικαλείσθε ότι λόγω αυτής της εισροής των πόρων έχουμε αυτούς τους ρυθμούς ανάπτυξης και αυτό το ρυθμό αύξησης επενδύσεων. Εσείς δεν λέγατε ότι δεν εισρέουν οι πόροι στην Ελλάδα, ότι είμαστε ανίκανοι να απορροφήσουμε τους πόρους του Β΄ Κοινοτικού Πλαισίου Στήριξης, ότι χάθηκαν τρισεκατομμύρια από το Β΄ Κοινοτικό Πλαίσιο Στήριξης, ότι πριν καν ξεκινήσει το Γ΄ Κοινοτικό Πλαίσιο Στήριξης ότι χάθηκαν τα δισεκατομμύρια του Γ΄ Κοινοτικού Πλαισίου Στήριξης; Εσείς δεν τα λέγατε αυτά σταθερά από το 1996 που έχω την τιμή να υπηρετώ αυτή την Κυβέρνηση, αυτό το Υφυπουργείο μέχρι σήμερα; Και όμως δεν χάθηκε ούτε ένα ευρώ, αγαπητοί συνάδελφοι, από το Β΄ Κοινοτικό Πλαίσιο Στήριξης. Και δεν θα χαθεί ούτε ένα ευρώ από το Γ΄ Κοινοτικό Πλαίσιο Στήριξης. Και αν τελικά έχουμε αυτούς τους ρυθμούς ανάπτυξης, σαφώς οφείλεται και κατά ένα μέρος και στην ιστορία των κοινοτικών πόρων, αλλά πώς δια μαγείας, τόσα χρόνια που δεν εισέρεαν οι κοινοτικοί πόροι και τώρα οι ρυθμοί ανάπτυξης που έχει δημιουργήσει η πατρίδα μας που είναι σταθερά μεταξύ χάλκινου, αργυρού και σταθερού μεταλλείου κάθε χρόνο στην Ευρωπαϊκή Ένωση, τώρα οφείλονται αποκλειστικά και μόνο στην εισροή πόρων από την Ευρωπαϊκή Ένωση. Δεν έχετε ούτε εδώ δίκιο γιατί σαφώς παίζουν ένα καταλυτικό παράγοντα οι πόροι των διαρθρωτικών ταμείων. Αλλά οι πόροι των διαρθρωτικών ταμείων παίζουν καταλυτικό παράγοντα και δίπλα στους κοινοτικούς πόρους εμείς μετέχουμε εξίσου περίπου με εθνικούς όρους. Και μπορούμε να συμμετέχουμε με εθνικούς πόρους ακριβώς γιατί έχουμε ισχυροποιήσει την ελληνική οικονομία. Διαμορφώσαμε μία ισχυρή οικονομία η οποία μπορεί να συμβάλει σε αυτήν τη συμμετοχή και να έρχονται αυτοί οι πόροι. Γιατί πρέπει να γνωρίζετε, κύριοι συνάδελφοι της Νέας Δημοκρατίας, ότι όλα προχρηματοδοτούνται πλέον στο Γ΄ Κοινοτικό Πλαίσιο Στήριξης. Όλα προχρηματοδούνται και απολογιστικά ζητάμε από την Ευρωπαϊκή Ένωση την κοινοτική της συνδρομή, με εξαίρεση το 7% που πήραμε άπαξ με την έγκριση των προγραμμάτων και τίποτε άλλο.
Θα ήθελα όμως να τονίσω και κάτι άλλο. Σαφώς παίζουν καταλυτικό παράγοντα. Αλλά παίζουν καταλυτικό παράγοντα και συμβάλλει κατά το ήμισυ και η ελληνική οικονομία, οι πόροι που εξασφαλίζουμε με τους ρυθμούς ανάπτυξης της χώρας μας. Αλλά θέλω να τονίσω ότι πάλι δεν έχετε απολύτως δίκιο. Γιατί οι πόροι που εισρέουν από την Ευρωπαϊκή Ένωση στην Ελλάδα, σήμερα το 2002, το 1997, 1998 εισέρεαν και προ του 1996, 1997, 1998. Σταθερά από τα μέσα της δεκαετίας του 1980 μέχρι σήμερα από τα μεσογειακά ολοκληρωμένα προγράμματα από το Α΄ Κοινοτικό Πλαίσιο Στήριξης, από το Β΄ Κοινοτικό Πλαίσιο Στήριξης, τώρα με το Γ΄ Κοινοτικό Πλαίσιο Στήριξης το ποσοστό της εισροής των κοινοτικών πόρων αναφέρεται σε ένα ποσοστό της τάξης από 3% έως 4% του ΑΕΠ σε ετήσια βάση. Σταθερά ως ποσοστό του ΑΕΠ είναι τα κονδύλια που εισρέουν από την Ευρωπαϊκή Ένωση.
Απλά τώρα πιάνουν περισσότερο τόπο, κύριοι συνάδελφοι. Τώρα έχουμε πιο ορθολογική αξιοποίηση των πόρων. Τώρα η οικονομία που έχουμε δημιουργήσει είναι τέτοια που μπορεί το κάθε ευρώ που έρχεται να έχει άλλη προστιθέμενη αξία. Γι' αυτό και έχουμε αυτούς τους ρυθμούς ανάπτυξης. Σαν δεύτερη απάντηση.
Τρίτη απάντηση, για να το ξέρετε και αυτό: Σαφώς και δεν οφείλεται μόνο στους κοινοτικούς πόρους. Γιατί ξέρετε, αγαπητοί συνάδελφοι, τι ποσοστό του συνολικού παγίου κεφαλαίου, που σε ετήσια βάση δημιουργούμε στη χώρα μας -ο δημόσιος και ο ιδιωτικός τομέας- αποτελούν αυτοί οι κοινοτικοί πόροι; Να σας διαβεβαιώσω και να σας ενημερώσω, λοιπόν, ότι μόνο το 10% του ετήσιου παγίου κεφαλαίου που δημιουργούμε οφείλεται στην εισροή των κοινοτικών πόρων. Το υπόλοιπο είναι μία καθαρά εγχώρια παρέμβαση και παραγωγή. Από τα 10 τρισεκατομμύρια που είναι φέτος το πάγιο κεφάλαιο που δημιουργούμε στη χώρα μας, όπως καταγράφεται στον προϋπολογισμό του 2002, μόνο το 1,3 τρισεκατομμύριο περίπου οφείλεται στην εισροή των κοινοτικών πόρων. 
Πρέπει, λοιπόν, κάποτε να κλείσει αυτή η ενότητα. Διότι δεν μπορεί επί επτά χρόνια να μην εισέρεαν κοινοτικοί πόροι, γιατί χάνονται τα κονδύλια. Αυτοί οι ρυθμοί ανάπτυξης που έχουμε οφείλονται αποκλειστικά και μόνο στους κοινοτικούς πόρους. Και στην αύξηση βεβαίως των επενδύσεων, στις οποίες αναφέρθηκα προηγουμένως, συνέβαλαν τόσο οι δημόσιες όσο και οι ιδιωτικές επενδύσεις, όπως ανέπτυξα κατά τη διάρκεια της απάντησής μου.
Συνεπώς, κάθε ισχυρισμός ότι η αύξηση των επενδύσεων στην πατρίδα μας είναι ανεπαρκής τα τελευταία χρόνια, βεβαίως καταρρίπτεται. Τι να πούμε τότε για την περίοδο που διακυβερνήσατε τη χώρα εσείς, αγαπητοί συνάδελφοι της Νέας Δημοκρατίας; Ποιοι ήταν οι ρυθμοί αύξησης των επενδύσεων στην πατρίδα μας τότε, ποιοι ήταν οι ρυθμοί ανάπτυξης στην πατρίδα μας τότε; Ήταν ή δεν ήταν περίπου μηδενικοί; Πως, λοιπόν, σήμερα που έχουμε ρυθμούς αύξησης των επενδύσεων της τάξης του 8%, του 9% και του 10% μας λέτε ότι δεν είναι επαρκείς αυτές οι αυξήσεις και αυτοί οι ρυθμοί; 
Για το 2002 και το 2003 προβλέπεται περαιτέρω επιτάχυνση του ρυθμού με αποτέλεσμα ο ρυθμός αύξησης σε ετήσια βάση να προσεγγίσει το 10%. Και βεβαίως μόνο από εσάς θα μπορούσε κανείς να ακούσει το επιχείρημα ότι είναι ανεπαρκής αυτός ο ρυθμός αύξησης των επενδύσεων όταν σταθερά -επαναλαμβάνω- κυμαινόμαστε τα τελευταία χρόνια πάνω από το διπλάσιο ρυθμό του μέσου κοινοτικού όρου και της Ευρωζώνης. Και βεβαίως παραμένουμε πρωταθλητές στον τομέα αυτό και κινούμαστε σταθερά μεταξύ χάλκινου, αργυρού και χρυσού μεταλλίου. Και στους ρυθμούς ανάπτυξης και στους ρυθμούς επενδύσεων. 
Είναι δυνατόν αυτά να μην τα γνωρίζετε; Είναι δυνατόν να τα αγνοείτε όταν αναφέρεστε σε αυτήν την επερώτηση και στο περιεχόμενό της; 
Και βεβαίως, η συμβολή του ΕΛΚΕ προς την κατεύθυνση αυτή ήταν και θα παραμείνει σημαντική. Μπορεί να διαδραματίσει έναν μεγαλύτερο και ουσιαστικότερο ρόλο; Σαφώς ναι. Το ΕΛΚΕ, όμως, αγαπητοί συνάδελφοι, πότε συγκροτήθηκε στην Ελλάδα; Πότε ιδρύθηκε, πότε στελεχώθηκε και πότε άρχισε να λειτουργεί; Ναι ή όχι από το 1997 και μετά; Υπήρχε ΕΛΚΕ κατά τη διάρκεια διακυβέρνησης της χώρας από τη Νέα Δημοκρατία; Ήταν Οργανισμός που εμείς ιδρύσαμε.
ΑΔΑΜ ΡΕΓΚΟΥΖΑΣ: Το πρόβλημα είναι ότι εσείς καταργείτε τον πρόεδρο.
ΝΙΚΟΛΑΟΣ ΝΙΚΟΛΟΠΟΥΛΟΣ: Το πολιτικό δίκτυο καλά βολεύτηκε. Το αποτέλεσμα ποιο είναι.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Μπορεί να πάει καλύτερα; Σαφώς και μπορεί να πάει καλύτερα. Σαφώς και η ανεπάρκεια κάποιων τομέων πρέπει να αντιμετωπιστεί αποτελεσματικότερα. Έχουμε, όμως, σήμερα την εμπειρία αυτού του Οργανισμού που δημιουργήσαμε. Έχει παίξει ένα σημαντικό ρόλο. Είναι κρίμα να πυροβολούμε όλη αυτή την προσπάθεια όλων αυτών των στελεχών που αγωνιούν και προσπαθούν για να βοηθήσουν την προσέλκυση επενδύσεων στην χώρα μας.
Βεβαίως, να θυμίσω ότι υπάρχει ένα διοικητικό συμβούλιο με την εκπροσώπηση των οικονομικών και κοινωνικών εταίρων μέσα και με συμμετοχή, θα έλεγα και εκπροσώπηση ισόρροπη όλων των πολιτικών ρευμάτων στη χώρα μας.
Αυτές, λοιπόν, οι επιδόσεις στις οποίες αναφέρθηκα προηγουμένως, αποκτούν μία ακόμη μεγαλύτερη σημασία για δύο πολύ σημαντικούς λόγους. Αφ' ενός γιατί γίνονται σε ένα δύσκολο διεθνές περιβάλλον με επιβράδυνση των ρυθμών ανάπτυξης στις περισσότερες οικονομίες, με σημαντικές αβεβαιότητες και προβλήματα ακόμα και στις πιο ισχυρές οικονομίες και αφ' ετέρου γιατί μαζί με την τεράστια προσπάθεια της χώρας για την ένταξή της στην Ευρωζώνη, η Ελλάδα μπόρεσε να εφαρμόσει έναν αρμονικό συνδυασμό που ποτέ δεν κατορθώσατε εσείς, αγαπητοί συνάδελφοι της Νέας Δημοκρατίας: Ανάπτυξη, σταθεροποίηση της οικονομίας και ενίσχυση της κοινωνικής συνοχής.
Είμαστε η μόνη χώρα στην Ευρώπη που στην πορεία μας προς την Οικονομική και Νομισματική Ένωση αυξήσαμε τις κοινωνικές δαπάνες και τους πραγματικούς μισθούς των εργαζομένων στην πατρίδα μας. Η Ελλάδα λοιπόν έχει πλέον τη δυνατότητα να καθιερωθεί στα μάτια του κόσμου ως μια σύγχρονη αναπτυγμένη χώρα με ενισχυμένη διεθνή ακτινοβολία και ενισχυμένη θέση στην Ευρώπη. Αυτήν την ευκαιρία η Ελλάδα δεν την είχε πριν από  λίγα μόλις χρόνια. Την έχει σήμερα και σήμερα μπορούμε να βαδίσουμε με τους εταίρους μας στην Ευρωπαϊκή Ένωση και να πορευθούμε ουσιαστικά και δημιουργικά με τις ισχυρότερες οικονομίες και κοινωνίες του κόσμου. 
Μιλήσατε για τα αντικίνητρα σε ό,τι αφορά τις επενδύσεις στη χώρα μας. Θέλω να τονίσω, αγαπητοί συνάδελφοι, ότι στην Ελλάδα, όπως και σε κάθε άλλη χώρα, υφίστανται καταστάσεις οι οποίες πράγματι λειτουργούν ως αντικίνητρα στην προσέλευση επενδύσεων. Τα αντικίνητρα αυτά μπορούν εξουδετερωθούν μόνο με μια επίπονη, συνεχή προσπάθεια και κοινή βούληση κράτους και οικονομικών φορέων. Η δημιουργία εντυπώσεων και οι μηδενιστικές αναφορές δεν συντελούν πιστεύω στην προώθηση λύσεων στην παραπάνω κατεύθυνση. 
Οι απελευθερώσεις αγορών, η αναβάθμιση του επιχειρηματικού περιβάλλοντος και η θέσπιση νέων διαδικασιών καθώς και θεσμών διευκόλυνσης των αδειοδοτήσεων επενδύσεων, στις οποίες έχουν προχωρήσει τα συναρμόδια οικονομικά Υπουργεία, αποτελούν καθοριστικές πρωτοβουλίες για τη βελτίωση του επιχειρηματικού περιβάλλοντος. 
Θα αναφέρω ενδεικτικά κάποιες από αυτές τις πρωτοβουλίες που έχουμε πάρει. Αναφέρω τα μέτρα απλοποίησης του επιχειρηματικού περιβάλλοντος που προωθεί το πρόγραμμα ανταγωνιστικότητας του Υπουργείου Ανάπτυξης με τη σύσταση υποδοχής επενδυτών σε όλη τη χώρα. Αναφέρω επίσης την απόφαση του Υπουργού Ανάπτυξης για τις τροποποιήσεις των δικαιολογητικών για τη χορήγηση άδειας εγκατάστασης και λειτουργίας των δραστηριοτήτων με το  νόμο του 1997 καθώς και τον πρόσφατο νόμο του 2001, τον ν.2141 περί απλοποίησης των διαδικασιών ίδρυσης εταιρειών, αδειοδότησης ενώσεων πηγών ενέργειας και άλλες διατάξεις. Θα αναφερθώ στην καθιέρωση της υποχρέωσης λήψης απόφασης περί υπαγωγής ή μη επενδύσεων στις διατάξεις του αναπτυξιακού νόμου εντός τριμήνου. Για πρώτη φορά μέσα σ' ένα τρίμηνο η πολιτεία ανταποκρίνεται στα αιτήματα του επιχειρηματικού κόσμου. Επίσης θα αναφερθώ στη δημιουργία θεσμικών οργάνων, όπως της νέας Επιτροπής Προώθησης Επενδύσεων, που έχει προωθηθεί για νομοθέτηση στη Βουλή. Οι πρωτοβουλίες αυτές έχουν ήδη επιφέρει σημαντικά αποτελέσματα και θα συνεχιστούν με σεβασμό στη νομιμότητα και τη διαφάνεια. 
Από την ίδρυσή του το Ελληνικό Κέντρο Επενδύσεων υποστηρίζει σταθερά ένα μεγάλο αριθμό επενδυτών κατά τη διαδικασία των απαιτούμενων αδειοδοτήσεων και εγκρίσεων. Επιπρόσθετα στα πλαίσια υλοποίησης του έργου του, της προσέλκυσης ξένων κυρίως επενδύσεων, προβαίνει σε παρουσιάσεις και ομιλίες για τις επενδυτικές δυνατότητες και το θεσμικό πλαίσιο της Ελλάδας στο εξωτερικό και στο εσωτερικό. Είναι σε συνεργασία σε ετήσια βάση με τετρακόσιους πενήντα επενδυτές κατά μέσο όρο από την ίδρυσή του. Έχει γνωμοδοτήσει για εκατόν τριάντα τρία επενδυτικά σχέδια αξίας 565 δισεκατομμυρίων δραχμών συνολικά τα οποία υπήχθησαν στους αναπτυξιακούς νόμους, καθώς και για άλλα εκατόν είκοσι συνολικής αξίας 810 δισεκατομμυρίων δραχμών περίπου τα οποία όμως αρχειοθετήθηκαν ή απορρίφθηκαν από τη γνωμοδοτική επιτροπή.
 Είναι χρήσιμο να σας καταθέσω τον πίνακα αυτόν, για να μη συνεχίζονται αυτά που ακούστηκαν προηγουμένως από τους συναδέλφους της Νέας Δημοκρατίας. Για την ενημέρωση των κυρίων συναδέλφων σας καταθέτω λοιπόν τις συνολικές επενδυτικές προτάσεις με τις οποίες ασχολήθηκε το ΕΛΚΕ τα τελευταία χρόνια.
(Στο σημείο αυτό ο Υφυπουργός Οικονομικών κ. Χρήστος Πάχτας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Βλέπω ότι ήρθε ο κύριος Υπουργός. Κύριε Υπουργέ, πώς θέλετε να συνεχιστεί η διαδικασία;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν εξαντλήσει το χρόνο του, κύριε Υπουργέ, θα μείνει μόνο η δευτερολογία. Θέλετε να δευτερολογήσετε;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Θα δευτερολογήσω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Καλώς. Συνεχίστε, κύριε Πάχτα.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Για την ανάδειξη του Ελληνικού Κέντρου σε πραγματικό one stop shop -γιατί χρειάζεται συνεχώς η βελτίωση αυτής της προσπάθειάς μας- έχουν ληφθεί ήδη σειρά μέτρων θεσμικών και οργανωτικών και άμεσα κατατίθενται στη Βουλή διατάξεις που αφορούν τόσο την επέκταση του ρόλου του one stop shop και τις αδειοδοτήσεις των επενδύσεων όσο και τη συγκρότηση της νέας Επιτροπής Προώθησης Επενδύσεων. Στόχος είναι η ανάδειξη του Ελληνικού Κέντρου Επενδύσεων σε πραγματικό οne stop shop προσέλκυσης και διευκόλυνσης των επενδύσεων, με γνώση του συνόλου των επενδυτικών ευκαιριών της χώρας και συνδυασμό προγραμμάτων προώθησης του συνόλου των ευκαιριών στα πλαίσια της γενικότερης προβολής της Ελλάδας.
Η αναπτυξιακή πολιτική στοχεύει μεταξύ άλλων και στην προσέλκυση ξένων επενδύσεων στη χώρα. Προς την κατεύθυνση αυτή συμβάλλουν αποφασιστικά και οι πραγματοποιούμενες αποκρατικοποιήσεις, αλλά και οι διαρθρωτικές αλλαγές στην οικονομία. Τα μέχρι σήμερα αποτελέσματα είναι ικανοποιητικά και δικαιολογούν την αισιοδοξία για το άμεσο μέλλον λόγω της οικονομικής σταθερότητας, του σαφούς νομικού πλαισίου παροχής κινήτρων, του περιορισμού των γραφειοκρατικών διαδικασιών και των διαφανών διαδικασιών προσέλκυσης των επενδύσεων και της εγκατάστασής τους στη χώρα. Και εκεί, στον τομέα αυτόν, έχουμε πιστεύω αρκετό δρόμο ακόμα να διαβούμε. 
Το Ελληνικό Κέντρο Επενδύσεων, το οποίο αναπτύσσει πρωτοβουλίες για την προσέλκυση και την υλοποίηση ξένων επενδύσεων στην Ελλάδα, καθώς επίσης και τα κίνητρα του αναπτυξιακού νόμου συμβάλλουν, πιστεύω, ουσιαστικά και στην υλοποίηση αυτής της πολιτικής. Λαμβάνονται επίσης τα απαραίτητα εκείνα μέτρα για την άρση των αντικινήτρων, όπου υπάρχουν και την ανάδειξη των ανταγωνιστικών πλεονεκτημάτων που είναι δυνατόν να απολαύσουν οι ξένες επενδύσεις στην Ελλάδα, όπως είναι η ανάπτυξη της οικονομίας με την ένταξη της χώρας στη ζώνη του ευρώ, η συνεχιζόμενη πραγματική σύγκλιση και βεβαίως η σταθεροποίηση των μακροοικονομικών δεικτών, η μείωση των φορολογικών συντελεστών, η κατάρτιση του εργατικού δυναμικού, η ευελιξία της αγοράς εργασίας, οι επιχειρηματικές ευκαιρίες, τα επενδυτικά κίνητρα. 
Επισημαίνεται ακόμη ότι σχεδιάζεται προς το τέλος του έτους η τροποποίηση του αναπτυξιακού μας νόμου για την ακόμη μεγαλύτερη προσαρμογή των επενδυτικών κινήτρων στο διαμορφούμενο νέο οικονομικό περιβάλλον. Και θέλω να τονίσω, αγαπητοί συνάδελφοι της Νέας Δημοκρατίας, ότι δεν θέλουμε να αιφνιδιάσουμε την αγορά. Ο νέος αναπτυξιακός νόμος θα ισχύσει από την 1η Γενάρη του 2003. Ο κοινωνικός διάλογος είναι σε εξέλιξη, είμαστε σε πλήρη διαβούλευση με τους κοινωνικούς και οικονομικούς μας εταίρους και μέσα στο φθινόπωρο θα φέρουμε το σχέδιο νόμου στη Βουλή για να ψηφιστεί. Όπως γνωρίζετε μέχρι το Σεπτέμβρη θα τίθενται οι προσφορές, υπάρχει ένα κενό τρίμηνο στη συνέχεια και οι νέες αιτήσεις που θα υποβληθούν από την 1η Γενάρη του 2003 θα υποβληθούν με το νέο αναπτυξιακό νόμο. Είναι επιλογή μας να μην αιφνιδιάσουμε την αγορά ούτε για το 2002 ούτε για το 2003.
Κλείνοντας, αγαπητοί συνάδελφοι, θέλω να τονίσω ότι για πρώτη φορά ο 'Ελληνας επενδυτής, ο ξένος επενδυτής έχει στη διάθεσή του ένα τέτοιο οικονομικό τοπίο, ένα τέτοιο περιβάλλον. Ένα περιβάλλον όπου η ανάδειξη της σταθεροποίησης της οικονομίας είναι συνεχής. Ένα περιβάλλον που παίζει μέσα σε μια χώρα ένα σημαντικό ρόλο ειρήνης και σταθερότητας, αλλά και αλληλεγγύης και αρωγής με τους γειτονικούς λαούς στον ευαίσθητο χώρο που ζούμε. Ένα περιβάλλον κοινωνικής συνοχής και σύγκλισης που συνεχώς διαμορφώνεται και ένα περιβάλλον συνεννόησης, όπου μπορούμε να κινηθούμε προς τα εμπρός.
Δημιουργήσαμε ένα τοπίο όπου τόσο σε ό,τι αφορά τους ρυθμούς ανάπτυξης της πατρίδας μας όσο και τους ρυθμούς επένδυσης των δημοσίων και των ιδιωτικών επενδύσεων στην πατρίδα μας είναι πρωτοφανές. Ποτέ άλλοτε στην Ελλάδα δεν είχαμε τέτοιους ρυθμούς ανάπτυξης. Ποτέ άλλοτε στην Ελλάδα δεν είχαμε τέτοιους ρυθμούς επενδύσεων. Αυτό οφείλουμε να το συνεχίσουμε, οφείλουμε να αναδείξουμε τη θετική πτυχή αυτής της προσπάθειας που είναι μια συλλογική προσπάθεια της Κυβέρνησης, των παραγωγικών τάξεων, του ελληνικού λαού στο σύνολό του και των εργαζομένων και βεβαίως να συνεχίσουμε να κινούμαστε προς τα εμπρός, όπως κινηθήκαμε τα τελευταία χρόνια αλλάζοντας το τοπίο στη χώρα  μας, δημιουργώντας μια νέα Ελλάδα στον τομέα της ανάπτυξης και της συνοχής που όλοι αναζητούμε.
Ο στόχος μας για την πραγματική σύγκλιση μέσα και από τις επενδύσεις του δημόσιου και του ιδιωτικού τομέα είναι ο στόχος που μπορεί να επιτευχθεί μέσα στα επόμενα χρόνια.
Ευχαριστώ, κύριοι συνάδελφοι.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Παπαληγούρας.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Και από την απάντηση του κυρίου Υφυπουργού προκύπτει ότι το Ελληνικό Κέντρο Επενδύσεων, το ΕΛΚΕ, εικονογραφεί στην πραγματικότητα μια κατάσταση επενδυτικής απραξίας και κυβερνητικής παραλυσίας που υπονομεύει γενικότερα, συνολικά, την ελληνική οικονομία, παραγωγή, ανάπτυξη.
Πράγματι, μια ικανότητα επιδεικνύει αυτή η Κυβέρνηση, μια ικανότητα που διέκρινε, άλλωστε, πάντοτε το ΠΑΣΟΚ: Γνωρίζει άριστα την τεχνική της συγκάλυψης της καχεξίας των έργων με πληθώρα λόγων. Στα λόγια, ο οικονομικός -και όχι μόνο- εκσυγχρονισμός σας προχωρεί με ταχύτητα φωτός. Στην πράξη κυριαρχεί ο αναχρονισμός. Το ΕΛΚΕ δεν είναι παρά ένα απλό δείγμα γραφής μιας Κυβέρνησης που αυτοϊκανοποιείται με ηχηρές προθέσεις που δεν υλοποιεί, με μεγαλεπήβολα σχέδια που δεν προωθεί, με τη διάγνωση αναγκών που δεν ικανοποιεί.
Γιατί, κύριε Υπουργέ και κύριοι συνάδελφοι, είναι γεγονός ότι το Ελληνικό Κέντρο Επενδύσεων δημιουργήθηκε προκειμένου να αποτελέσει το βασικό μοχλό προσέλκυσης επενδύσεων στην Ελλάδα. Ωστόσο, επτά χρόνια μετά την ίδρυσή του σε ελάχιστα επενδυτικά σχέδια συνέβαλε. Στην πραγματικότητα επιτέλεσε έναν μάλλον θεωρητικό ρόλο: ασκήσεις επί χάρτου έκανε, στην καλύτερη των περιπτώσεων.
Το Ελληνικό Κέντρο Επενδύσεων ιδρύθηκε για να αποτελέσει έναν -υποτίθεται- σύγχρονο, ευέλικτο οργανισμό - one-stop shop - για να θεραπεύσει εν πολλοίς τα πάγια προβλήματα της γραφειοκρατικής δυσκαμψίας και αναποτελεσματικότητας που πρόδηλο είναι ότι αποθαρρύνουν τους επενδυτές να αναζητήσουν επενδυτικές ευκαιρίες στον τόπο μας. Στην πράξη ωστόσο το Ελληνικό Κέντρο Επενδύσεων αποτέλεσε άλλον έναν τυπικό -θα έλεγα- δημόσιο οργανισμό που επιβάρυνε ακόμη περισσότερο το καθεστώς της πολυνομίας, της αδιαφάνειας, της ασυνεννοησίας που επικρατεί μεταξύ των εμπλεκομένων υπηρεσιών, μεταξύ των διαφόρων αρχών στη Δημόσια Διοίκηση.
Τα λόγια, λοιπόν, είναι εύκολα. Αλλά και οι εξαγγελίες είναι δωρεάν. Τι μας λέει όμως η άχαρη πραγματικότητα του λεκτικού εκσυγχρονισμού σας; Ότι η Ελλάδα παραμένει σήμερα τελευταία από πλευράς εισροής ξένων επενδύσεων. Είναι πίσω από την Πορτογαλία, κύριε Υφυπουργέ, αλλά πίσω και από πρώην ανατολικές χώρες, πίσω από την Ουγγαρία, την Πολωνία, την Τσεχία και ακόμα πίσω από την Αίγυπτο και την Τουρκία. Γι' αυτά επαίρεστε; Είστε ευτυχής; Πρέπει να πυροβολούμε από χαρά και ικανοποίηση;
Όπως σημειώθηκε από τους εκλεκτούς συναδέλφους, από τον κ. Νικολόπουλο, τον κ. Ρεγκούζα, τον κ. Τσιτουρίδη, τον κ. Καλλιώρα και τον κ. Τσιπλάκο, το υφιστάμενο επενδυτικό πλαίσιο είναι συνολικά αναχρονιστικό. Οι επικρατούσες συνθήκες της αδιαφάνειας είναι τουλάχιστον -επιεικώς το λέω- απωθητικές. Η γραφειοκρατία είναι απαγορευτική. Η κομματική νομενκλατούρα παραμένει ασυμβίβαστη με τις επιταγές και με τις προδιαγραφές της σύγχρονης οικονομικής δράσης. Η ίδια η Κυβέρνηση συνομολογώντας ουσιαστικά όλα αυτά βρήκε ως εξιλαστήριο θύμα τον αποπεμφθέντα πρόεδρο του ΕΛΚΕ. 
Εκείνο που πράγματι καταδεικνύεται μέσα από όλα αυτά είναι η αντιεπενδυτική, η αντιπαραγωγική αντίληψη και νοοτροπία της ίδιας της Κυβέρνησης. Γι' αυτό και η Κυβέρνηση του ΠΑΣΟΚ ουδέποτε κατάφερε να παρουσιάσει ένα ολοκληρωμένο, ένα συγκροτημένο αναπτυξιακό σχέδιο για τον τόπο.
Οι δημόσιες και κατά βάση πελατειακής υλοποίησης επενδύσεις εξακολουθούν να καλύπτουν -στο βαθμό που μπορούν να καλύψουν- το μέγα κενό, την ανυπαρξία των ιδιωτικών επενδύσεων και μάλιστα ξένων επενδύσεων. Ακόμα και οι ασήμαντες, οι ελάχιστες που κάνουν το πρώτο βήμα να φτάσουν στον τόπο μας, απορρίπτονται κατά τον τρόπο που απολακτίσθηκαν πρόσφατα οι επενδύσεις στη Βόρεια Ελλάδα.
Τα όποια προγράμματα στήριξης της επιχειρηματικότητας που εξαγγέλλονται από την Κυβέρνηση κατά καιρούς, είναι και αυτά αποσπασματικά, προφανώς ατελή, άτολμα και βεβαίως αναποτελεσματικά. Όσο για τα επενδυτικά κίνητρα που κατά καιρούς έχουν πανηγυρικά εξαγγελθεί, αξιοποιήθηκαν, φωτογραφικά μάλιστα, από περιορισμένο κύκλο φίλων του κυβερνώντος κόμματος, των διαπλεκομένων και των λογής-λογής προνομιούχων του ΠΑΣΟΚ. Μόνο αυτοί αξιοποίησαν αυτά τα περίφημα επενδυτικά κίνητρα. Κανείς άλλος!
Ίσως επειδή το ΠΑΣΟΚ, αγαπητοί συνάδελφοι, παραμένει στο βάθος βάθος  της αντίληψής του κόμμα σοσιαλκρατισμού, κόμμα που βλέπει την πολιτική ως δημιουργία δομών εξουσίας διά του κράτους, ουδέποτε θέλησε και μπόρεσε να κατανοήσει βασικές αρχές της σύγχρονης παραγωγής, της σύγχρονης ανάπτυξης, της σύγχρονης τελικά οικονομίας. 
Δέσμια παλαιολιθικών αντιλήψεων και μιας ανεξέλεγκτης κομματικής νομενκλατούρας, που βλέπει την ανάπτυξη διά της επιχειρηματικής δράσης σαν θανάσιμη απειλή κατά της δικής της εξουσίας, η Κυβέρνηση δεν εννοεί -παραθέτω ένα βασικό, νομίζω, παράδειγμα- να αντιληφθεί ότι όσο λιγότερο φορολογείται η υγιής επιχειρηματικότητα τόσα περισσότερα έσοδα έχει το κράτος τελικά. Η αντίφαση είναι φαινομενική. Υφίσταται μόνο στην πρώτη ακοή. Όσο πιο ελεύθερη στην πραγματικότητα από φορολογικά βάρη είναι η επιχειρηματική δράση -μιλώ πρόδηλα για την υγιή επιχειρηματική δράση- τόσο περισσότερο πλούτο μπορεί να παραγάγει, με όλες τις ευεργετικές συνέπειες που συνεπάγεται και για την απασχόληση και για την κατανάλωση και για τα κρατικά έσοδα. Φορολογώντας σε βαθμό στραγγαλισμού την επιχειρηματικότητα, το κράτος φορολογεί στην πραγματικότητα τον ίδιο τον εαυτό του.
Αντίφαση τελικά, λοιπόν, δεν είναι αυτό. Αντίφαση είναι να συζητεί κανείς για επενδύσεις σε ένα κράτος που στο σύγχρονο κόσμο έρχεται τελευταίο στην προσέλκυση ξένων επενδύσεων, όπως έρχεται συνολικά τελευταίο στην ενθάρρυνση της όποιας επενδυτικής δραστηριότητας. Ποιος ξένος θα επενδύσει στην Ελλάδα όταν γνωρίζουμε το καθεστώς; Ανυπέρβλητες γραφειοκρατικές αγκυλώσεις, χάος πολυνομίας, επενδυτικά κίνητρα που έχουν μόνο θεωρητική αξία, το επαχθέστερο στην Ευρώπη φορολογικό σύστημα και βέβαια -εξαιρετικά χρήσιμο- βύθιση της οικονομίας κάθε μέρα και περισσότερο, δέσμια του φαύλου εναγκαλισμού της Κυβέρνησης με τα διαπλεκόμενα συμφέροντα. Και αποτελεί το μεγαλύτερο ίσως σήμερα αντικίνητρο αυτή η συνολική αδιαφάνεια και διαφθορά, η οποία χαρακτηρίζει την Ελλάδα.
Θέλω εδώ να υπογραμμίσω ότι η διαφθορά και η διαπλοκή δεν αποτελούν μόνο ένα ζήτημα ηθικής τάξης και δημοκρατικής λειτουργίας.
Θα ήθελα να σημειώσω ότι η διαπλοκή και η διαφθορά έχουν και απτό, χειροπιαστό οικονομικό κόστος. Συντηρούν τις αναχρονιστικές παθογένειες  που φράζουν το δρόμο της εθνικής ανάπτυξης. Συντηρούν το γνωστό σε όλους μας αντιπαραγωγικό και σπάταλο κράτος που στραγγαλίζει την πραγματική οικονομία. Διαστρέφουν τον υγιή ανταγωνισμό και αποθαρρύνουν τις επιχειρηματικές δυνάμεις που θα είχαν τη δυνατότητα να προσφέρουν ανάπτυξη στον τόπο. Ευθύνονται ακόμα για το πολύ υψηλό κόστος και την κακή ποιότητα αγαθών και υπηρεσιών. Και βέβαια η διαφθορά ακόμα απωθεί -για να έλθω στο συγκεκριμένο που κουβεντιάζουμε- τις ιδιωτικές επενδύσεις. Και τις ξένες κατά μείζονα λόγο, αλλά και τις εγχώριες. Γι' αυτό, κύριε Υπουργέ, δεν νομίζω ότι αποτελεί υπερβολή να ισχυριστώ ότι η διαφθορά και η διαπλοκή συνιστούν τους πρωταρχικούς εχθρούς του αναγκαίου οικονομικού -και όχι μόνο οικονομικού- εκσυγχρονισμού για τον τόπο. Αλλά η διαπλοκή και η διαφθορά είναι τα κατ' εξοχήν προϊόντα του δικού σας καθεστώτος, του δικού σας εικοσαετούς πια, καθεστώτος ΠΑΣΟΚ. 
Η αδρανοποίηση και η αποτυχία του Ελληνικού Κέντρου Επενδύσεων, του ΕΛΚΕ, εικονογραφεί με ενάργεια την αδράνεια και την αποτυχία της σημερινής Κυβέρνησης. Συνιστά με άλλα λόγια την επιτομή της ανικανότητάς της να καταστήσει την Ελλάδα χώρο επενδυτικής ευκαιρίας στο σύγχρονο κόσμο, όπως το κατάφερε με λαμπρά αποτελέσματα η Ιρλανδία, να σχεδιάσει και να παράξει ανάπτυξη συνολικά για την ελληνική κοινωνία, να χαράξει ένα εθνικό μέλλον με σύγχρονους όρους στη σύγχρονη εποχή. 
Δεν απέτυχε μόνο το ΕΛΚΕ, κύριε Υπουργέ. Αποτύχατε εφ' όλης της ύλης εσείς. Όπως απολύσατε ως εξιλαστήριο θύμα τον κ. Μπακούρη, εσάς θα σας απολύσει ο ελληνικός λαός.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στις δευτερολογίες. 
Το λόγο έχει ο κ. Νικολόπουλος. 
ΝΙΚΟΛΑΟΣ ΝΙΚΟΛΟΠΟΥΛΟΣ: Κυρία Πρόεδρε, κύριε Υπουργέ, νιώθω την ανάγκη να διαβάσω τις ερωτήσεις, γιατί όσοι παρακολουθούν αυτήν τη συζήτηση ή την παρακολουθήσουν από τους τηλεοπτικούς δέκτες τους, εάν τύχει να ακούσουν τον κ. Πάχτα, δεν θα καταλάβουν γιατί σήμερα η Νέα Δημοκρατία και δέκα συνάδελφοι Βουλευτές επερωτούμε την Κυβέρνηση, τι απαντήσεις θέλαμε και βεβαίως ποια ζητήματα θέλουμε να αναδείξουμε. 
Ήταν ορθή η παρατήρηση του Κοινοβουλευτικού μας Εκπροσώπου κ. Παπαληγούρα και νιώθω την ανάγκη να την επαναλάβω. Μα είναι δυνατόν να γίνεται αυτό; Η Κυβέρνηση σήμερα μας έδειξε αφ' ενός μεν ότι δεν διάβασε καν την επερώτηση, τα δέκα πολύ συγκεκριμένα σημεία που ζητάμε απαντήσεις. Ελπίζουμε και ευχόμαστε, γι' αυτό άλλωστε τοποθετούμαστε κατ' αυτόν τον τρόπο και προκαλούμε τον κ. Χριστοδουλάκη να μας δώσει απαντήσεις, όπως και σε  όλον τον ελληνικό λαό. Αλλά το χειρότερο είναι ότι μας έδωσε την εντύπωση ότι έδιωξαν τον πρόεδρο του ΕΛΚΕ και δεν διάβασαν ούτε όσα έγραψαν για πολλές μέρες οι εφημερίδες στην πρώτη σελίδα, τι έλεγαν δηλαδή οι μελέτες του ΕΛΚΕ που κόστισαν κάποια εκατομμύρια, που τις παρήγγειλε η Κυβέρνηση. Έλεγαν ακριβώς τα αντίθετα απ' όσα είπε ο κ. Πάχτας. Ποια είναι η θέση μας; Ποιες επενδύσεις προχωράνε; Γιατί δεν προχωράνε;
Δεν ήρθε η Αντιπολίτευση σήμερα εδώ να προσθέσει τίποτα περισσότερο απ' όσο οι ακριβοπληρωμένες και φαντάζομαι αντικειμενικές μελέτες λένε και που βρίσκονται πια στα χέρια της Κυβέρνησης.
Και αντί γι' αυτό ο κ. Πάχτας, προφανώς γιατί δεν απευθυνόταν σε μας, απευθυνόταν στον ελληνικό λαό, στους τηλεθεατές που θα τον δουν, άρρητα ρήματα είπε. Πανηγύρισε γιατί όλα πάνε πάρα πολύ καλά, γιατί δεν έχουμε κανένα πρόβλημα με τα κοινοτικά πλαίσια στήριξης. Φαίνεται δεν έχει ακούσει τίποτα για τις επιστολές Μπαρνιέ ο κ. Πάχτας, παρ' ότι έχει και την πολύ συγκεκριμένη αρμοδιότητα. Για το Κτηματολόγιο δεν είπε τίποτα, για την ΕΡΓΟΣΕ επίσης τίποτα. Και, βεβαίως, έμοιαζε σαν να ονειρευόταν όταν έλεγε ότι υπάρχει αλλαγή τοπίου.
Κυρία Πρόεδρε, θα ήθελα να διαβάσω τα δέκα συγκεκριμένα ερωτήματα της επερωτήσεώς μας και να ζητήσω από τον κ. Χριστοδουλάκη να μας απαντήσει σ' αυτά.
Πρώτον, γιατί δεν έχουν ληφθεί μέτρα για την άρση αντικινήτρων που υφίστανται -αυτό λέει η μελέτη- όπως γραφειοκρατία, αδιαφάνεια, κομματισμός κλπ. στον επενδυτικό τομέα και ποια η γενικότερη πολιτική της Κυβέρνησης για την ανάπτυξη των επενδύσεων στη χώρα μας και την προσέλκυση κεφαλαίων;
Δεύτερον, ποια ήταν η συγκεκριμένη δράση του ΕΛΚΕ για την υλοποίηση του καταστατικού σκοπού του και αν έχει ανταποκριθεί επιτυχώς στο ρόλο του;
Τρίτον, γιατί αποφασίστηκε ετεροχρονισμένα η απομάκρυνση του κ. Μπακούρη, αν και ήταν γνωστά από αρκετό καιρό από τις εφημερίδες τα πορίσματα που συντάχθηκαν κατ' εντολήν του ΕΛΚΕ;
Τέταρτον, γιατί απομακρύνθηκε ο πρόεδρος του ΕΛΚΕ; Δεν ακούσαμε τίποτα, δεν ψέλλισε καν ο Υφυπουργός ένα επιχείρημα γι' αυτό. Θεωρεί ότι αυτή η απομάκρυνση αποτελεί και λύση του προβλήματος;
Πέμπτον, ποια ειδικότερα ποσά έχουν δαπανηθεί και κατ' έτος για την προβολή της Ελλάδας ως χώρας αποδοχής επενδύσεων, την προώθηση επιχειρηματικών συνεργασιών και γενικότερα ποιες είναι οι κατ' έτος δαπάνες προβολής και επικοινωνίας του ΕΛΚΕ και εάν αυτές φέρουν αποτέλεσμα;
Έκτον, ποιος ο κατ' έτος οικονομικός προϋπολογισμός του ΕΛΚΕ και πώς έχει εξελιχθεί η υλοποίησή του;
Έβδομον, ποιο το επίπεδο συνεργασίας και οι σχέσεις του ΕΛΚΕ με τις συναρμόδιες υπηρεσίες και αρχές, ΥΠΕΘΟ κλπ.;
Όγδοον, γιατί δεν υπάρχει σχέδιο για τη βελτίωση της δραστηριότητας του ΕΛΚΕ;
Ένατον, γιατί δεν έχει μελετηθεί η αναποτελεσματικότητα του υφισταμένου επενδυτικού πλαισίου -κίνητρα, νομοθεσία κλπ.- και ένα προβλέπεται η τροποποίησή του;
Τέλος, ποιες είναι οι μελετητικές εταιρείες που συνέταξαν τις παραπάνω μελέτες; Υπάρχει οποιαδήποτε σχέση μεταξύ αυτών και στελεχών της Κυβέρνησης και γενικά του κυβερνώντος κόμματος και ποια η αμοιβή τους;
Κυρία Πρόεδρε, αν στα είκοσι πέντε λεπτά που πέρασαν και στα υπόλοιπα που έχει η Κυβέρνηση δεν μας δώσει απαντήσεις, εμείς θα έρθουμε με αίτηση καταθέσεως εγγράφων να επιμείνουμε για να έχει γνώση της κατάστασης ο ελληνικός λαός και προπαντός για να πάρει το μήνυμα η Κυβέρνηση ότι δεν μπορεί άλλο να καθυστερεί τη χώρα εξαιτίας της δικής της, αν θέλετε, ανικανότητας.
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Ρεγκούζας.
ΑΔΑΜ ΡΕΓΚΟΥΖΑΣ: Κύριοι συνάδελφοι, και σήμερα η Κυβέρνηση με αυτά που ακούσαμε από τον κύριο Υφυπουργό, έδειξε ότι συνεχώς προσπαθεί να λιποτακτήσει από την πραγματικότητα. Μια πραγματικότητα που τη βιώνει ο Έλληνας πολίτης καθημερινά και που την εισπράττει η επιχειρηματικότητα συνεχώς. Η Κυβέρνηση προσπαθεί να ωραιοποιήσει και να ξεφύγει απ' αυτήν την πραγματικότητα. Και ξεφεύγει είτε αλλοιώνοντας τους αριθμούς είτε κάνοντας ανόμοιες συγκρίσεις απολύτων αριθμών μεταξύ του μέσου όρου της Ευρωπαϊκής Ένωσης, αγνοώντας βέβαια τις υπόλοιπες χώρες και τους ρυθμούς που τρέχει η ανάπτυξη σ' αυτές τις χώρες, σε μια προσπάθεια μόνο βελτίωσης της εικόνας. Όλες οι υποχρεώσεις που απορρέουν από τη λειτουργία της είτε αποκρύπτονται όταν είναι οδυνηρές πολιτικά για εκείνη είτε μεταφέρονται στο μέλλον, στις επόμενες γενιές.
Η Κυβέρνηση καλείται να απαντήσει σε δύο βασικά ερωτήματα σήμερα. Πρώτον, για την αναποτελεσματικότητα της ελληνικής οικονομίας. Να μας πει τι έχει κάνει συγκεκριμένα.
Και, δεύτερον, να μας πει τι έχει κάνει για την άρση των αντικινήτρων που λειτουργούν ως τροχοπέδη την ανάπτυξη. Εκτός βέβαια αν δεν συμμερίζεται την άποψή μας ότι το πρόβλημα της οικονομίας σήμερα είναι η ανταγωνιστικότητα και η ανάπτυξή της.
(Στο σημείο αυτό την Προεδρική Έδρα καταλαμβάνει ο Γ΄  Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Και, τέλος, ποιος είναι ο σεβασμός προς τη δημοκρατία αυτής της Κυβέρνησης που κατά κόρον επικαλείται τη δημοκρατικότητα, χωρίς στην πράξη να την εφαρμόζει όταν συστήνονται τέτοιοι οργανισμοί συμβουλευτικού χαρακτήρα όπως ο ΕΛΚΕ -εμείς δεν έχουμε καμία πρόθεση να υπερασπιστούμε την προσωπικότητα του συγκεκριμένου κυρίου, εκείνος είναι αρμόδιος να το κάνει- και ένας άνθρωπος έρχεται και επισημαίνει γιατί γι' αυτό πληρώνεται, τα αυτονόητα, αυτά, που η γλώσσα μας έχει μαλλιάσει να τα λέμε, αλλά η Κυβέρνηση τον αποκεφαλίζει. Τον εξεδίωξε για να σταματήσει να λέει αλήθειες. Η Κυβέρνηση και φοβάται την αλήθεια και την αποφεύγει συστηματικά. Αποφεύγει να πάρει τις αναγκαίες πρωτοβουλίες.
Για παράδειγμα αυτό το πλέγμα των κινήτρων που κάθε φορά το εξαγγέλλει η Κυβέρνηση, είχαμε ακούσει ότι θα γινόταν την Άνοιξη. Μεταφέρθηκε για το Σεπτέμβριο. Τώρα ακούσαμε από τον κ. Πάχτα ότι θα πάει στο τέλος του χρόνου. Δηλαδή προσπαθείτε να τα μεταφέρετε χρονικά ως προεκλογικό δώρο όπως και τη φορολογική μεταρρύθμιση και την ασφαλιστική μεταρρύθμιση στη δεξαμενή των ωφελημάτων για χρήση στην προεκλογική περίοδο; Η Κυβέρνηση δεν έχει καταλάβει ότι έχει χάσει το παιχνίδι. Πρέπει όμως να κατανοήσει ότι η πολιτική και η προσφορά των πολιτικών, δεν είναι για να εξασφαλίζουν την επανεκλογή τους, αλλά για να καταγράφουν κυρίως έργο γι' αυτήν τη χώρα χρήσιμο για τους πολίτες. Εάν δεν τον κατανοεί ας δώσετε την ευκαιρία σ' αυτούς που μπορεί να το κάνουν.
ΠΡΟΕΔΡΕΥΩΝ (Κωνσταντίνος Βρεττός): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, ο κ. Πάχτας μίλησε για νέα πορεία. Είπε ότι η Νέα Δημοκρατία δεν μπορεί να παρακολουθήσει τα τεκταινόμενα. Είπε ότι το ΠΑΣΟΚ έχει ένα νέο όραμα. Μέχρι πότε θα αστειευόμαστε σ' αυτήν την Αίθουσα; Έρχεσθε να μας πείτε ότι έχετε νέο όραμα, μετά από είκοσι χρόνια, ενώ έχετε αποτύχει πλήρως σε όλα τα βασικά οικονομικά και μακροοικονομικά στοιχεία που καταγράφουν την πορεία του τόπου; 
Κύριε Υπουργέ, λέγατε μέχρι τώρα ότι το χρηματιστήριο είναι ο καθρέφτης της ελληνικής οικονομίας. Από τον Ιανουάριο μέχρι το Μάιο έχετε εισπράξει κάπου 20 δισεκατομμύρια ενώ στον προϋπολογισμό έχετε εγγράψει 80 δισεκατομμύρια. Την αντίστοιχη περίοδο του 2000 είχατε εισπράξει 123 δισεκατομμύρια. Τι έχετε να πείτε γι' αυτό; 
Μας μιλήσατε για τον αναπτυξιακό νόμο. Πέρσι το Νοέμβριο άκουσα ότι θα έλθει στη Βουλή. Μετά άκουσα ότι θα έλθει το Μάρτιο. Μετά ο κ. Πάχτας είπε ότι θα έλθει τον Ιούνιο. Σήμερα είπε ότι θα έλθει στο τέλος του χρόνου για να ισχύσει από 1.1.2003. Παίζετε την κολοκυθιά για να δούμε τελικά το πότε θα σταθεί η ημερομηνία. Η αλήθεια είναι ότι ο αναπτυξιακός νόμος 2601 που ισχύει έχει μία επένδυση ανά νομό για τριάμισι χρόνια. Αυτή είναι η ανάπτυξη; Είμαστε με τα λογικά μας εδώ μέσα;
Χθες στο Υπουργικό Συμβούλιο δύο Υπουργοί τα έβαλαν έμμεσα αλλά και ευθέως με τον κ. Χριστοδουλάκη και αμφισβήτησαν την επάρκεια των στοιχείων της έκθεσης για τη θετική πορεία, της ελληνικής οικονομίας, όπως λέει ο κ. Χριστοδουλάκης. 
Δηλαδή, εμείς καλά κάνουμε, πολιτικά έτσι ορίζει το Σύνταγμα και οι νόμοι του κράτους. Όμως ο κ. Γιαννίτσης τι κάνει; Απλά λέει την αλήθεια. Και ποιος την πληρώνει; Πάντως σύμφωνα με τη λογική της Κυβέρνησης φταίει ο κ. Μπακούρης. Φταίνε όλοι οι άλλοι εκτός από εμάς. Έτσι παρουσιάζουν εδώ μέσα τα στοιχεία ότι όλοι οι άνθρωποι εδώ ευημερούν και ξεχνάνε ότι πίσω από αυτά τα "έρημα" στοιχεία υπάρχουν ζωντανοί άνθρωποι, υπάρχει πραγματική οικονομία, υπάρχουν οικογενειάρχες που δεν μπορούν να πληρώσουν ούτε το φροντιστήριο και πάει λέγοντας. Ευχαριστώ. 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΠΑΝΑΓΙΩΤΗΣ ΣΓΟΥΡΙΔΗΣ ).
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκος έχει το λόγο.
ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, ακούγοντας προηγουμένως τον κ. Πάχτα να μιλάει για τα οικονομικά μεγέθη που έχουν ξεπεράσει σε απόδοση ακόμα όπως είπε και την αυτοκρατόρισσα Μεγάλη Βρεττανία και προηγούμαστε πολύ από τις άλλες χώρες, ένιωσα ότι είμαι φιλοξενούμενος σε μία άλλη χώρα που ευημερεί και όχι την Ελλάδα. 
Πήρα το λόγο, κύριε Πρόεδρε, για να απευθυνθώ  στον κύριο Υπουργό και να του πω ότι το σλόγκαν του κ. Πάχτα δεν πείθει πια ότι δεν θα χάσουμε ούτε  ένα ευρώ. Έχουμε αποδείξει με στοιχεία την τραγική κατάσταση στην οποία βρισκόμαστε, τους κινδύνους που αντιμετωπίζουμε και υπάρχουν επίσης και οι καταλυτικές επιστολές του κ. Μπαρνιέ που δεν μπορεί κανείς να τις παραγνωρίσει. 
Ο κ. Πάχτας στηρίζεται στο απλό γεγονός ότι έχει ετεροχρονίσει την πληρωμή του λογαριασμού που θα μας έλθει από την Ευρωπαϊκή Ένωση.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Τις υιοθετείτε τις επιστολές; 
ΑΡΙΣΤΕΙΔΗΣ ΤΣΙΠΛΑΚΟΣ: Δεν υιοθετώ τίποτα. Ο κ. Μπαρνιέ έχει εκφράσει ανησυχίες και κινδύνους για απώλεια πόρων και αυτό πρέπει να μας προβληματίζει ανεξαρτήτως αν τις υιοθετούμε ή όχι. Η πραγματικότητα είναι ότι υπάρχει και ετεροχρονισμός των πληρωμών και των λογαριασμών για το 2004, τότε που δεν θα είστε κυβέρνηση και θα σκάσει η βόμβα στα χέρια άλλης κυβερνήσεως. Τότε θα λέτε εσείς ότι δεν χάσατε ούτε μία δραχμή και ήρθε η Νέα Δημοκρατία και απώλεσε πόρους. 
Είναι γεγονός ή όχι ότι χάσαμε τα δύο πρώτα χρόνια τα πολύτιμα για το Γ΄ Κοινοτικό Πλαίσιο Στήριξης για να αξιοποιήσουμε όπως, όπως τα υπόλοιπα, τα 2 τρισεκατομμύρια του Β΄ Κοινοτικού Πλαισίου Στήριξης με αποτέλεσμα να μεταθέσουμε το πρόβλημα από το Β΄ Κοινοτικό Πλαίσιο Στήριξης στο Γ΄; Ο δε λογαριασμός πετύχαμε να πληρωθεί το 2004. Τότε που δεν θα είσαστε κυβέρνηση και μπορείτε να λέτε ό,τι θέλετε. 
Αυτή είναι η πραγματικότητα, κύριε Υπουργέ, και θα πρέπει να σταματήσει η συκοφαντία για το Α΄ Κοινοτικό Πλαίσιο Στήριξης δήθεν για την μηδενική αύξηση του ΑΕΠ. Δεν θα θέλω να υπερασπιστώ το Α΄ Κοινοτικό Πλαίσιο Στήριξης. Υπάρχει η επίσημη έκθεση του απολογισμού του Α΄ Κοινοτικού Πλαισίου Στήριξης στη σελίδα 16 που αναφέρει ρητώς ότι αξιοποιήθηκαν όλοι οι πόροι, υπερακοντίστηκαν οι στόχοι και ότι είχαμε αύξηση 2% του ΑΕΠ.  Μην ξεχνάμε το μπάχαλο που βρήκαμε το 1990 από τη δική σας οικονομική πολιτική. Αυτά για να λέμε τα πράγματα με το όνομά τους.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, προσωπικά βρίσκω πολύ ενδιαφέρουσα την επερώτηση της Νέας Δημοκρατίας γιατί δίνει την ευκαιρία στην Κυβέρνηση αλλά και στο σύνολο του Κοινοβουλίου να ασχοληθεί με ένα επίμαχο, εθνικής σημασίας θέμα που είναι οι επενδύσεις. Η Νέα Δημοκρατία επέλεξε λάθος στιγμή για να ανησυχήσει σχετικά με την πορεία των επενδύσεων, λίγες μέρες μετά όπου τα επίσημα στατιστικά στοιχεία αναβιβάζουν τον ρυθμό αύξησης των επενδύσεων στη χώρα μας στο 11,3% -αποτελώντας ένα από τα υψηλότερα επίπεδα ανάπτυξης τόσο στην Ευρωπαϊκή Ένωση σε σχέση με τα προηγούμενα χρόνια όσο και στο σύνολο των χωρών του ΟΟΣΑ- και μάλιστα  επενδύσεις, κατά κύριο λόγο ιδιωτικού χαρακτήρα επενδύσεις, πράγμα που δείχνει το δυναμισμό της ελληνικής οικονομίας.
H Νέα Δημοκρατία επέλεξε, λίγες μέρες μετά, να κάνει την ερώτηση αυτή, αφότου δημοσιεύτηκαν τα στοιχεία της ανάπτυξης της ελληνικής οικονομίας που δείχνουν ότι το πρώτο τρίμηνο αυξήθηκε κατά 4,3, υπερακοντίζοντας ακόμα και τις κυβερνητικές εκτιμήσεις, πράγμα το οποίο δείχνει ότι μέσα στην απραξία της διεθνούς ύφεσης, η ελληνική οικονομία πηγαίνει γοργά μπροστά και διαμορφώνει έτσι τις καλύτερες προϋποθέσεις για να συνεχίσει και να επιταχύνει την ανάπτυξή της, όταν η διεθνής οικονομία θα αρχίσει να ανασύρεται από το κλίμα ύφεσης. 
Κυρίες και κύριοι, σήμερα το επενδυτικό κλίμα στην Ελλάδα είναι περισσότερο από ποτέ υποσχόμενο. Βεβαίως είναι γεγονός ότι στο παρελθόν υπήρχαν πολλοί αρνητικοί παράγοντες για να έρθει να επενδύσει κάποιος στην Ελλάδα. Πριν από δέκα χρόνια ο ξένος επενδυτής αλλά και ο εγχώριος επενδυτής είχε πολύ μεγάλους ενδοιασμούς, πρώτα απ' όλα διότι δεν υπήρχε ανάπτυξη.  Και σε μία χώρα που δεν υπάρχει ανάπτυξη δεν πάει κανείς να κάνει επενδύσεις, διότι υπάρχει μία στασιμότητα, δεν αναπτύσσεται η αγορά και δεν θα έχει πού να πουλήσει τα προϊόντα του. 
Έτσι, λοιπόν, οι μηδενικοί ρυθμοί ανάπτυξης που επικρατούσαν προ δεκαετίας, παρά το Α΄ Κοινοτικό Πλαίσιο Στήριξης -το οποίο δυστυχώς και παρά τις καλές προθέσεις που ενδεχομένως είχατε, κύριε Τσιπλάκο, δεν οδήγησε πουθενά. Δεδομένου ότι ήταν μηδενική η ανάπτυξη, κατά μέσο όρο, απωθούσε, όπως είναι φυσικό, τους επενδυτές. 
Επιπλέον, υπήρχε η αβεβαιότητα. Πού θα πάει η ελληνική οικονομία; Θα μείνει μία αποκομμένη και στάσιμη οικονομία ή θα ενωθεί με την ευρωπαϊκή; Κανείς δεν ήξερε να απαντήσει τότε, καθώς το ένα μετά το άλλο τα σταθεροποιητικά προγράμματα αποτύγχαναν, επιστρέφονταν διορθωμένα από τις Βρυξέλλες και κανείς δεν μπορούσε να διαμορφώσει μία πειστική προοπτική για την πορεία της χώρας. 
Εάν, δε, πάει κανείς να δει με τι κόστος θα μπορούσαν να δανειστούν οι επιχειρήσεις για να επενδύσουν, θα έβλεπε ότι το κόστος αυτό απείχε δυσθεώρητα από τα αντίστοιχα επίπεδα δανεισμού που επικρατούσαν σε άλλες χώρες της Ευρωπαϊκής Ένωσης. Οκτώ, εννιά, δέκα μονάδες παραπάνω ήταν το κόστος με το οποίο έπρεπε να δανειστεί ένας επενδυτής για να κάνει κάτι στην Ελλάδα, σε σύγκριση με το αντίστοιχο κόστος που είχε σε κάποια άλλη χώρα της Ευρωπαϊκής Ένωσης, ενώ η παραγωγικότητα εργασίας, η παραγωγικότητα κεφαλαίου και γενικότερα η συλλογική παραγωγικότητα της ελληνικής οικονομίας ήταν από τις χαμηλότερες στην Ευρωπαϊκή Ένωση. 
Όλα αυτά, κυρίες και κύριοι, έχουν αλλάξει δραστικά και σήμερα τα δεδομένα είναι πολύ διαφορετικά, πράγμα το οποίο διαμορφώνει νέες προοπτικές και ευκαιρίες για το μέλλον. 
Αυτήν τη φορά, κυρίες και κύριοι, δεν θα συγκρίνω αυτό που επικρατεί σήμερα με αυτό που επικρατούσε προ δεκαετίας, αλλά θα συγκρίνω αυτό που επικρατεί σήμερα με αυτό που επικρατούσε τέσσερα, πέντε χρόνια πριν. Με τον τρόπο αυτόν, θα δείτε ότι ναι μεν σε σχέση με την προηγούμενη δεκαετία η απόσταση είναι πολύ μεγάλη, αλλά ακόμα και σε σχέση με λίγα χρόνια πριν -όταν είχαμε ξεκινήσει τη σύγκλιση- η απόσταση που έχουμε διανύσει είναι πολύ σημαντική. 
Αναφέρω, λοιπόν, χαρακτηριστικά ότι την πενταετία 1994-1999 οι επενδύσεις των επιχειρήσεων αυξανόταν με ένα ρυθμό, κατά μέσο όρο, γύρω στο 6%. Σήμερα, ο ρυθμός είναι πάνω από 12%. Αυτό σημαίνει ότι διπλασιάστηκε. 
Η παραγωγικότητα και η κερδοφορία του κεφαλαίου ήταν μόλις το 1/3 της αντίστοιχης ευρωπαϊκής κερδοφορίας. Σήμερα είναι οκτώ φορές μεγαλύτερη. Κινείται σε επίπεδα του 2,4 όταν στην Ευρωπαϊκή Ένωση κινείται στο επίπεδο του 0,3. Υπάρχει μία πλήρης αντιστροφή για την ελκυστικότητα της ελληνικής οικονομίας. 
Επίσης, η διαφορά στο κόστος δανεισμού μιας ελληνικής επιχείρησης σε σύγκριση με τις αντίστοιχες ευρωπαϊκές, από οκτώ και δέκα μονάδες που ήταν πριν από μερικά χρόνια, σήμερα είναι κάτω από τη μία μονάδα. 
Αυτά διαμορφώνουν το ριζικά διαφορετικό κλίμα που επικρατεί σήμερα. Αυτό δεν σημαίνει ότι δεν πρέπει να κάνουμε άλλα βήματα και ότι δεν εξακολουθούν να υπάρχουν δυσκολίες, γραφειοκρατικές καθυστερήσεις και αντικίνητρα, αλλά όλα αυτά επιχειρούμε να τα λύσουμε το ταχύτερο δυνατό, έτσι ώστε να αξιοποιήσουμε ακόμα περισσότερο το θετικό επιχειρηματικό, επενδυτικό και εργασιακό περιβάλλον το οποίο επικρατεί στη χώρα μας. 
Γι' αυτό, κυρίες και κύριοι, είναι λάθος η στιγμή που επέλεξε η Νέα Δημοκρατία να θέσει αυτό το ζήτημα, αντί να επιλέξει να συνεισφέρει και να συμβάλει στην κινητοποίηση κεφαλαίων μέσα και έξω από την Ελλάδα.
Διότι, όπως έχω πει κατ' επανάληψη, κυρίες και κύριοι, η πραγματοποίηση επενδύσεων στη χώρα μας δεν είναι κομματικό θέμα. Το ΠΑΣΟΚ, η Kυβέρνηση του ΠΑΣΟΚ δεν επιδιώκει να φέρει κεφάλαια επενδύσεις, επιχειρήσεις στη χώρα μας για να καμαρώσει ότι παράγει έργο. Η προσέλκυση επενδύσεων στη χώρα μας είναι εθνικό έργο και σε όλες τις χώρες συνήθως όλα τα κόμματα μεριμνούν για την προσέλκυση επενδύσεων στη χώρα τους και δεν φροντίζουν ούτε να υποσκάπτουν τα πλεονεκτήματά της ούτε να δυναμιτίζουν την επενδυτική προσπάθεια ούτε να κωλυσιεργούν τις διαδικασίες ευκαιρίας δοθείσης ούτε να διασπείρουν εικόνες και να διαμορφώνουν παραστάσεις οι οποίες είναι ξένες από την πραγματικότητα. Έργο όλων μας είναι ούτε να ωραιοποιούμε τις καταστάσεις αλλά ούτε και να παραποιούμε την πραγματικότητα. Θα πρέπει να αποδίδουμε τα πραγματικά πλεονεκτήματα που έχει η χώρα μας, τις προοπτικές που έχει και όλοι μαζί, Aντιπολίτευση και Kυβέρνηση, να δουλεύουμε με πείσμα, με σύστημα και με ομόνοια για να φέρνουμε κεφάλαια στη χώρα μας να δημιουργούμε επιχειρήσεις και θέσεις απασχόλησης, όπως κάνουν όλες οι άλλες χώρες. Αν γινόταν αυτό συστηματικά, αντί να δυσφημείται όλα τα τελευταία χρόνια η ελληνική οικονομία, ακόμη και σήμερα, θα είχαμε πετύχει ενδεχομένως ακόμα περισσότερα. 
Έρχομαι τώρα στο γνωστό μύθο ότι δεν γίνονται ξένες επενδύσεις στην Ελλάδα. Σπεύδω να πω όμως ότι οι ξένες επενδύσεις χρειάζεται να γίνουν πολύ περισσότερες. Γίνονται όμως σημαντικές και μόνο αν αναδείξουμε αυτό που γίνεται άμα ξέρουμε πού είμαστε και πού πατάμε, μπορούμε να διαμορφώσουμε καλύτερες προοπτικές για το μέλλον. 
Αναφέρω: Πέρυσι δεν έγιναν ξένες επενδύσεις 125 δισεκατομμυρίων δραχμών συνολικά στο φυσικό αέριο; Δεν ήρθαν εταιρείες από την Ιταλία, την Αμερική, την Αγγλία και επένδυσαν στη χώρα μας 125 δισεκατομμύρια δραχμές στη διανομή του φυσικού αερίου; 
Δεν ήρθε η ιταλογαλλική εταιρεία ΓΟΥΙΝΤ και μαζί με τη ΔΕΗ συμπράττουν κατά 50% να κάνουν γιγαντιαίες επενδύσεις στο χώρο της σταθερής τηλεφωνίας, διαμορφώνοντας έτσι τη δεύτερη μεγάλη τηλεπικοινωνιακή εταιρεία στη χώρα μας, που φιλοδοξεί να κερδίσει σημαντικά μερίδια αγοράς όπως έχουν γίνει και σε άλλες χώρες; 
Δεν υπάρχουν σε εξέλιξη τα ηλεκτρικά εργοστάσια, τα οποία θα γίνουν και με τη συμμετοχή, έχουν ξεκινήσει ήδη οι διαδικασίες, σημαντικών ξένων επενδυτών; 
Δεν υπάρχει ένα ζωηρό ξένο ενδιαφέρον για την ανέγερση τουριστικών υποδομών, ξενοδοχείων ή συμμετοχή στους διαγωνισμούς που κάνουμε στις μαρίνες, στα καζίνο; Δεν αποδεικνύει αυτό το ενδιαφέρον των ξένων επενδυτών; 
Πρόσφατα δεν έκλεισε έπειτα από μία πολύμηνη και δύσκολη διαδικασία το πρόβλημα το οποίο έχει η ελληνική ναυπηγική βιομηχανία, με τα ναυπηγεία και τα Ναυπηγεία Σκαραμαγκά ιδιαίτερα, κλείνοντας έτσι έναν κύκλο προβλημάτων που κράτησε δεκαπέντε χρόνια και ταλάνισε όσο τίποτε άλλο τον σχετικό κλάδο της ελληνικής οικονομίας; Δεν ήταν ξένες οι επιχειρήσεις που αγόρασαν το ναυπηγείο αυτό; 
Χθες που έγινε η επιτυχής διάθεση του 8% του ΟΤΕ δεν ήταν ξένοι επενδυτές αυτοί οι οποίοι συμμετείχαν σε πολύ μεγάλο βαθμό στην αγορά του; 
Η Εμπορική Τράπεζα πρόσφατα δεν διέθεσε ένα σημαντικό μερίδιο του μετοχικού της κεφαλαίου σε ξένο επενδυτή, στη γαλλική τράπεζα "CREDIT AGRICOLE"; 
Με ξένους επενδυτές δεν διαπραγματευόμαστε τη στρατηγική συνεργασία των  Ελληνικών Ταχυδρομείων προκειμένου να διαμορφώσουμε κοινές επενδυτικές στρατηγικές εντός και εκτός Ελλάδος; 
Και σε μια σειρά από άλλα ζητήματα όπως είναι τα Ελληνικά Πετρέλαια, όπως είναι ο ΟΠΑΠ, όπως είναι οι άλλες ιδιωτικοποιήσεις και αποκρατικοποιήσεις οι οποίες γίνονται δεν προσελκύουν ήδη ένα ζωηρό ενδιαφέρον από ξένους επενδυτές; 
Αυτή είναι η πραγματικότητα, κυρίες και κύριοι. Να την επιταχύνουμε; Να την επιταχύνουμε και να συνδράμετε σ' αυτήν την επιτάχυνση, αλλά να μη μηδενίζετε το έργο το οποίο γίνεται, το οποίο όντως έχει αλλάξει την ελληνική πραγματικότητα και την κάνει σήμερα να είναι πρωταθλητής ανάπτυξης και ένας πια χώρος όπου πραγματοποιούνται σημαντικές επενδύσεις και από το εσωτερικό και από το εξωτερικό που διαμορφώνουν νέα προϊόντα και υπηρεσίες και βοηθούν την ανταγωνιστικότητα. 
Αναφερθήκατε, κυρίες και κύριοι, στο περίφημο θέμα της επιστολής Μπαρνιέ του Επιτρόπου δηλαδή του αρμόδιου για την περιφερειακή ανάπτυξη. Κατ' αρχάς θα πρέπει να σας πω ότι πρέπει να αποφεύγουμε να αναμειγνύουμε την Ευρωπαϊκή Ένωση σε εσωτερικά πολιτικά μας θέματα και σε αντιπολιτευτικές αντιπαραθέσεις.
Και πρέπει να πω ότι αυτό συνήθως χαρακτηρίζει την ελληνική Αντιπολίτευση. 
Κυρίες και κύριοι συνάδελφοι, γνωρίζετε πόσες φορές η πορτογαλική αντιπολίτευση έχει κάνει ερωτήσεις και επερωτήσεις στο Ευρωπαϊκό Κοινοβούλιο εναντίον της χώρας της; Μία. 
Γνωρίζετε πόσες φορές η ισπανική αντιπολίτευση έχει κάνει ερωτήσεις και επερωτήσεις στο Ευρωπαϊκό Κοινοβούλιο εναντίον της χώρας της; Μηδέν. 
Γνωρίζετε πόσες φορές η ελληνική Αντιπολίτευση έχει κάνει ερωτήσεις και επερωτήσεις στο Ευρωπαϊκό Κοινοβούλιο εναντίον της Κυβέρνησης της χώρας της; Σαράντα πέντε. Έτσι, προσπαθεί να διαμορφώσει μία επιφύλαξη, μια ατμόσφαιρα ανησυχίας ότι κάτι πλανάται εδώ με το Κοινοτικό Πλαίσιο Στήριξης, αντί να συμβάλει στην όσο το δυνατόν πιο αποτελεσματική αξιοποίησή του, στην όσο το δυνατό μεγαλύτερη παραγωγή έργου, στην όσο το δυνατό μεγαλύτερη δημιουργία θέσεων απασχόλησης και προοπτικής για τον κάθε Έλληνα πολίτη και ιδιαίτερα το νέο.
Κυρίες και κύριοι, στο τέλος της ομιλίας μου πρέπει να απαντήσω και σε ορισμένα θέματα, που αφορούν το ΕΛΚΕ. 
Αγαπητοί συνάδελφοι της Αντιπολιτεύσεως, ή έχετε δίκιο σ΄ αυτό που λέτε, ότι το ΕΛΚΕ όλα αυτά τα χρόνια τίποτα δεν έκανε και δεν βοήθησε τις επενδύσεις, ή έχετε δίκιο να παραπονείσθε που άλλαξε η διοίκηση. Αλλά τι να λέτε το ένα, τι να παραπονείσθε για το άλλο, δεν αντιλαμβάνεσθε την τρομακτική αντίφαση που κρύβει ο συλλογισμός σας. 
ΝΙΚΟΛΑΟΣ ΝΙΚΟΛΟΠΟΥΛΟΣ: Τι απαντάτε; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Κυρίες και κύριοι, με τις πρόσφατες ρυθμίσεις που έχουμε κάνει, έχουμε συγκροτήσει μια διυπουργική επιτροπή με τους γενικούς γραμματείς και τον πρόεδρο του ΕΛΚΕ, ο οποίος δρα ως συνήγορος των επενδυτών, προκειμένου να επιταχύνουμε τις επενδύσεις. 
Πρόσφατα είδαμε ότι μια επένδυση μεγάλης αξίας στον τουριστικό τομέα, της οποίας το ύψος φθάνει σχεδόν το ένα δισεκατομμύριο ευρώ και καθυστερούσε για διάφορους λόγους πέντε έως επτά έτη, αν θυμάμαι καλά, εγκρίθηκε. Βλέπουμε ότι αυτό το σύστημα, το οποίο θα ενισχυθεί ακόμη περισσότερο θεσμικά για την επιτάχυνση των επενδύσεων, έχει αρχίσει να δουλεύει πολύ αποτελεσματικά. Στην κατεύθυνση αυτή θα συνεχίσουμε. 
Επειδή άκουσα και τον ομιλητή της Νέας Δημοκρατίας προηγουμένως, έχω φέρει όλους τους πίνακες των επενδύσεων, για τις οποίες έχει συνηγορήσει το ΕΛΚΕ τα τελευταία χρόνια, από το 1996 μέχρι το 2001. Πρόκειται για πίνακες προϋπολογισμών του ΕΛΚΕ, για τους οποίους αναρωτηθήκατε, όπως επίσης και πάσης φύσεως άλλα στοιχεία, για να τα μελετήσετε με προσοχή και να δείτε κάθε λεπτομέρεια και επιπλέον να ζητήσετε διευκρινίσεις σε οποιονδήποτε τομέα θέλετε. 
(Στο σημείο αυτό ο Υπουργός Οικονομίας και Οικονομικών κ. Νικόλαος Χριστοδουλάκης καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Κυρίες και κύριοι, το ΕΛΚΕ είναι για να προάγει επενδύσεις. Αυτός είναι ο ρόλος του και ο ρόλος αυτός πρέπει να υπηρετηθεί με συνέπεια, συστηματικότητα, πείσμα και αποτέλεσμα. Η προσέλκυση των επενδύσεων είναι μια διαδικασία, η οποία θέλει όλα αυτά τα χαρακτηριστικά και δεν θέλει ούτε να έχει στοιχεία για την περιγραφή της ελληνικής οικονομίας από το 1998 και να μένεις εκεί, ούτε θέλει μια φιλοσοφία ότι εμείς τα λέμε και τι να κάνουμε, αφού δεν γίνονται. Στον τομέα των επενδύσεων και στον τομέα της οικονομίας τα πράγματα δεν κρίνονται μόνο από τις προθέσεις και τα κηρύγματα, αλλά κρίνονται αποκλειστικά και μόνο από το αποτέλεσμα.
Προορισμός, λοιπόν, του ΕΛΚΕ είναι να έχει αποτέλεσμα, να φέρει ξένες επενδύσεις, να προβάλει την ελληνική οικονομία στο εξωτερικό με βάση τις πρόσφατες επιδόσεις και την προοπτική που έχει, να συνηγορήσει υπέρ των επενδυτών για να ξεπεραστούν οι γραφειοκρατικές δυσκολίες ή η έλλειψη πληροφόρησης, που ενδεχομένως υπάρχει και έτσι να διαμορφώσει και αυτό μαζί με όλους τους άλλους τομείς της ελληνικής κοινωνίας και οικονομίας ένα πλαίσιο στέρεο, στιβαρό, που φτιάχνει επιχειρήσεις, φέρνει επενδύσεις και δημιουργεί θέσεις απασχόλησης. Εκ του αποτελέσματος θα κριθούμε όλοι.
Σε αυτήν την κατεύθυνση δεν είναι μόνο η Κυβέρνηση, αλλά όλοι οι θεσμοί της ελληνικής κοινωνίας. Είναι όλο το πολιτικό σύστημα. Διότι εγώ πιστεύω, παρά τους τόνους της κριτικής που ακούγονται κατά καιρούς, ότι όλο το πολιτικό σύστημα, συμπεριλαμβανομένης της Aντιπολιτεύσεως, θέλει να βοηθήσει την επενδυτική προοπτική της χώρας. Γι΄ αυτό καλώ κι εσάς να συμμετέχετε σε αυτήν την προοπτική, να βοηθήσετε τις επενδύσεις, αντί να εξαντλούμε το χρόνο μας λέγοντας το ένα και το άλλο, ότι δήθεν το ένα, δήθεν το άλλο, δήθεν ωραιοποιήσεις από εδώ, δήθεν ωραιοποιήσεις από εκεί. Γιατί όλοι οι διεθνείς οργανισμοί, όλα τα στοιχεία αποδεικνύουν το δυναμισμό και την προοπτική της ελληνικής οικονομίας και έτσι θα συνεχίσουμε.
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαληγούρας, Kοινοβουλευτικός Eκπρόσωπος της Νέας Δημοκρατίας, έχει το λόγο για οκτώ λεπτά για να δευτερολογήσει.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, επιβεβαίωσε και ο κ. Χριστοδουλάκης τον κυβερνητικό πλούτο σε λόγια αλλά και την κυβερνητική  φτώχεια, την ένδεια σε αποτέλεσμα, σε έργα. 
Υπουργός και Υφυπουργός κινήθηκαν κατά την διάρκεια των αγορεύσεών τους σε δυο αντιφατικές μεταξύ τους γραμμές άμυνας. Η πρώτη γραμμή άμυνας ήταν η άρνηση της αυταπόδεικτης απραξίας και κυβερνητικής παραλυσίας που υπονομεύουν την ελληνική οικονομία, την παραγωγή, την ανάπτυξη. 
Μας είπε  ο κ. Χριστοδουλάκης ότι οφείλουμε να πανηγυρίσουμε ως εκ του γεγονότος ότι εμφανίζεται κάποια αύξηση των επενδύσεων. Λησμόνησε όμως να μας πει την αφετηρία. Λησμόνησε να μας πει ότι είναι πολύ σχετική η αξία της όποιας αυτής αύξησης επενδύσεων, όταν ξεκινάει κανείς από το μηδέν. 
Η δεύτερη γραμμή άμυνας και του Υπουργού και του Υφυπουργού ήταν η παράθεση κάποιων ασθενέστατων, παιδικών θα έλεγα, επιχειρημάτων, δικαιολογιών για να αιτιολογήσουν την ομολογούμενη τώρα υστέρηση, τις ομολογούμενες -ας πω- παθογένειες της ελληνικής οικονομίας, που χρειάζονται τάχα χρόνο ακόμη για να αντιμετωπισθούν. Πόσο χρόνο πέραν των είκοσι ετών, κύριε Χριστοδουλάκη; Είπατε ότι το επενδυτικό κλίμα -το σημείωσα, γιατί απόρησα με τη διατύπωση- είναι σήμερα πολλά υποσχόμενο. Μα, μετά από είκοσι χρόνια, κύριε Χριστοδουλάκη, δεν μπορείτε να μιλάτε πια για υποσχέσεις. Έχει εξαντληθεί ο χρόνος. Η κλεψύδρα έχει στερέψει, κύριε Χριστοδουλάκη. Τα όποια αποθέματα -ισχνότατα- αξιοπιστίας είχε η κυβέρνηση, έχουν πια εξαντληθεί. Δεν μπορεί να επικαλείται κανείς ότι είναι τάχα το επενδυτικό κλίμα πολλά σήμερα υποσχόμενο. 
Διάλεξε ακόμη ο κ. Χριστοδουλάκης να συγκρίνει τις σημερινές επενδυτικές επιδόσεις της Κυβέρνησης με αυτές προ τεσσάρων χρόνων. Εμείς δεν έχουμε ενδιαφέρον να μπούμε στην αντιδικία σας με τον κ. Παπαντωνίου, κύριε Χριστοδουλάκη...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Δεν υπάρχει τέτοιο θέμα.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Μας είναι παγερά αδιάφορο ποιο ήταν το χειρότερο από απόψεως επενδύσεων καθεστώς σήμερα ή πριν από τέσσερα χρόνια. Η μόνη κρίσιμη σύγκριση που οφείλατε να κάνετε είναι η σύγκριση με το επενδυτικό κλίμα το οποίο σήμερα υπάρχει στην Ευρώπη όχι στις πλούσιες χώρες του βορρά, αλλά με αυτό που υπάρχει στην Πορτογαλία και στην Ισπανία. Θα έπρεπε ακόμη να συγκρίνετε την επενδυτική άπνοια που υπάρχει εδώ με τον επενδυτικό οργασμό που επισυμβαίνει σε πολλές πρώην ανατολικές χώρες, με την επενδυτική έξαρση στην Αίγυπτο και στην Τουρκία. 
Στην πραγματικότητα Υπουργός και Υφυπουργός ψέλλισαν, μιμούμενοι τον Aρχηγό τους και Πρωθυπουργό, ότι "αυτή είναι η Ελλάδα μας". Αυτό μας είπαν στην πραγματικότητα. Έ, λοιπόν, σας απαντώ: Αυτή είναι η δική σας Ελλάδα. Δεν είναι η Ελλάδα που οραματίζεται η Νέα Δημοκρατία, δεν είναι η Ελλάδα που θέλει η συντριπτική πλειοψηφία του ελληνικού λαού.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χριστοδουλάκη, έχετε το λόγο για τρία λεπτά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Κύριε αγορητά της Νέας Δημοκρατίας, στόχος για μας είναι η διαρκής βελτίωση της χώρας μας και του κάθε πολίτη. Και γι' αυτόν το λόγο πρέπει, όταν συγκρίνουμε την Ελλάδα με άλλες χώρες, να προσέχουμε και να κάνουμε τις σωστές συγκρίσεις έτσι ώστε να αποφεύγουμε να φθάνουμε σε λάθος συμπεράσματα.
Αναφερθήκατε -και είναι της μόδας αυτό- σε σχέση με την Ιρλανδία, γιατί δηλαδή η Ιρλανδία τρέχει μπροστά από μας. Κύριε Παπαληγούρα, η Ιρλανδία δεν έχει αμυντικές δαπάνες. Η Ελλάδα έχει αμυντικές δαπάνες, οι οποίες της στοιχίζουν κάθε χρόνο περίπου το 5%, του εθνικού εισοδήματος! Εάν σε διάστημα μίας δεκαετίας είχαμε αυτό το 5% που αντί να πηγαίνει σε άμυνα πήγαινε, όπως και στην Ιρλανδία, σε επενδύσεις, θα είχαμε διαμορφώσει ρυθμούς ανάπτυξης που σήμερα θα ξεπερνούσαν την Ευρώπη. Έτσι θα είχαμε φτάσει στα ευρωπαϊκά επίπεδα του κατά κεφαλήν εισοδήματος. 
Κατά συνέπεια πιστεύω ότι αξίζει να μιμηθούμε την Ιρλανδία, να διδαχθούμε απ' αυτήν και να δούμε πώς προχώρησε σε αρκετούς τομείς. Πρέπει, όμως, να έχουμε υπόψη μας και τις σημαντικές διαφορές, τις οποίες είμαστε εκ των πραγμάτων υποχρεωμένοι να έχουμε λόγω της πολύ διαφορετικής γεωπολιτικής θέσης που έχει η χώρα μας απ' αυτή της Ιρλανδίας. 
Εμείς προχωρούμε στις επιλογές της γνώσης, της κατάρτισης και της απελευθέρωσης των αγορών, έτσι ώστε να προσελκύσουμε και εμείς επενδυτικά κεφάλαια. 
Συγκρίνετε επίσης -και λυπάμαι γι' αυτό- την ανταγωνιστική επίδοση της χώρας μας με αυτή της Τουρκίας. Θα ήθελα να σας πω, κύριε Παπαληγούρα, ότι εμείς δεν θα πάρουμε από αυτήν τη σύγκριση! Σας ευχαριστώ αλλά δεν θα πάρουμε, διότι δεν θέλουμε με κανέναν τρόπο να ακολουθήσουμε ένα δρόμο που προάγει την ανταγωνιστικότητα σε βάρος της ευημερίας του εργαζόμενου και του πολίτη. Η Τουρκία, κύριε Παπαληγούρα, έχει έξι φορές χαμηλότερη κατά κεφαλήν δαπάνη και αγοραστική αξία σε σχέση με τη χώρα μας. Εμείς δεν θα υποβαθμίσουμε την ευημερία του εργαζόμενου για να κερδίσουμε σε ανταγωνιστικότητα με τους όρους που εσείς θέλετε!
ΝΙΚΟΛΑΟΣ ΝΙΚΟΛΟΠΟΥΛΟΣ: Είμαστε οι τελευταίοι στην ΟΝΕ σε επίπεδο ανταγωνιστικότητας! 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Δεν θα μπούμε, επίσης, στον πειρασμό να περιορίσουμε τα δικαιώματα της εργασίας, όπως συμβαίνει σε αρκετούς τομείς και έχει αρκετές εκφάνσεις σε γειτονικές χώρες, για να αυξήσουμε την ανταγωνιστικότητα της εργασίας. Διότι υπάρχει και αυτή η μέθοδος!
ΝΙΚΟΛΑΟΣ ΝΙΚΟΛΟΠΟΥΛΟΣ: Από 30% πήγαμε στο 36% τα τελευταία χρόνια στην ανταγωνιστικότητα! Υστερούμε και σε σύγκριση με την Τουρκία!
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Σε αυτά τα  παραδείγματα και σε αυτές τις συγκρίσεις εμείς δεν θα ενδώσουμε. Μπορεί εσάς να σας ελκύουν αυτά τα πρότυπα ανάπτυξης της ανταγωνιστικότητας -και γι' αυτό τα αναφέρετε διαρκώς- αλλά εμείς έχουμε τη δική μας πολιτική. Εμείς θα αυξήσουμε την ανταγωνιστικότητα με επενδύσεις, οι οποίες δημιουργούν νέα τεχνολογία, νέες γνώσεις, νέα κατάρτιση και δίνουν προοπτική στον εργαζόμενο διαμορφώνοντας ένα καλύτερο κλίμα για τον επιχειρηματία.
Αυτός είναι ο δικός μας δρόμος, ο οποίος θα είναι επιτυχής μόνο με την προϋπόθεση ότι και η εργασία και το κεφάλαιο αμείβονται απ' αυτήν τη βελτίωση της παραγωγικότητας.
Κύριε Πρόεδρε, τα τελευταία χρόνια η Ελλάδα ανέστρεψε την πορεία μείωσης των πραγματικών αποδοχών των εργαζομένων που ίσχυε μέχρι το 1993 περίπου και ακολούθησε συστηματικά μία πορεία βελτίωσης των αμοιβών εργασίας σε επίπεδα πολλαπλάσια απ' αυτά της Ευρωπαϊκής Ένωσης. Ο πραγματικός μισθός του Έλληνα εργαζόμενου από το 1994 μέχρι σήμερα βελτιώθηκε σχεδόν κατά 20%, ενώ στην υπόλοιπη Ευρώπη βελτιώθηκε μόνο κατά 2% ή 3%. Αυτό είναι ένα μεγάλο δίδαγμα για το πώς εμείς εννοούμε την ανταγωνιστικότητα, την ελκυστικότητα της χώρας μας σε επενδύσεις!
ΝΙΚΟΛΑΟΣ ΝΙΚΟΛΟΠΟΥΛΟΣ: Τώρα έχουμε κοινό νόμισμα και κάνουμε ίδιες συγκρίσεις!
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Εθνικής Οικονομίας και Οικονομικών): Εμείς, έτσι θα προχωρήσουμε και όχι με τις δικές σας συνταγές υπονόμευσης των αμοιβών των εργαζομένων, καταρράκωσης κάθε έννοιας ελευθεριών του εργαζόμενου και διαμόρφωσης ενός άλλου πλαισίου που στριμώχνει την εργασία απλώς και μόνο για να κερδίσει μία ανταγωνιστικότητα, την οποία διαφορετικά δεν μπορεί να εξασφαλίσει. 
Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 64/22-5-2002 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικώς με το Ελληνικό  Κέντρο Επενδύσεων. 
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του  Σώματος και ώρα 13.41΄, λύεται η συνεδρίαση για τη Δευτέρα 17 Ιουνίου 2002, και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης  σύμφωνα με την ημερήσια διάταξη. 
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



143
ΣΥΝΕΔΡΙΑΣΗ 14-6-2002   ΣΕΛ.

