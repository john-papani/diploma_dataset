Π Ρ Α Κ Τ Ι Κ Α  Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΟΔ'

Παρασκευή 5 Φεβρουαρίου 1999

 

 

Αθήνα, σήμερα 5 Φεβρουαρίου 1999, ημέρα Παρασκευή και ώρα 10.13' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Ε' Αντιπροέδρου αυτής κ. ΔΗΜΗΤΡΙΟΥ Β. ΚΩΣΤΟΠΟΥΛΟΥ. 

ΠΡΟΕΔΡΕΥΩΝ (Δημήτριος Β. Κωστόπουλος): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από τον κ. Βασίλειο Κοντογιαννόπουλο, Βουλευτή Ηλείας, τα ακόλουθα: 

"A. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Κοινότητα Ελαφονήσου Λακωνίας ζητεί χρηματοδότηση για την ίδρυση Γυμνασίου και Τεχνικού Επαγγελματικού Εκπαιδευτηρίου στην Ελαφόνησο. 

2) Ο Βουλευτής θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Ανθοκομικός Συνεταιρισμός Θεσ/νίκης ζητεί την ίδρυση Ανθαγοράς στη θεσ/νίκη. 

3) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η Διεθνής Ακαδημία "'Αγιος Κοσμάς ο Αιτωλός" στα Παλιάμπελα Βόνιτσας ζητεί να ενταχθεί σε πρόγραμμα κοινοτικής επιδότησης το έργο της ίδρυσης της Διεθνούς Ακαδημίας "'Αγιος Κοσμάς ο Αιτωλός" στη θέση κλειδί του αεροδρομίου Ακτίου με σύνορα τους Νομούς Πρέβεζας και Αιτωλ/νίας. 

4) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία οι εργαζόμενες του ΕΟΜΜΕΧ Αιτωλικού ζητούν να συνεχισθεί η λειτουργία του εργαστηρίου τους του ΕΟΜΜΕΧ. 

5) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύνδεσμος Συνταξιούχων Αυτοκινητιστών του Νομού Θεσ/νίκης ζητεί τη διευθέτηση της συνταξιοδότησης του κλάδου. 

6) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Τεχνικό Επιμελητήριο Ελλάδας Περιφερειακό Τμήμα Κ. και Ν. Πελοποννήσου ζητεί την ολοκλήρωση των εργασιών κατασκευής του δρόμου Τρίπολης - Καλαμάτας. 

7) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Επιμελητήριο Μεσσηνίας ζητεί την αύξηση των δρομολογίων της γραμμής Αθήνα - Καλαμάτα - Αθήνα. 

8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Ομάδα Ανθοπαραγωγών Τριφυλίας του Νομού Μεσσηνίας ζητεί τη μείωση της τιμής του πυρηνόξυλου. 

9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Εργαζομένων της ΔΕθ υποβάλλει προτάσεις εκσυγχρονισμού της ΔΕΘ. 

10) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί οικονομική ενίσχυση του Πνευματικού Κέντρου του Δήμου. 

11) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία η Νομαρχιακή Αυτοδιοίκηση Λευκάδας Δ/νση Αγροτικής Ανάπτυξης ζητεί την ικανοποίηση των οικονομικών αιτημάτων των ελαιοπαραγωγών Λευκάδας. 

12) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία η Επιτροπή Αγώνα τέως Αναπληρωτών Γενικών Δ/ντών Δημοσίου ζητεί νέα ρύθμιση ευμενέστερη της συνταξιοδότησης του κλάδου. 

13) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η 'Ενωση Αγροτικών Συνεταιρισμών Βόνιτσας Αιτωλ/νίας υποβάλλει προτάσεις για τον τρόπο σύγκρισης των στοιχείων των ισολογισμών και των αποτελεσμάτων χρήσεων της οργάνωσής της. 

14) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Αργιθέας Καρδίτσας ζητεί τη στελέχωση του Υγειονομικού Σταθμού Αργιθέας με νοσηλευτικό και ιατρικό προσωπικό. 

15) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Σύνδεσμος τέως Γενικών Δ/ντών και Αναπληρωτών Γενικών Δ/ντών των Υπουργείων και της Βουλής των Ελλήνων ζητεί νέα ευμενέστερη νομοθετική ρύθμιση της συνταξιοδότησης των μελών του. 

16) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Λάρισας ζητεί να λειτουργήσει στη Θεσσαλία το Περιφερειακό Πανεπιστημιακό Γενικό Νοσοκομείο Λάρισας. 

17) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ομοσπονδία Οικοδομικών Επιχειρήσεων ζητεί την ευνοϊκή ρύθμιση της καταβολής των ασφαλιστικών εισφορών των μελών της στο ΙΚΑ. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2353/16.9.98 ερώτηση δόθηκε με το υπ' αριθμ. 1576/20.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2353/16.9.1998 της Βουλευτού κας Ανδριανής Λουλέ σχετικά με την απασχόληση του έκτακτου εκπαιδευτικού προσωπικού στα ΤΕΙ, σας γνωρίζουμε τα ακόλουθα: 

1. Στο έκτακτο εκπαιδευτικό προσωπικό των ΤΕΙ μπορεί να ανατεθεί διδακτικό έργο σε άλλο τμήμα του ιδίου ή άλλου ΤΕΙ, με την προϋπόθεση ότι ο συνολικός χρόνος απασχόλησης στα ιδρύματα αυτά, δεν θα υπερβαίνει τις προβλεπόμενες από τις διατάξεις του άρθρου 19 του ν. 1404/1983, όπως αντικαταστάθηκε με την παράγραφο 3 του άρθρου 57 του ν. 2413/1996 και τροποποιήθηκε με το άρθρο 16 του ν. 2454/1997 ώρες εβδομαδιαίας απασχόλησης. 

2. Οι διατάξεις του νόμου είναι μεταγενέστερες και υπερισχύουν του Π.Δ. 355/1996. 

3. Η αρμόδια υπηρεσία του ΥΠΕΠΘ ασχολείται με τη σύνταξη νέου σχεδίου Π.Δ., που αφορά την κατηγορία αυτή του προσωπικού και μετά την ολοκλήρωσή του θα ακολουθήσει τη διαδικασία έκδοσής του. 

Ο Υφυπουργός 

Ι. ΑΝΘΟΠΟΥΛΟΣ" 

2. Στην με αριθμό 2745/30.9.98 ερώτηση δόθηκε με το υπ' αριθμ. 1638/20.10.98 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2745/30.9.98 που κατέθεσε η Βουλευτής κα Α. Λουλέ σας γνωρίζουμε τα ακόλουθα: 

Οι μετακινήσεις και τοποθετήσεις των εκπαιδευτικών μετά την απόσπασή τους δεν πραγματοποιούνται με μόρια αλλά πραγματοποιούνται κατ' εκτίμηση των σοβαρότατων αναγκών που επικαλούνται οι ενδιαφερόμενοι εκπαιδευτικοί, όπως βαριές και δυσίατες ασθένειες, συνυπηρέτηση συζύγων και εξαιρετικά σοβαρούς λόγους κατ' εφαρμογή των διατάξεων του άρθρου 16 περ. Γ' παρ. 5 του Ν. 1566/85, όπως τροποποιήθηκε από τις διατάξεις του άρθρου 6 του ν. 1674/86. 

Σε περίπτωση που στην περιοχή όπου αποσπώνται οι εκπαιδευτικοί δευτεροβάθμιας εκπαίδευσης υπάρχουν υπεράριθμοι εκπαιδευτικοί, αυτοί διατίθενται σε άλλη περιοχή αρμοδιότητας του ιδίου περιφερειακού συμβουλίου (ΠΥΣΔΕ) σύμφωνα με το υπ' αριθμόν Δ2/10511/17.9.98 έγγραφο του ΥΠΕΠΘ με θέμα: "Οδηγίες για την αξιοποίηση εκπαιδευτικού προσωπικού στη δευτεροβάθμια εκπαίδευση". 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

3. Στην με αριθμό 2782/2.10.98 ερώτηση δόθηκε με το υπ' αριθμ. 1652/20.10.98 έγγραφο απο τον Υφυπουργό Εθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 2782/2.10.98 του Βουλευτή κ. Γ. Καρατζαφέρη σας γνωρίζουμε τα ακόλουθα: 

1. Ουδεμία έλλειψη διδακτικών βιβλίων υπάρχει στα σχολεία της χώρας. 

2. Ο ΟΕΔΒ εκδίδει για τις διδακτικές ανάγκες των μαθητών των Δημοτικών Γυμνασίων και Λυκείων (όλων των τύπων) εσωτερικού και εξωτερικού 456 τίτλους βιβλίων σε 40.000.000 αντίτυπα, σε συνολική ποσότητα 13.000 τόνων. 

Για να βρίσκονται τα βιβλία αυτά στα χέρια των μαθητών κατά την έναρξη των μαθημάτων (11 Σεπτεμβρίου κάθε χρόνο) είναι αυτονόητο ότι θα πρέπει να έχουν εκδοθεί και να εχουν αποσταλεί πολύ νωρίτερα (η διαδικασία της έκδοσης αρχίζει τον προηγούμενο Σεπτέμβριο και της αποστολής τον προηγούμενο Μάιο κάθε σχολικό έτους). 

Επίσης αυτονόητο είναι ότι τον προηγούμενο χρόνο που ετοιμάζεται όλος αυτός ο όγκος της βιβλιοπαραγωγής ουδείς μμπορεί να γνωρίζει, επομένως ούτε ο ΟΕΔΒ πόσοι μαθητές θα εγγραφούν κατά τάξη, σχολείο, βαθμίδα κλπ. για πολλούς λόγους (π.χ. μετακινήσεις και μετεγγραφές μαθητών, ενοποιήσεις σχολείων, κατάργηση σχολείων κ.α.) 

Επομένως είναι λογικό και αναπόφευκτο να παρατηρούνται σε αρκετά σχολεία διάφορες (πλεονάσματα ή ελλείψεις). 

Τα μεν πλεονάσματα φυλάσσονται στα σχολεία και συνυπολογίζονται στην παραγγελία του επόμενου σχολικού έτους οι δε ελλείψεις γνωστοποιούνται (με FAX) στον ΟΕΔΒ και καλύπτονται με συμπληρωματικες αποστολές. 

Με τον τρόπο αυτό λειτουργεί ο ΟΕΔΒ από την εποχή που θεσπίστηκε η δωρεάν παιδεία μέχρι και σήμερα και όχι ειδικά εφέτος. 

3. Τα βιβλία αρχίζουν να αποστέλλονται στα σχολεία από το Μάιο μήνα του προηγούμενου έτους ενώ στα βιβλιοπωλεία διατίθενται από τον Αυγούστο μήνα μέχρι τις αρχές Σεπτεμβρίου δηλαδή πολύ αργότερα. 

Η διαφορά είναι ότι τα βιβλιοπωλεία μόλις εξαντλήσουν τα αποθέματά τους αυθημερόν παραλαμβάνουν νέες ποσότητες από το ΟΕΔΒ και συνεχίζουν να πωλούν στο χώρο μιας μικρής περιοχής ενώ ο ΟΕΔΒ περιμένει να τους γνωστοποιήσουν τις ελλείψεις τα σχολεία για να τις καλύψει με συμπληρωματικές αποστολές μέχρι και την τελευταία γωνιά της χώρας. 

Τέλος υπενθυμίζουμε ότι ο ΟΕΔΒ επιχορηγείται από τον κρατικό προϋπολογισμό και από την πώληση μικρού αριθμού αντιτύπων έχει ένα ελάχιστο συμβολικό "κέρδος". 

Ο Υφυπουργός 

Ι. ΑΝΘΟΠΟΥΛΟΣ" 

4. Στην με αριθμό 1976/3.9.98 ερώτηση δόθηκε με το υπ' αριθμ. 154/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 1976/3.9.98 ερώτηση που κατέθεσαν οι Βουλευτές κύριοι Σ. Παναγιώτου, Μ. Μπόσκου, Β. Μπούτας, Α. Τασούλας, σας πληροφορούμε τα εξής: 

Η συνολική ποσόστωση των 248.910 στρ. για τη χώρα μας καθορίστηκε ύστερα από σκληρές διαπραγματεύσεις. Το 1995 στο Συμβούλιο της Ε.Ε. θα πρέπει να ληφθεί υπόψη ότι η ασχρική πρόταση της επιτροπής για τη χώρα μας ήταν μόλις 187.310. στρ. 

Ο παρακάτω πίνακας δείχνει το μέγεθος της επιτυχούς διαπραγμάτευσης που διεξήγαγε η ελληνική αντιπροσωπεία κατά τις τότε συζητήσεις στο Συμβούλιο της Ε.Ε. 

Χώρα
 Αρχική πρόταση επιτροπής
 τελική ποσόστωση 
 Αύξηση% έναντι πρότασης Ε.Ε
 
Γαλλία
 272.470
 300.000
 10,1%
 
Ισπανία
 897.110
 1.049.730
 17,0%
 
Ιταλία
 2.280.340
 2.392.590
 4,9%
 
Πορτογαλία
 328.840
 340.000
 3,4%
 
Ελλάδα
 187.310
 248.910
 32,9%
 

Η ανάπτυξη της καλλιέργειας του ρυζιού τα τελευταία χρόνια υπήρξε αλματώδης με αποτέλεσμα από το 1992 μέχρι το 1997 οι εκτάσεις να έχουν αυξηθεί κατά 106% περίπου η δε παραγωγή να είναι υπερδιπλάσια των εσωτερικών αναγκών. Αποτέλεσμα αυτού ήταν να οδηγηθούν σημαντικές ποσότητες στην παρέμβαση η διάθεση των οποίων παρουσιάζει σημαντικά προβλήματα λόγω της διεθνούς συγκυρίας και των συμφωνιών GATT. 

Από το άλλο μέρος θα πρέπει να σημειωθεί ότι η αποθήκευση του ρυζιού παρουσιάζει προβλήματα σε μακροχρόνια αποθήκευση λόγω της ευαισθησίας του προϊόντος. 

Για την αντιμετώπιση της κατάστασης αυτής και δεδομένης της ήδη υψηλής ποσόστωσης που είχε επιτευχθεί το 1995 το υπουργείο πρότεινε προς την Ευρωπαϊκή 'Ενωση ένα σχέδιο κατανομής της μέγιστης εγγυημένης εθνικής έκτασης έτσι ώστε να προστατευθούν οι 5.500 περίπου εκμεταλλεύσεις των παραδοσιακών περιοχών παραγωγής της χώρας από την αύξηση που παρουσιάζεται τα τελευταία χρόνια σε άλλες μη παραδοσιακές περιοχές της χώρας στις οποίες μόλις 1000 εκμεταλλεύσεις απασχολούνται. 

Σημειώνεται ότι η καλλιέργεια ρυζιού στις παραδοσιακές περιοχές είναι απαραίτητη για την εξυγίανση παθογενών (αλατούχων) εδαφών που υπάρχουν σε αυτές οι οποίες χωρίς την καλλιέργεια ρυζιού δεν θα ήταν δυνατό να αξιοποιηθούν από άλλες καλλιέργειες. 

Αποτελεί δηλαδή πολιτική επιλογή του Υπουργείου η διατήρηση της καλλιέργειας του ρυζιού στις παραδοσιακές περιοχές, η παραγωγή των οποίων από μόνη της υπερκαλύπτει τις εσωτερικές ανάγκες και η αποθάρρυνση της επέκτασής του σε μη παραδοσιακές περιοχές η οποία μόνο προβλήματα μπορεί να δημιουργεί όχι μόνο στην ομαλή διαχείριση του προϊόντος αλλά και στο υδατικό ισοζύγιο των εν λόγω περιοχών αφού το ρύζι απαιτεί πολλαπλάσιες ανάγκες από τις λοιπές ερδευόμενες και περισσότερο αναγκαίες για τη χώρα μας καλλιέργειες (αραβόσιτος). 

Η κατανομή της μέγιστης εθνικής εγγυημένης έκτασης της Ελλάδας σε δύο περιφέρειες είναι ήδη κανονισμός της Ευρωπαϊκής 'Ενωσης και συνεπώς θα εφαρμοσθεί για την επίτευξη των στόχων του Υπουργείου. Η αύξηση της ποσόστωσης υπό της παρούσες συνθήκες είναι ανέφικτη αφού προβλήματα συσσώρευσης αποθεμάτων δεν υπάρχει μόνο στη χώρα μας αλλά και στις άλλες παραγωγικές χώρες της κοινότητας. 

Ο Υπουργός 

Σ. ΤΖΟΥΜΑΚΑΣ" 

5. Στην με αριθμό 1908/19.9.98 ερώτηση δόθηκε με το υπ' αριθμ. 166/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην 1908/1.9.98 ερώτηση που κατέθεσε ο Βουλευτής κ. Α. Παναγιωτόπουλος για τα θέματα της αρμοδιότητάς μας σας πληροφορούμε τα εξής: 

Επειδή η ανώνυμος εταιρεία με την απωνυμίας δασικές βιομηχανίες Ευρυτανίας (Α.Ε. ΔΑ.ΒΙ.Ε, ΦΕΚ 21111/14.6.1984 τεύχος Α.Ε. και Ε.Π.Ε.) παρά τη συνεταιριστική της βάση είναι μια μη δημόσια εταιρεία δεν υπάρχει και δυνατότητα παρέμβασης του Υπουργείου Γεωργίας σε θέματα που αφορούν τη λειτουργία της όπως είναι από της αναστολής των εργασιών του πριστηρίου Φουρνά με στόχο την εξυγίανσή της. 

Ο Υπουργός 

Σ. ΤΖΟΥΜΑΚΑΣ" 

6. Στην με αριθμό 1675/25.8.98 ερώτηση δόθηκε με το υπ' αριθμ. 119/23.10.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 1675/25.8.98 που κατέθεσαν οι Βουλευτές κύριοι Θ. Δημοσχάκης, Σ. Παναγιώτου, Μ. Μπόσκου σας πληροφορούμε τα εξής: 

Από τις πλημμύρες που σημειώθηκαν το Μάιο του 98 στο νομό 'Εβρου προξενήθηκαν εκτεταμένες ζημιές σε καλλιέργειες πολλών δημων και κοινοτήτων. 

Ζημιώθηκαν γύρω στις 60000 στρέμματα με καλλιέργειες κυρίως βαμβακιών σιτηρών αραβοσίτου τεύτλων ηλιάνθου πατάτας κλπ. 

Οι εκτιμήσεις των ζημιών αυτών έχουν ολοκληρωθεί θα ακολουθήσουν όμως και δεύτερες εκτιμήσεις στις καλλιέργειες βαμβακιού κοντά στο στάδιο της συγκομιδής έτσι ώστε τα πορίσματα εκτίμησης να εκφράζουν με τη μεγαλύτερη δυνατή ακρίβεια την απώλεια του εισοδήματος των παραγωγών. 

Μετά την ολοκλήρωση της διαδικασίας αυτής και την κοινοποίηση των πορισμάτων εκτίμησης στους ενδιαφερόμενους παραγωγούς από τον ΕΛΓΑ θα καταβληθεί κάθε δυνατή προσπάθεια ώστε οι αποζημιώσεις στους δικαιούχους να καταβληθούν το συντομότερο δυνατό. 

Κατά τη διάρκεια των επισημάνσεων και των εκτιμήσεων των ζημιών αυτών διαπιστώθηκαν σε μεγάλη έκταση και άλλες ζημιές στις καλλιέργειες που δεν καλύπτονται ασφαλιστικά και δεν αποζημιώνονται από τον ΕΛΓΑ. 

Για το λόγο αυτό με την αριθμό πρωτοκόλλου διϋπουργική απόφαση 334/98 (Υπουργών Γεωργίας και Οικονομικών) εγκρίθηκαν μέτρα υπέρ των παραγωγών που ζημιώθηκαν από βροχοπτώσεις πλημμύρες από 20.11.97 εώς 10.2.98. Η ανωτέρω απόφαση θα σταλεί στις αρμόδιες νομαρχιακές διευθύνσεις αγροτικής ανάπτυξης για να συντάξουν τις καταστάσεις πληρωμής των δικαιούχων και στη συνέχεια να καταβληθούν σε αυτούς οι προβλεπόμενες οικονομικές ενισχύσεις. 

Ο Υπουργός 

Σ. ΤΖΟΥΜΑΚΑΣ" 

7. Στην με αριθμό 584/27.7.98 ερώτηση δόθηκε με το υπ' αριθμόν 18497/27.10.98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της 584/27.7.98 ερώτησης που κατέθεσε στη Βουλή των Ελλήνων ο κ. Γ. Καρατζαφέρης σας πληροφορούμε τα εξής: 

Η εταιρεία ΕΚΟΛΙΝΑ Ανώνυμη Εταιρεία Εμφιάλωσης Υγραερίου δεν εμπορεύεται ούτε διακινεί υγραέριο (χύμα ή εμφιαλωμένο). Παρέχει μόνον υπηρεσίες εμφιάλωσης υγραερίου σε εταιρείες εμπορίας υγραερίου όπως στην ΕΚΟ-ΕΛΔΑ ΑΒΕΕ και στην ΠΕΤΡΟΛΙΝΑ ΑΕ. Ως εκ τούτου η ΕΚΟΛΙΝΑ ΑΕ δεν υπόκειται στις διατάξεις του ν. 1571/85 παρ. 2 εδάφιο γ του άρθρου 15 και στην παρ. 3 του άρθρου 5 του Ν. 1769/88 όπως αντικαταστάθηκε μερικώς με το άρθρο 24 του ν. 2081/92 και του άρθρο 15 παρ. 7 του Ν. 2289/95 και δεν απαιτείται για τη λειτουργία της ειδική άδεια εμπορίας υγραερίων κατηγορίας Γ' από το Υπουργείο Ανάπτυξης. 

Οι εταιρείες ΕΚΟ-ΕΛΔΑ ΑΒΕΕ και ΠΕΤΡΟΛΙΝΑ ΑΕ στις οποίες παρέχει υπηρεσίες η ΕΚΟΛΙΝΑ ΑΕ είναι εφοδιασμένες με τις απαραίτητες άδειες εμπορίας υγραερίου κατηγορίας Γ' (συν. αντίγραφα) η δε αγορά του υγραερίου από τα διυλιστήρια δεν γίνεται από την ΕΚΟΛΟΝΑ ΑΕ αλλά από τις εταιρείες ΕΚΟ-ΕΛΔΑ ΑΒΕΕ και ΠΕΤΡΟΛΙΝΑ ΑΕ. 

Η ΕΚΟ ΕΛΔΑ ΑΒΕΕ και κατά επέκταση και η θυγατρική της ΠΕΤΡΟΛΙΝΑ ΑΕ σε ετησια βάση πραγματοποιεί συντήρηση και περιοδικό επανέλεγχο καταλληλότητας σε μεγάλο αριθμό φιαλών (αμμοβολή, αλλαγή στρόφιγγας και χειρολαβών, βαφή, υδραυλική δοκιμή κλπ.) για τις οποίες εκδίδονται πιστοποιητικά καταλληλότητας τα οποία ελέγχονται από την ΕΒΕΤΑΜ. Ενδεικτικά αναφέρουμε ότι για το 1997 συντηρήθηκαν και ελέχθησαν 40.000 φιάλες της ΕΚΟ και 10000 φιάλες της ΠΕΤΡΟΛΙΝΑ ενώ για το 1998 μετά την απόκτηση του ελέγχου της ΠΕΤΡΟΛΙΝΑ από την ΕΚΟ ΕΛΔΑ ΑΒΕΕ ο προγραμματισμός ελέγχου και συντήρησης ανέρχεται σε 40000 αντίστοιχα. 

Τέλος η εγκατάσταση της ΕΚΟΛΙΝΑ ΑΕ στην περιοχή του Ασπρόπυργου λειτουργεί με όλους τους κανόνες υγιεινής και ασφάλειας που προβλέπονται από την Ελληνική νομοθεσία. 

Η Υπουργός 

Β. ΠΑΠΑΝΔΡΕΟΥ" 

8. Στην με αριθμό 1751/26.8.98 ερώτηση δόθηκε με το υπ' αριθμόν 76/23.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της 1751/26.8.98 ερώτησης που κατέθεσε στη Βουλή ο Βουλευτής κ. Λεωνίδας Κουρής παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Μελετών 'Εργων Οδοποιίας (ΔΜΕΟ) και της Δ/νσης Οδικών 'Εργων Περιφέρειας Αττικής (Δ9) τα εξής: 

'Εχει εκπονηθεί μελέτη κυκλοφοριακής διαμρφωσης με υποδομή για εγκατάσταση φωτεινής σηματοδότησης στον κόμβο Λ. Μαραθώνος οδός προς Καλλιτεχνούπολη και η οποία έχει υλοποιηθεί. 

Επίσης έχει προβεί στην υπόψη διασταύρωση σε κυκλοφοριακές διερευνήσεις σε τακτά χρονικά διαστήματα προκειμένου να διαπιστώσει εάν πληρούνται τα κυκλφοριακά κριτήρια για εγκατάσταση φωτεινής σηματοδότησης. Με τις μέχρι τώρα κυκλοφοριακές διερευνήσεις διαπιστώθηκε ότι προς το παρόν δεν πληρούνται τα κριτήρια για την εγκατάστασή της (εξαιρετικά χαμηλοί κυκλοφοριακοί φόρτοι προς και από την Καλλιτεχνούπολη). 

Τυχόν εγκατάσταση φωτεινών σηματοδοτών σε κόμβους που δεν πληρούνται τα κριτήρια για την εγκατάστασή τους μειώνει την οδική ασφάλεια επειδή οι χρήστες οδηγοί παραβιάζουν τις ενδείξεις των φωτεινών σηματοδοτών. 

Επίσης σας πληροφορούμε ότι η Δ/νση Μελετών 'Εργων Οδοποιίας (ΔΜΕΟ) θα προβεί πάλι σε νέα διερεύνηση των κυκλοφοριακών συνθηκών ώστε εάν απαιτηθεί να προχωρήσει στην απαιτούμενη μελέτη φωτεινής σηματοδότησης. 

Ο Υπουργός 

Κ. ΛΑΛΙΩΤΗΣ" 

9. Στην με αριθμό 1517/24.8.98 ερώτηση δόθηκε με το υπ' αριθμόν 72/23.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 1517/24.8.98 που κατέθεσε στη Βουλή ο Βουλευτής κ. Ηλίας Βεζδρεβάνης παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Μελετών 'Εργων Οδοποιίας (ΔΜΕΟ) και της Δ/νσης Δημοσίων 'Εργων της περιφέρειας Ηπείρου ότι δεν συντάσσεται καμία μελέτη περιβαλλοντικών επιπτώσεων. 

'Ολα τα έργα που βρίσκονται εν εξελίξει στο νομό Θεσπρωτίας ή είχαν συνταχθεί μελέτες περιβαλλοντικών επιπτώσεων και κατασκευάζονται ή πρόκειται να συνταχθούν στο επόμενο στάδιο μελέτης για κάποια έργα ή δεν προβλέπεται μελέτη περιβαλλοντικών επιπτώσεων για καποια έργα. 

Ο Υπουργός 

Κ. ΛΑΛΙΩΤΗΣ" 

10. Στην με αριθμό 1514/24.8.98 ερώτηση δόθηκε με το υπ' αριθμόν 71/23.10.98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 1514/24.8.98 που κατέθεσε στη Βουλή ο Βουλευτής κ. Γ. Τρυφωνίδης παρακαλούμε να πληροφορήσετε τον κύριο Βουλευτή τα εξής: 

Για την αποκατάσταση του αναχώματος έχει διατεθεί σχετική πίστωση στα πλαίσια της εργολαβίας των αρδευτικών Αχέροντα. 

'Οπως μας πληροφόρησε η επιβλέπουσα υπηρεσία (ΔΕΚΕ περιφέρεια Ηπείρου) οι εργασίες αποκατάστασης εκτελούνται ήδη και αναμένεται η αποπεράτωση τους εντός του μηνός. 

Ο Υπουργός 

Κ. ΛΑΛΙΩΤΗΣ"). 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 8 Φεβρουαρίου 1999. 

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. Βουλής) 

1. Η με αριθμό 560/2.2.99 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τους Υπουργούς Περιβάλλοντος, Χωροταξίας, Δημοσίων 'Εργων και Γεωργίας σχετικά με τα προβλήματα που δημιούργησε στον Αμβρακικό κόλπο η τοξικότητα των υδάτων κλπ. 

2. Η με αριθμό 573/3.3.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εθνικής 'Αμυνας και Εθνικής Οικονομίας, σχετικά με δημοσιεύματα που τύπου για την ιδιωτικοποίηση της Ελληνικής Αεροπορικής Βιομηχανίας (ΕΑΒ). 

3. Η με αριθμό 570/3.2.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Εμπορικής Ναυτιλίας, σχετικά με την καθυστέρηση στην καταβολή των αμοιβών, στους εργαστηριακούς γιατρούς, που είναι συμβεβλημένοι με τον "Οίκο Ναύτου". 

4. Η με αριθμό 566/3.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Υγείας και Πρόνοιας, σχετικά με τις προθέσεις της Κυβέρνησης, για τη συνέχιση της λειτουργίας της μονάδας, του Ψυχιατρικού Νοσοκομείου Αττικής, "18 ΑΝΩ". 

Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 2 & 3 Καν. Βουλής) 

1. Η με αριθμό 559/2.2.99 επίκαιρη ερώτηση του Βουλευτή της Νέας Δημοκρατίας κ. Γεωργίου Βουλγαράκη προς τους Υπουργούς Εθνικής Οικονομίας και Οικονομικών, σχετικά με τις προθέσεις της Κυβέρνησης για την επίλυση προβλημάτων του Χρηματιστηρίου Αθηνών. 

2. Η με αριθμό 572/3.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων για την προστασία του πρασίνου της περιοχής του Πεδίου του 'Αρεως. 

3. Η με αριθμό 568/3.2.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Εθνικής Οικονομίας και Γεωργίας, σχετικά με τη λήψη μέτρων για την αντιμετώπιση των προβλημάτων της Αγροτικής Τράπεζας της Ελλάδος (ΑΤΕ). 

4. Η με αριθμό 565/3.2.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τον Υπουργό Γεωργίας, σχετικά με τη λήψη μέτρων προστασίας των ελαιοπαραγωγών. 

ΠΡΟΕΔΡΕΥΩΝ (Δημήτριος Β. Κωστόπουλος): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου. 

Πρώτη είναι η με αριθμό 561/2.2.99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Γεωργίας, σχετικά με τις προθέσεις της Κυβέρνησης για ρύθμιση των αγροτικών χρεών, μείωση των επιτοκίων χορηγήσεων κλπ. 

Η επίκαιρη ερώτηση του Β' Αντιπροέδρου της Βουλής κ. Παναγιώτη Σγουρίδη έχει ως εξής: 

"Κύριε Υπουργέ, τα τελευταία τρία χρόνια οι κακές καιρικές συνθήκες δεν βοήθησαν ώστε οι αγρότες να έχουν καλή παραγωγή, με αποτέλεσμα να μείνουν χρεωμένοι στην Αγροτική Τράπεζα. 

Δυστυχώς τα υψηλά επιτόκια, τα πανωτόκια και οι τόκοι υπερημερίας πολλαπλασίασαν το χρέος τους υπερβολικά και το έφθασαν σε επίπεδα απαγορευτικά προς αποπληρωμή. Ειδικότερα βρίσκονται σε απόγνωση αυτοί που έμειναν χρεωμένοι κατά την περίοδο 89-93, όπου τα επιτόκια της Αγροτικής Τράπεζας είχαν φθάσει σε δυσθεώρητα ύψη. 

Επειδή, κύριε Υπουργέ, οι αγρότες περνούν δύσκολες μέρες ερωτάστε: 

α) Αν προτίθεσθε μαζί με τη διοίκηση της ΑΤΕ να προχωρήσετε στη μείωση των επιτοκίων των αγροτικών δανείων. 

β) Αν η Κυβέρνηση προτίθεται να ρυθμίσει τα χρέη των αγροτών εξατομικευμένα". 

Ο κύριος Υπουργός έχει το λόγο για τρία λεπτά. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. 

Το θέμα, το οποίο θέτει ο αγαπητός κύριος συνάδελφος, είναι υπαρκτό. 'Εχει απασχολήσει και την Κυβέρνηση, αλλά και το Υπουργείο Γεωργίας ειδικότερα, το οποίο έχει κάνει ήδη πολλές συσκέψεις με την Αγροτική Τράπεζα, ώστε να αντιμετωπίσει αυτό το μεγάλο πρόβλημα. 

Κύριοι συνάδελφοι, σε λίγο θα συζητηθούν τα μέτρα, τα οποία θα πάρει η Κυβέρνηση και η Αγροτική Τράπεζα για τη ρύθμιση αγροτικών χρεών. 

Δεν μιλάμε για σβήσιμο αγροτικών χρεών, για να ξεκαθαρίσουμε τα πράγματα. Μιλάμε για ρύθμιση αγροτικών χρεών, τραπεζική ρύθμιση, η οποία όμως θα είναι ουσιαστική. 

Με την έννοια αυτή ασφαλώς θεωρούμε ότι οι ανατοκισμοί, τα πανωτόκια και οι τόκοι υπερημερίας θα πρέπει να μπουν στο περιθώριο. Επίσης θα κάνουμε μία επέμβαση και στους τόκους. Δεν μπορώ να σας πω λεπτομέρειες, οι οποίες ούτως ή άλλως θα ρυθμισθούν στο διάστημα που έχουμε μπροστά μας. 'Εχει όμως αποφασίσει η Κυβέρνηση να πάρει μέτρα, έτσι ώστε ο μικρός κυρίως αγρότης, ο οποίος πράγματι υποφέρει από τους δυσβάσταχτους τόκους, να έχει ικανοποίηση. 

Χαίρομαι, γιατί και εσείς συμβάλλετε με την ερώτησή σας, μαζί με άλλους συναδέλφους, ώστε να αντιμετωπίσουμε το μεγάλο αυτό θέμα. Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Β' Αντιπρόεδρος της Βουλής, κ. Παναγιώτης Σγουρίδης, έχει το λόγο. 

ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Ευχαριστώ, κύριε Πρόεδρε. 

Πραγματικά μας χαροποιεί αυτή η είδηση την οποία προσκομίζετε σ' αυτήν την Αίθουσα, κύριε Υπουργέ, ότι πράγματι η Κυβέρνηση σκέπτεται να προχωρήσει στη ρύθμιση των αγροτικών χρεών και στη ρύθμιση των επιτοκίων. 

Είναι εθνικό συμφέρον, κύριε Υφυπουργέ, να κρατήσουμε τους αγρότες πάση θυσία στα χωράφια τους. Η φυγή των αγροτών από την ύπαιθρο θα επισυσσωρεύσει πολλά δεινά σ' αυτόν τον τόπο. 

Πρώτον, θα δημιουργήσει πρόβλημα επισιτισμού στη χώρα, δεύτερον, θα αυξήσει το έλλειμμα του εμπορικού ισοζυγίου λόγω των εισαγωγών, τρίτον, θα εγκαταλειφθούν οι υποδομές τις οποίες έχουμε φτιάξει στην ύπαιθρο και τις έχει πληρώσει με τον ιδρώτα του ο ελληνικός λαός. Αυτές θα μείνουν άχρηστες. Τέλος, θα αυξηθεί η ανεργία, για το λόγο ότι οι αγρότες θα προσφύγουν στα ημιαστικά κέντρα. Αυτό θα δημιουργήσει τεράστιο πρόβλημα, όσες θέσεις εργασίας και να έχουμε δημιουργήσει. 

'Αρα, λοιπόν, συμφέρον μας είναι να μπορέσουμε να κρατήσουμε τον αγρότη στην ύπαιθρο. Για να το κάνουμε αυτό, πρέπει τα προϊόντα του να είναι ανταγωνιστικά. Για να είναι ανταγωνιστικά τα προϊόντα του, πρέπει να δούμε την ποιότητα των αγροτικών προϊόντων, πρέπει να δούμε το κόστος των αγροτικών προϊόντων. Το κόστος όμως είναι δυσβάσταχτο. 

Εξαιτίας των καυσίμων η επιβάρυνση πάνω στο κόστος για την Ελλάδα είναι 28%, σε σχέση με τις χώρες της Ευρωπαϊκής 'Ενωσης που είναι 11%. 'Ενα μεγάλο επίσης κόστος στα αγροτικά προϊόντα είναι και τα επιτόκια. 

Θα αναφέρω τα επιτόκια μόνο στις ανταγωνιστικές μας χώρες. 

Στην Ισπανία, ενώ ο πληθωρισμός είναι 1,4%, τα επιτόκια είναι 4,7%. Στην Ιταλία, ενώ ο πληθωρισμός είναι 1,7%, τα επιτόκια είναι 6,5%. Σε μας ο πληθωρισμός είναι 3,9% και τα επιτόκια στα αγροτικά μας προϊόντα είναι 15% έως 21%. 

Τι συμβαίνει; Ο 'Ελληνας αγρότης βρίσκεται χρεωμένος επιπλέον στην Αγροτική Τράπεζα κατά 24% σε σχέση με τον Ισπανό, ο οποίος είναι χρεωμένος κατά 6,1% και τον Ιταλό αγρότη ο οποίος είναι χρεωμένος κατά 8,2%. 

'Αρα, λοιπόν, δεν θα πρέπει να περιμένουμε τον ιό της χιλιετηρίδας για να μπορέσει να ρυθμίσει ευνοϊκά τα χρέη των αγροτών. Προχωράει μπροστά η Κυβέρνηση, σωστά έχει πιάσει το πρόβλημα και πιστεύω ότι σήμερα στο Υπουργικό Συμβούλιο θα δώσετε τέτοιες λύσεις που θα φέρουν την γαλήνη στην αγροτική τάξη. Σας ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Υφυπουργός Γεωργίας κ. Βρεττός έχει το λόγο. 

ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριοι συνάδελφοι, όπως σας είπα και προηγουμένως, θα εξειδικεύσουμε τα μέτρα και σήμερα στο Υπουργικό Συμβούλιο, αλλά και τις επόμενες ημέρες με την Αγροτική Τράπεζα. 

Η αίσθησή μου είναι ότι θα υπάρξουν γενναίες τραπεζικές ρυθμίσεις. 

Γενικότερα ήθελα να σας πω ότι η πορεία μας προς την Οικονομική και Νομισματική 'Ενωση ευνοεί τους αγρότες με την έννοια ότι μειώνονται τα επιτόκια και μειώνονται δραματικά, όσο περνάει ο χρόνος. 

Συνεπώς αν μπορεί να πει κανείς ότι κάποιος ευνοείται από όλη αυτή την υπόθεση, αυτοί είναι οι αγρότες, διότι τα επιτόκια θα είναι πολύ μικρά, όταν μπούμε μέσα στην Οικονομική και Νομισματική 'Ενωση. Παρ' όλα αυτά όμως μέχρι τότε, εμείς θα προχωρήσουμε, έτσι ώστε να έχουμε και μικρότερα επιτόκια στην Αγροτική Τράπεζα, αλλά και σοβαρές ρυθμίσεις για τους αγρότες και κυρίως για τους μικρούς αγρότες. Ευχαριστώ. 

ΠΡΟΕΔΡΕΥΩΝ (Δημήτριος Β. Κωστόπουλος): Δεύτερη είναι η με αριθμό 563/2.2.99 επίκαιρη ερώτηση του Βουλευτή της Νέας Δημοκρατίας, κ. Αθανασίου Γιαννόπουλου, προς του Υπουργό Υγείας και Πρόνοιας, σχετικά με την αναστολή λειτουργιών στο "Λαϊκό" Νοσοκομείο, την καταβολή των δεδουλευμένων και των εφημεριών στους εργαζόμενους κλπ. 

Η επίκαιρη ερώτηση έχει ως εξής: 

"Από χθες έχουν ανασταλεί όλες οι λειτουργίες του "Λαϊκού" Νοσοκομείου στα εργαστήρια, στα τακτικά εξωτερικά ιατρεία, καθώς επίσης και τα τακτικά χειρουργεία. 

Αύριο Τετάρτη, το νοσοκομείο εφημερεύει και έχει αποφασιστεί να μην πραγματοποιηθεί αυτή η εφημερία. Το νοσοκομείο θα λειτουργήσει με προσωπικό ασφαλείας και θα αντιμετωπιστούν μόνο τα έκτακτα και επείγοντα περιστατικά. Αυτό απεφασίσθη στη γενική συνέλευση που πραγματοποιήθηκε την περασμένη Παρασκευή, σε ένδειξη διαμαρτυρίας, αφ' ενός μεν για τη μη καταβολή των δεδουλευμένων εφημεριών για τους μήνες Νοέμβριο και Δεκέμβριο 1998, ως και για την πληρωμή των αναδρομικών, αφ' ετέρου δε, για τις άθλιες συνθήκες που επικρατούν στα χειρουργεία του νοσοκομείου. 

Το "Λαϊκό" Νοσοκομείο, που είναι το μεγαλύτερο πανεπιστημιακό κέντρο-φυτώριο, έχει μετατραπεί σε μία απέραντη διαχειριστική μαύρη τρύπα, ταλαιπωρώντας τους ασθενείς και τις οικογένειές τους και καθημερινά συνθλίβει επαγγελματικά και επιστημονικά τους γιατρούς και το νοσηλευτικό προσωπικό. 

Η επί μια δεκαπενταετία διακυβέρνηση της χώρας από το ΠΑΣΟΚ με τις λαθεμένες επιλογές και τους ακριβοπληρωμένους πειραματισμούς, είχε σαν αποτέλεσμα την κατάρρευση και την εξαθλίωση των κρατικών νοσοκομείων. Αυτό έχει γίνει συνείδηση στον 'Ελληνα πολίτη και δεν δέχεται τη δημόσια συγγνώμη του Υπουργού Υγείας. 

Μετά από όλα αυτά ερωτάται ο κύριος Υπουργός: 

1. Πότε και αν θα καταβληθούν τα δεδουλευμένα για τις εφημερίες των μηνών Νοεμβρίου και Δεκεμβρίου 1998. 

2. Πότε και αν θα καταβληθούν τα αναδρομικά των τακτικών αποδοχών και εφημεριών του προηγούμενου έτους; 

3. Θα υιοθετηθεί το πόρισμα της επιτροπής που κατήρτισε το πρόγραμμα εφημεριών; 

4. Ποιο είναι το τελικό χρονοδιάγραμμα της αποπερατώσεως των χειρουργείων του Λαϊκού Νοσοκομείου;". 

Ο Υφυπουργός Υγείας και Πρόνοιας κ. Φαρμάκης έχει το λόγο για τρία λεπτά. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, θα αντιπαρέλθω την πρόκληση και δεν θα απαντήσω στα συνεχή αναμασήματα της Νέας Δημοκρατίας και του συναδέλφου κ. Γιαννόπουλου για την δεκαπενταετία διακυβέρνησης της χώρας από το ΠΑΣΟΚ, αλλά και για το έργο μας στο χώρο της υγείας. Θα μας δοθεί η ευκαιρία -μας έχει δοθεί άλλωστε και στο παρελθόν πολλές φορές- να μιλήσουμε γι'αυτά. 

Θα απαντήσω στα επιχειρήματα που τίθενται στην επίκαιρη ερώτησή του. 

Σε ό,τι αφορά τα δεδουλευμένα, τα αναδρομικά των τακτικών αποδοχών και εφημεριών του έτους 1998 και της εφημερίες των μηνών Νοεμβρίου και Δεκεμβρίου για το "Λαϊκό" Νοσοκομείο. 

'Εχουν ολοκληρωθεί οι διαδικασίες σύνταξης των μισθοδοτικών καταστάσεων των αναδρομικών, των τακτικών αποδοχών και της εφημερικής αποζημίωσης, εκδόθηκαν τα σχετικά εντάλματα, τόσο των αναδρομικών, όσο και του διμήνου Νοεμβρίου-Δεκεμβρίου. Βρίσκονται ήδη στην Πάρεδρο του Ελεγκτικού Συνεδρίου, υποβάλλονται τμηματικά από χθες κάποια συμπληρωματικά στοιχεία που ζητήθηκαν και μέχρι τις 10 του μηνός, όπως μας έχουν βεβαιώσει, θα έχουν καταβληθεί στους δικαιούχους. 

Συμπληρώνω ότι το "Λαϊκό" είναι ένα από τα ελάχιστα νοσοκομεία στα οποία δεν ολοκληρώθηκε η εκκαθάριση των αναδρομικών, των τακτικών αποδοχών και των εφημεριών στη χώρα. 

Το θέμα θα είχε λήξει προ πολλού εάν δεν είχαν υποβληθεί λανθασμένα στοιχεία από το νοσοκομείο στο Κέντρο Ηλεκτρονικών Υπολογιστών και Κοινωνικών Υπηρεσιών που εκκαθαρίζει τις τακτικές και πρόσθετες αποδοχές του προσωπικού του νοσοκομείου. 

Το δεύτερο ερώτημα, αφορά την πρόταση για το πρόγραμμα εφημεριών της επιτροπής που είχε συσταθεί από τον πρώην Υπουργό Υγείας κ. Γείτονα. Η πρόταση αυτή η οποία έχει αρκετά θετικά, αξιολογείται και επιχειρείται και η κοστολόγησή της, με τη λήψη όσων στοιχείων θεωρήσουμε ότι πρέπει να γίνουν δεκτά απ'αυτήν την πρόταση, αλλά και γενικότερων στοιχείων του Υπουργείου. Μέχρι τις 15 Φεβρουαρίου το Υπουργείο Υγείας και Πρόνοιας θα προωθήσει σε συνεργασία με το Υπουργείο Οικονομικών την έκδοση της προβλεπόμενης κοινής υπουργικής απόφασης, η οποία θα καθορίζει τα όρια των πιστώσεων για τις εφημερίες του έτους 1999. 

Και σε ό,τι αφορά τα χειρουργεία του "Λαϊκού" και τη λειτουργία τους, πολύ καλά γνωρίζει ο κύριος συνάδελφος, ότι μια πολύ σημαντική καθυστέρηση αυτού του έργου έντεκα μηνών περίπου, οφείλεται σε παρεμβάσεις γιατρών του νοσοκομείου, συγκεκριμένου γιατρού που αμφισβήτησε πολεοδομικά το έργο και άλλα ζητήματα. Αμφισβητήθηκε ακόμα και το ιδιοκτησιακό καθεστώς του Νοσοκομείου. 'Ετσι πράγματι υπήρξε μια σημαντική καθυστέρηση. 

Το πρόγραμμα ανέγερσης των χειρουργείων βρίσκεται σε εξέλιξη. 'Εχει ολοκληρωθεί η πρώτη φάση. Κατασκευάζεται δε κατά τρίτα, 1/3, 1/3, 1/3 το έργο αυτό, με τη σύμφωνη γνώμη των γιατρών του νοσοκομείου. Υπήρξε δε εκεί ένα πρόβλημα αντιστήριξης στη συνδετήρια γέφυρα η οποία επίσης δυσκόλεψε την ταχύτερη δυνατή έναρξη της λειτουργίας των χειρουργείων. Από χθες και προχθές αναζητεί το νοσοκομείο σε συνεργασία με τις τεχνικές υπηρεσίες του Υπουργείου μας αναζητεί λύση με τοπικά κλιματιστικά αντί των κεντρικών που μπορούν να τοποθετηθούν μετά την αποπεράτωση της σύνδεσης ώστε να μπορέσουν τα χειρουργεία να λειτουργήσουν σε πολύ σύντομο χρονικό διάστημα. Μπορεί και σε έναν ή δύο μήνες. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Υπουργέ, πραγματικά καταβάλλετε συνεχείς προσπάθειες να ωραιοποιήσετε το Ε.Σ.Υ. και την κατάσταση την οποία έχετε δημιουργήσει. Εγώ θα τα αντιπαρέλθω αυτά. Θα μας δοθεί η ευκαιρία να μιλήσουμε στην Ολομέλεια πάνω στα θέματα αυτά. 

Μπορείτε να μας πείτε, κύριε Υπουργέ, γιατί στις 25 Ιανουαρίου το Ελεγκτικό Συνέδριο έχει επιστρέψει ανεξέλεγκτα τα εντάλματα για τα οποία είπατε εσείς τώρα ότι έχουν ενταλματοποιηθεί και έχουν σταλεί προς πληρωμή; Ιδού το χαρτί. Θα το καταθέσω στα Πρακτικά. Στις 25 Ιανουαρίου έχουν σταλεί πίσω όλα τα εντάλματα των αναδρομικών, διότι θεωρείται ότι έχει ξεπεραστεί η πίστωση του ενός δισεκατομμυρίου εκατόν σαράντα εκατομμυρίων (1.140.000.000) δραχμών και δεν υπογράφει το Ελεγκτικό Συνέδριο για να πληρωθούν οι γιατροί. 

'Οσον αφορά στο θέμα για τα αναδρομικά, είχε δεσμευθεί ο κύριος Υπουργός, αλλά και εσείς στην τελευταία κοινοβουλευτική επαφή που είχαμε το Δεκέμβριο ότι μέχρι τις 15 Δεκεμβρίου θα είχαν πληρωθεί αυτά τα χρήματα. Μέχρι τώρα, δεν έχει γίνει απολύτως τίποτα. 

Το Λαϊκό Νοσοκομείο βρίσκεται σε μια μεγάλη αναστάτωση και δεν είναι μόνο αυτό. Είδατε ότι ξεκινάει το Κ.Α.Τ., είναι τα νοσοκομεία της Θεσσαλονίκης, αλλά και πολλά άλλα. Εμείς ευθυνόμεθα γι'αυτό; Ξέρετε ότι αυτήν τη στιγμή το Υπουργείο έχει μείον πίστωση στο "Λαϊκό" για μισθοδοσία και δώρο, γύρω στα τριακόσια εκατομμύρια; Ξέρετε ότι αυτήν τη στιγμή το Υπουργείο με τη μεταφορά των τακτικών αποδοχών στο Υπουργείο Οικονομικών προβλέπει το μήνα Μάρτιο να ολοκληρώνεται η διαδικασία των δεδουλευμένων; Αυτά ποιος θα τα λύσει; Οι εργαζόμενοι; Οι γιατροί; Εμείς θα εγκαλούμεθα και δη οι πανεπιστημιακοί; Διότι, έχει γίνει μια μεγάλη ενορχηστρωμένη επίθεση κατά των πανεπιστημιακών. Ρωτήστε τις αρμόδιες υπηρεσίες του Υπουργείου για να σας δώσουν τα στοιχεία. 

Αναφορικά με τα χειρουργεία του νοσοκομείου: Η ανάπλαση των χειρουργείων είναι έργο πνοής για το "Λαϊκό" Νοσοκομείο. Εμείς ευθυνόμεθα αν δεν έχει περιουσιακά στοιχεία το Λαϊκό Νοσοκομείο και δεν έχει τίτλους κυριότητας; 

Για το συγκεκριμένο θέμα, σας είχα καταθέσει επίκαιρη ερώτηση. Αν κάποιος συνάδελφος ήτο τόσο δικομανής και έτρεχε το νοσοκομείο δεν ευθυνόμεθα εμείς. 'Επρεπε το Υπουργείο να βρει λύση. 

Ξέρετε, κύριε Υπουργέ, ότι η πρώτη φάση των χειρουργείων δεν μπορεί να λειτουργήσει, διότι δεν έχετε προβλέψει τον υλικοτεχνικό εξοπλισμό και πρέπει να κανιβαλιστούν οι άλλες αίθουσες των χειρουργείων για να λειτουργήσουν αυτές οι τέσσερις καινούριες πτέρυγες των χειρουργείων; 

Θα έλθω με επίκαιρες ερωτήσεις την επομένη εβδομάδα και εκεί θα περιμένω την ακριβή και συγκεκριμένη απάντηση. Εγώ το "Λαϊκό" Νοσοκομείο το ζω, το πονώ, βρίσκομαι μέσα εκεί, είναι το δεύτερό μου σπίτι. Και καταλαβαίνετε ότι αυτά δεν τα κάνω για κάποια έτσι φιλολογική αναφορά ή για κάποιες εντυπώσεις. Δείτε τα. Χειρουργός είσαστε. Ελάτε να συζητήσουμε καλόπιστα τις συνθήκες των χειρουργείων μας. Ευχαριστώ. 

(Στο σημείο αυτό ο Βουλευτής κ. Γιαννόπουλος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής). 

ΠΡΟΕΔΡΕΥΩΝ (Δημήτριος Β. Κωστόπουλος): Ο Υφυπουργός Υγείας και Πρόνοιας κ. Φαρμάκης έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Μπορεί να είναι το "Λαϊκό" Νοσοκομείο το δεύτερό σας σπίτι αλλά είστε και Βουλευτής της Αντιπολίτευσης και αυτό δεν το ξεχνάτε, κύριε Γιαννόπουλε, και καλά κάνετε. Τη δουλειά σας κάνετε. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Τη βουλευτική μου ταυτότητα την έχω καταθέσει στο κατώφλι του "Λαϊκού" Νοσοκομείου. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Εμείς δεν εγκαλέσαμε κανέναν, ούτε τους πανεπιστημιακούς γιατρούς. Και δεν υβρίζουμε κανέναν. Αν υπάρχει διαφορά απόψεων και "κόντρα", αυτή βρίσκεται μέσα στο "Λαϊκό", ανάμεσα στους άλλους εργαζόμενους και τους γιατρούς του. Και την παρακολουθούμε αυτές τις μέρες από όλα τα Μ.Μ.Ε. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Είχαμε πει πράγματι ότι μέχρι τις 15 Δεκεμβρίου πρέπει να γίνει η εκκαθάριση, η συνολική εκκαθάριση σε όλα τα νοσοκομεία της χώρας των τακτικών αποδοχών και των προσθέτων αποδοχών των γιατρών. Και έγινε, στην συντριπτική πλειοψηφία των νοσοκομείων, στο 90%. Το Λαϊκό Νοσοκομείο είναι από τα ελάχιστα νοσοκομεία -είναι δύο ή τρία στην Αθήνα και μερικά στη Θεσσαλονίκη, στα άλλα ολοκληρώθηκε- που δεν έχει γίνει αυτή η εκκαθάριση. 

Εάν έχει υπάρξει υπέρβαση, αυτό οφείλεται ακριβώς στον τρόπο με τον οποίο έγινε η εκκαθάριση, κύριε Γιαννόπουλε. Υπήρχαν οι κοινές υπουργικές αποφάσεις του Υπουργού Υγείας και Πρόνοιας και του Υπουργού Εθνικής Οικονομίας και Οικονομικών, που καθόριζαν το ύψος των πιστώσεων. 'Επρεπε μέσα σ'αυτά τα όρια να κινηθούν οι εκκαθαρίσεις. Εάν αυτό δεν έγινε και υπήρξε υπέρβαση -αναφέρθηκα σε αυτό στην πρωτολογία μου, και στο έγγραφο που επισείετε αυτό αναφέρεται- αυτό οφείλεται στο ότι υποβλήθηκαν από το νοσοκομείο στο ΚΗΥΚΥ λανθασμένα στοιχεία για την εκκαθάριση. 

Βεβαίως και δεν θα υπογράψει η πάρεδρος, όταν η δαπάνη είναι πάνω από την εγκεκριμένη πίστωση. Πώς θα γίνει δηλαδή; Και έτσι εξηγούνται η επιστροφή και το έγγραφο που επισείετε. 

Επαναλαμβάνω ότι τα εντάλματα είναι ήδη στην πάρεδρο, ότι υποβάλλονται τμηματικά από το νοσοκομείο τα συμπληρωτικά στοιχεία που έχει ζητήσει και ότι μέχρι τις 10 του μηνός, θα ολοκληρωθεί η εκκαθάριση. 

Σε ό,τι αφορά δε τα δεδουλευμένα για τις εφημερίες του Νοεμβρίου και του Δεκεμβρίου, πάντοτε η υπερωριακή αμοιβή, όπως γνωρίζετε, πληρώνεται δεδουλευμένη. Και αν ακόμη όλα πήγαιναν ιδανικά, για την υπερωριακή απασχόληση του Δεκεμβρίου -δεν αναφέρομαι στο Νοέμβριο- τώρα θα γινόταν η πληρωμή, κύριε Γιαννόπουλε. Τόσο μεγάλη είναι η καθυστέρηση, για να γίνει "επανάσταση" στο "Λαϊκό" Νοσοκομείο; 

ΠΡΟΕΔΡΕΥΩΝ (Λουκάς Αποστολίδης): Τρίτη επίκαιρη ερώτηση είναι η με αριθμό 571/3.2.99 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Δικαιοσύνης, σχετικά με τις προθέσεις του Υπουργείου να σταματήσουν οι δικαστικές διώξεις των κατοίκων της περιοχής του Στρυμονικού κόλπου, για τις διαμαρτυρίες τους, λόγω εγκατάστασης της υδρομεταλλουργίας χρυσού TVX GOLD στην Ολυμπιάδα. Η επίκαιρη ερώτηση του κυρίου συναδέλφου σε περίληψη έχει ως εξής: 

"Απαράδεκτη είναι η πρακτική της Κυβέρνησης που αντιμετωπίζει σαν παραβάτες του κοινού Ποινικού Δικαίου τους κατοίκους της περιοχής του Στρυμονικού κόλπου, οι οποίοι με τις κινητοποιήσεις τους αντέδρασαν στο ξεπούλημα με σκανδαλώδη τρόπο του ορυκτού πλούτου του τόπου τους, καθώς και στην προσπάθεια εγκατάστασης της υδρομεταλλουργίας χρυσού από την διαβόητη πολυεθνική TVX Gold στην Ολυμπιάδα του Νομού Χαλκιδικής. Η Κυβέρνηση δεν δίστασε να ανασύρει χουντικά διατάγματα και να κηρύξει ακόμα και στρατιωτικό νόμο στην περιοχή, την οποία οι κάτοικοι θέλανε να προστατέψουν. 

Το όλο ζήτημα αποκτά κωμικοτραγικά χαρακτηριστικά, καθώς, από τη μια μεριά οι "σοβαροί επενδυτές", δηλαδή η TVX Gold, βρίσκεται σε κατάσταση χρεοκοπίας και από την άλλη, εκατοντάδες κάτοικοι -ανάμεσα στους οποίους και αρκετοί εκλεγμένοι εκπρόσωποί τους στους Οργανισμούς Τοπικής Αυτοδιοίκησης- που δικαιολογημένα προάσπισαν τον τόπο τους, σύρονται στα δικαστήρια σαν ποινικοί εγκληματίες! 

Ερωτάται ο κύριος Υπουργός εάν προτίθεται η Κυβέρνηση να λάβει (νομοθετικά ή άλλα) μέτρα προκειμένου να σταματήσουν αμέσως οι άδικες διώξεις των κατοίκων, που διεξήγαγαν ένα δίκαιο αγώνα. 

Ο Υπουργός Δικαιοσύνης κ. Ευάγγελος Γιαννόπουλος έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, είναι απαράδεκτος ο ισχυρισμός ότι η Κυβέρνηση αντιμετωπίζει τους αγρότες σαν παραβάτες του κοινού Ποινικού Δικαίου. Η Κυβέρνηση ουδεμία επέμβαση, τουλάχιστον από τότε που είμαι Υπουργός της Δικαιοσύνης, έχει επιχειρήσει σε βάρος της ανεξαρτησίας της λειτουργίας της δικαιοσύνης. Καίτοι ο Υπουργός Δικαιοσύνης, σύμφωνα με το άρθρο 30 του Κώδικα Ποινικής Δικονομίας, έχει το δικαίωμα να παραγγείλει την άσκηση ποινικής διώξεως για κάθε αδίκημα πάνω στα θέματα των εκδηλώσεων, των διαδηλώσεων, των πορειών και των αναστατώσεων, ουδέποτε σκέφθηκε ο Υπουργός Δικαιοσύνης και η Κυβέρνηση να παρεμβάλει θέματα, ζητήματα ή προβλήματα πάνω σ' αυτό το θέμα. 

Οι διώξεις έγιναν από την εισαγγελία, η οποία εισαγγελία είναι μια ανεξάρτητη δικαστική αρχή και ενεργεί αυτεπαγγέλτως, σύμφωνα με το Σύνταγμα και τους νόμους. Και οι εισαγγελείς είναι εκείνοι οι οποίοι κρίνουν, εάν διαπράττεται αδίκημα ή εάν δεν διαπράττεται και εκείνοι ενεργούν, όπως ενεργούν. 

Συνεπώς ο ισχυρισμός ότι η Κυβέρνηση αντιμετωπίζει σαν παραβάτες του κοινού Ποινικού Δικαίου τους κατοίκους της περιοχής του Στρυμονικού κόλπου με τις κινητοποιήσεις τους, είναι απαράδεκτος, υποβολιμαίος και προπαντός προκλητικός. 

Αυτά τα γνωρίζουν οι συνάδελφοι του Κομμουνιστικού Κόμματος Ελλάδος. Παρά ταύτα επανέρχονται ορισμένες φορές να φέρνουν ζητήματα τέτοια που η Κυβέρνηση και ο Υπουργός Δικαιοσύνης τα αποκρούουν. 

Τώρα όσον αφορά την ερώτηση: τι προτίθεται να κάνει η Κυβέρνηση όσον αφορά τις αγροτικές κινητοποιήσεις κατά τις οποίες δημιουργήθηκαν πάλι πράξεις αντιτιθέμενες προς τον ποινικό νόμο, φέρνει διάταξη με το νομοσχέδιο που είναι κατατεθειμένο και θα συζητήσει αυτό το θέμα για παραγραφή των αδικημάτων εκείνων. 

'Οταν, κύριε συνάδελφε του Κομμουνιστικού Κόμματος Ελλάδος, συζητηθεί αυτό το θέμα, εδώ είμαστε να τα κουβεντιάσουμε. 'Ομως είτε εκπρόσωπος της Τοπικής Αυτοδιοικήσεως είναι εκείνος ο οποίος ηγείται είτε συντονιστικό όργανο κάποιας ευρύτερης οργάνωσης που διαπράττει αδικήματα καταλήψεως οδών, οδοστρωμάτων και γεφυρών και προκαλεί ζητήματα στη μη ελεύθερη επικοινωνία του λαού ή του κοινωνικού συνόλου ή του κάθε πολίτη, αυτό, όπως ξέρετε, δημιουργεί το αδίκημα από τα άρθρα 291, 292 και 293 του Ποινικού Κώδικα για παρακώλυση συγκοινωνιών. 

Τελειώνω, κύριε Πρόεδρε, με τη δήλωση ότι ουδέποτε η Κυβέρνηση παρήγγειλε σε εισαγγελέα ή σε εισαγγελείς είτε δίωξη είτε κατά κάποιο τρόπο παρότρυνση για να ασκήσουν τα καθήκοντά τους, τα οποία τα ασκούν, όπως νομίζουν. Και ξέρετε ότι και στα τελευταία επεισόδια με τις κινητοποιήσεις των μαθητών η Κυβέρνηση έμεινε τελείως αμέτοχη και ο Υπουργός Δικαιοσύνης έμεινε τελείως αμέτοχος. Είπα: παιδιά είναι, ζωηρά είναι, θεωρούν ότι έχουν δίκιο, μην ασχολείσθε μ' αυτά τα πράγματα, χωρίς βέβαια να ερωτηθούμε. Και δεν είχαμε ποτέ καμία ανάμειξη. Αυτό πρέπει να γίνει συνείδηση. 

Διάβασα σήμερα στο "ΡΙΖΟΣΠΑΣΤΗ" ότι ενώ ο Υπουργός Δικαιοσύνης έκανε αναίρεση -λέει- για το γιαούρτωμα κάποιου Υπουργού, ο 'Αρειος Πάγος είπε ότι δεν αποτελεί έργω εξύβριση, είναι απρόκλητω έργω εξύβριση. Αν όμως αυτό το γιαούρτι πεταγόταν σε κάποιο στέλεχος του Κομμουνιστικού Κόμματος ή στην κ. Παπαρήγα παραδείγματος χάρη, άλλη θα ήταν η γνώμη του "ΡΙΖΟΣΠΑΣΤΗ". 

Εγώ έχω μία αντιδικία, κύριοι συνάδελφοι, και το γνωρίζετε. Θα επιμείνω στη θέση μου και την απάντηση θα τη δώσω σε βιβλίο πάνω στις συγκεκριμένες κατηγορίες που εναντίον του σημερινού Υπουργού της Δικαιοσύνης από την πλευρά του "ΡΙΖΟΣΠΑΣΤΗ" προβάλλονται. 

ΠΡΟΕΔΡΕΥΩΝ (Λουκάς Αποστολίδης): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, όσο πιο αντιλαϊκή είναι μία πολιτική που εφαρμόζει μία Κυβέρνηση, τόσο περισσότερο στρέφεται ενάντια στα δημοκρατικά δικαιώματα και τις συνδικαλιστικές ελευθερίες του λαού. 

Στην απάντησή σας μου δημιουργήσατε την εντύπωση ότι δεν διαβάσατε την ερώτηση γιατί δύο φορές αναφερθήκατε σε διώξεις αγροτών. Στην προκειμένη περίπτωση αφορά τις διώξεις σε βάρος των κατοίκων της περιοχής του Στρυμονικού κόλπου, οι οποίοι έχουν εναντιωθεί, έχουν αντισταθεί στην εγκατάσταση και λειτουργία της υδρομεταλλουργίας χρυσού από την καναδική εταιρεία TVX GOLD. 

Μάλιστα, κύριε Υπουργέ, για να εξυπηρετήσετε τα συμφέροντα αυτής της εταιρείας, δεν διστάσατε προκειμένου να καταστείλετε την αντίσταση των κατοίκων της περιοχής να καταφύγετε σε χουντικά νομοθετήματα, όπως παραδείγματος χάρη το νομοθετικό διάταγμα 794/71 περί δημοσίων συναθροίσεων καθώς επίσης και του βασιλικού διατάγματος 269/72 περί του κανονισμού διάλυσης δημοσίων συναθροίσεων. 

Εκείνο που θέλω να σας πω σήμερα είναι ότι ο λαός της περιοχής του Στρυμονικού κόλπου δικαιώνεται στη συνείδηση του ελληνικού λαού γιατί υπερασπίστηκε νόμιμα και συνταγματικά κατοχυρωμένα δικαιώματα, υπερασπίστηκε τον τόπο του από τη ληστρική εκμετάλλευση της ξένης εταιρείας στην οποία παραχωρήσατε την εκμετάλλευση του ορυκτού πλούτου έκτασης τριακοσίων δεκατεσσάρων τετραγωνικών χιλιομέτρων έναντι του εξευτελιστικού ποσού μόλις των έντεκα δισεκατομμυρίων (11.000.000.000) δραχμών. 

Σήμερα η εταιρεία αυτή είναι στα όρια της φτώχειας, ζητάει αγοραστή και μόνο για το 50% απαιτεί υπερδεκαπλάσιο ποσό από αυτό με το οποίο εσείς ξεπουλούσατε τον ορυκτό πλούτο της περιοχής σε αυτήν την εταιρεία. 

Γι' αυτό σας καλούμε να πάρετε μέτρα γιατί οι κάτοικοι είναι δικαιωμένοι και εκτεθιμένοι. Υπόδικοι είσαστε εσείς με τη συμπεριφορά σας και τις πρακτικές σας. Αφήστε αυτά που λέτε για το Κομμουνιστικό Κόμμα. Στη Βουλή φέρνετε και ψηφίζετε αντιλαϊκούς νόμους. Ούτε φιλολαϊκή τροπολογία δεν περνάει. Αυτά τα συμφέροντα εξυπηρετείτε και προς αυτήν την κατεύθυνση είναι και οι διώξεις και αφήστε τα περί ανεξαρτησίας της δικαιοσύνης. 

(Στο σημείο αυτό ο Βουλευτής κ. Σ. Παναγιώτου καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το ελληνικό κράτος και όλα τα κράτη του κόσμου για να λειτουργήσουν έχουν Σύνταγμα, έχουν νόμους και άλλες νομικές -ας μου επιτραπεί να πω- ρυθμίσεις, από τη Βουλή ψηφισμένες, που τις θέτουν σε λειτουργία. Κράτη λειτούργησαν και σε κάποιες μεγάλες περιοχές και Συντάγματα και νόμους είχαν φτιάξει πάνω στο ομοίωμά τους. 'Αλλο αν κατέρρευσαν για άλλους λόγους, οι οποίοι δεν είναι του παρόντος να αναπτυχθούν. 

'Οταν μία Κυβέρνηση κυβερνάει τα θέματα ή γενικώς κυβερνάει με τον τρόπο της δικής της πολιτικής επιλογής, ο οποίος τρόπος είναι ψηφισμένος από το λαό, θα υπερασπιστεί τα συμφέροντα του κράτους. Από εκεί και πέρα, δεν ξέρω αν είναι βιομήχανοι οι κάτοικοι της Στρυμονικής περιοχής. Αγρότες είναι οι περισσότεροι. Και αν εγώ είπα ότι είναι αγρότες και είναι οι κάτοικοι, ας μου επιτραπεί να πω ότι έκανα λάθος. Η συντριπτική πλειοψηφία είναι αγρότες. Υπέλαβα ότι είναι κινητοποιήσεις των αγροτών. Είναι κινητοποιήσεις των κατοίκων; 

ΣΤΑΥΡΟΣ ΠΑΝΑΓΙΩΤΟΥ: Οι κινητοποιήσεις δεν είναι για αγροτικά αιτήματα. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Οι κάτοικοι κατά την αντίληψή τους ασκούν τα δικαιώματά τους. Το κράτος κατά τη δική του πάγια και ισχυρή αντίληψη, κάνει το καθήκον του δια των οργάνων του. 'Οργανα του κράτους είναι και η Κυβέρνηση και η Δημόσια Διοίκηση και η ηρωϊκή ημών παλαιότερα χωροφυλακή, η εισαγγελία, η δικαιοσύνη, τα πάντα. 

Μην παραπονείστε όταν "έχετε πάρει ψηλά τον αμανέ" και λέτε ότι η Κυβέρνηση ξεπουλάει κλπ. Μήπως δεν βρήκε χρυσό η εταιρεία εκείνη και δεν πάει καλά; 

ΣΤΑΥΡΟΣ ΠΑΝΑΓΙΩΤΟΥ: Αφού δεν πάει καλά. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δικό της θέμα είναι. Αυτή έκανε μία επένδυση, πήρε τη δουλειά, αν δεν "βγει" δεν φταίει το κράτος. 

Αυτά είχα να πω, κύριε Προέδρε. Φρονώ ότι δεν πρόκειται, βέβαια, να κλείσω το θέμα... 

ΣΤΑΥΡΟΣ ΠΑΝΑΓΙΩΤΟΥ: Η προκατάληψή σας για τους αγρότες είναι δεδομένη. 

ΠΡΟΕΔΡΕΥΩΝ (Λουκάς Αποστολίδης): Κύριε Παναγιώτου, καλό θα είναι να λείπουν τα σχόλια. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Υπάρχει η δική σας πολιτική, κύριε Παναγιώτου, που νομίζετε ότι θα τα κάνετε "ισώματα". Η χώρα δεν γίνεται "ισώματα", κύριε συνάδελφε. 

ΠΡΟΕΔΡΕΥΩΝ (Λουκάς Αποστολίδης): Τέταρτη είναι η με αριθμό 569/3.2.1999 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανή Λουλέ προς τον Υπουργό Υγείας και Πρόνοιας, σχετικά με τη λήψη των απαραίτητων μέτρων για την προληπτική αντιμετώπιση λοιμωδών νοσημάτων στους Κούρδους της πλατείας Ελευθερίας. 

Η επίκαιρη ερώτηση της κ. Λουλέ έχει ως εξής: 

"Απαράδεκτη είναι η κατάσταση που επικρατεί στην πλατεία Ελευθερίας, όπου κάτω από άθλιες συνθήκες "διαμένουν" εκατοντάδες Κούρδοι πρόσφυγες. 

'Ανθρωποι κάθε ηλικίας, παιδιά και ηλικιωμένοι "στοιβάζονται" σε πρόχειρες σκηνές που οι ίδιοι αυτοσχέδια έχουν τοποθετήσει στο χώρο της πλατείας Ελευθερίας. 

Κατανοώντας το οικιστικό πρόβλημα εξεύρεσης τόπου διαμονής τους, η πολιτεία τουλάχιστον θα έπρεπε να φροντίσει με κατάλληλο πρόγραμμα εμβολιασμών για την προληπτική αντιμετώπιση λοιμωδών και άλλων νοσημάτων στα άτομα αυτά. 

Με βάση τα παραπάνω, 

Ερωτάται ο κύριος Υπουργός 

Θα υπάρξει μέριμνα από τις υπηρεσίες του Υπουργείου Υγείας για τον προληπτικό εμβολιασμό αλλά και την ιατρική περίθαλψη των Κούρδων προσφύγων;". 

Ο Υφυπουργός Υγείας και Πρόνοιας κ. Φαρμάκης έχει το λόγο. 

NIKOΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία συνάδελφε, είναι γνωστό ότι σε πρόχειρους καταυλισμούς και δημιουργημένους έτσι εκ των ενόντων, όπως είναι και η κατάσταση που επικρατεί στην πλατεία Ελευθερίας της Αθήνας, υπάρχουν πάντοτε -αλλά και γενικότερα σε καταυλισμούς μετακινουμένων πληθυσμών- προβλήματα υγείας για τα οποία πρέπει να ενδιαφέρονται οι αρμόδιες αρχές της πόλης και της χώρας στην οποία συμβαίνουν. Αυτό γίνεται και με τους Κούρδους στην πλατεία Ελευθερίας. Η αρμόδια υπηρεσία, που είναι η Διεύθυνση Υγείας της Νομαρχίας της Αθήνας, έχει παρέμβει πολλές φορές και έχει δώσει οδηγίες και συστάσεις και ό,τι άλλο απαιτείται για να μην υπάρξει πρόβλημα δημόσιας υγείας. 

Εσείς θέτετε ένα άλλο θέμα, ένα πρόγραμμα εμβολιασμών κυρίως των παιδιών -γιατί όταν μιλούμε για εμβολιασμούς αναφερόμαστε σε παιδιά, αν και υπάρχουν και εμβολιασμοί που γίνονται στους ενήλικες- σε αυτόν τον καταυλισμό. 

Πρέπει να σας ανακοινώσω ότι σε πρόγραμμα του Υπουργείου μας για την εξυπηρέτηση κυρίως των μετακινουμένων πληθυσμών και των ειδικών πληθυσμιακών ομάδων, θα ενταχθούν και οι πρόσφυγες της πλατείας Ελευθερίας, ώστε να μπορέσουμε στα παιδιά να κάνουμε τους εμβολιασμούς που προβλέπει το Εθνικό Πρόγραμμα Εμβολιασμών. Και είναι οι εμβολιασμοί αυτοί της πολυομελίτιδας, του τριπλούν που αναφέρεται στη διφθερίτιδα, τέτανο και κοκκίτη, του άλλου τριπλούν της ιλαράς, της ερυθράς και της παρωτίτιδας και της ηπατίτιδας Β'. Ξεκινάει την εβδομάδα που έρχεται από το πρόγραμμα από τις Σοφάδες Καρδίτσας για τον εκεί μετακινούμενο πληθυσμό των αθιγγάνων. Στα πλαίσια αυτού του προγράμματος που γίνεται μέσω του ΚΕΕΛ και του Εθνικού Κέντρου Επιδημιολογικής Παρακολούθησης και Παρέμβασης, θα εντάξουμε και την εξυπηρέτηση όπως προτείνεται και αυτού του πληθυσμού που διαμένει στην πλατεία Ελευθερίας. 

ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο. 

ΑΝΔΡΙΑΝΗ ΛΟΥΛΕ: Κύριε Πρόεδρε, η χώρα μας είναι μεν ελαστική -και σωστά κατά τη γνώμη μου- στην είσοδο των μεταναστών, όμως δεν έχει προετοιμασθεί ανάλογα για να τους υποδεχθεί, εξασφαλίζοντας έστω και τις στοιχειώδεις συνθήκες ανθρώπινης διαβίωσης. 

Σε ό,τι αφορά τους Κούρδους τα πράγματα είναι πιο τραγικά, γιατί η πλειοψηφία των ανθρώπων αυτών δεν έρχονται για να μείνουν μόνιμα στην Ελλάδα, αλλά τη χρησιμοποιούν ως έναν ενδιάμεσο σταθμό για να πάνε σε κάποια άλλη χώρα της Ευρώπης. Αυτό σημαίνει ότι υπάρχει μία μόνιμη πολυπληθής ομάδα ανθρώπων, η οποία διαρκώς ανανεώνεται αλλά και αυξάνεται. 

Είναι χαρακτηριστικό ότι πέρυσι τέτοιο καιρό οι Κούρδοι στην πλατεία Κουμουνδούρου ήταν μερικές δεκάδες μόνο, σήμερα ξεπερνούν τους χίλιους. Και εν τούτοις αν δεν υπήρχαν διάφορες κοινωνικές οργανώσεις μη κυβερνητικές, όπως το "Καραβάνι Αλληλεγγύης", το "Δίκτυο Υποστήριξης Προσφύγων", οι "Γιατροί του Κόσμου", οι "Γιατροί Χωρίς Σύνορα" που αναλαμβάνουν στην ουσία τις ευθύνες που θα έπρεπε να είχε αναλάβει το κράτος, η θέση τους θα ήταν πιο δύσκολη. Είναι πρόσφατες άλλωστε και οι τελευταίες σχετικές εκθέσεις της Υπατης Αρμοστίας του ΟΗΕ οι οποίες σε ό,τι αφορά το συγκεκριμένο θέμα κάθε άλλο παρά κολακευτικά λόγια λένε για τη χώρα μας. 

Σήμερα την ιατροφαρμακευτική περίθαλψη των Κούρδων την έχουν αναλάβει οι "Γιατροί του Κόσμου" με δική τους πρωτοβουλία. Μιλάμε μόνο για πρωτοβάθμια περίθαλψη γιατί δεν μπορούν να κάνουν τίποτε περισσότερο. Μεταξύ άλλων έχει διαπιστωθεί ότι αυτές τις ημέρες υπάρχει και ψώρα στους Κούρδους που ζουν στην πλατεία Ελευθερίας και πολλοί από αυτούς αντιμετωπίζουν προβλήματα στο αναπνευστικό τους σύστημα αφού μένουν έξω. Καταλαβαίνετε ότι η μεταφορά τους σε ένα κλειστό χώρο είναι απαραίτητη. Πρέπει να βρεθεί ένας μόνιμος χώρος υποδοχής γι' αυτούς τους ανθρώπους που έχουν την Ελλάδα ως ένα σταθμό. 

Για την ηπατίτιδα που είπατε πριν δεν νομίζω ότι είναι μόνο θέμα παιδιών. Αφορά και τους μεγάλους. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Ναι και τους μεγάλους το είπα. 

ΑΝΔΡΙΑΝΗ ΛΟΥΛΕ: Από ηπατίτιδα δεν προσβάλλονται μόνο τα παιδιά. Οι "Γιατροί του Κόσμου" επανειλημμένα σας έχουν μιλήσει και ζητήσει νοσοκομειακή υποστήριξη. Και εσείς δεν έχετε καν απαντήσει. Δεν νομίζετε ότι θα πρέπει να γίνει ένας έλεγχος σε αυτούς τους ανθρώπους για να μην εξαπλωθούν οι μολυσματικές αρρώστιες στους κατοίκους της γύρω περιοχής και παραπέρα; 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κυρία Λουλέ, δεν είναι τόσο μαύρα τα πράγματα. Τα πράγματα δεν είναι ποτέ μαύρα ή άσπρα. Η Ελλάδα κάνει ό,τι μπορεί για όσους ανθρώπους φιλοξενούνται σε αυτήν, πολύ περισσότερα απ'όσα κάνουν πολλές άλλες, και μάλιστα προηγμένες χώρες, όπως χαρακτηρίζονται. 

Για τους μετακινούμενους πληθυσμούς τα προβλήματα είναι δυσκολότερα ακριβώς γιατί δεν υπάρχει σταθερός πληθυσμός. 'Οπως αναγνωρίσατε και σεις, είναι άνθρωποι που χρησιμοποιούν την Ελλάδα ως χώρο διέλευσης μέχρις ότου καταλήξουν σε κάποια άλλη χώρα. Αυτός ο διακινούμενος πληθυσμός δεν μπορεί να έχει διάρκεια παρακολούθησης. Δεν είναι πληθυσμός επί του οποίου μπορείς να οργανώσεις και να θέσεις σε χρήση συγκεκριμένα προγράμματα και συνεπώς προγράμματα υγιεινής. 

'Οσον αφορά την εξυπηρέτησή τους από πλευράς υγείας και η πρωτοβάθμια περίθαλψή τους, αλλά και η δευτεροβάθμια παρέχονται δωρεάν από το δημόσιο σύστημα παροχής υπηρεσιών υγείας. Το αν δεν προσέρχονται ειδικές επιτροπές στο χώρο τους για να τους εξυπηρετήσουν αυτό είναι άλλο θέμα. Οποιοσδήποτε όμως απ'αυτούς έχει ανάγκη υπηρεσιών υγείας οποιουδήποτε βαθμού, μπορεί να προσέλθει στις δημόσιες υπηρεσίες παροχής υπηρεσιών υγείας, δηλαδή στα νοσοκομεία και στα κέντρα υγείας και να εξυπηρετηθεί όπως και ο 'Ελληνας πολίτης χωρίς καμία δαπάνη. Αν δεν το γνωρίζετε, σας πληροφορώ ότι έτσι είναι. Αυτό ισχύει για κάθε ξένο που βρίσκεται στη χώρα μας. 

Ειδικότερα για τους εμβολιασμούς θα υπάρξει το πρόγραμμα στο οποίο αναφέρθηκα. Τα θέματα της δημόσιας υγείας αυτού του χώρου παρακολουθούνται από την αρμόδια υπηρεσία της Νομαρχίας Αθηνών η οποία έχει επιληφθεί πολλές φορές. 

ΠΡΟΕΔΡΕΥΩΝ (Λουκάς Αποστολίδης): Η πέμπτη με αριθμό 564/3-2-99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς την Υπουργό Ανάπτυξης, σχετικά με τη λήψη μέτρων συνέχισης της λειτουργίας του συγκροτήματος "Πόρτο-Καρράς" στη Χαλκιδική, τη διασφάλιση των θέσεων εργασίας κλπ., διαγράφεται λόγω κωλύματος του ερωτώντος κυρίου Βουλευτού. 

Η έκτη με αριθμό 558/1-2-99 επίκαιρη ερώτηση του Ανεξάρτητου Βουλευτή κ. Βασιλείου Κοντογιαννόπουλου, προς τον Υπουργό Γεωργίας, σχετικά με τη λήψη των αναγκαίων μέτρων αντιμετώπισης των προβλημάτων των παραγωγών εσπεριδοειδών αναβάλλεται και θα επανέλθει την επόμενη εβδομάδα, διότι αυτή τη στιγμή ο κύριος Υπουργός μιλάει στο Υπουργικό Συμβούλιο. 

Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμεθα στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Συνέχιση της συζήτησης, σύμφωνα με τα άρθρα 45, 51 παρ.4 και 137 του Κανονισμού της Βουλής επί της έκθεσης της Διακομματικής Κοινοβουλευτικής Επιτροπής, της συσταθείσης με ομόφωνη απόφαση της Ολομέλειας της Βουλής, για τη μελέτη του προβλήματος των Τροχαίων Ατυχημάτων και την Οδική Ασφάλεια στην Ελλάδα. 

Κύριοι συνάδελφοι, στην πρώτη συνεδρίαση για τη συζήτηση της έκθεσης τη Δευτέρα 1 Φεβρουαρίου 1999 λόγω των καιρικών συνθηκών ένας μεγάλος αριθμός συναδέλφων δεν κατόρθωσε να έρθει στην Αθήνα για να λάβει μέρος στη συζήτηση. 

Γι'αυτό η Βουλή έπειτα από πρόταση του Προέδρου του Σώματος δέχθηκε ομόφωνα τη δυνατότητα να εγγραφούν στο πρώτο ημίωρο της σημερινής συνεδρίασης όσοι συνάδελφοι θέλουν να πάρουν μέρος στη συζήτηση του πορίσματος για πέντε λεπτά της ώρας. Από αυτήν τη στιγμή και για τριάντα λεπτά μπορείτε, κύριοι συνάδελφοι, να εγγραφείτε με την κάρτα σας. 

Ο κ. Δημαράς έχει το λόγο. 

ΙΩΑΝΝΗΣ ΔΗΜΑΡΑΣ: Κυρίες και κύριοι συνάδελφοι, είμαι απολύτως βέβαιος ότι η σημερινή συζήτηση -και ο προβληματισμός που έχει αναπτυχθεί στο ελληνικό Κοινοβούλιο- σε σχέση με τα τροχαία δυστυχήματα και ατυχήματα είναι από τις πιο βαρύνουσες όσον αφορά την ευαισθησία και το ενδιαφέρον συζητήσεις των Ελλήνων Βουλευτών. 

Θα ξεκινήσω με μια διαπίστωση που νομίζω ότι είναι και δική σας. Σήμερα στην Ελλάδα η κύρια αιτία θανάτων προέρχεται από τα τροχαία δυστυχήματα. 

'Ισως να θεωρηθεί ότι είναι πλεονασμός, αλλά θα πρέπει να πω ότι κάθε χρόνο μετράμε γύρω στους δύο χιλιάδες με δυόμισι χιλιάδες νεκρούς στους δρόμους. Χάνεται μία κωμόπολη, χάνεται το άνθος της ελληνικής νεολαίας, δεδομένου ότι το 60% με 70% των τροχαίων ατυχημάτων αφορά ανθρώπους είκοσι με είκοσι τριών χρόνων. 

Εδώ, όμως, γεννάται ένα τεράστιο θέμα. Και αν αναλογισθεί κανείς ότι πολλοί από τους 'Ελληνες Βουλευτές έχουν θυμώσει με τον τρόπο με τον οποίο έχει αντιμετωπίσει το ελληνικό Κοινοβούλιο το μέγα αυτό θέμα, νομίζω ότι θα τους δικαιολογήσει απόλυτα. Είναι αδύνατον να υπάρχει το πόρισμα μίας διακομματικής επιτροπής του 1995 και να έρχεται τρία χρόνια μετά στο ελληνικό Κοινοβούλιο! Και αυτό το λέω, γιατί το πόρισμα έχει κάνει πολύ σπουδαίες επισημάνσεις, έχει διαπιστώσει όλη την παθογένεια που αφορά τα τροχαία δυστυχήματα και ατυχήματα και εν τούτοις δεν έχει έλθει στη Βουλή για συζήτηση και εν συνεχεία να περάσει με τις διαδικασίες του κατεπείγοντος ως επιθυμία, βούληση του συνόλου του Κοινοβουλίου για να αντιμετωπισθεί με μία νομοθετική ρύθμιση. 

Πολύ περισσότερο το θέμα είναι σοβαρό, γιατί το πρόβλημα των τροχαίων δυστυχημάτων και ατυχημάτων και οι οδηγίες ασφάλειας είναι, μαζί με το δημογραφικό πρόβλημα που αντιμετωπίζει η χώρα, ένα τεράστιο θέμα, το οποίο αγγίζει ένα ευρύ φάσμα κοινωνικών και οικονομικών παρενεργειών που άπτονται εθνικής πολιτικής και πρέπει να τύχει υπερκομματικής αντιμετώπισης. 

Ευτυχώς, αυτό στο πρώτο στάδιο έχει γίνει. Δυστυχώς, δεν έχει υλοποιηθεί και δεν έχει επιταχυνθεί η διαδικασία εκείνη, έτσι ώστε η πραγματική επιθυμία και βούληση, όπως καταδείχθηκε από το πόρισμα, να αποτελέσει και νόμο του κράτους. 

Θα μου επιτρέψετε, πριν περάσω σε κάποιες προτάσεις, να αναφερθώ και εγώ στο πρόβλημα με τους αριθμούς, έτσι όπως τουλάχιστον έχουν καταγραφεί. 

Πριν απ'όλα θα σας πω ότι οι πηγές τις οποίες θα χρησιμοποιήσω είναι πηγές οι οποίες προέρχονται και από το πόρισμα για τα τροχαία δυστυχήματα και ατυχήματα, αλλά και από τα ατυχήματα, καταφεύγοντας στον πανεπιστημιακό καθηγητή, κ. Γιάννη Παπαδόπουλο, στα Πρακτικά της Βουλής, σε απόψεις του Συλλόγου Ελλήνων Συγκοινωνιολόγων, επίσης πάλι σε απόψεις του κ. Παπαδόπουλου σχετικά με το σχέδιο νόμου του Κ.Ο.Κ του 1996 -το οποίο πρόκειται να έλθει στη Βουλή την ερχόμενη εβδομάδα εξ όσων έχω πληροφορηθεί- αλλά και από άρθρα των κυρίων Χόνδρου και Παντελιού στο δελτίο του ΠΣΔΜΗ το Δεκέμβριο του 1991, "Πρόταση για μία σύγχρονη πολιτική οδικής ασφάλειας στην Ελλάδα". 

Κάθε χρόνο, λοιπόν, επί μία δεκαετία, από το 1985 μέχρι το 1995, συμβαίνουν περί τα είκοσι τέσσερις χιλιάδες δυστυχήματα και ατυχήματα με θανάτους ή και τραυματισμούς στην Ελλάδα. Το ίδιο χρονικό διάστημα οι νεκροί, όπως σας είπα και στην αρχή, κάθε χρόνο είναι περί τις δύο χιλίαδες. 

Οι νεκροί από τα τροχαία δυστυχήματα κατά το διάστημα των δύο δεκαετιών, 1975-1995, έχουν διπλασιαστεί. Εδώ δεν υπολογίζεται το γεγονός ότι πολλοί από αυτούς οι οποίοι έχουν τραυματιστεί βαριά πεθαίνουν στη συνέχεια ή μένουν ανάπηροι. 

Οι ελαφρά και βαριά τραυματίες κάθε χρόνο για το χρονικό διάστημα 1985-1995 έφθασαν τις τριάντα τρεις χιλιάδες. 

Αντιλαμβάνεσθε, λοιπόν, ότι δεν μιλάμε για έναν ακήρυχτο πόλεμο, αλλά για έναν πόλεμο του Σαββατοκύριακου, που έχει ήδη κηρυχθεί. Και έχει κηρυχθεί για πολλούς λόγους, τους οποίους θα αναπτύξω στη συνέχεια. 

Στην περίοδο 1980-1993 στα δεκαπέντε κράτη της Ευρωπαϊκής 'Ενωσης τα τροχαία δυστυχήματα παρουσίασαν μείωση κατά 9%, ενώ στην Ελλάδα αυξήθηκαν κατά 34%! Οι νεκροί στην Ευρωπαϊκή 'Ενωση μειώθηκαν κατά 22% και στην Ελλάδα αυξήθηκαν κατά 64%! Οι τραυματίες μειώθηκαν κατά 19% και στην Ελλάδα αυξήθηκαν κατά 30%! Μέγα πρόβλημα! 

Στην Ευρωπαϊκή 'Ενωση για το 1993 ανά ένα εκατομμύριο κατοίκους έχουμε το δεύτερο χειρότερο δείκτη σε νεκρούς, με διακόσιους δεκαεννιά! 

Οι χειρότεροι στην Ελλάδα παράγοντες δυστυχημάτων και ατυχημάτων από πλευράς απόλυτου αριθμού είναι: πρώτον, η υπερβολική ταχύτητα και δεύτερον η οδήγηση υπό την επίδραση αλκοολούχων ποτών. 

Επομένως, αναφύεται και ανακύπτει ένα μέγα θέμα για το αν και κατά πόσο μπορεί σήμερα η πολιτεία να υπερηφανεύεται για το ότι η αστυνόμευση και η εφαρμογή και του υπάρχοντος ακόμη Κώδικα Οδικής Κυκλοφορίας είναι επαρκής. 

Αντίθετα, υπάρχει μια αίσθηση την οποία βλέπετε από τη συμπεριφορά των οδηγών ότι στην πατρίδα μας όταν κάποιος ανεβαίνει σε ένα όχημα συμπεριφέρεται όπως θέλει γιατί έχει διασφαλίσει εκ των προτέρων το ατιμώρητο. Μία καθημερινή τρέλα κυριαρχεί και στους δρόμους τους εθνικούς αλλά και στους αστικούς δρόμους. 

Η αποτίμηση του κόστους των τροχαίων ατυχημάτων -άλλη παράμετρος πολύ σπουδαία- είναι δύσκολο θεωρητικά να προσεγγισθεί και υπάρχουν εκτιμήσεις γιατί τα νούμερα ποικίλουν. Ωστόσο όμως θεωρούμε ότι η καλύτερη προσέγγιση είναι αυτή που έγινε στο πλαίσιο της ομάδας εργασίας των εμπειρογνωμώνων η οποία εκτιμά το ποσό των εκατόν δεκαπέντε δισεκατομμυρίων (115.000.000.000) δραχμών ως ετήσιο κόστος των τροχαίων δυστυχημάτων και ατυχημάτων στην Ελλάδα. 

Τι γίνεται με την οδική ασφάλεια στην Ελλάδα; Η οδική ασφάλεια αποτελεί σύστημα τεσσάρων παραγόντων. Πρώτα αναφερόμαστε στους χρήστες, στους οδηγούς δηλαδή, αλλά και στους επιβάτες και στους πεζούς, πώς συμπεριφέρονται, γιατί συμπεριφέρονται με τον τρόπο που έχουμε διαπιστώσει όλοι. 

Υπάρχει ο παράγοντας του αυτοκινήτου, του οχήματος, εάν και κατά πόσο, δηλαδή, σήμερα τα αυτοκίνητα ανταποκρίνονται στη σύγχρονη τεχνολογία και έχουν φροντίσει και οι οδηγοί αλλά και η πολιτεία να βρίσκονται σε καλή κατάσταση. 

'Αλλη παράμετρος είναι το θέμα της οδικής υποδομής και του οδικού περιβάλλοντος. Ξέρετε πάρα πολύ καλά, το έχετε διαπιστώσει και εσείς γιατί διασχίζετε την Ελλάδα με τα αυτοκίνητά σας -κυρίως οι συνάδελφοι που εκπροσωπούν την περιφέρεια- ότι υπάρχουν πολλοί δρόμοι οι οποίοι είναι από άθλιοι έως άχρηστοι. Βεβαίως, έχουν γίνει και κάποια βήματα θετικά -και αυτό δεν πρέπει να το παραβλέψουμε- ότι δηλαδή υπάρχουν μέρη των εθνικών δρόμων που είναι πολύ καλύτερα από τα προηγούμενα χρόνια. Αλλά αυτό θα έλειπε να περνάνε οι δεκαετίες και να μην μπορούμε να υπερηφανευθούμε όλοι για το γεγονός ότι βοηθήσαμε ώστε να βελτιωθεί στο βαθμό που είναι δυνατόν το οδικό δίκτυο. Και εδώ πέρα βέβαια υπάρχουν παραλείψεις καταπληκτικές αλλά όχι μόνο σε έργα που έχουν γίνει και δεν είναι όπως είχαν σχεδιασθεί -υπάρχουν κακοτεχνίες δηλαδή- αλλά και στο γεγονός ότι έχουν καθυστερήσει σημαντικά να γίνουν πολλά έργα. 

Υπάρχει και η άλλη παράμετρος για την οδική ασφάλεια στην Ελλάδα που είναι ο έλεγχος του συστήματος, δηλαδή επιτήρηση, αστυνόμευση, πρόληψη, καταστολή, περίθαλψη. 'Ισως είναι και το μέγα θέμα. Το γεγονός ότι τα περισσότερα δυστυχήματα και ατυχήματα οφείλονται στον τρόπο με τον οποίο οδηγούν οι σημερινοί 'Ελληνες δεν είναι άμοιρο του γεγονότος ότι νιώθουν 

την ατιμωρησία ως προϋπόθεση για να οδηγήσουν. 'Ελλειψη, δηλαδή, αστυνόμευσης, έλλειψη επιτήρησης και έλλειψη πρόληψης. 

Στο θέμα της πρόληψης αρκεί να σας πω ότι σήμερα αν θα κάνετε μια μικρή περιήγηση στο λεκανοπέδιο Αττικής θα δείτε σηματοδοτήσεις που έχουν τοποθετηθεί και τις οποίες ο οδηγός δεν βλέπει, δεν τις ξέρει γιατί υπάρχει μπροστά ένα περίπτερο, υπάρχει μπροστά ένα δένδρο ή έχουν τοποθετηθεί σε μέρη τέτοια που δεν είναι ορατά. Και υπάρχουν μεγάλες αντιφάσεις συγκλονιστικές. Εκεί που επιτρέπεται να προχωρήσει κανείς, στη γωνία που πρέπει να στρίψει, έχει απαγορευτικό. 'Η έχει υποχρεωτική έλευση σε σημεία που ο δρόμος απαγορεύει στη συνέχεια με τη σηματοδότηση να περάσει κανείς. Τέτοια υπάρχουν πάρα πολλά. Δεν ξέρω πώς, κύριε Υπουργέ, οι υπηρεσίες σας είναι δυνατόν και να εντοπίσουν και να καταγράψουν και να σας ενημερώσουν στη συνέχεια γιατί είμαι απολύτως βέβαιος ότι και εσείς όπως και εμείς θέλετε να μην υπάρχουν τέτοιου είδους ατέλειες, αμέλειες εγκληματικές. 

Σε ένα βιβλίο του κ. Παπαδόπουλο, το οποίο θα πρέπει να έχετε υπόψη σας ή εσείς ή οι υπηρεσίες σας έχει γίνει και κάτι άλλο το οποίο είναι συγκλονιστικό και συνταρακτικό. 'Εχουν φωτογραφηθεί τέτοια σημεία και μέχρι σήμερα δεν έχει γίνει τίποτε. Η κατάσταση που βρίσκονται, κύριοι συνάδελφοι, όλοι οι παράγοντες στην Ελλάδα -οι τέσσερις παράμετροι που σας ανέφερα λίγο πριν- φαίνεται από τους αριθμούς που ανέφερα πιο πάνω αλλά και από την εμπειρία μας και το πλήθος των δημοσιευμάτων και μελετών. 

Μια λέξη είναι αυτό που αποτυπώνει με ακρίβεια αυτό που συμβαίνει, που φθάνει μέχρι τα όρια της τρέλας και της εγκληματικότητας. Η κατάσταση είναι τραγική. 

Σταχυολογώντας μερικά σημεία έχουμε να επισημάνουμε την έλλειψη παντελούς εκπαίδευσης και οδικής συμπεριφοράς, άλλο μέγα θέμα. Την άθλια κατάσταση του οδικού περιβάλλοντος, δρόμοι επικίνδυνοι. Τον επιεικώς προβληματικό έλεγχο του συστήματος κλπ. 

Αφήνω το ότι υπάρχουν δρόμοι στις μεγάλες αστικές πόλεις όπου η πρόσβαση του πεζού είναι προβληματική. Είτε τα αυτοκίνητα θα είναι παρκαρισμένα πάνω στα πεζοδρόμια είτε στα μικρά πεζοδρόμια που δεν είναι περισσότερο από ένα μέτρο θα υπάρχουν δένδρα και όταν μια κυρία με το παιδάκι της ή ένας γέροντας βγαίνουν, είναι υποχρεωμένοι εκ των πραγμάτων να πέρασουν στο δρόμο που κυκλοφορούν τα αυτοκίνητα. 

Αφήνω δε το σημείο του Κώδικα Οδικής Κυκλοφορίας που λέει ότι απαγορεύεται κανένας να παρκάρει εννέα, δέκα μέτρα πριν από τη γωνία για να υπάρχει ορατότητα και δεν εφαρμόζεται πουθενά στην Αττική γη. 'Ετσι είναι αναγκασμένος ο οδηγός να βγει στο δρόμο και αν κάποιος τρέχει περισσότερο, το μοιραίο είναι αναπόφευκτο. 

Πώς θα εφαρμοστεί ο Κώδικας Οδικής Κυκλοφορίας και στο σημείο αυτό; Κάτι πρέπει να κάνουμε και δεν πρέπει να το κάνετε μόνο εσείς. Θα το κάνουμε όλοι μαζί. Δεν είναι δυνατόν να χάνεται ένα μεγάλο μέρος του ελληνικού πληθυσμού στους δρόμους της Ελλάδας σήμερα. 

Γίνεται ένας πόλεμος και σκοτώνονται εκατό άνθρωποι. Στην Ελλάδα έχουμε έναν πόλεμο με δυόμισι χιλιάδες νεκρούς περίπου κάθε χρόνο. Τι θα γίνει; Πού θα πάει αυτή η ιστορία με δεδομένο μάλιστα ότι οι περισσότεροι από τους νεκρούς αυτούς είναι νέα παιδιά; 

Ας πάμε τώρα στο πόρισμα το οποίο έρχεται έστω και αργά στη Βουλή. Αλλά εδώ υπάρχει μια μεγάλη πολιτική ευθύνη την οποία πρέπει να αναλάβετε. Τρία χρόνια τώρα το πόρισμα αυτό δεν είχε έρθει. Η ευαισθητοποίηση του ελληνικού Κοινοβουλίου, λοιπόν, εκτιμούμε ότι είναι δεδομένη και φαίνεται τόσο από το υπόψη συζητούμενο πόρισμα όσο και από τις διαρκείς ερωτήσεις Βουλευτών γι'αυτό το θέμα. Μάλιστα κατά την πρώτη Σύνοδο της Βουλής 1996-1997, κατατέθηκαν και συζητήθηκαν έξι επίκαιρες ερωτήσεις για τα τροχαία ατυχήματα. 'Εχουν, όμως, καταθετεί και στη νέα Σύνοδο επερωτήσεις για το θέμα αυτό. 

Το πόρισμα για τα τροχαία ατυχήματα και δυστυχήματα, το οποίο κατάρτισε επιστημονική ομάδα και υιοθέτησε η διακομματική επιτροπή, προς τιμή του ελληνικού Κοινοβουλίου, είναι κατά βάση πλήρες και εμπεριστατωμένο. Αυτό που χρειάζεται είναι η πολιτική βούληση της Κυβέρνησης να προωθήσει μια σειρά ενεργειών και νομοθετημάτων για την επίλυση ενός εκ των βασικότερων προβλημάτων της Ελλάδας σήμερα. Γιατί αν εξακολουθήσει με τους ίδιους ρυθμούς ευαισθητοποίησης, έτσι τουλάχιστον όπως κατεγράφη, τότε πολύ φοβούμαι ότι ένα τόσο χρήσιμο πόρισμα που μάλιστα είναι απόρροια και αποτέλεσμα ομοφωνίας, θα πάει στον κάλαθο των αχρήστων και τότε την ευθύνη απέναντι σε ένα σύγχρονο φοβερό γεγονός, στη σύγχρονη νεοελληνική πληγή θα τη φέρετε εξ ολοκλήρου εσείς. 

Αν και το πόρισμα της επιτροπής βρίθει από ένα ευρύ φάσμα προτάσεων, πολλές εκ των οποίων είναι άμεσα εφαρμόσιμες -εδώ και τώρα θα μπορούσαν να είχαν γίνει- θα πρέπει να επικεντρώσουμε την προσοχή μας σε κάποιες επιπλέον προτάσεις, όπως και να τονίσουμε με διαφορετική προσέγγιση κάποιες από τις ήδη διατυπωμένες προτάσεις. 

Θα μου επιτρέψετε, λοιπόν, και θα παρακαλούσα να τη λάβουν υπόψη τους και οι συνάδελφοι της Αξιωματικής Αντιπολίτευσης, αλλά και της Αντιπολίτευσης γενικότερα, να κάνω μια πρόταση που το Δημοκρατικό Κοινωνικό Κίνημα καταθέτει στη Βουλή. 

Κύριε Υπουργέ, η πρωτοβουλία είναι δική σας, ανεξαρτήτως του αν η πρόταση ανήκει σε μας, να κηρυχθεί ο πρώτος χρόνος του 21ου αιώνα ως έτος για την προστασία των Ελλήνων πολιτών από τα τροχαία δυστυχήματα και ατυχήματα. Αυτό μπορεί να γίνει από τώρα γιατί θα ωφελήσει πολλαπλώς την πατρίδα. 

Θα πρέπει, λοιπόν, πρώτον να συμπαραταχθούμε όλοι, έτσι ώστε να ενημερωθεί ο ελληνικός λαός, οι νέοι άνθρωποι, τα μικρά παιδιά ποια είναι η πραγματικότητα σήμερα, πώς πρέπει να συμπεριφέρονται στο δρόμο και πώς οι οδηγοί πρέπει να συμπεριφέρονται όταν ανεβαίνουν σε αυτοκίνημα μεγάλου κυβισμού. Γιατί ζούμε και τον άλλο παραλογισμό, να ανεβαίνει κάποιος σε ένα αυτοκίνητο πολύ δυνατό, να πατάει το γκάζι, αλλά να μην ξέρει να πατήσει το φρένο. Μέγα θέμα. 

Αυτές οι μετωπικές, που γίνονται πολλές φορές στις εθνικές οδούς, με δυσάρεστα αποτελέσματα, να ξεκληρίζονται οικογένειες, δεν οφείλονται κάποιες φορές στο ότι ο δρόμος είναι κακός. 'Οταν τρέχω εγώ, δεν τιμωρώ τον κακό δρόμο, τιμωρώ τον εαυτό μου πρώτα, αλλά κυρίως και πρωτίστως -κι εδώ είναι η μεγάλη ευθύνη- τιμωρώ κάποιον, ο οποίος ενδεχομένως να οδηγεί σωστά. Ξεφεύγει το αυτοκίνητο από την πορεία του και πέφτει σε έναν ανυποψίαστο πολίτη. Κάτι πρέπει να κάνουμε για όλο αυτό. 

Πρέπει να γίνει μία μεγάλη εξόρμηση και ενημέρωση του ελληνικού λαού και κυρίως των νέων παιδιών. Τα νέα παιδιά, που πολλές φορές βλέπουν τον τρόπο, με τον οποίο επιπόλαια και εγκληματικά οδηγούμε, βλέπουν την ατιμωρησία που υπάρχει και ήδη έχουν πάρει το πρώτο μάθημα, να γίνουν κακοί οδηγοί αύριο. 

Επομένως πρόταση του ΔΗ.Κ.ΚΙ. είναι το 2000 από τώρα να κηρυχθεί έτος για την προστασία απέναντι στα τροχαία δυστυχήματα και ατυχήματα. Μπορεί να υπάρξει ένα ευρύ μέτωπο ενημέρωσης και από το Κοινοβούλιο και από τα Μέσα Μαζικής Ενημέρωσης, έτσι ώστε τουλάχιστον την ευθύνη και της πολιτείας στο σύνολό της, αλλά και των οδηγών, να τη μοιραστούμε όλοι. 

Επιτρέψτε μου να πω ότι μ' αυτήν την πρόταση η παραπάνω κήρυξη, μαζί με την ανάλογη συζήτηση του θέματος, να γίνει το αργότερο μέχρι το Σεπτέμβριο του 1999, κατά τη διάρκεια εκπομπής στην τηλεόραση, σε πανεθνικό δίκτυο. 'Εχω την εντύπωση, κύριε Υπουργέ, ότι η Κυβέρνηση, η όποια κυβέρνηση, έχει τη δυνατότητα να απαιτήσει μία τέτοια εκπομπή από το σύνολο των κρατικών μέσων και των ιδιωτικών τηλεοπτικών μέσων, σε πανεθνικό δίκτυο, όπου θα αναλάβει ο καθένας την ευθύνη του, έτσι ώστε να μην έχει τη δυνατότητα, αν θέλετε, να ξεφύγει ο επιπόλαιος, ενδεχομένως, συμπολίτης μας από την πληροφόρηση και να μην πει αύριο ή να ισχυριστεί ότι δεν ήταν ενημερωμένος. Επομένως, να γίνει μία εκπομπή σε πανεθνικό δίκτυο και ευαισθητοποίηση του ελληνικού πληθυσμού, με εκστρατεία και προπαγάνδα όλων των Βουλευτών. 

Εδώ θέλω να σας επαναλάβω, κύριε Υπουργέ, μία πρόταση που είχα κάνει στην Επιτροπή Κοινωνικών Υποθέσεων, προεδρεύοντος του συναδέλφου μας κ. Λάμπρου Κανελλόπουλου, όταν ένα παρόμοιο θέμα είχε έρθει στην επιτροπή και έγινε ομόφωνα δεκτή από τους συναδέλφους, που συμμετείχαν στη συνεδρίαση της επιτροπής. 

Το Πάσχα είναι κοντά. Αν θέλουμε να πούμε ότι η Βουλή αντιδρά στα κελεύσματα, στην επιθυμία του ελληνικού λαού, αν θέλουμε να πούμε ότι είμαστε και ευαίσθητοι και υπεύθυνοι για ένα τεράστιο θέμα, έτσι όπως το αντιμετωπίζει η ελληνική πολιτεία σήμερα, σας λέω από τώρα ότι το Πάσχα που έρχεται όλοι εμείς οι Βουλευτές, μηδέ εξαιρουμένου του Προέδρου της Βουλής, με πλακάτ, με φυλλάδια, με ό,τι δυνατότητα και όποια δυνατότητα έχουμε, θα βρεθούμε στους εθνικούς δρόμους, στους κόμβους δηλαδή, να μοιράζουμε υλικό, να μας δουν οι συμπολίτες μας ότι εμείς είμαστε εκεί όλοι μαζί για ένα τεράστιο θέμα. Γιατί διαφορετικά, τα κροκοδείλια δάκρυα που χύνουμε όλοι, αφού συμβούν τα δυσάρεστα, που σας περιέγραψα λίγο πριν, δεν θα απαλύνουν ούτε τις ενοχές ούτε τις ευθύνες μας. 

Θα μου επιτρέψετε να σας πω, κύριε Υπουργέ, μπορεί μεν ουτοπική να μοιάζει αυτή η πρόταση, αλλά κάποτε κάτι πρέπει να κάνουμε. Πρέπει να βρεθούμε όλοι εκεί. Μέτωπο πολέμου είναι. Ε, λοιπόν, θα βρεθούμε απέναντι στον πόλεμο αυτόν. Και πρέπει να το κάνουμε και μπορούμε να το κάνουμε και δεν νομίζω ότι ο απλός 'Ελληνας πολίτης και ο συνυπεύθυνος για όλα όσα γίνονται, θα μας γυρίσει την πλάτη. 

'Ετσι μπορεί σε πολλά από τα θέματα, που αφορούν και απασχολούν την ελληνική κοινωνία, να έχουμε και προτάσεις ρεαλιστικές, αλλά να αποδειχθεί και η ευαισθησία του ελληνικού Κοινοβουλίου και του ελληνικού λαού. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα γενικά δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα έξι μαθητές και τρεις δάσκαλοι-συνοδοί από το 8ο Δημοτικό Σχολείο Κηφισιάς. 

Τους καλωσορίζουμε στο Εθνικό Κοινοβούλιο. 

(Χειροκροτήματα από όλες τις πτέρυγες της Βουλής) 

Επίσης από μέρους του ΚΚΕ ορίζεται ως Κοινοβουλευτικός Εκπρόσωπος ο συνάδελφος κ. Παναγιώτου. 

Ο κ. Ροκόφυλλος έχει το λόγο. Απών. Διαγράφεται. 

Ο κ. Μελάς. Απών. Διαγράφεται. 

Ο κ. Τσαφούλιας έχει το λόγο για πέντε λεπτά. 

ΓΕΩΡΓΙΟΣ ΤΣΑΦΟΥΛΙΑΣ: Κύριε Πρόεδρε, πιστεύω ότι έχει γίνει πραγματικότητα και συνείδηση αποδεκτή η υπόθεση των τροχαίων ατυχημάτων, το πρόβλημα της κυκλοφορίας. 'Εχουμε αποδεχθεί άπαντες αυτήν την κατάσταση. 'Εχουμε αποδεχθεί άπαντες να χάνονται δύο χιλιάδες άνθρωποι κάθε χρόνο και να τραυματίζονται τριάντα πέντε χιλιάδες άνθρωποι. Δεν μας διακρίνει καμία ευαισθησία. 

Και το χειρότερο είναι το εξής: 'Οτι δεν διακρίνει ευαισθησία και τους συγγενείς εκείνων που έχασαν τους ανθρώπους. 'Επρεπε να υπάρχει ένας σύλλογος για το θέμα των τροχαίων ατυχημάτων και της οδικής ασφάλειας και από τους συγγενείς, από εκείνους που πόνεσαν. Δυστυχώς ούτε αυτό έγινε. 

Το τροχαία ατυχήματα στη χώρα μας αυξήθηκαν τα τελευταία είκοσι χρόνια κατά 105%. Την ίδια περίοδο στις άλλες χώρες της Ευρωπαϊκής 'Ενωσης μειώθηκαν κατά 32%. Δύο χιλιάδες άνθρωποι χάνουν τη ζωή τους κάθε χρόνο και περίπου τριάντα πέντε χιλιάδες τραυματίζονται, ενώ το κόστος των τροχαίων για την εθνική μας οικονομία υπολογίζεται σε εκατό δισεκατομμύρια δραχμές (100.000.000.000). 

Κάνετε οικονομία στις φτωχές και μικρές τάξεις του λαού, στους αδύνατους, στους πεθαμένους, στους συνταξιούχους, στους άνεργους. Εκεί κάνετε οικονομία. Από εκεί απομυζάτε. Και χάνονται εκατό δισεκατομμύρια (100.000.000.000) από αυτήν την περίπτωση. Αυτό δεν σας συγκινεί; Δεν σας λέει τίποτα αυτό; Και οι αριθμοί δεν έχουν τέλος. Μόνο σε μια λεωφόρο της Αθήνας, στη λεωφόρο Βουλιαγμένης, έγιναν μέσα σε ένα χρόνο διακόσια σαράντα έξι τροχαία ατυχήματα, στα οποία έχασαν τη ζωή τους είκοσι τέσσερα άτομα και τριάντα πέντε τραυματίσθηκαν βαριά. 

Υπάρχουν και οι επιπτώσεις στη ζωή, αύξηση των ψυχοφαρμάκων, αλκοόλ και νικοτίνης, είναι 50% από αυτούς. Δεν απολαμβάνουν τη ζωή όπως πριν, 91%. Απομάκρυνση από τα παιδιά τους, 28%. Παίρνουν διαζύγιο, 6%. Αλλαγή επαγγέλματος, 60%-80%. Αυτές είναι οι συνέπειες και δεν μας καίγεται καρφί. 

'Οσον αφορά τη διακομματική επιτροπή από το 1995 μέχρι το 1999, τα τέσσερα αυτά χρόνια, η ευθύνη του Προεδρείου της Βουλής για τη συντόμευση του χρόνου και της αποτελεσματικότητας για το πόρισμα της διακομματικής επιτροπής, είναι δεδομένη. Και η ευθύνη του Προεδρείου της Βουλής για το σπρώξιμο της υπόθεσης αυτής, από την ημέρα που λειτούργησε η επιτροπή για το πόρισμα μέχρι σήμερα και για τη ρύθμιση τη νομοθετική για την αντιμετώπιση του προβλήματος, είναι δεδομένη όσο μπορεί να είναι δεδομένη και η ευθύνη ημών των Βουλευτών, όλων μας και η ευθύνη της Κυβέρνησης, πρώτης, κατά 100%. 

'Επρεπε το 1995 να ξεκινήσει και να φθάσουμε το 1999 με δύο χιλιάδες νεκρούς, το 1995, το 1996, το 1997, το 1998, δηλαδή με εννιά χιλιάδες νεκρούς, γιατί πάλι και το 1999 σκοτώθηκαν κάποιοι; 'Εχουμε οκτώμισι χιλιάδες νεκρούς από το 1995, που περιμένουμε το πόρισμα της διακομματικής επιτροπής και έχουμε και εκατόν πενήντα χιλιάδες τραυματίες. Δηλαδή γίνεται πόλεμος εδώ και τον πόλεμο αυτόν τον έχουμε αποδεχθεί οι πάντες. Επομένως αυτήν την ευθύνη του Προεδρείου της Βουλής, την οποία επισημαίνω, δεν θα την ξεχάσω ποτέ, όσο είμαι Βουλευτής. 

Για το θέμα της Τροχαίας και της επιτήρησης, θα ήθελα να πω ότι είναι κλασικό παράδειγμα αδιαφορίας ανθρώπου προς άνθρωπο. 'Εχουν γεμίσει οι δρόμοι αυτοκίνητα από την ασυνειδησία των πολιτών. Πιάνουν τις διασταυρώσεις και δεν μπορούμε να περάσουμε. Τα διπλοπαρκαρίσματα δημιουργούν καταστροφή πλήρη και για το τροχαία ατυχήματα και για την κυκλοφορία του λαού. Και η Τροχαία εκεί είναι απούσα. Στην πλατεία Κάνιγγος, από την οποία τώρα ήλθα, υπάρχουν διπλοπαρκαρίσματα και τριπλοπαρκαρίσματα. 

Και η Τροχαία εκεί είναι απούσα. Οι γωνίες είναι όλες πιασμένες από το ένα άκρο μέχρι το άλλο και η Τροχαία είναι απούσα. 

Υπάρχει Υπουργείο Δημοσίας Τάξεως; Υπάρχει Υπουργός Δημοσίας Τάξεως; Υπάρχει Τροχαία; Τίποτα δεν υπάρχει. 'Ερημος είναι η Ελλάδα. 'Ερημος! Και έρημος είναι και για όλα τα άλλα που γίνονται μέχρι σήμερα. 

Η ευθύνη ανήκει σ' αυτούς τους προνομιούχους που έχουν τις κεντρικές θέσεις. Είμαι υπέρ της μονιμότητας των δημοσίων υπαλλήλων, αλλά οι καρεκλοκένταυροι πρέπει να περνάνε από επιτροπή της Βουλής για να διατηρούν τις θέσεις τους. 'Οσοι είναι καρεκλοκένταυροι στο Υπουργείο Δημοσίων 'Εργων πρέπει να περνάνε από εκεί. 

Θα κάνω και μια αναφορά σήμερα για την κ. Εύα Κασάπη, η οποία μου είπε ότι δεν υπολογίζω κανέναν. 'Οταν μου είπε ο κ. Χρυσικόπουλος να την πάρω τηλέφωνο για ένα πρόβλημα οδικής κυκλοφορίας, μου είπε "δεν υπολογίζω κανέναν". 

Οι καρεκλοκένταυροι και αυτοί που είναι ηγήτορες μέσα στα Υπουργεία, όσον αφορά τη μονιμότητά τους, πρέπει να περνάνε από μια επιτροπή της Βουλής και για τους υπόλοιπους να ισχύει η μονιμότητα. 'Εχει διαλυθεί το κράτος από τη μεγάλη ανευθυνότητα και από το "έτσι θέλω" εκείνων που έχουν τα χρόνια και κατέχουν τις κεντρικές θέσεις μέσα στα Υπουργεία και στις διευθύνσεις. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτού) 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Τσαφούλια. 

ΓΕΩΡΓΙΟΣ ΤΣΑΦΟΥΛΙΑΣ: Το πρόβλημα οδηγεί σε καταστροφή, κύριε Πρόεδρε. 

'Ενα λεπτό, σας παρακαλώ, για να ολοκληρώσω. 

Δεύτερον, ως προς τους δρόμους, έχετε πελαγώσει. Το ΥΠΕΧΩΔΕ ήταν ανίκανο να συντελέσει στη δημιουργία προϋποθέσεων για οδική ασφάλεια και πρέπει να το ομολογήσετε. Πείτε το έστω μια φορά και ο κ. Λαλιώτης να το πει. Πείτε "ρε παιδιά, γίνανε παραλείψεις, έχετε δίκιο". Πείτε το για να συνεννοηθείτε με το λαό, διότι η αφροσύνη είναι δημιουργία και προϋπόθεση εθνικής καταστροφής. Πείτε το, τέλος πάντων, για να συνεννοηθούμε. Κατεβάστε τον εγωισμό σας και περιορίστε την αυθαιρεσία. Πείτε ότι παραλείψαμε να πάρουμε όλα τα μέτρα και είμαστε και εμείς υπεύθυνοι για την οδική ασφάλεια. Πείτε το τέλος πάντων, για να υπάρχει εθνική συνείδηση και για να συνεννοηθούμε. Δεν υπάρχει ούτε αυτό. 

Και για το άλλο, τι να πω; 'Οτι τούτα τα μέτρα πρέπει να τα φέρει αμέσως; Ας μην τα φέρει. 'Εχουν περάσει τέσσερα χρόνια. Ας κρατήσει και ένα χρόνο ακόμα η υπόθεση, για να τελειώνουμε. 

Με αυτά τα δεδομένα αιρέτω το κράτος της Ελλάδος. Τέτοιο κράτος είναι ο εμπαιγμός της ιστορίας του. 

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, μπορώ να πω κάτι; 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε συνάδελφε. 

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, ήθελα να προτείνω εκ μέρους της Νέας Δημοκρατίας το εξής: Δεν είμαστε πολλοί συνάδελφοι εδώ και αν είναι δυνατόν ο χρόνος να γίνει δέκα λεπτά για τους Βουλευτές... 

ΠΡΟΕΔΡΕΥΩΝ (Λουκάς Αποστολίδης): 'Οχι, δεν μπορεί να γίνει, κύριε συνάδελφε. Δεν μπορεί να αλλάζω εγώ τη διαδικασία ανάλογα με το πόσοι συνάδελφοι είναι εδώ. 

ΠΑΝΑΓΙΩΤΗΣ ΚΑΜΜΕΝΟΣ: 'Εχετε τον κατάλογο των εγγεγραμμένων. Τη Δευτέρα μίλησαν δέκα λεπτά οι Βουλευτές και σήμερα δεν είμαστε πάρα πολλοί. Θα ήθελα να ζητήσω, για τα τροχαία ατυχήματα τουλάχιστον, να διαθέσουμε άλλα πέντε λεπτά. 

ΠΡΟΕΔΡΕΥΩΝ (Λουκάς Αποστολίδης): Υπάρχει μια δικαδικασία που έχει αποφασιστεί και δεν μπορεί το Προεδρείο όποτε θέλει να αλλάζει τη διαδικασία. 

ΠΑΝΑΓΙΩΤΗΣ ΚΑΜΜΕΝΟΣ: Προχθές μίλησαν δέκα λεπτά οι Βουλευτές και εδόθη μια παράταση μόνο και μόνο επειδή ορισμένοι συνάδελφοι δεν μπορούσαν να έλθουν, λόγω των καιρικών συνθηκών που επικρατούσαν στην βόρειο Ελλάδα. Εξάλλου... 

ΠΡΟΕΔΡΕΥΩΝ (Λουκάς Αποστολίδης): 'Οσοι καινούριοι συνάδελφοι θα έλθουν, θα μπορέσουν να μιλήσουν. Το είπαμε αυτό. Και η κ. Ζήση γράφτηκε τώρα και ο κ. Τσαφούλιας γράφτηκε τώρα και ο κ. Παπανικολάου γράφτηκε τώρα. 

Ορίστε, κύριε Παπανικολάου, έχετε το λόγο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, θα μπορούσα παραφράζοντας το αρχαίο γνωμικό να αναφερθώ καίρια στην επικρατούσα κατάσταση και στην έλλειψη ευαισθησίας που έδειξε η Κυβέρνηση τα τρία χρόνια που καθυστέρησε να φέρει το ομόφωνο πόρισμα της διακομματικής επιτροπής στην Εθνική Αντιπροσωπεία. 

"Των οικιών ημών ξεκληριζομένων καθημερινώς εν μέση οδώ, υμείς περί άλλων μεριμνάτε και τυρβάζετε". Πραγματικά είναι απογοητευτική η κατάσταση και καθημερινά σχόλια από τα Μέσα Μαζικής Ενημερώσεως αποτυπώνουν κατά τον πλέον αψευδή τρόπο το μεγάλο έγκλημα που πραγματοποιείται καθημερινά στους ελληνικούς δρόμους. 

Δυστυχώς -με κεφαλαία γράμματα- έχουμε τα πρωτεία στην Ευρωπαϊκή 'Ενωση στο σοβαρό αυτό θέμα που δεν μας τιμά σαν κράτος-μέλος της Ευρωπαϊκής Ενώσεως. 

Επιτρέψτε μου να διαβάσω μια χθεσινή ανακοίνωση του Προέδρου της Επιτροπής Ερευνών Ατυχημάτων από αυτοκίνητα. 

Το 1998 έγιναν εικοσιτέσσερις χιλιάδες οκτακόσια εβδομήντα πέντε τροχαία ατυχήματα με τριάντα πέντε χιλιάδες διακόσιους ενήντα εννέα παθόντες. Από αυτά, τα χίλια εννιακόσια εβδομήντα ήταν θανατηφόρα, τα τρεις χιλιάδες επτακόσια εβδομήντα τέσσερα με σοβαρούς τραυματισμούς και τα 19.131 με ελαφρούς τραυματισμούς. 

Σε αυτά τα ατυχήματα είχαμε δύο χιλιάδες διακόσιους δεκαοκτώ νεκρούς, μια μεγάλη κωμόπολη σχεδόν της πατρίδας μας, με τέσσερις χιλιάδες οκτακόσιους εξήντα έξι βαριά τραυματίες και είκοσι οκτώ χιλιάδες εκατόν ογδόντα πέντε ελαφρά τραυματίες. 

Τα στοιχεία της έρευνας δείχνουν ότι από τους βαριά τραυματίες, εντός πέντε ημερών είχαμε απώλεια ακόμα εκατό συνανθρώπων μας, με αποτέλεσμα το συνολικό ποσό των νεκρών να ανέβει στους δύο χιλιάδες τριακόσιους δεκαοκτώ. 

Σε σύγκριση με τα στοιχεία του προηγούμενου έτους 1997 έχουμε αύξηση εβδομήντα επτά νεκρούς και πεντακόσιους τριάντα επτά βαριά τραυματίες. Οπωσδήποτε είναι μεγάλο το κόστος αυτό σε ψυχές, σε συνανθρώπους μας, το οποίο νομίζω ότι δεν αποτιμάται σε χρήματα. Αλλά επειδή οι ασχολούμενοι με τη στατιστική επιστήμη έχουν κάνει σχετική έρευνα, θα σας πω ότι το ποσό κατ'άλλους ανέρχεται στα εκατόν δεκαπέντε δισεκατομμύρια (115.000.000.000) δραχμές και κατ'άλλους στα εκατό πενήντα δισεκατομμύρια (150.000.000.000) δραχμές το χρόνο. Σκεφτείτε το κόστος ζωής, αλλά και το υλικό κόστος. 

Είναι ανάγκη οπωσδήποτε, πέραν κομμάτων, χρωμάτων και κομματικών συρματοπλεγμάτων να υπάρχει -και νομίζω ότι υπάρχει- μια θετική στάση του ελληνικού Κοινοβουλίου. Νομίζω ότι όλοι οι προλαλήσαντες συνάδελφοι μεταφέραμε εδώ αυτήν την κραυγή αγωνίας από τις οικογένειες από ολόκληρη την Ελλάδα. Πρέπει να προστρέξουμε να συνεγείρουμε εαυτούς και αλλήλους και να βοηθήσουμε. Οι ευθύνες είναι πολλές και σε πολλούς. 

Οφείλω όμως, απ'αυτήν τη θέση να δώσω θερμά συγχαρητήρια στους συναδέλφους Βουλευτές που συμμετείχαν στην επιτροπή, όπως επιστήμονες, οι οποίοι έθεσαν το δάκτυλο υπό τον τύπον των ήλων και έδωσαν τέτοια στοιχεία, τέτοιους τρόπους, ώστε να μπορέσουμε να φύγουμε απ'αυτά τα αδιέξοδα και να δώσουμε εκείνες τις λύσεις που θα μπορούν να σώζουν ζωές και όχι να γίνονται οι άνθρωποι θυσία στο μολώχ της ασφάλτου. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Πρέπει να βοηθήσουμε όλοι σε αυτήν την προσπάθεια, γιατί σύμφωνα με μία θέση που εκφράζει το πόρισμα αυτό, είναι δυνατόν η εφαρμογή του να φτάσει στη σωτηρία ανθρωπίνων υπάρξεων, μέχρι και κατά 47%. 

Είναι ένα πολύ μεγάλο ποσοστό που πρέπει να μας ευαισθητοποιήσει όλους και κάνω μία έκκληση αμέσου εφαρμογής και θεσμοθετήσεως του πορίσματος, όπως έχει, για να μπορέσουμε να προσφέρουμε και να είμαστε σε μία θετική ανταπόκριση των αιτημάτων και της εκκλήσεως που καθημερι-νά εκφράζει ο ελληνικός λαός, μέσα από μηνύματα, μέσα από επιστολές, μέσα από ανακοινώσεις και ψηφίσματα συλλόγων, προκειμένου να μπορέσουμε να βοηθήσουμε σε αυτό το σημαντικό θέμα και να μη θρηνούμε ανθρώπινες υπάρξεις. Διότι αν το συνδυάσουμε με το άλλο υπ'άριθμόν ένα εθνικό μας θέμα, το δημογραφικό πρόβλημα -που ο δείκτης γονιμότητας, κύριε Πρόεδρε, και ξέρω την ευαισθησία σας, έχει φτάσει στο 0,9%, ενώ χρειάζεται 2,2% για να επιβιώσει το 'Εθνος μας- σκεφθείτε τι κινδύνους περνάει η πατρίδα μας. 

Πριν από δύο χρόνια μια αντιπροσωπεία μας είχε επισκεφθεί την Ευρωπαϊκή 'Ενωση, προκειμένου να συζητήσουμε την αντιμετώπιση του δημογραφικού μας προβλήματος. Ξέρετε τι απήντησαν οι συνάδελφοι της Ευρωπαϊκής Ενώσεως; "Γιατρέ μου, προσέξτε να ρυθμίσετε τα τροχαία σας πρώτα, διότι κάθε χρόνο χάνετε μία μεγάλη κωμόπολη περίπου δύο χιλιάδων κατοίκων". 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε, κύριε συνάδελφε. 

Οι στροφές της Τσακώνας διευθετήθηκαν;'Εχω καιρό να περάσω από εκεί. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Είναι στην ίδια κατάσταση.'Εχω επανειλημμένως μιλήσω εις ώτα μη ακουόντων. Ας ελπίσουμε ότι κάτι θα γίνει, κύριε Πρόεδρε, για να μπορέσει η Μεσσηνία πραγματικά να απαλλαγεί απ'αυτόν το βραχνά των ατυχημάτων. 

ΠΡΟΕΔΡΕΥΩΝ (Παναγιώτης Ν. Κρητικός): Είναι προγραμματισμένο το έργο. 

ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κλείνοντας, κύριε Πρόεδρε, θα ήθελα να σας πω ότι δεν τιμούν την πατρίδα μας αυτά τα στατιστικά στοιχεία που παίρνουμε καθημερινά από τα Μέσα Μαζικής Ενημέρωσης.'Οντας κράτος-μέλος της Ευρωπαϊκής 'Ενωσης πρέπει όλοι να βοηθήσουμε, να πάρουμε γενναίες και σωστές αποφάσεις, οι οποίες νομίζω ότι αναφέρονται ρητά στο πόρισμα για να δώσουμε λύσεις στο σοβαρό αυτό θέμα. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Ροδούλα Ζήση έχει το λόγο. 

ΡΟΔΟΥΛΑ ΖΗΣΗ: Κύριε Πρόεδρε, κυρίες και κύριοι συνάδελφοι, η κοινή ομολογία ότι το τροχαίο ατύχημα έχει εξελιχθεί σήμερα στη σημαντικότερη απειλή για την ελληνική κοινωνία, μας κάνει όλους να αναλογιστούμε τις ευθύνες μας και να παραδεχθούμε ότι είναι υπόθεση όλων μας η αντιμετώπιση του προβλήματος στην αναλογική κλίμακα των αρμοδιοτήτων μας και των ευθυνών μας. 

Στην κλίμακα, όμως, των αξιών μας, που φαίνεται να υποχωρεί σε κάποια σημεία της, πρέπει να υποστηρίξουμε με πολιτικές δράσεις και πρωτοβουλίες και να τροφοδοτήσουμε με περισσή σοβαρότητα και εργατικότητα, τους στρατηγικούς στόχους, που φαίνονται να διατυπώνονται σε αυτό το πόρισμα, στο οποίο είχα και εγώ την τιμή να συμμετέχω, σαν μέλος της διακομματικής επιτροπής. 

Στόχους, λοιπόν, που πρώτον, επαναξιοποιούν την πρόληψη κατά την κυκλοφορία και την εργασία και υποστήριξη, όλων όσων εμπλέκονται σε αυτά. 

Δεύτερον, εντάσσουν τη μέριμνα για την υγεία και την οδική ασφάλεια στη δημόσια στρατηγική, σε όλους τους τομείς και ειδικότερα στις υποδομές στην εκπαίδευση και στην κατάρτιση. 

Τρίτον, ενισχύουν τους θεσμούς πρόληψης του κυκλοφοριακού και επαγγελματικού κινδύνου. 

Δεν θα αναφερθώ, κύριοι συνάδελφοι, σε στατιστικές που καταδεικνύουν ότι δεν είναι μόνο οι νεκροί από τα τροχαία ατυχήματα, αλλά και οι στρατιές των τραυματιών που αποδυναμώνουν τον κοινωνικό ιστό. Σαφώς θα δηλώσω ότι διαφωνώ με την τάση κάποιων φορέων να αποτιμούν σε χρήματα τις ανθρώπινες ζωές, γιατί τότε θα αποτολμούσα τη σύγκριση της στάσης τους για άλλες κοινωνικές πληγές, όπως το κάπνισμα ή τον αλκοολισμό απ'όπου βεβαίως εισπράττονται υπερβολικοί φόροι και κανένας φορέας δεν αποτίμησε ποτέ το κόστος. 

Οι φορείς, κατά την άποψή μου, πρέπει να ζητούν την εφαρμογή των προδιαγραφών που υπάρχουν και αν αυτές έχουν έλλειμμα, πρέπει αυτό το έλλειμμα να καλυφθεί και να θεσμοθετηθούν νέες προδιαγραφές. Να ξεκαθαρίσουν οι θολές συναρμοδιότητες υπηρεσιών σε ανάλογα θέματα, να γίνουν γνωστά τα αίτια και οι ιθύνοντες και να αναζητηθούν οι ευθύνες και η θεραπεία. Και ακόμα να περιοριστεί η λειτουργία της Τροχαίας Αστυνομίας, ως δύναμης καταστολής και να είναι το έργο της, η πρόβλεψη και η πρόληψη. 

Η εκπαίδευση και ενημέρωση μπορούν να αρχίσουν άμεσα με την ενεργό συμμετοχή των οργανωμένων φορέων και η εμπλοκή της Τοπικής Αυτοδιοίκησης μπορεί να δώσει στη λύση του προβλήματος, άλλη προοπτική, μέσα από τη δημιουργία ενός σύνθετου, αλλά ολοκληρωμένου πλέγματος κοινωνικών υπηρεσιών και πρωτοβουλιών, με ανθρωποκεντρικό περιεχόμενο που να ανταποκρίνεται στις πραγματικές ανάγκες των πολιτών. 

Κάναμε θεσμούς αποκέντρωσης, θεσμούς αυτοδιοίκησης με ενίσχυση αρμοδιοτήτων και πόρων. Μπορεί, λοιπόν και η Τοπική Αυτοδιοίκηση, όπως σαφώς και η πολιτεία, να συντελέσει σε μία συγκροτημένη και συνεπή πολιτική πρόληψη ατυχημάτων στη χώρα μας. 

Στις συναντήσεις των δικτύων υγιών πόλεων που πραγματοποιήθηκαν τα τελευταία χρόνια στη χώρα μας, αποφασίστηκε η κατάρτιση ενός οδηγού ανάπτυξης στρατηγικού σχεδίου, που θα είναι και το μοντέλο για την ανάπτυξη προγραμμάτων πρόληψης από την Τοπική Αυτοδιοίκηση. 

Οι αναφορές μου αυτές έχουν να κάνουν με την εγρήγορση και την ευαισθητοποίηση των τοπικών κοινωνιών, γι'αυτό το σπουδαίο θέμα των τροχαίων ατυχημάτων που βεβαίως ευαισθητοποίησε την κυρίαρχη έκφραση του ελληνικού λαού, το Εθνικό μας Κοινοβούλιο, που με τη διακομματική του επιτροπή για τα τροχαία κατέληξε στο συζητούμενο σήμερα πόρισμα, που πρέπει να αποτελέσει το εργαλείο και την πυξίδα σχεδιασμού και υλοποίησης από την Κυβέρνηση, μιας συγκροτημένης πολιτικής δράσης σε αυτόν τον τομέα. 

Κυρίες και κύριοι συνάδελφοι, το πόρισμα είναι αποτέλεσμα μιας επίπονης διαδικασίας στην οποία, εκτός από τους Βουλευτές που συμμετείχαμε ενεργά, συμμετείχαν και κατέθεσαν προτάσεις επιστήμονες, επιστημονικοί και κρατικοί φορείς, πολυτεχνεία και πανεπιστήμια, ΤΕΙ, ΕΚΑΒ, νοσοκομεία κ.α. 

Είναι γεγονός ότι το πόρισμα αυτό, καρπός και σύνθεση της οικονομικής, πολιτικής, επιστημονικής και κοινωνικής προσέγγισης του προβλήματος τροχαία ατυχήματα, συζητείται τρία, τέσσερα χρόνια μετά την ολοκλήρωσή του και αυτό το γεγονός δημιούργησε ερωτηματικά σε όλους μας. 

Πρέπει όμως να πω ότι και σε συγκεκριμένες δικές μου ερωτήσεις προς τα αρμόδια Υπουργεία, έχω αντιληφθεί ότι η Κυβέρνηση του ΠΑΣΟΚ με τα Υπουργεία ΠΕΧΩΔΕ, Μεταφορών, Δημόσιας Τάξης, έλαβαν αυτά τα χρόνια πολύ σοβαρά υπόψη τους το πόρισμα στην εφαρμογή των πολιτικών τους. Χρειάζεται, όμως, η ενεργοποίηση του πορίσματος, για να ακυρώσουμε το θλιβερό ρεκόρ που έχουμε, ως χώρα της Ευρωπαϊκής 'Ενωσης, στα τροχαία ατυχήματα. 

Ενώ στην Ευρώπη παρατηρείται, κυρίες και κύριοι συνάδελφοι, καθοδική τάση στη θνησιμότητα από τα τροχαία, στην πατρίδα μας παρατηρείται ανοδική τάση. Ο μέσος όρος νεκρών από τα τροχαία ατυχήματα, ανά ένα εκατομμύριο κατοίκους, στην Ευρωπαϊκή 'Ενωση είναι εκατόν τριάντα ένας και στην Ελλάδα διακόσιοι δεκαεπτά. Περίπου διπλάσιος αριθμός. 

'Ολα αυτά τα στοιχεία που αναφέρονται στο πόρισμα αναλυτικά, θα πρέπει να μας προβληματίσουν ιδιαίτερα. 

Θα πρέπει, λοιπόν, να δούμε όλες αυτές τις εφαρμογές που προτείνει το πόρισμα -δεν έχω το χρόνο, κύριε Πρόεδρε- πώς θα τις θεσμοθετήσουμε και πως άμεσα θα τις υλοποιήσουμε. Και βεβαίως να λάβουμε υπόψη μας το μεγάλο πρόβλημα που υπάρχει σήμερα στις υποδομές. Και αναφέρομαι στις υποδομές μια και έχουμε εδώ σήμερατον Υφυπουργό ΠΕΧΩΔΕ, τον κ. Βερελή, που γνωρίζω πάρα πολύ καλά πόσο φροντίζει για την υπόθεση αυτή. Ωστόσο, όμως, υπάρχουν παραλείψεις και αδυναμίες τις οποίες πρέπει να αντιμετωπίσουμε μέσα από μια συλλογική προσπάθεια, που, πέρα από την ποσότητα και τη γρήγορη ολοκλήρωση των έργων θα πρέπει να ασχοληθεί ιδιαίτερα με την ποιότητα αυτών των κατασκευών και αυτών των υποδομών που δημιουργούν προβλήματα στην κυκλοφορία. 

Κύριε Πρόεδρε, κυρίες και κύριοι συνάδελφοι, η αναλυτική εργασία που έγινε από τα μέλη της διακομματικής επιτροπή και από όλους τους φορείς που ενεπλάκησαν σε αυτήν τη διαδικασία, την εργασία και επεξεργασία αυτών των στοιχείων, θα πρέπει να γίνει αντιληπτή από την Κυβέρνηση, από το σύνολο της Βουλής και όλοι μαζί σήμερα μέσα από αυτήν τη συζήτηση να δώσουμε το μήνυμα πλέον ότι είναι καιρός, ας είναι αργά, είναι πλέον η στιγμή που θα πρέπει να υλοποιήσουμε όλοι μαζί αυτό το πόρισμα σε όλες του τις διαστάσεις, σε μια εφαρμογή τέτοια που θα τη φυλάμε ως κόρη οφθαλμού όλοι συνυπεύθυνα. 

ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών, Εξωτερικών, Εθνικής Οικονομίας και Οικονομικών κατέθεσαν σχέδιο νόμου "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Σλοβενίας για τη διεθνή οδική μεταφορά επιβατών και εμπορευμάτων". 

Επίσης οι Υπουργοί Εμπορικής Ναυτιλίας, Εξωτερικών, Εθνικής Οικονομίας και Οικονομικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νοτίου Αφρικής για την εμπορική ναυτιλία και συναφή ναυτιλιακά θέματα". 

Παραπέπονται στις αρμόδιες Διαρκείς Επιτροπές. 

Το λόγο έχει ο συνάδελφος κ. Παναγιώτης Καμμένος. 

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, πραγματικά κατά τη συζήτηση που έγινε τη Δευτέρα και σήμερα, είδαμε ότι το πόρισμα της διακομματικής επιτροπής στηρίχθηκε από το σύνολο των κομμάτων. 'Ομως η καθυστέρηση της συζήτησης είναι με ευθύνη της Κυβέρνησης και όχι του Προεδρείου της Βουλής, διότι ο Πρόεδρος της Βουλής, όπως μας διαβεβαίωσε κατά την παράσταση που είχαμε οι συνάδελφοι από όλα τα κόμματα, πίεσε το Υπουργείο Μεταφορών και Επικοινωνιών να φέρει το πόρισμα αυτό στην Ολομέλεια. 'Ομως τα θέματα της οδικής ασφάλειας δεν πρόκειται να τα αντιμετωπίσουμε με απλή συζήτηση, αλλά με εφαρμογή των διατάξεων του πορίσματος. 

Προχθές ο κύριος Υπουργός αναφέρθηκε στην αντιμετώπιση των τροχαίων ατυχημάτων και στη χάραξη της πολιτικής για την οδική ασφάλεια ανάλογα με τα κελεύσματα του πορίσματος, λέγοντάς μας ακόμη ότι κατατέθηκε ο νέος ΚΟΚ, μας είπε ότι κάλεσε μαζί με την ΕΛΠΑ έναν οδηγό της φόρμουλα 1, πλην όμως δεν μας είπε ποια είναι τα αποτελέσματα. Δυστυχώς τα αποτελέσματα είναι τραγικά. Δεν ξέρω αν η Κυβέρνηση διάβασε το πόρισμα και στη συνέχεια εφάρμοσε αυτήν την πολιτική τα τελευταία αυτά χρόνια σε σχέση με αυτό το πρόβλημα που αντιμετωπίζουμε. Αλίμονο αν συνέβη κάτι τέτοιο, διότι τα αποτελέσματα είναι αντίθετα. Τα έτη 1997 και 1998 είχαμε σοβαρή αύξηση των τροχαίων ατυχημάτων. Σύμφωνα μάλιστα με την προχθεσινή δήλωση της 'Ενωσης Ασφαλιστικών Εταιρειών είχαμε διακόσιους δώδεκα νεκρούς παραπάνω, που σημαίνει ότι δεν έχουν εφαρμοστεί εκείνα τα μέτρα, τα οποία θα μειώσουν περίπου στο 50% τους νεκρούς και τους τραυματίες από τα διάφορα τροχαία ατυχήματα.'Ολοι οι 'Ελληνες πολίτες -και εμείς οι Βουλευτές είμαστε 'Ελληνες πολίτες, άλλο εάν κάποιοι θεωρούν ότι δεν συμμετέχουμε ενεργά στην αντιμετώπιση των προβλημάτων του ελληνικού λαού-αντιμετωπίζουν τα θέματα της οδικής ασφάλειας. 

Ανεπτύχθη αυτό το πόρισμα εδώ από όλους τους συναδέλφους, αλλά και από την Κυβέρνηση -και αυτό είναι το παράδοξο- πλην όμως δεν έχει μπει το χρονοδιάγραμμα που ζητήσαμε ως Νέα Δημοκρατία στην πρωτολογία μας. Δεν το ζητώ ως Νέα Δημοκρατία αλλά ως αντιπρόεδρος της διακομματικής επιτροπής εκπροσωπώντας πιστεύω το σύνολο των συναδέλφων από όλα τα κόμματα που δουλέψαμε επί ένα χρόνο αμισθί. Και λυπάμαι για κάποια σχόλια εφημερίδων που έγραψαν για επιτροπές κλπ. Είναι ντροπή, διότι και οι Βουλευτές που συμμετείχαν στην επιτροπή συμμετείχαν χωρίς καμία οικονομική απολαβή, το ίδιο δε και με το σύνολο των φορέων που παραβρέθηκαν στη συζήτηση αυτή. 

Θα ήθελα με λίγες λέξεις να αναλύσω το τι πρόκειται να γίνει ακόμη και εάν εφαρμοσθεί ο νέος ΚΟΚ, χωρίς παράλληλα να υλοποιηθούν τα σημεία εκείνα του πορίσματος που αναφέρονται στην απόκτηση οδικής συνειδήσεως από τους 'Ελληνες πολίτες. 

Πράγματι η νομοθεσία προβλέπει πολλά και θα σας έλεγα ότι πολλές φορές είναι και επαρκή αυτά που προβλέπει. Το θέμα είναι πώς εφαρμόζονται. 

'Ενας 'Ελληνας πολίτης, με το που γεννιέται, αρχίζει να αντιμετωπίζει την οδική συμπεριφορά αντίστοιχα με τον Κώδικα Οδικής Κυκλοφορίας. 

Γεννιέται το παιδί και φεύγει από το μαιευτήριο. Αντί, όπως επιβάλλεται από τον Κώδικα Οδικής Κυκλοφορίας, να το βάζουν στο παιδικό κάθισμα, που αντιμετωπίζει την περίπτωση ατυχήματος σε ένα ποσοστό μεγαλύτερο του 50%, το βάζουν στο πόρτ-μπεμπέ, συνήθως στο εμπρός κάθισμα ή στο πίσω κάθισμα, με αποτέλεσμα να έχουμε θανάτους σε αυτήν ακριβώς την περίπτωση, στην ηλικία μερικών ημερών μέχρι τριών ετών. 

Πηγαίνει το παιδί στο σχολείο. Δεν γίνεται κανένα μάθημα οδικής ασφάλειας, ενώ προβλέπεται ότι από το νηπιαγωγείο πρέπει να αποκτούν τα παιδιά την έννοια της οδικής ασφάλειας και να συμπεριφέρονται ως πεζοί και αργότερα ως οδηγοί, με βάση αυτά τα μέτρα που έχουμε αναφέρει στο πόρισμα. 

Προχωράει, λοιπόν, το παιδί και ως μαθητής πρέπει να αντιμετωπίσει αυτό που προβλέπει ο νόμος για το σχολικό τροχονόμο. 'Εχετε δει πουθενά σχολικό τροχονόμο; Πουθενά! Μόνο ο Σαμαράκης έκανε το σχολικό τροχονόμο! Στη Β' περιφέρεια Αθηνών, μόνο σε ένα ποσοστό της τάξεως του 3% έχει εφαρμοστεί. Γιατί; Γιατί περιμένουμε από τους συλλόγους γονέων και κηδεμόνων να κάνουν τους χωροφύλακες. Δεν γίνεται αυτό το πράγμα. Πρέπει να επιβληθεί ο θεσμός του σχολικού τροχονόμου και με κίνητρα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, ζητώ δύο λεπτά ακόμη, για να ολοκληρώσω. 

Υπάρχουν άνεργοι γονείς, οι οποίοι δεν μπορούν να τα βγάλουν πέρα και το ζητούν. Να τους επιδοτήσουμε. Χάνονται τρισεκατομμύρια! Είκοσι ένα τρισεκατομμύρια στην Ευρωπαϊκή 'Ενωση χάνονται κάθε χρόνο από τα τροχαία ατυχήματα. 'Εχουμε, λοιπόν, τη δυνατότητα να επιδοτήσουμε για σχολικούς τροχονόμους. 

Το παιδί αυτό πηγαίνει αργότερα να πάρει δίπλωμα μοτοσυκλέτας. Και το εξετάζει εκπαιδευτής, που δεν έχει ανέβει στη ζωή του σε μοτοσυκλέτα. Του δίνει δίπλωμα για οδήγηση μοτοσυκλέτας, εκπαιδευτής που δεν ξέρει τι θα πει μοτοσυκλέτα. 

Πάει εν συνεχεία το παιδί -γίνεται ενήλικος- να πάρει δίπλωμα οδηγήσεως. Εάν πάει στη σχολή, θα του πουν "δώσε τριάντα χιλιάρικα, να αγοράσεις το δίπλωμα". 'Ετσι συμβαίνει. Και έτσι έγινε δεκτό στην επιτροπή. Και είναι προς τιμήν του εκπροσώπου του Υπουργείου Μεταφορών και Επικοινωνιών που πράγματι στη διακομματική επιτροπή απεδέχθη ότι αυτό συμβαίνει. Αγοράζει, λοιπόν, το δίπλωμα, χωρίς καν να δώσει εξετάσεις, με ένα αρχαίο βιβλίο, το οποίο υπάρχει και το οποίο δεν έχει καμία σχέση με τους κανόνες οδήγησης. Δηλαδή εάν αυτός ο οδηγός βγει να οδηγήσει στην Ευρωπαϊκή 'Ενωση, είναι βέβαιο ότι θα προκαλέσει ατύχημα. 

Προχωράει, λοιπόν και πάει να πάρει αυτοκίνητο μεταχειρισμένο, το οποίο για να περάσει τον έλεγχο στα ΚΤΕΟ πάλι κάποιος έχει πληρωθεί. Αναφέρεται και αυτό στο πόρισμα. 

Φοράει τη ζώνη ασφαλείας και τον κοροϊδεύουν οι υπόλοιποι, γιατί είναι μαγκιά να μη φοράς ζώνη ασφαλείας. Αυτήν τη συνείδηση πρέπει να επιβάλουμε στον οδηγό: 'Οτι δεν είναι μαγκιά να μη φοράς ζώνη ασφαλείας. Μαγκιά είναι να φοράς ζώνη ασφαλείας. Μαγκιά είναι να φοράς το κράνος. 

Ο νέος αυτός έχει να αντιμετωπίσει εν συνεχεία, ως οδηγός, κάποιους δρόμους, που είναι αντίθετοι με κάθε έννοια τεχνικής μελέτης του δρόμου. Ανάποδες στροφές, λακκούβες, χαώδεις λακκούβες, δύο και τριών μέτρων γίνονται αίτια των ατυχημάτων. 

Αλίμονό του, αν πάθει ατύχημα και εγκλωβιστεί μέσα στο αυτοκίνητο. Θα έρθουν να τον απεγκλωβίσουν συνεργεία από ανθρώπους που δεν έχουν ιδέα από απεγκλωβισμό και όχι γιατί φταίνε αυτοί, αλλά γιατί εμείς δεν τους διδάξαμε. Υπάρχουν τρείς μονάδες στις εθνικές οδούς. Τι να τις κάνεις; Εάν τρακάρει και πέσει στο ποτάμι, ποιος θα τον βγάλει; Θα τον βγάλουν ειδικά συνεργεία, πού έχουν εκπαιδευτεί; Εάν είναι τραυματίας σε συγκεκριμένο μέρος, ποιος θα τον μεταφέρει; 

Κύριε Πρόεδρε, επιτρέψτε μου, ως αντιπρόεδρο της επιτροπής, να αναλύσω για λίγο ακόμη. 

ΠΡΟΕΔΡΕΥΩΝ (Παναγιώτης Ν. Κρητικός): Μου ζητήσατε δύο λεπτά και σας τα έδωσα. Περισσότερο δεν μπορώ να σας δώσω. 

ΠΑΝΑΓΙΩΤΗΣ ΚΑΜΜΕΝΟΣ: Τελειώνω αμέσως, κύριε Πρόεδρε. Για τα ατυχήματα, κύριε Πρόεδρε, δώστε και εσείς μια μικρή ανοχή. Εξάλλου το Προεδρείο περίμενε τόσο καιρό την Κυβέρνηση. 

Βλέπουμε στη συνέχεια το νέο αυτόν να οδηγεί στην επαρχία. Εκεί έχει να αντιμετωπίσει θεριστικό μηχάνημα βαμβακοπαραγωγού, πολλές φορές χωρίς φώτα, που δεν έχει δίπλωμα οδηγήσεως και οδηγεί σε όλους τους επαρχιακούς δρόμους, πράγμα που δεν συμβαίνει πουθενά σε όλη την Ευρώπη. Στην Καρδίτσα μπορεί να έρθει σε μετωπική σύγκρουση με το "θηρίο", το οποίο βρίσκεται στη μέση του δρόμου. 

Και αν βέβαια υπάρχει ομίχλη, δεν υπάρχουν οι διαγραμμίσεις εκείνες, που θα του δείξουν πώς είναι ο δρόμος. Και συνήθως, σε ένα ποσοστό 34%, σε κατάσταση ομίχλης, βγαίνει από το δρόμο και έχουμε ως αποτέλεσμα νεκρούς και τραυματίες. 

Μιλήσατε προηγουμένως και για τη χρήση του αλκοόλ και είπατε ότι θα αναλάβει η Τροχαία. Ποια τροχαία; Τροχαία που στέλνουμε στα γήπεδα να φυλάει τους οπαδούς; Η τροχαία που στέλνουμε να αποδίδει δικόγραφα; Η τροχαία από την οποία ζητούμε να εκτελεί καθήκοντα διαφορετικά από εκείνα για τα οποία έχει οριστεί; Μια τροχαία που πρέπει όμως να συγχαρούμε, γιατί ήρθε εκπρόσωπός της στη διακομματική επιτροπή και είπε ότι οι αξιωματικοί της Τροχαίας εθελοντικά μπορούν να κάνουν μαθήματα στα σχολεία. 

Τελειώνω, κύριε Πρόεδρε, λέγοντας ότι η αντιμετώπιση των τροχαίων ατυχημάτων δεν έχει να κάνει απλώς με νομοθεσίες, δεν έχει να κάνει απλώς με μέτρα τα οποία μπορούμε να πάρουμε. Πρέπει να γίνει ένα προσκλητήριο για να αντιμετωπίσουμε την κωμόπολη που χάνεται κάθε χρόνο, να αντιμετωπίσουμε τους είκοσι τρεις χιλιάδες τραυματίες που έχουμε μέσα σε έξι μήνες, να αντιμετωπίσουμε τους πέντε χιλιάδες αναπήρους, στους οποίους δεν έχουμε δώσει το δικαίωμα να ζουν όπως πρέπει. 

Αυτή είναι η λύση, η άμεση εφαρμογή του πορίσματος. Και τώρα κύριε Υπουργέ, σας παρακαλώ εκ μέρους του συνόλου του ελληνικού λαού και πιστεύω ότι έχετε αυτήν την ευαισθησία, να καταθέσετε τώρα το χρονοδιάγραμμα, πότε θα εφαρμοστούν αυτά που για πρώτη φορά ίσως αποφασίσαμε όλοι μαζί. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Αναπτύσσετε μεγάλες ταχύτητες στο λόγο σας. Δεν πιστεύω να είναι ανάλογες οι ταχύτητες και στο τιμόνι. 

ΙΩΑΝΝΗΣ ΔΗΜΑΡΑΣ: Σωστά πράγματα λέει. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο. 

ΣΤΑΥΡΟΣ ΔΗΜΑΣ: Κύριε Πρόεδρε, θέλω και εγώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Θα πάρετε στο τέλος το λόγο, κύριε Δήμα. 

Ο κ. Δήμας δεν είναι εγγεγραμμένος. Κατ' ελαστική εφαρμογή όμως του Κανονισμού θα του δώσω στο τέλος το λόγο για δύο λεπτά. 

Ορίστε, κύριε Παναγιώτου. 

ΣΤΑΥΡΟΣ ΠΑΝΑΓΙΩΤΟΥ: Εκείνο που θέλω να παρατηρήσω, κύριε Πρόεδρε, είναι ότι η σημερινή μέρα φαίνεται πως δεν ήταν η πιο κατάλληλη για να συζητηθεί ένα τόσο μεγάλο και σοβαρό ζήτημα. 

ΡΟΔΟΥΛΑ ΖΗΣΗ: Ούτε το πεντάλεπτο είναι αρκετό, κύριε Πρόεδρε. 

ΣΤΑΥΡΟΣ ΠΑΝΑΓΙΩΤΟΥ: Και αυτό φαίνεται από τη συμμετοχή των συναδέλφων στη συζήτηση. 

Το δεύτερο που θέλω να παρατηρήσω για το ίδιο ζήτημα είναι ότι απουσιάζει ο ίδιος ο Υπουργός. 

ΠΡΟΕΔΡΕΥΩΝ (Παναγιώτης Ν. Κρητικός): Αυτήν τη στιγμή συνεδριάζει το Υπουργικό Συμβούλιο και όπως αντιλαμβάνεσθε δεν μπορεί να γίνει διχασμός του κυρίου Υπουργού. Είναι ο συναρμόδιος Υπουργός εδώ. 

ΣΤΑΥΡΟΣ ΠΑΝΑΓΙΩΤΟΥ: Ναι, κύριε Πρόεδρε, αλλά ... 

ΠΡΟΕΔΡΕΥΩΝ (Παναγιώτης Ν. Κρητικός): Είναι εδώ ο Υφυπουργός Περιβάλλοντος και Δημοσίων 'Εργων, ο οποίος είναι συναρμόδιος. Και επιπλέον, η κυβερνητική ευθύνη είναι αδιαίρετη και ενιαία. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, μου πήρατε το χρόνο μου. Μου τον χρωστάτε. 

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως. 

ΣΤΑΥΡΟΣ ΠΑΝΑΓΙΩΤΟΥ: Μ' αυτόν τον τρόπο, υποβαθμίζετε συνολικά το ζήτημα για το οποίο όλοι διαπιστώνουμε και κανένας δεν διαφωνεί ότι είναι από τα πιο σοβαρά ζητήματα που ήλθαν για συζήτηση στη Βουλή. 

Στο διάστημα που μεσολάβησε από την έκδοση του πορίσματος μέχρι σήμερα καινούρια στοιχεία έχουν έλθει τα οποία αποδεικνύουν ότι αντί να βελτιωθεί η κατάσταση έχει επιδεινωθεί παραπέρα. Και αυτό, παρά τις διαβεβαιώσεις του κυρίου Υπουργού ότι έχει πάρει υπόψη του τα συμπεράσματα του πορίσματος και μία σειρά από τις κατευθύνσεις του, παρά το ότι δεν έχει συζητηθεί στη Βουλή, άρχισε να τις υλοποιεί. 

Εγώ ειλικρινά δυσκολεύομαι να καταλάβω πώς μπορεί να συμβαίνει αυτό. Δηλαδή από τη μία το Υπουργείο να παίρνει υπόψη του τα συμπεράσματα και να τα υλοποιεί -που θέλω να πιστεύω ότι η υλοποίησή τους αποσκοπεί στη μείωση των τροχαίων και στη βελτίωση συνολικά της κατάστασης- και από την άλλη όλα τα στοιχεία, όλα τα δημοσιεύματα του Τύπου να αποδεικνύουν ακριβώς το αντίθετο. 

Αναφέρω ορισμένα μόνο στοιχεία και τίτλους από δημοσιεύματα του Τύπου: "Η θλιβερή πρωτιά της Ελλάδας στην Ευρωπαϊκή 'Ενωση στα τροχαία συνεχίζεται". "Τριάντα πέντε χιλιάδες διακόσιοι ενενήντα εννέα τα θύματα των τροχαίων το 1998". "Στους δύο χιλιάδες διακόσιοι δεκαοκτώ ανήλθαν οι νεκροί από τους οποίους το 79% επέβαινε στο όχημα. Πρώτη αιτία η παράβαση της προτεραιότητας". "Κάθε χρόνο περισσότερες παραβάσεις". "Αυξάνονται κάθε χρόνο τα θύματα των τροχαίων". "Απαίδευτοι, πεζοί και οδηγοί παιδεύονται στους δρόμους". "Ποτέ Παρασκευή και Μάρτιο". 

"Κυκλοφοριακή αρρυθμία στον κόμβο 12 στην περιφερειακή στη Θεσσαλονίκη". Κι αν θα ήθελε κανείς να συλλέξει ανάλογους τίτλους και στοιχεία, θα μπορούσε να φέρει πάρα πολλά. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Ως Κοινοβουλευτικό Εκπρόσωπος μιλάω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Το ίδιο είναι. Μιλήστε με άνεση. 

ΣΤΑΥΡΟΣ ΠΑΝΑΓΙΩΤΟΥ: Πάλι τον ίδιο χρόνο; Δεν θα κάνω κατάχρηση, θα μείνω στα πιο ουσιώδη. 

Θα αναφερθώ στα συμπεράσματα μιας μελέτης του ΑΠΘ σύμφωνα με την οποία από το 1987 μέχρι το 1997 η αύξηση των θανάτων έφθασε το ποσοστό των 45%. Ενώ την ίδια δεκαετία στις άλλες ευρωπαϊκές χώρες υπήρξε μείωση κατά 10 έως 15%. Μάλιστα ο καθηγητής του πανεπιστημίου κ. Αγγελίδης αναφερόμενος στα αποτελέσματα, στις διαπιστώσεις και στα συμπεράσματα επεσήμανε μία ιδιαίτερα ανησυχητική πλευρά της συμπεριφοράς των οδηγών, οι οποίοι εγκαταλείπουν τα θύματά τους. 

Σύμφωνα με τα στοιχεία που έδωσε στη δημοσιότητα από το 1993 έως το 1997 οι περιπτώσεις αυτές ήταν εκατόν σαράντα δύο και μόνο το 27% έχει εξιχνιαστεί. Οι ένοχοι δεν έχουν εντοπισθεί μέχρι σήμερα. 

Παραπέρα σημειώνει ότι οι παραβιάσεις των Ελλήνων αυξάνονται με αριθμητική πρόοδο. Από δωδεκάμισι χιλιάδες που ήταν το Νοέμβρη του 1997 έφθασαν τις δεκαέξι χιλιάδες πεντακόσιες το Νοέμβρη του 1998. Για να τελειώνουμε τα συμπεράσματα του κ. Αγγελίδη από το ΑΠΘ, τονίζει πως είναι σαν να γίνεται ένας παγκόσμιος πόλεμος κάθε δέκα χρόνια. Κατά το δεύτερο παγκόσμιο πόλεμο η Ελλάδα έχασε δεκαοκτώ χιλιάδες 'Ελληνες με τριάντα χιλιάδες τραυματίες, ενώ από το 1975 εώς το 1995 η απώλεια των Ελλήνων μας από τροχαία ήταν σαράντα χιλιάδες νεκροί και τετρακόσιες χιλιάδες τραυματίες. Αυτά για να υπάρχει και το μέτρο της σύγκρισης ότι στη Μεγάλη Βρετανία οι νεκροί είναι ένας στους δέκα χιλιάδες και στις άλλες χώρες της Ευρωπαϊκής 'Ενωσης αντιστοιχούν στους τρεις, ενώ στην Ελλάδα συμπληρώνουν με μεγάλη άνεση τους δέκα. 

'Οσον αφορά την τοποθέτηση του κυρίου Υπουργού ότι πήρε υπόψη τα συμπεράσματα του πορίσματος. Στην τοποθέτησή του διαπιστώσαμε πως δεν έλαβε υπόψη τα συμπεράσματα και δεν πήρε μέτρα για την υλοποίησή τους. Το πρώτο που θα έπρεπε να κάνει το Υπουργείο ήταν να πάρει μέτρα στις κύριες αιτίες, όπως των δρόμων για τους οποίους δεν ανέφερε τίποτα τη στιγμή μάλιστα που υπάρχει μελέτη του ΥΠΕΧΩΔΕ, το οποίο καταλήγει στο συμπέρασμα ότι το 85% των δρόμων μας είναι ακατάλληλοι. Λίγα λόγια θα πω για τη σημασία των μαζικών μέσων μεταφοράς που αν βελτιώνονταν θα μπορούσαν να συμβάλουν σημαντικά στην αντιμετώπιση των προβλημάτων, στη μείωση της κυκλοφορίας των ΙΧ αυτοκινήτων. Δεν παίρνονται μέτρα σε αυτήν την κατεύθυνση. Είναι μία σειρά άλλων ζητημάτων. Αλλά διαπιστώνω ότι ο κύριος Πρόεδρος θέλει να τελειώνω. 

ΠΡΟΕΔΡΕΥΩΝ (Παναγιώτης Ν. Κρητικός): Σας δόθηκε χρόνος. Είχατε όλη τη δυνατότητα να τα αναπτύξετε. 

ΣΤΑΥΡΟΣ ΠΑΝΑΓΙΩΤΟΥ: Σαν συμπέρασμα η συζήτηση που γίνεται στη Βουλή δεν είναι αντίστοιχη με τη σημασία του πορίσματος που ετοίμασε η προηγούμενη Βουλή. 

ΠΡΟΕΔΡΕΥΩΝ (Παναγιώτης Ν. Κρητικός): Δόθηκαν δύο ημέρες για τη συζήτηση αυτή και νομίζω ότι είναι αρκετές για να συζητηθούν όλα τα ζητήματα. 

Ο κ. Γιαννόπουλος έχει το λόγο. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Κύριε Πρόεδρε, κύριοι συνάδελφοι, νομίζω ότι στην Αίθουσα αυτή δεν υπάρχει κανείς που να έχει κάποια διαφοροποίηση με το πόρισμα. Μπορεί, βέβαια, να έχουμε κομματικές, χρωματικές διαφοροποιήσεις, εν τούτοις το αίμα στην άσφαλτο μας συγκινεί και μας θλίβει όλους τραγικά. 

Νομίζω, κύριε Υπουργέ, ότι δεν είναι ντροπή η Κυβέρνηση αυτό το πόρισμα της επιτροπής να το έφερνε νωρίτερα και να γινόταν μια καλύτερη επεξεργασία. Αυτό δεν αποτελεί μειωτικό στοιχείο της Κυβέρνησης, όταν το πόρισμα της επιτροπής αποτελεί ένα στοιχείο αναμφισβήτητο. 'Ενα τέτοιο ευαίσθητο θέμα πρέπει να τύχει της πιο έγκαιρης αποδοχής σας και όλοι μαζί να βάλουμε κάποια στοιχεία χρονοδιαγράμματος, για να μη θρηνήσουμε και πάλι τόσα πολλά θύματα. 

Η πατρίδα μας δυστυχώς έχει την πρωτιά σε όλους τους αρνητικούς δείκτες. Και σ' αυτό το χώρο θα ήταν περίεργο αν η Ελλάδα μας δεν είχε την πρωτοκαθεδρία. 

Εμείς ως γιατροί, κύριε Υπουργέ, λειτουργούμε διαφορετικά. Εμείς έχουμε μία εγκεφαλική λειτουργία προληπτική και μάλιστα, διακονούμε τον ιπποκρατικό αφορισμό που λέει: "ιατρόν δοκεί εμοί άριστον είναι πρόνοιαν επιτηδεύειν". 'Αρα η πρόληψη είναι το μεγαλύτερο στοιχείο στο κεφάλαιο "τροχαίο ατύχημα". 

Θα σας πάω τώρα στον ιατρικό χώρο του ατυχήματος. Σε όλη την ΠΑΘΕ -τον άξονα, για να μην πούμε για το επαρχιακό δίκτυο- δεν υπάρχει κανένα στοιχείο σύγχρονης χώρας, όσον αφορά την αντιμετώπιση των τραυματιών. 'Εχετε ζήσει στη Γερμανία, κύριε Υπουργέ και ξέρετε πολύ καλά ότι έχει διαιρεθεί η χώρα αυτή σε διαμετρικούς κύκλους τριάντα χιλιομέτρων, ώστε να έχουν τη δυνατότητα επείγουσας προνοσοκομειακής θεραπείας, όχι με χερσαίες διακομιδές, αλλά με αεροδιακομιδές. Δυστυχώς στο πόρισμα δεν αναφέρεται τίποτα για τις αεροδιακομιδές, μόνο δειλά-δειλά σχολιάζεται. Το ΕΚΑΒ κάνει σημαντική προσπάθεια -το αναγνωρίζω- ο Πρόεδρος είναι αξιόλογος, βοηθάει, αλλά δυστυχώς δεν μπορεί να κάνει περισσότερα, αφού δεν υπάρχουν πιστώσεις πάνω στο συγκεκριμένο αυτό θέμα. 

Θα σας πω και ένα άλλο τραγικότερο. Εάν γίνει ένα ατύχημα στην Τραγάνα συγκεκριμένα, θα μεταφέρουν τους τραυματίες στο νοσοκομείο της Λαμίας. Οι συνάδελφοι γιατροί στο νοσοκομείο εκεί έχουν πεπερασμένες δυνατότητες και ικανότητες. Δεν μπορεί, λοιπόν, να αντιμετωπισθεί εκεί το περιστατικό, μπαίνουν πάλι οι τραυματίες στα ασθενοφόρα ή στις κινητές μονάδες και διακομίζονται στην Αθήνα. Αποτέλεσμα: 'Εχουμε χάσει ανθρώπους μέσα στα ασθενοφόρα. 

Θα σας εξηγήσω με απλά λόγια το γιατί: Δεν ευθύνεται, βέβαια, το Υπουργείο Περιβάλλοντος, ευθύνεται το Υπουργείο Υγείας και το Υπουργείο Παιδείας. Στην Ελλάδα δεν έχουμε μπει σε μία λογική όπως είναι στη Γερμανία που υπάρχει ο γιατρός ατυχημάτων, ο οποίος χειρουργεί κεφάλι, θώρακα, κοιλιά και μια τέτοια μικτή κάκωση μπορεί και την αντιμετωπίζει. 

Εμείς δεν έχουμε τέτοια τραυματιολογικά κέντρα και έπρεπε να έχουμε φτιάξει. Δειλά-δειλά εμφανίζεται το τραυματιολογικό κέντρο των Θηβών. Ποιος ξέρει πότε θα γίνει και πόσους συνανθρώπους μας θα χάσουμε για όλες αυτές τις αδυναμίες, οι οποίες δεν στοιχίζουν πάρα πολύ, απλά θέλουν σχεδιασμό. Αυτά έπρεπε να μας απασχολήσουν. Το λέω αυτό διότι το έχω ζήσει πάρα πολλές φορές. 'Εχουν χαθεί άνθρωποι, νέα παιδιά. 

Η στατιστική λέει ότι η πιο παραγωγική ηλικία χάνεται. 'Οπως είπε και ο συνάδελφος κ. Καμμένος, θα πρέπει να φέρετε το θέμα πολύ γρήγορα, να μπει ένα χρονοδιάγραμμα, στοχοδιάγραμμα, οπότε όλες αυτές οι παράμετροι, που ανέξοδα κατά κάποιο τρόπο μπορούν να μπουν σε μία λογική διαχείρισης, να υλοποιηθούν. 

Θέλω να πω επίσης ότι πάρα πολλά θύματα υπάρχουν από εξαρτησιογόνα φάρμακα, από ναρκωτικά που δεν πιστοποιούνται. Και αυτό γιατί; Δεν είναι μόνο τα παιδιά που χάνονται στα παγκάκια, είναι και τα παιδιά που χάνονται στο οδικό δίκτυο και δεν υπάρχει ιατροδικαστική υπηρεσία να πιστοποιήσει -ειδικά στις επαρχίες, γιατί δεν υπάρχουν περιφερειακές ιατροδικαστικές υπηρεσίες- ότι το τροχαίο και ο θάνατος προήλθε από κάποιο εξαρτησιογόνο φάρμακο. 

Αυτά, λοιπόν, θα πρέπει να σας απασχολήσουν. Μετά τι να πούμε για τα ΚΤΕΟ ή για τα διπλώματα; Τα ακούσατε. Υπάρχουν πάρα πολλές παράμετροι που έχουν ένα υπερβολικό κόστος. Αυτό μου θυμίζει τα προγράμματα των κομμάτων που στις εξαγγελίες τους ξεπερνούν τους προϋπολογισμούς της Ελλάδας. Συμφωνούμε να τα ιεραρχήσουμε. Μπορούμε να κάνουμε πάρα πολλά. Γιατί όχι να μην θεσπιστεί το έτος 1999 ως έτος πρόληψης ατυχημάτων ώστε να μειωθεί σταδιακά το ποσοστό των θανάτων και των τραυματισμών; 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Μετά την εθνική οδό Αθηνών-Λαμίας, η εθνική οδός Αθηνών-Κορίνθου. 

Ο κ. Δήμας έχει το λόγο. 

ΣΤΑΥΡΟΣ ΔΗΜΑΣ: Κύριε Πρόεδρε, σας ευχαριστώ που μου δίνετε το λόγο έστω και αν δεν έχω εγγραφεί. 

ΠΡΟΕΔΡΕΥΩΝ (Παναγιώτης Ν. Κρητικός): Κάνω ελαστική εφαρμογή του Κανονισμού, διότι το επιβάλλει το αντικείμενο της συζήτησης. Αυτό όμως δεν πρέπει να δημιουργήσει προηγούμενο. Αυτό να το έχετε υπόψη σας. 

ΣΤΑΥΡΟΣ ΔΗΜΑΣ: Θα μπορούσα να διορίσω τον εαυτό μου Κοινοβουλευτικό Εκπρόσωπο. Μπορώ να το κάνω αυτό, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Για να σας απαλλάξω από τη δαπάνη του αυτοδιορισμού σας έδωσα το λόγο. 

ΣΤΑΥΡΟΣ ΔΗΜΑΣ: Σας ευχαριστώ πολύ για τη γενναιοδωρία σας. 

'Εστω και με καθυστέρηση νομίζω ότι ήταν πολύ θετική η συζήτηση που έγινε πάνω σ'αυτό το πόρισμα. Βέβαια δεν έχω καταλάβει γιατί η Κυβέρνηση καθυστέρησε τρία χρόνια για να το φέρει. Πιέσαμε κατ' επανάληψη τον Πρόεδρο της Βουλής, ο οποίος στη συνέχεια ενήργησε για να έρθει προς συζήτηση αυτό το πόρισμα. Θα θέλαμε, κύριε Υπουργέ, μια συγκεκριμένη δέσμευση για ένα χρονοδιάγραμμα που θα αφορά την εφαρμογή του πορίσματος. 

Νομίζω ότι και εσείς είπατε ότι δέχεστε την άμεση ίδρυση του Εθνικού Συμβουλίου Οδικής Ασφάλειας. Ταυτόχρονα όμως χρειάζεται και η θεσμοθέτηση ενός ινστιτούτου έρευνας και μελέτης, ενός ινστιτούτου οδικής ασφάλειας. 

Ο εκπρόσωπος του Συνασπισμού προηγουμένως μίλησε για το μεγάλο αριθμό των ατυχημάτων. Χθες το Υπουργείο Δημόσιας Τάξης έκανε μια ανακοίνωση από την οποία φαίνεται ότι κατέχουμε το ρεκόρ στην Ευρωπαϊκή 'Ενωση στο ρυθμό αύξησης των ατυχημάτων, ενώ σε όλη την Ευρωπαϊκή 'Ενωση ο αριθμός των ατυχημάτων βαίνει μειούμενος. Πέρσι είχαμε είκοσι πέντε χιλιάδες ατυχήματα με δύο χιλιάδες διακόσιους δεκαοχτώ νεκρούς. Μια ολόκληρη κωμόπολη εξαφανίστηκε. Αυτό έχει σαν συνέπεια όχι μόνο τον πόνο και τη θλίψη στους συγγενείς τους αλλά και οικονομικώς δυσμενή αποτελέσματα, γιατί τα νοσοκομεία επιβαρύνονται, η παραγωγική διαδικασία στερείται των υπηρεσιών αυτών των ανθρώπων, διάφορα βοηθήματα δίνονται σε αυτούς που πιθανότατα δεν μπορούν να εργαστούν στο μέλλον, διαρκώς ή προσωρινά. 

'Ολα αυτά οφείλονται σε διάφορους λόγους και αιτίες, οι οποίοι ανεπτύχθησαν εδώ. Οι αιτίες αυτές μπορούν εν πολλοίς να αποτραπούν. 

Ο κύριος Πρόεδρος προέβλεψε τι θα πω. Είναι γνωστό ότι απ'όλους τους δρόμους ο πιο επικίνδυνος είναι ο δρόμος Αθηνών-Κορίνθου. Εάν δείτε τη στατιστική του πίνακα θανατηφόρων τροχαίων ατυχημάτων, θα διαπιστώσετε ότι απ' όλες τις χιλιομετρικές αποστάσεις ανά είκοσι χιλιόμετρα οι έξι πρώτες θέσεις ανήκουν στο δρόμο Αθήνας-Κορίνθου ή από την Κόρινθο μέχρι το Δερβένι. 

Αναμφίβολα δημιουργούνται πρόσθετα προβλήματα από το γεγονός ότι τα διάφορα κομμάτια της εθνικής οδού έχουν συρραφεί, για να αποτελέσουν τη νέα κλειστή οδό Αθηνών-Κορίνθου και προέκυψαν επικίνδυνοι "κυματισμοί στο τελικό οδόστρωμα. 'Εχουν έτσι δημιουργηθεί αυτές οι παγίδες θανάτου για τις οποίες το ΥΠΕΧΩΔΕ είναι ενήμερο και έχει κάνει διάφορες μελέτες, και έχει εκδόσει πορίσματα. 'Ομως, δεν έχουν γίνει εκείνες οι ενέργειες που χρειάζονται, για να αποκατασταθούν οι κακοτεχνίες. 

Ενώ η μία υπηρεσία παραπέμπει το πόρισμα στην άλλη και η μία μελετά και λέει τα συμπεράσματά της στην άλλη, εξακολουθούν τα ατυχήματα να αυξάνονται, να σκοτώνονται άνθρωποι. Βέβαια κανείς δεν είναι υπεύθυνος και κανείς δεν καλείται να τιμωρηθεί γι'αυτά τα ατυχήματα. 

Σας αναφέρω χαρακτηριστικά ότι ειδικότερα από το 21ο μέχρι το 40ο χιλιόμετρο έχουμε τα περισσότερα ατυχήματα στη χώρα. Αμέσως μετά είναι από το 100ο μέχρι το 120ο χιλιόμετρο. Μέσα στην περιφέρειά μου, κύριε Πρόεδρε, είναι όλα. 

'Οχι μόνο γίνονται τα περισότερα ατυχήματα, αλλά τα πολλά απ' αυτά είναι θανατηφόρα και οι περισσότεροι σοβαροί τραυματισμοί συμβαίνουν μέσα στο νομό Κορινθίας ή πηγαίνοντας προς το Νομό Κορινθίας. Χρειάζονται, λοιπόν, άμεσες ενέργειες, μεταξύ των οποίων βέβαια είναι και η εφαρμογή του πορίσματος. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, πράγματι το πόρισμα ξεκινά με τρεις γραμμές σωστά, ότι η δομή μιάς πολιτείας και η λειτουργία της κρίνεται και από τα τροχαία ατυχήματα. Είναι πολύ σωστή αυτή η άποψη! 

Εμείς, η πολιτεία, που και μυαλό έχει και πρόνοια λαμβάνει για τους πολίτες της, αλλά έχει και ένα ήθος συγκατοίκησης και συλλειτουργίας όλων των πολιτών, τι κάνουμε πάνω σε αυτήν τη δομή για να την αναδείξουμε; Πιστεύω ότι τίποτα δεν έχουμε κάνει. 

Ο Κώδικας Οδικής Κυκλοφορίας, ο οποίος πρόκειται να ακολουθήσει για να συζητηθεί στη Βουλή, είναι φοροεισπρακτικός Κώδικας. Δεν μειώνει τα ατυχήματα ο Κώδικας αυτός. Και ένα εκατομμύριο (1.000.000) δραχμές πρόστιμο να του βάλετε του νταλικέρη, αν θέλει να προσπεράσει σε αυτήν τη στροφή τη μεγάλη της Μαλαισίνας, παραδείγματος χάρη, θα προσπεράσει. 

Κύριε Υπουργέ, θα έχετε περάσει από εκεί, η οποία είναι συνεχής στροφή και προσπερνούν οι νταλίκες και τις νυχτερινές ώρες αλλά και οποιαδήποτε ώρα, γιατί βιάζονται, γιατί θέλουν να παραδώσουν το εμπόρευμα κλπ. Αν περάσετε, θα δείτε τρεις-τέσσερις νταλίκες να προσπερνούν μικρά αυτοκίνητα ή οτιδήποτε άλλο. 

Θα ήθελα να σας παρακαλέσω μία μέρα να στήσετε παγίδες εσείς οι Υπουργοί ή οι Υφυπουργοί σε αυτό το σημείο και σε άλλα επικίνδυνα σημεία, όπως της Παναγούλας, μεταξύ Κορίνθου και Πατρών, όπως αυτό που σας είπε ο κ. Δήμας κλπ, και να δείτε τις εναλλακτικές λύσεις τις οποίες μπορείτε να προτείνετε. Και τότε θα διαπιστώσετε ένα, ότι, εάν φωνάξετε τις υπηρεσίες σας, θα δείτε ότι ναι μεν μπορεί να έχουν κάνει μελέτες βελτίωσης, αλλά δεν έχουν μεριμνήσει να δουν και κάποιους άλλους άξονες και ιδίως μέσα στην Αθήνα ή στις μεγάλες πόλεις, όπως είναι η Θεσσαλονίκη. 

Να πάρω για παράδειγμα την Αθήνα, τα βόρεια προάστια. 'Ενας δρόμος υπάρχει, όμως υπάρχουν οι παράλληλοι δρόμοι που μπορείτε να τους φτιάξετε, να έχουν πινακίδες, ώστε πολλοί να μπορούν να ξεφεύγουν από την κίνηση μέσω αυτών των δρόμων με τη βοήθεια των πινακίδων, και να μην καθυστερούν να πηγαίνουν στις δουλείες τους και να μην τρέχουν. 'Ετσι, θα αποφεύγονται διάφορες καραμπόλες στα σημεία αυτά. 

'Εχετε μία ανάλυση της "ΑΤΤΙΚΟ ΜΕΤΡΟ" πάνω στο θέμα της βελτίωσης της συγκοινωνίας. Τι αναδεικνύεται από εκεί μέσα; 

Πρώτον, ότι τουλάχιστον εδώ και δέκα χρόνια τα ατυχήματα στην Ελλάδα αντί να μειώνονται, αυξάνονται. 

Δεύτερον, ότι οι διασταυρώσεις των δρόμων, όπου γίνονται τα περισσότερα δυστυχήματα μέσα στην πόλη, καλύπτονται από ογκώδη αυτοκίνητα, θέλετε φορτηγά ή ημιφορτηγά, που κλείνουν την ορατότητα. 

Τρίτον, δεν υπάρχουν καλές σηματοδοτήσεις. Στις γωνίες που πάνε και παρκάρουν τα μεγάλα αυτοκίνητα, αυτό είναι ένα από τα σοβαρότερα προβλήματα! 

Νομίζω ότι οι δήμοι με κάποιο νομοσχέδιο θα έχουν την αστυνόμευση ορισμένων λειτουργιών, θέλετε αυτά είναι κυκλοφοριακά, θέλετε αυτά είναι κέντρα διανυχτέρευσης κλπ. 'Εχουν εκδοθεί τα προεδρικά διατάγματα, έτσι ώστε να ανατεθεί αυτό στους δήμους; Διότι οι δήμοι έχουν προσλάβει προσωπικό και έχουν δημοτικές αστυνομίες, όπως έχει ο Δήμος Αθηναίων. Αλλά όταν προσφεύγει κάποιος στο Δήμο Αθηναίων για να πει ότι στις διασταυρώσεις αυτές δεν μπορεί να περάσει, να βγει από το σπίτι του διότι έρχονται φορτηγά και παρκάρουν, λέει ότι δεν είναι αρμόδιος. Και όταν κάποιος καλέσει την Τροχαία, θα έλθει ένα περιπολικό, μπορεί να δώσει μία κλήση, αλλά από εκεί και πέρα τίποτα άλλο! 

Θα μου πείτε, τι να κάνουμε; Να προχωρήσουμε στην αφαίρεση της αδείας κυκλοφορίας του αυτοκινήτου και της αδείας ικανότητος του οδηγού, να του κόψουμε το ψωμί του; Είναι μία λύση, αλλά είναι λύση επικίνδυνη. Και είναι λύση επικίνδυνη, διότι δεν μπορούμε να στραφούμε έτσι εναντίον του πολίτη. 

Τι χρειάζεται, κύριε Υπουργέ. 'Εχω την άποψη ότι είναι απλά τα πράγματα. Θα φέρετε έναν κώδικα να τον ψηφίσουμε και αυξάνετε τα πρόστιμα. Και τι έγινε; Πηγαίνετε στα δικαστήρια, πάρτε τα πινάκια και θα δείτε ότι καθημερινώς αυξάνονται οι παραβάσεις, οι οποίες γίνονται, αντί να μειώνονται, παρά τις αυξήσεις των προστίμων τις οποίες κάνετε. Μήπως θα έπρεπε να έχετε μεγαλύτερη αστυνόμευση, να βάλετε συνεργεία να καλυτερεύσουν τους δρόμους; Μήπως θα έπρεπε να κάνετε και δαπάνες εφόσον εισπράττετε; Διότι εισπράξτε όσα θέλετε, αλλά δαπάνες δεν κάνετε. Και αυτό σας λέει και η Π.Ο.ΑΣ.Υ. 

Να σας πω κάτι. Εγώ είμαι Βουλευτής της Α'Περιφέρειας της Αθήνας. Δεν έχουμε εδώ αυτό που έχει η επαρχία, ίσως, καμιά κλήση να σβήσουμε. Καλά κάνετε λοιπόν και δεν σβήνετε τις κλήσεις. Και εμένα μου αφαίρεσαν τις πινακίδες του αυτοκινήτου γιατί ήταν παράνομα σταθμευμένο και δεν μου τις έδωσε ο κύριος διοικητής της Τροχαίας. Και να το τηρήσετε αυτό, κύριοι, και μπράβο σας. Αν το κάνετε όμως μόνο σε μένα, τότε από εκεί και πέρα θα λογαριασθούμε. Σας το λέω! 

Και αυτό λοιπόν που σας επισημαίνει και η Π.Ο.ΑΣ.Υ., ότι πρέπει να μη σβήνονται οι κλήσεις, είναι καλό, αλλά δεν είναι μόνο αυτό. Είναι ότι πρέπει να βγουν οι τροχονόμοι στο δρόμο. Αυτή τη στιγμή, κύριε Υπουργέ, έχουν μια διαδήλωση οι μαθητές και έχουν κλείσει όλοι οι δρόμοι. Δεν υπάρχει τροχονόμος σε δρόμους δευτερεύοντες, να διευκολυνθούν τα αυτοκίνητα τα οποία έχουν εγκλωβισθεί στους κεντρικούς άξονες και δεν μπορούν να πάνε πουθενά. Γιατί; Γιατί είτε έχει λήξει το οκτάωρό του είτε διότι δεν έχει μεγάλη δύναμη η Τροχαία. Αυτά είναι κάποιες δαπάνες. Θα τις υποστούμε αν θέλουμε, πράγματι, να μπορέσουμε να βάλουμε μία τάξη και να καταλάβει και ο πολίτης ότι ναι μεν θα πληρώνει πρόστιμο, αλλά έχει και κάποια διευκόλυνση. Μόνο έτσι θα λύσετε το πρόβλημα αυτό. Τώρα, με το να λέμε οτιδήποτε άλλο, δεν λύνουμε το πρόβλημα. 

Κοιτάξτε και αυτό με τους δήμους. Αναθέστε στη Δημοτική Αστυνομία τουλάχιστον να έχει μία αστυνόμευση ως Τροχαία. Εγώ πληρώνω, ο κάθε πολίτης πληρώνει το δήμο για να τα έχει όλα αυτά. Και εσείς είσθε υποχρεωμένος, γιατί όλοι οι πολίτες πληρώνουν στο κράτος αλλά και ο δήμος θα είναι υποχρεωμένος να λειτουργήσει κατ' αυτόν τον τρόπο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παρασκευόπουλος έχει το λόγο. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Κύριε Πρόεδρε, θα ήθελα να σας ευχαριστήσω, γιατί κατά παρέκκλιση του Κανονισμού μου δίνετε τη δυνατότητα να πω γρήγορα κάποιες σκέψεις πάνω σε ένα κρίσιμο και σοβαρό ζήτημα. 

Πιστεύω ότι η διακομματική επιτροπή έχει κάνει μια σοβαρή δουλειά, η οποία τουλάχιστον στο ελάχιστο πιστεύω ότι θα βοηθήσει να γίνει ένα βήμα ακόμη πιο πέρα για τη συνειδητοποίηση της σοβαρότητος του προβλήματος. Θα ήθελα να πιστεύω ότι δεν θα επιβεβαιωθεί στην πράξη αυτό που συνήθως γίνεται και που λέγεται ότι, δηλαδή, όταν θέλεις ένα πρόβλημα να το παραπέμψεις στις καλένδες, συγκρότησε μία επιτροπή, διατύπωσε ένα πόρισμα. 

Τουλάχιστον, το πρώτο αποτέλεσμα είναι η συνειδητοποίηση του προβλήματος, είναι μια προσέγγιση, θα έλεγα ολοκληρωμένη, που αγγίζει όλες τις πτυχές -με ελλείψεις και κενά αλλά ολοκληρωμένη- και η οποία στηρίζεται και επιστημονικά. Το πόρισμα θα έχει αξία αν αξιοποιηθεί. Και θα αξιοποιηθεί αν εκπονηθούν συγκεκριμένες πολιτικές και δράσεις, πολιτικές και δράσεις που θα έχουν πολλαπλούς αποδέκτες. 

Ο πρώτος αποδέκτης και αυτός που έχει την πρώτη ευθύνη είναι η πολιτεία. 'Οχι γενικώς και αφηρημένα αλλά η Κυβέρνηση που ασκεί την εξουσία, οι δομές οι διοικητικές και οι υπηρεσίες του κράτους. 

Ο δεύτερος αποδέκτης είναι οι κοινωνικοί θεσμοί, όπου και αυτοί έχουν ευθύνη. Μπορεί να είναι ένας δήμος, μπορεί να είναι μια νομαρχία, αλλά δεν έχουν μικρότερη ευθύνη οι πολίτες, εμείς η κοινωνία των πολιτών. Γιατί, ανατρέχοντας στα συγκεκριμένα στοιχεία του πορίσματος, θα δούμε ότι σε μεγάλο βαθμό τα ατυχήματα και οι απώλειες ζωών οφείλονται και σε ευθύνες αυτοτελώς, πρωτογενώς, των πολιτών. Θα υποστήριζα και εγώ ότι δεν υστερούμε τόσο πολύ στο νομοθετικό πλαίσιο αλλά κυρίως στην εφαρμογή του, εφαρμογή που έχει να κάνει με τις υποδομές, με την παρεμβατική διοικητική πλευρά, με τη συμπεριφορά των πολιτών και κυρίως με την παρέμβασή μας για να διαμορφώσουμε συνείδηση διαφορετικής συμπεριφοράς από τους πολίτες. 

Τα μέτρα -και δεν το λέω τυχαία- πρέπει να έχουν διάρκεια, να είναι υπό παρακολούθηση σε όλα τα στάδια της εφαρμογής τους και τα αποτελέσματα να είναι μετρήσιμα. Και λέω ότι δεν το λέω τυχαία, γιατί συνήθως τα μέτρα είναι μέτρα εντυπωσιασμού. 

Ερχόμενος τώρα στη Βουλή από το "ΧΙΛΤΟΝ" με ταξί, καταμέτρησα τριάντα δίκυκλα, όπου οι επτά οδηγοί είχαν κράνος. Αν κάνουμε μία έρευνα και μία καταγραφή για τις ζώνες, τότε θα δούμε τι γίνεται. Και αν πάμε πιο πέρα, το αλκοτέστ ξεχάστηκε. Φαίνεται ότι αυτό έγινε πριν ένα χρόνο για τις τηλεοπτικές ανάγκες. Δεν λέω εγώ το κράτος να μετατραπεί σε τρομοκράτη του πολίτη, αλλά έχουμε πολλών ειδών πολίτες. 'Εχουμε τον ανεύθυνο, επιπόλαιο πολίτη και έχουμε και τον ανυποψίαστο υπεύθυνο πολίτη που πολλές φορές πέφτει θύμα της ανευθυνότητας και της επιπολαιότητας των άλλων. 

Για να πάμε στους δήμους. Η αποκλειστική αρμοδιότητα ενός δήμου δεν είναι να μας φορτώνει με κλήσεις. Συνήθως οι δήμοι, οι όποιοι δήμοι δίνουν προτεραιότητα στη φοροεισπρακτική διάσταση του προβλήματος όταν μας φορτώνουν με κλήσεις. Θα ήθελα να δω τους δήμους να δίνου προτεραιότητα σε άλλα πράγματα. Επί παραδείγματι στην εφαρμογή του θεσμού του σχολικού τροχονόμου, που χάνονται αθώες ζωές παιδιών. 

Και τέλος, τι γίνεται με τις κλήσεις; Παρ' όλο ότι ο καινούριος Υπουργός Δημόσιας Τάξης αλλά και ο προηγούμενος έκανε μία προσπάθεια να εξαλείψει αυτό το πελατειακό, εξευτελιστικό φαινόμενο της παρέμβασης για να σβήνονται οι κλήσεις, και τις σβήνουν οι Βουλευτές, οι Υπουργοί, οι δήμαρχοι, οι επιχειρηματίες, οι νομάρχες, αναπαράγουμε κέντρα εξουσίας και μέσα στην Αστυνομία και στην Τροχαία, είναι μία συναλλαγή εξευτελιστική και πρέπει να σταματήσει μια για πάντα. Να ορθολογικοποιηθεί όμως και να εκλογικευθεί η συμπεριφορά της Τροχαίας απέναντι στους οδηγούς. 'Οχι ακριβοί στα πίτουρα και φτηνοί στα αλεύρια. Δηλαδή αυτόν που θα πιάσει και είναι κάτω υπό την επήρεια του αλκοόλ, να τον τσαλακώσει, όχι όμως να τιμωρήσει με τριάντα χιλιάδες και σαράντα χιλιάδες (30.000 και 40.000) δραχμές και να αφαιρέσει τις πινακίδες από έναν πολίτη που σταμάτησε εξ ανάγκης, για να πάει στο γιατρό το παιδί του. 

Λέμε πράγματα και δεν τα κάνουμε. 

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Παρασκευόπουλε, ολοκληρώσατε. Κατά παρέκκλιση σας έδωσα το λόγο. Τελειώστε το συντομότερο. 

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: 'Ενα παράδειγμα θα αναφέρω μόνο και τελείωσα. Θα μπουν σε εφαρμογή τα νέα μέτρα με τον Κ.Ο.Κ. Από τον Απρίλιο μπαίνουν σε εφαρμογή τα νέα μέτρα. Προχθές είχα μία συνάντηση με την Ομοσπονδία των Σχολών Οδηγών, όπου ενώ ζητούν οι άνθρωποι να μπουν σε ένα πρόγραμμα εκπαίδευσης και κατάρτισης, δεν έχει ακόμη αυτό μπει σε ένα στάδιο εφαρμογής ούτε καν σχεδιασμού. Για να μη λέμε μεγάλες κουβέντες. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μελάς έχει το λόγο. 

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, κυρίες και κύριοι συνάδελφοι, ένα από τα μεγαλύτερα κοινωνικά προβλήματα που αντιμετωπίζει τα τελευταία χρόνια η χώρα μας είναι και τα τροχαία ατυχήματα, που δυστυχώς βαίνουν συνεχώς αυξανόμενα. Κάθε χρόνο στοιχίζουν μεγάλο αριθμό νεκρών, αναπήρων αλλά και πολλά δισεκατομμύρια στην εθνική οικονομία. Παρ' όλα αυτά η αντιμετώπιση αυτού του προβλήματος δεν έχει τύχει του ανάλογου ενδιαφέροντος και της ανάλογης ευαισθησίας και προσοχής εκ μέρους της πολιτείας όπως άλλα κοινωνικά προβλήματα, aids, ναρκωτικά, κλπ. Δεν έχουν γίνει όχι μόνο σημαντικά αλλά ούτε στοιχειώδη βήματα στην κατεύθυνση να ελαττωθούν τα τροχαία ατυχήματα. 

Δυστυχώς, θα έλεγα ότι έχει επικρατήσει μία λίγο πρόχειρη, λίγο αβασάνιστη άποψη ότι τι να κάνουμε, είναι δύσκολη η πρόληψη ή φταίνε οι οδηγοί. 'Ομως δεν πρέπει να αντιμετωπίζεται αυτόν το πρόβλημα με αυτόν τον τρόπο, διότι υπάρχουν λόγοι που μπορεί, αν εξετασθούν, να υπάρξει βελτίωση. Διότι τον κίνδυνο αυτόν τον τρέφουν και τον συντηρούν κάποιοι παράγοντες που αν τους αναλύσουμε και αν πάρουμε τα κατάλληλα μέτρα, τότε είναι δυνατόν τα τροχαία ατυχήματα να μειωθούν. 

Σε αυτόν τον τομέα η Κυβέρνηση συνεχίζει να είναι απαθής και αδιάφορη, αφού κάθε χρόνο στη χώρα μας χάνονται δύο χιλιάδες ανθρώπινες ζωές. Ακριβώς, είναι ότι μία ζωή, ένας άνθρωπος ανά τέσσερις ώρες χάνεται στην άσφαλτο. Στοιχίζουν τριάντα δύο χιλιάδες τραυματίες, εκ των οποίων οι τέσσερις χιλιάδες είναι βαριά και κυρίως οι περισσότεροι είναι νέοι και στοιχίζει αυτό στην εθνική οικονομία εκατόν είκοσι πέντε δισεκατομμύρια (125.000.000.000) δραχμές. 

Μπορεί σε ένα βαθμό να οφείλεται και στην αύξηση των οχημάτων, η οποία έχει φθάσει τα τελευταία χρόνια στο 122%, όμως δεν μπορεί να αμφισβητηθεί ότι υπάρχουν και άλλοι παράγοντες. 

Η Βουλή ευαισθητοποιήθηκε στον τομέα αυτόν και κατέθεσε ένα πόρισμα, που θα έλεγα ότι είναι πόνημα και που αναφέρει στατιστικά στοιχεία, αναφέρει τους παράγοντες, αλλά και ένα πακέτο μέτρων που αν εφαρμοστούν, θα επέλθει ελάττωση των τροχαίων ατυχημάτων. 

Δυστυχώς, η Κυβέρνηση αυτά τα τρία χρόνια δεν έχει κάνει τίποτε. 'Εχει βάλει το πόρισμα στα συρτάρια και δεν έχει ευαισθητοποιηθεί ούτε από τα Μέσα Μαζικής Ενημέρωσης, που καθημερινά δείχνουν τραγικές εικόνες. Εγώ θα σας αναφέρω το προχθεσινό τραγικό δυστύχημα, που συνέβη στην Εθνική Οδό Αθηνών-Πατρών, όπου ανέφεραν ότι σ' αυτό το σημείο έχουν συμβεί και άλλες φορές ατυχήματα. Και όμως οι αρμόδιοι παράγοντες έχουν αδιαφορήσει. 'Αρα, δεν υπάρχει κανένας υπεύθυνος σε αυτήν τη χώρα; Ποιος θα λογοδοτήσει για το ότι στο συγκεκριμένο σημείο έχουν χαθεί ανθρώπινες ζωές κατ' επανάληψη; 

Επίσης, υπάρχουν τίτλοι εφημερίδων, βλέπουμε περιοδικά, τα οποία γράφουν για μία έξοδο του Σαββατοκύριακου: "Πόλεμος και αυτό το Σαββατοκύριακο". Αναφέρουν πόσες ανθρώπινες ζωές έχουν χαθεί και πόσοι τραυματίες υπάρχουν. Ειλικρινά το λέω, εάν συνέβαινε πραγματικός πόλεμος, αυτό το Σαββατοκύριακο πιθανόν να είχαμε λιγότερη απώλεια ανθρωπίνων ζωών. 

Θα ήθελα να σας πω, κύριε Υφυπουργέ, ότι θα πρέπει να λάβετε σοβαρά υπόψη σας το πόρισμα της διακομματικής επιτροπής. Θα πρέπει να το μελετήσετε και να λειτουργήσετε μαζί τα ανάλογα Υπουργεία, ούτως ώστε να πάρετε τα αναγκαία, ουσιαστικά μέτρα, που θα είναι στην κατεύθυνση της ελάττωσης των τροχαίων ατυχημάτων. Εάν το κάνετε, θα έχετε προσφέρει στον πόλεμο της ασφάλτου, θα έχετε προσφέρει κυρίως στα νέα παιδιά, που περισσότερο χάνονται. Αν όμως δείξετε αδιαφορία, όπως μέχρι σήμερα έχετε δείξει, τότε θα είσθε υπεύθυνοι για τα τροχαία ατυχήματα που φτάνουν σ' αυτό το ύψος. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι δύο μαθητές και τρεις συνοδοί δάσκαλοι από το 7ο Δημοτικό Σχολείο της Αθήνας. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες) 

Ο κ. Ροκόφυλλος έχει το λόγο. 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, περιττό να τονίσω και εγώ ότι τα αυτοκινητιστικά... 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, έχω ζητήσει το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ροκόφυλλος είναι εγγεγραμμένος στον κατάλογο, όπως ήταν και ο κ. Μελάς. 

Εν πάση περιπτώσει στο τέλος θα έχετε δύο λεπτά για να πείτε κι εσείς την άποψή σας. 

ΧΡΗΣΤΟΣ ΡΟΚΟΦΥΛΛΟΣ: 'Ημουν εγγεγραμμένος από την προηγούμενη συνεδρίαση, κύριδ συνάδελφε. 

ΠΡΟΕΔΡΕΥΩΝ (Παναγιώτης Ν. Κρητικός): Το Προεδρείο σήμερα έκανε μία ελαστική εφαρμογή του Κανονισμού, γιατί το θέμα είναι ιδιαίτερα σοβαρό και έγραψε συναδέλφους που ήρθαν εκ των υστέρων. 'Ετσι πρόλαβαν να μιλήσουν και οι εγγεγραμμένοι από πριν στον κατάλογο, αλλιώς θα είχε τελειώσει προ πολλού η συζήτηση. 

Κατά συνέπεια, και σε σας, κύριε Παπαφιλίππου, που είσθε ο μόνος που απομένει στην Αίθουσα, για να μιλήσει... 

ΘΕΟΔΩΡΟΣ ΣΚΡΕΚΑΣ: Ζήτησα κι εγώ το λόγο, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι άλλοι. 

ΘΕΟΔΩΡΟΣ ΣΚΡΕΚΑΣ: Μόνο για δύο λεπτά, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Μα, έτσι δεν θα τελειώσουμε ποτέ και πρέπει κάποτε να τελειώσουμε. Κρατάμε εδώ και τον κύριο Υπουργό από το Υπουργικό Συμβούλιο. 

Δεν θα μιλήσει, λοιπόν, κανένας. 'Οσοι μίλησαν, μίλησαν. Θα μιλήσει ο κ. Ροκόφυλλος και θα κλείσει η συζήτηση με τον κ. Φωτιάδη, τον οποίο ενέγραψα από νωρίς. 

ΝΙΚΟΛΑΟΣ ΠΑΠΑΦΙΛΙΠΠΟΥ: Μα, κύριε Πρόεδρε, η ώρα είναι 12.30'. Εμείς μείναμε εδώ... 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε πάρα πολύ. Τι σημασία έχει αυτό; Είχαμε κάνει μία συνεννόηση και πήραμε μία απόφαση, ότι το πρώτο ημίωρο θα μπορούν να εγγραφούν συνάδελφοι. Με αυτήν τη διαδικασία τώρα έρχονται συνάδελφοι για να δώσουν την παρουσία τους στη Βουλή και εγγράφεται ο καθένας. 

Η συνεδρίαση θα είχε τελειώσει από τις 11.00' η ώρα, κύριε Παπαφιλίππου, και χάριν αυτής της τακτικής... 

ΘΕΟΔΩΡΑ ΜΠΑΚΟΓΙΑΝΝΗ: 'Εξι λεπτά στο σύνολο είναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, δεν σταματάει πουθενά αυτό. Βλέπω ότι κάθε τόσο έρχονται συνάδελφοι. 

Θα μιλήσει ο κ. Φωτιάδης και θα κλείσουμε με τον κύριο Υπουργό. 

Ορίστε, κύριε Ροκόφυλλε, έχετε το λόγο. 

ΧΡΗΣΤΟΣ ΡΟΚΟΦΥΛΛΟΣ: Κύριε Πρόεδρε, θα είμαι κατ'ανάγκην σύντομος γιατί ... 

ΠΡΟΕΔΡΕΥΩΝ (Παναγιώτης Ν. Κρητικός): Πεντάλεπτο είναι το δικαίωμα για τον καθέναν. 

ΧΡΗΣΤΟΣ ΡΟΚΟΦΥΛΛΟΣ: Είπα ότι θα είμαι κατ'ανάγκην σύντομος, για να μη χάσω το χρόνο μου με τα διαδικαστικά. Είχα δέκα λεπτά, όπως είχαμε όλοι οι εγγεγραμμένοι τη Δευτέρα. 

ΠΡΟΕΔΡΕΥΩΝ (Παναγιώτης Ν. Κρητικός): Πέντε λεπτά είχαν όλοι. 

ΧΡΗΣΤΟΣ ΡΟΚΟΦΥΛΛΟΣ: Πάλι τα ίδια; Αφήστε με, σας παρακαλώ, να τελειώσω τη φράση μου. 

ΠΡΟΕΔΡΕΥΩΝ (Παναγιώτης Ν. Κρητικός): Πέντε λεπτά είχαν όλοι. 

ΧΡΗΣΤΟΣ ΡΟΚΟΦΥΛΛΟΣ: Δέκα λεπτά είχαμε και για δέκα λεπτά μίλησαν όλοι οι συνάδελφοι τη Δευτέρα. Λείπατε εσείς. 

ΓΕΡΑΣΙΜΟΣ ΓΙΑΚΟΥΜΑΤΟΣ: Μπορώ να μιλήσω, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι δεν μπορείτε, κύριε Γιακουμάτο. 

ΧΡΗΣΤΟΣ ΡΟΚΟΦΥΛΛΟΣ: 'Ολοι είχαμε δέκα λεπτά, αλλά δεν πειράζει, θα συμμορφωθώ με τα πέντε λεπτά. Στα πέντε λεπτά, κύριε Πρόεδρε, θα είμαι κατ' ανάγκην σύντομος. 

'Ομως, δεν μπορεί να μην προσθέσω και εγώ τη φωνή μου στο ότι ο "Μινώταυρος της ασφάλτου" κάθε χρόνο καταβροχθίζει κατά μέσο όρο δύο χιλιάδες 'Ελληνες και τραυματίζει δεκάδες χιλιάδες, πράγμα εξίσου βαρύ, καμιά φορά και περισσότερο βαρύ απ' ό,τι είναι οι θάνατοι. Δυστυχώς το φαινόμενο χειροτερεύει από χρόνο σε χρόνο, χωρίς να μπορούμε να το σταματήσουμε με κανέναν τρόπο. 

Φοβάμαι πολύ ότι θα πρέπει να λάβουμε κάποια μέτρα περισσότερο ευφυή, περισσότερο αποτελεσματικά, απ'αυτά που παίρναμε μέχρι τώρα. Κάθε φορά που αναπροσαρμόζουμε, αναθεωρούμε, τον Κώδικα Οδικής Κυκλοφορίας, συνήθως αυξάνουμε τα όρια των προστίμων για να καλύψουμε εν μέρει τον πληθωρισμό και για να γίνουμε αυστηρότεροι. Αυτό δεν σώζει τα πράγματα. 

Θα πρέπει κατά τη γνώμη μου να επιλέξουμε κάτι που να προσιδιάζει προς το αντικείμενο. Γιατί γίνονται πολλά ατυχήματα; Διότι οι 'Ελληνες αποφάσισαν ξαφνικά να γίνουν ιδιαίτερα αμελείς, ή οι Γάλλοι ή οι Γερμανοί ή οι άλλοι; 'Οχι. Απλούστατα, διότι η τεχνική βάζει στη διάθεσή μας περισσότερες δυνάμεις πολλών ίππων απ' αυτές που η φύση μας έδωσε. 

Αν επρόκειτο να κινούμε τα πόδια μας, θα είχαμε τις ανθρώπινες δυνάμεις. Αν ήμασταν ιππείς, θα είχαμε δυνάμεις ενός ίππου. Εάν κινούμαστε με άμαξα, θα είχαμε δύναμη τεσσάρων, οκτώ, δεκαέξι ίππων ή όσο θέλετε. Με τα αυτοκίνητα έχουμε εκατοντάδες ίππους στη διάθεσή μας και αν δεν είμαστε εξιδιασμένα επιμελείς, εάν δεν λαμβάνουμε σημαντικά μέτρα, είναι βέβαιο ότι θα καταλήγουμε σε τραγικά δυστυχήματα. 

Από την άλλη μεριά το γεγονός ότι διαθέτουμε και κυβερνάμε τέτοιες δυνάμεις που υπερβαίνουν τις ανθρώπινες, αυτό μας δίνει μια ιδιαίτερη ευχαρίστηση, σχεδόν μια ηδονή. Και θα πρέπει οι ποινές ή τα μέτρα ή οι κυρώσεις, γενικά να προσαρμόζονται προς το αντικείμενο της ηδονής. 

Θα ήθελα να σας δώσω ένα πολύ απλό παράδειγμα: Κανείς από τους νεοέλληνες, ή τουλάχιστον ελάχιστοι, εφαρμόζουμε το μέτρο για τη ζώνη ασφαλείας, το κράνος για τους δικυκλιστές και επίσης το ειδικό κάθισμα για τα παιδιά στο πίσω μέρος του αυτοκινήτου. Τα πρόστιμα δεν τα επιβάλλει κανείς, γιατί θεωρείται εξαιρετικά ανεπιεικές να επιβάλεις πρόστιμο για μια τέτοια παράβαση. 

Αν όμως λέγαμε ότι για καθέναν που συλλαμβάνεται να έχει παραβιάσει αυτές ακριβώς τις διατάξεις, που είναι για τη διαφύλαξη των δικών του έννομων αγαθών, θα κρατείται το αυτοκίνητό του ή το δίκυκλό του για τρεις μέρες ακίνητο στο Τμήμα, τότε να είστε βέβαιοι ότι θα το σκέπτονταν, ιδίως μάλιστα αν η διάταξη έλεγε ότι τη δεύτερη φορά, σε περίπτωση επανάληψης της παράβασης, η κράτηση θα ήταν μιας εβδομάδας και στην τρίτη παράβαση θα ήταν ένας μήνας. Να είστε βέβαιοι ότι όλοι θα το πρόσεχαν και χωρίς κανένα πρόστιμο (εκτός από τα πραγματικά έξοδα μεταφοράς και φύλαξης). 

Δεν θα πρέπει να πιστεύει κανείς αυτό που λαϊκίστικα λέγεται ότι τα πρόστιμα μπαίνουν για να καλύπτονται οι τρύπες του προϋπολογισμού, για λόγους εισπρακτικούς. Αν θεσπίζαμε τέτοιες διατάξεις και θα τις εφήρμοζαν τα όργανα και θα υπήρχε μια γενική συναίνεση και κατάφαση της κοινής γνώμης και το πράγμα θα διορθωνόταν γρήγορα. Πράγματι, αν έχαναν το αντικείμενο της ηδονής, που είναι το αυτοκίνητο ή το δίκυκλο, προφανώς θα το αισθάνονταν πολύ πιο βαριά από την αφαίμαξη της τσέπης της δικής τους ή του μπαμπά τους, σε σχέση με το πρόστιμο. 'Αλλη ευφυής κύρωση θα ήταν λόγου χάρη να υποχρεώνουμε όσους έχουν καταληφθεί δις παραβιάζοντας σοβαρά το ανώτατο όριο ταχύτητας, να τοποθετήσουν υποχρεωτικά στο αυτοκίνητό τους ταχογράφο. 

Εξάλλου τα πολλά βαριά ατυχήματα γίνονται γιατί οι 'Ελληνες εννοούμε πεισματικά να οδηγούμε αριστερά, μήπως και μας ξεπεράσει κανένας. Σ' όλον τον κόσμο οι οδηγοί οδηγούν στο άκρο δεξιό μέρος, σ' ένα δρόμο λ.χ. με δύο λωρίδες κυκλοφορίας κατά ρεύμα. 'Ολοι οδηγούν στο άκρο δεξιό και μόνο για το προσπέρασμα χρησιμοποιούν την άλλη λωρίδα. Αλλά και τότε, μόλις αντιληφθούν κάποιον να τους πλησιάζει, σπεύδουν αμέσως να πάνε και πάλι στο άκρο δεξιό μέρος. 

Σε μας, αντιθέτως, όλοι σχεδόν κινούνται στο άκρο αριστερό, δεν καταλαβαίνουν τίποτα και έτσι αναγκάζονται οι οδηγοί να προσπεράσουν είτε από δεξιά είτε μπαίνοντας στο αντίθετο ρεύμα κυκλοφορίας, με αποτέλεσμα να γίνονται τρομακτικές συγκρούσεις. Και τούτο γιατί στα δεξιά κινούνται λίγα βραδυπορούντα οχήματα, από δε το αντίθετο ρεύμα έρχονται κάποιοι άλλοι. 

Κανένας ελληνικός Kώδικας δεν το διευκρινίζει αυτό. Είναι ένα κενό του Kώδικά μας σαφέστατο, ενώ θα έπρεπε με δρακόντειες διατάξεις αυτό να απαγορεύεται ρητά και να τιμωρείται αυστηρά. 

Και το σπουδαιότερο είναι ότι δεν υπάρχει αστυνόμευση στους δρόμους. Η αστυνόμευση περιορίζεται ουσιαστικά για το όριο ταχύτητας -που δεν είναι κακό- αλλά με ένστολους αστυνομικούς, ώστε να ειδοποιούνται οι οδηγοί ο ένας με τον άλλον και να αποφεύγουν την ανακάληψη και σύλληψη. Και γίνεται ακόμη η αστυνόμευση μέσα στις πόλεις για τη στάθμευση, ενώ τα πολλά, τα θανατηφόρα ατυχήματα γίνονται έξω, στους ανοικτούς δρόμους. Εκεί προφανώς θα πρέπει να ενταθούν οι έλεγχοι με αστυνομικούς όχι πάντοτε εν στολή, αλλά και με πολιτικά, για να μην τους αντιλαμβάνεται κανένας, έτσι ώστε να συλλαμβάνουν τους οδηγούς οι οποίοι κάνουν επικίνδυνες παραβιάσεις. Με τέτοιες μεθόδους θα είχαμε πολύ μεγάλη βελτίωση στην οδική μας συμπεριφορά. 

Δεν έχω χρόνο να πω περισσότερα. Είναι αλήθεια ότι ο νέος Κώδικας έχει λάβει υπόψη του πολλά από τα πορίσματα της κοινοβουλευτικής επιτροπής, αλλά φοβούμαι πολύ ότι δεν έχει "αρπάξει το βόδι από τα κέρατα" και είναι καιρός αυτό να γίνει ίσως με κάποιες τροποποιήσεις, πριν ακόμα έρθει για συζήτηση και ψήφιση στη Βουλή το σχετικό νομοσχέδιο με τη μορφή κώδικα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φωτιάδης έχει το λόγο για δύο λεπτά και μετά θα μιλήσει ο κ. Παπαφιλίππου για δύο λεπτά. 

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, θα ήθελα και εγώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, ήρθατε πολύ καθυστερημένα. 'Ερχονται και άλλοι συνάδελφοι και δεν γίνεται, κύριε συνάδελφε. Λυπάμαι πάρα πολύ. 

Ορίστε, κύριε Φωτιάδη. 

ΠΑΝΑΓΙΩΤΗΣ ΦΩΤΙΑΔΗΣ: Κύριε Πρόεδρε, ευχαριστώ που μου δίνετε τη δυνατότητα να πάρω και εγώ θέση πάνω σε αυτό το μεγάλο και καυτό πρόβλημα. 

Είναι όντως λυπηρό αυτό που συμβαίνει στη χώρα μας, κάθε χρόνο να χάνεται σχεδόν ένα μεγάλο χωριό στους δρόμους από τα θανατηφόρα τροχαία ατυχήματα. Πολλοί συνάδελφοι, όπως και εγώ, που έχουμε ζήσει στο εξωτερικό, ξέρουμε ότι τέτοια φαινόμενα δεν υπάρχουν σ' αυτόν το βαθμό. Πλην των χαμένων συνανθρώπων μας έχουμε και άλλες δεκάδες χιλιάδες τραυματίες, οι οποίοι πολλές φορές είναι σε χειρότερη μοίρα και κατάσταση, όπως είπε και ο προλαλήσας συνάδελφος. 

Εδώ θα ήθελα να συγχαρώ τη διακομματική επιτροπή, κύριε Πρόεδρε, που έφερε αυτό το πόρισμα και έχουμε, μπορώ να πω, σήμερα ένα εργαλείο στα χέρια μας, που, αν αξιοποιηθεί κατάλληλα, από την πολιτεία, μπορεί να συμβάλει προς τη σωστή κατεύθυνση, που είναι η αντιμετώπιση των τροχαίων ατυχημάτων ούτως ώστε να μη θρηνούμε τόσες ψυχές και τόσους τραυματίες κάθε χρόνο. 'Οσο για το κόστος, νομίζω πως δεν μπορούμε να το υπολογίσουμε, γιατί η ψυχή ενός ανθρώπου δεν κοστολογείται με τίποτε. 

Εδώ που έφτασαν τα πράγματα, πρέπει να συμβάλουμε, κυρίες και κύριοι συνάδελφοι, όλοι μας πολίτες και πολιτεία για τη μείωση των ατυχημάτων. Ευθύνες έχει και ο ίδιος ο πολίτης. Μήπως δεν οδηγεί μεθυσμένος; Μήπως δεν οδηγεί υπό την επήρεια αλκοόλ και φαρμάκων, χωρίς να ξέρει την αληλλοεπίδραση που υπάρχει μεταξύ φαρμάκου και αλκοόλ; Εδώ μπορώ να πω ότι οι ευθύνες των πολιτών είναι σαφέστατες. Η χώρα μας δεν πάσχει από νόμους, από την εφαρμογή τους πάσχει. 

'Ερχομαι στην ευθύνη της πολιτείας. Η πολιτεία, κύριε Υφυπουργέ, ευθύνεται για τα ατυχήματα που συμβαίνουν σε ορισμένα σημεία του οδικού δικτύου. Εκεί πρέπει να υπάρχει άμεση παρέμβαση, γιατί δεν μπορεί σε ένα σημείο να γίνονται πέντε και δέκα ατυχήματα το χρόνο και να μη λαμβάνει η πολιτεία μέτρα. 'Οσο για τον Κ.Ο.Κ., εάν τηρείται ή όχι, εγώ θα αναφέρω ένα τελείως απλό παράδειγμα. Κάθε πρωί διασχίζω την εθνική οδό στο ύψος του Λαϊνόπουλου. Εκεί ρυθμίζει την κυκλοφορία τροχονόμος και ενώ εγώ πηγαίνω ευθεία και έχω προτεραιότητα. 

Μπροστά στον τροχονόμο γίνεται παράβαση του Κ.Ο.Κ. και περνάνε αυτοί που στρίβουν αριστερά. Δηλαδή, παρουσία του τροχονόμου δεν εφαρμόζεται ο Κώδικας Οδικής Κυκλοφορίας. Καταλαβαίνετε τι γίνεται εκεί που δεν υπάρχει τροχονόμος. 

Χρειάζεται οπωσδήποτε και η πολιτεία να συμβάλει με τα αρμόδια όργανά της αλλά και εμείς όλοι. Το πόρισμα βέβαια της επιτροπής θα συμβάλει στη μείωση των ατυχημάτων, εάν αξιοποιηθούν τα στοιχεία στο βαθμό που πρέπει, για να μη θρηνήσουμε και άλλα θύματα. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, ευχαριστώ έστω και για το λίγο χρόνο που μας δίνετε, αλλά έχει ιδιαίτερη σημασία αυτή η συζήτηση και πρέπει να επισημανθούν ορισμένα πράγματα, μια που ήρθε το θέμα προς συζήτηση. 

Πρώτον, εκείνο το οποίο οφείλω να πω για το μεγάλο αυτό πρόβλημα της κοινωνίας μας με τα πάρα πολλά θύματα και τους τόσους τραυματίες είναι το εξής: Πρέπει να δεχθούμε ότι η πολιτεία ευθύνεται στο μεγαλύτερο ποσοστό. Μπορεί να υπάρχει και η ορμή των νέων, μπορεί να υπάρχει και η ηδονή της οδήγησης. 'Ολα αυτά είναι γνωστά. 

Εκεί που πρέπει ιδιαίτερα να σταθούμε είναι στις ευθύνες της πολιτείας, του κράτους, της Κυβέρνησης. 

Κύριε Υπουργέ, είναι ακατανόητο να συμβαίνουν συνεχώς ατυχήματα στα ίδια σημεία και να μη λαμβάνονται τουλάχιστον ορισμένα μέτρα, όπως παραδείγματος χάρη η ύπαρξη πινακίδων σήμανσης. 

Αναφέρομαι στο οδικό δίκτυο Κοζάνης-Πτολεμαϊδας, όπου έχουμε, κύριε Πρόεδρε, τη μεγαλύτερη πυκνότητα, τη μεγαλύτερη ένταση στην κυκλοφορία, λόγω της ύπαρξης των βιομηχανιών. Εκεί έχουμε πάρα πολλά θύματα. Χρόνια τώρα παιδευόμαστε για ορισμένες βελτιώσεις. 

ΠΡΟΕΔΡΕΥΩΝ (Παναγιώτης Ν. Κρητικός): Σε συγκεκριμένα σημεία είναι τα περισσότερα; 

ΝΙΚΟΛΑΟΣ ΠΑΠΑΦΙΛΙΠΠΟΥ: Και όμως επισημαίνουμε αντίθετες κλίσεις στο δρόμο, δεν υπάρχουν οι δέουσες σημάνσεις, αλλά δεν υπάρχει και η παρέμβαση των αρμοδίων υπηρεσιών της πολιτείας. Οι ΔΕΚΕ δεν θα μπορούσαν τουλάχιστον κάτι να κάνουν; 

Δεν είναι θέμα χρημάτων, κύριε Υπουργέ. Χρήματα για μια παρέμβαση βελτίωσης του οδικού δικτύου σε ορισμένα σημεία υπάρχουν. Υπάρχει όμως αυτή η αδράνεια, την οποία επισημαίνουμε και νομίζω ότι είναι χρέος σας να παρέμβετε το ταχύτερο, για να σταματήσει αυτό το κακό το οποίο γινόταν. 

Τελειώνω, κύριε Πρόεδρε, λέγοντας και κάτι άλλο. Επί χρόνια επισημαίνουμε λόγω του ότι έχουμε ομίχλη αυτήν την περίοδο, το χειμώνα, το φθινόπωρο και την άνοιξη στην περιοχή μας, την ανάγκη να χρησιμοποιήσετε αυτό το ειδικό φωσφορούχο κίτρινο χρώμα. Παντού το βλέπουμε στο εξωτερικό. 

Τόσο δύσκολο πράγμα είναι, κύριε Υπουργέ; Χρησιμοποιείτε το άσπρο φωσφορίζον χρώμα, το οποίο όμως δεν είναι το καταλληλότερο για να μπορέσει κανείς να έχει κάποια προστασία, για να βλέπει όταν υπάρχει η ομίχλη. Ιδιαίτερα το βράδυ είναι αδύνατον να προστατευθεί κανείς, διότι δεν βλέπει ούτε την άσπρη γραμμή ούτε τίποτα και δεν ξέρει πού βρίσκεται. 

Χρησιμοποιείστε και αυτά τα μέσα, κύριε Υπουργέ, και κάντε αυτές τις επείγουσες παρεμβάσεις, τουλάχιστον να βελτιωθούν τα πράγματα. Οι καθυστερήσεις στις κατασκευές των δρόμων είναι γνωστές. Αυτό, τουλάχιστον, μπορείτε να το κάνετε. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Ροδούλα Ζήση έχει το λόγο. 

ΡΟΔΟΥΛΑ ΖΗΣΗ: Κύριε Πρόεδρε, γίνεται σαφές και από τις συζητήσεις σήμερα ότι η αντιμετώπιση του προβλήματος των τροχαίων ατυχημάτων και η στήριξη του πορίσματος της διακομματικής κοινοβουλευτικής επιτροπής δεν έχει διαχωριστικές γραμμές μέσα στη Βουλή. Αυτό είναι ένα μήνυμα προς την πολιτεία, προς τους θεσμούς και προς όλους τους πολίτες ότι πρέπει να το στηρίξουμε άμεσα και γρήγορα. 

ΠΡΟΕΔΡΕΥΩΝ (Παναγιώτης Ν. Κρητικός): Στους δρόμους που έπρεπε να υπάρχουν διαχωριστικές γραμμές, δεν υπάρχουν. 

ΡΟΔΟΥΛΑ ΖΗΣΗ: Πράγματι, εκεί δεν υπάρχουν. 

Δεύτερον, η ηδονή του αυτοκινήτου και της ταχύτητας, όπως καταγράφηκε στην Αίθουσα από τοποθετήσεις, νομίζω ότι σήμερα συνάδει με αυτό που είπα πριν εγώ, την υποχώρηση της κλίμακας αξιών και νομίζω ότι ταυτίζεται με την ηδονή του ατομικισμού και όχι της συλλογικής προσπάθειας και της πειθαρχίας σε κάποιους κανόνες, τους οποίους όλοι μαζί έχουμε νομοθετήσει. 

Υπάρχουν παρατηρήσεις, οι οποίες πραγματικά καταδεικνύουν ότι τα αίτια είναι πάρα πολλά. 

Επιγραμματικά αναφέρω: Πρώτος παράγων είναι ο χρήστης, ο οδηγός, ο επιβάτης και ο πεζοί. Δεύτερος παράγων είναι το όχημα και τα διάφορα είδη οχημάτων. Ο τρίτος παράγων είναι η οδική υποδομή και το οδικό περιβάλλον, οδόστρωμα, σήμανση, σηματοδότηση, φωτισμός, κλιματολογικές συνθήκες και ο τέταρτος παράγων είναι ο έλεγχος του συστήματος, επιτήρηση, αστυνόμευση, πρόληψη, καταστολή, περίθαλψη και όλα αυτά που ειπώθηκαν. 

Νομίζω ότι μέσα από το πόρισμα φαίνεται πώς πρέπει να συντονιστούν τα όργανα, οι κρατικοί φορείς, οι κρατικές υπηρεσίες, έτσι ώστε να μην υπάρχει αλληλοεπικάλυψη αρμοδιοτήτων, αλλά συγχρόνως, να υπάρχει μία θεσμοθετημένη εφαρμογή αυτού του πορίσματος, τέτοια ώστε να αντιμετωπίζει το πρόβλημα και τον κίνδυνο. 

Θέλω να πω κάτι χαρακτηριστικό, το οποίο μου έκανε εντύπωση, σε ένα πρόσφατο ταξίδι μου στην Αμερική. Η ομογένεια εκεί έβαλε ένα ερώτημα για τα συμβαίνοντα στην Ελλάδα -είναι και ο Υπουργός Δημόσιας Τάξης εδώ, μόλις μπήκε, ο οποίος πρέπει να πω, ειρήσθω εν παρόδω, ότι χαίρει της μεγάλης εκτίμησης της ομογένειας- πώς είναι δυνατόν να πηγαίνουμε στην εθνική οδό, να μην υπάρχει εκεί αστυνόμευση, να μην υπάρχει τροχονόμος, ενώ μόλις μπαίνουμε σε μία πόλη, να υπάρχουν χιλιάδες τροχονόμοι, να γράφουν βεβαίως και να δίνουν κλήσεις για τη στάθμευση, που σε τελευταία ανάλυση η στάθμευση δεν είναι πρόβλημα και ευθύνη, του οδηγού, είναι της πολιτείας, της Τοπικής Αυτοδιοίκησης, της ύπαρξης κυκλοφοριακών μελετών, του σχεδιασμού και της πολεοδόμησης των πόλεων και όλων αυτών των συνιστωσών, που πολύ καλά γνωρίζουμε. 

Καταλήγω ότι όλα αυτά που αναφέρθηκαν για τις υποδομές αλλά και για τις ευθύνες και όλα τα αίτια, που αποδόθηκαν από όλους τους συναδέλφους, θα πρέπει να τα θεραπεύσουμε με την άμεση εφαρμογή του πορίσματος. Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σκρέκας έχει το λόγο. 

ΘΕΟΔΩΡΟΣ ΣΚΡΕΚΑΣ: Σας ευχαριστώ, κύριε Πρόεδρε. 

Είναι πολύ σημαντικό ότι σήμερα συζητείται ένα τόσο σοβαρό θέμα στη Βουλή. Και είναι τόσο σοβαρό, γιατί έχει να κάνει με τις ζωές των ανθρώπων, με τις ζωές των Ελλήνων πολιτών. 

Η επιτροπή έκανε μια σημαντική δουλειά. Σε μας δίνεται η ευκαιρία να επισημάνουμε και να καταθέσουμε κάποιες σκέψεις και κάποιες εμπειρίες από γεγονότα που, ή οι ίδιοι έχουμε υποστεί ή έχουμε δει ή έχουμε αντιμετωπίσει. 

Προσωπικα πιστεύω ότι ο μεγάλος κίνδυνος και το μεγάλο πρόβλημα των τροχαίων ατυχημάτων οφείλεται στο κακό οδικό δίκτυο. 'Ενα οδικό δίκτυο παλιό και καινούριο, που δυστυχώς δεν έχει τον απαιτούμενο έλεγχο κατά τη λειτουργία του αλλά και κατά την κατασκευή του. Το ένα είναι αυτό. 

Το δεύτερο είναι ότι υπάρχει κακή σήμανση στους δρόμους. Επίσης υπάρχει κακή αστυνόμευση του οδικού δικτύου. Και το σπουδαιότερο, υπάρχει ελλιπής ενημέρωση των Ελλήνων οδηγών. 

Θα μπορούσε μέσα από τα Μέσα Μαζικής Ενημέρωσης, από την τηλεόραση δηλαδή, να καθιερωθεί με εντολή των Υπουργείων Μεταφορών και Δημοσίας Τάξεως μία εκπομπή σε εβδομαδιαία βάση, η οποία θα ενημερώνει σωστά τους πολίτες, ώστε μέσα από αυτήν την ενημέρωση να ξέρουν πώς πρέπει να κινούνται στο δρόμο, με τι ταχύτητα θα πρέπει να κινούνται, ανάλογα σε ποιο σημείο του δρόμου βρίσκονται, και πώς πρέπει να συμπεριφέρονται σε σχέση με τους άλλους οδηγούς που κινούνται προς την ίδια κατεύθυνση. 

Διότι παρατηρεί κανείς το εξής φαινόμενο: Ο καθένας μας, στην προσπάθεια να πάει γρηγορότερα εκεί που θέλει, αδιαφορεί για τον εάν γίνεται πρόξενος κινδύνου ή ατυχήματος για το συνάνθρωπό του που κινείται δίπλα του. 

Κάθε φορά βγαίνουν καινούριοι Κώδικες Οδικής Κυκλοφορίας, αλλά εκείνο που βλέπει κανείς στο νέο Κώδικα είναι πιο πολύ ο εισπραχτικός χαρακτήρας και όχι τον αποτελεσματικός χαρακτήρας. 'Ενα μεγάλο χωριό χάνεται κάθε χρόνο και δεν είναι μόνο αυτό, είναι και όλα τα άλλα τα οποία έρχονται προσθετικά. Οι τραυματίες, τα νοσοκομεία, τα οποία μπορούν να χρησιμοποιηθούν και για άλλες περιπτώσεις. Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπηλιόπουλος έχει το λόγο. 

ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 

Θα ήθελα να κάνω ένα μικρό σχόλιο σχετικά με το κομμάτι της εθνικής οδού Κόρινθος-Πάτρα, αυτό το κομμάτι της ΠΑΘΕ, το οποίο ακόμη δεν έχει προγραμματιστεί για να κατασκευαστεί. Από τις διαβεβαιώσεις του Υπουργείου φαίνεται ότι θα είναι ενταγμένο στο τρίτο Κοινοτικό Πλαίσιο Στήριξης. 'Ομως, θέλω να κάνω αυτό το σχόλιο γι' αυτό το κομμάτι, γιατί πιστεύω ότι είναι το πιο θανατηφόρο κομμάτι των εθνικών δρόμων σε ολόκληρη την Ελλάδα. 'Εχουμε θρηνήσει πάρα πολλές φορές θύματα και ιδιαίτερα σε ορισμένα σημεία του, όπως είναι το 149, όπου έχουμε πάρα πολλές φορές μεγάλα ατυχήματα με πάρα πολλούς νεκρούς. 

Θα ήθελα λοιπόν να πω, κύριε Πρόεδρε και κύριε Υπουργέ, ότι εκεί πρέπει να ληφθούν ιδιαίτερα μέτρα. Κατά τη γνώμη μου σε αυτό το σημείο θα πρέπει να υπάρχει έντονη σηματοδότηση, έντονα φωτεινά σημεία ιδιαίτερα τη νύκτα και μάλιστα σε περιόδους που έχουμε άσχημο καιρό, όταν βρέχει, τότε είναι πλέον βέβαιο ότι πάντα σε αυτό το σημείο έχουμε ατυχήματα και θρηνούμε νεκρούς. 

Επίσης, μια άλλη πρόταση. Θα μπορούσαμε να δούμε και την εκτροπή του ενός ρεύματος κυκλοφορίας σε περιόδους που έχουμε μεγάλη κυκλοφορία σε αυτό το κομμάτι. Γιατί πρέπει να σκεφθούμε ότι όλη η κίνηση που έρχεται από το εξωτερικό πλέον προς την Ελλάδα περνάει από αυτό το κομμάτι. Και όχι μόνο. Περνάει και ένα πολύ μεγάλο μέρος Αλβανών πολιτών, οι οποίοι έρχονται στην Ελλάδα και πιστεύω ότι αυτό το ποσοστό πλέον είναι περίπου 10% με 15%. 

Επομένως αυτός ο δρόμος, που είχε σχεδιαστεί με άλλα στοιχεία στο παρελθόν, σήμερα είναι ιδιαίτερα φορτωμένος και δεν μπορεί να αντέξει αυτόν το μεγάλο κυκλοφοριακό φόρτο που έχει αυτήν τη στιγμή, με συνέπεια να έχουμε φοβερά ατυχήματα. 

Και θα διαφωνήσω με τον κ. Ροκόφυλλο, να πηγαίνουμε δεξιά. Πού να πάμε δεξιά; Αφού δεν είναι δυνατόν! Γιατί εκεί, κύριε Πρόεδρε, είναι μονίμως φορτηγά. Και όχι μόνο αυτό. Ο δρόμος στα σημεία αυτά είναι ιδιαίτερα χαλασμένος, οι κλίσεις του δρόμου είναι αντικανονικές και είναι αδύνατον να οδηγήσουν οι οδηγοί εκεί, με συνέπεια να πηγαίνουν αριστερά όλοι -κακώς βεβαίως- ακόμα και στους φαρδείς δρόμους, όπου έχουμε τρεις λουρίδες κυκλοφορίας. Να πηγαίνουμε όλοι αριστερά, αλλά όχι στους επικίνδυνους δρόμους. 

Πιστεύω, κύριε Υπουργέ, ότι σε αυτά τα επικίνδυνα σημεία και ιδιαίτερα στο 149ο χιλιόμετρο και στην περιοχή του Ξυλοκάστρου, που είναι κρίσιμα σημεία, πρέπει να ληφθούν μέτρα ιδιαίτερα για την προστασία των οδηγών. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Περιβάλλοντος, Χωροταξίας και Δημοσίων 'Εργων κ. Βερελής έχει το λόγο. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, συζητάμε σήμερα ένα θέμα, το οποίο πράγματι έχει πολύ μεγάλη σημασία. Και έχει πολύ μεγάλη σημασία, γιατί έχει μια σειρά από διαστάσεις, όπως η απώλεια ανθρωπίνων ζωών, όπως οι αναπηρίες οι οποίες εναπομένουν, όπως και άλλες διαστάσεις οικονομικές, επιβάρυνση του ασφαλιστικού συστήματος, που δεν μπορούν να αφήσουν κανέναν ασυγκίνητο. 

Πιστεύω ότι έγινε μια πάρα πολύ καλή προσπάθεια στη Βουλή με το πόρισμα αυτό της διακομματικής επιτροπής και είναι αισιόδοξο το ότι το πόρισμα αυτό ήταν ομόφωνο. 'Οπως επίσης είναι γεγονός αισιόδοξο ότι το επίπεδο της συζήτησης αυτές τις ημέρες στη Βουλή, αναφορικά με αυτό το θέμα, ήταν υψηλό και υπερέβη διαχωριστικές γραμμές. 

Νομίζω ότι υπάρχουν πάρα πολλά πράγματα που πρέπει να γίνουν. 'Εχουν γίνει βέβαια πάρα πολλά, αλλά υπάρχει ακόμη πολύς δρόμος. 

Οι στατιστικές έχουν την αξία τους. Θα μου επιτρέψετε να πω δυο-τρία πράγματα, στην περίπτωση που δεν τα γνωρίζετε. 'Ενα είναι ότι τα τροχαία ατυχήματα στην Ελλάδα επιφέρουν ένα ετήσιο κόστος το οποίο υπερβαίνει τα εκατό δισεκατομμύρια (100.000.000.000) δραχμές, αθροιζόμενο κατ' έτος, από τις αναπηρίες, από τις επιβαρύνσεις, τις συντάξεις κ.ο.κ. 

Υπάρχει επίσης μία τεράστια επιβάρυνση του όλου συστήματος της υγείας. Και υπάρχει και μία μεγάλη προσπάθεια την οποία καταβάλλουν τα όργανα της πολιτείας, η οποία όμως σε πολλές περιπτώσεις δεν έχει εκείνα τα αποτελέσματα τα οποία θα θέλαμε να είναι. 

'Εχουμε, όπως πολλές φορές αναφέρθηκε, πάνω από δύο χιλιάδες νεκρούς κατ' έτος. Σε εκείνο που θα ήθελα να σταθώ λίγο περισσότερο είναι ένα μικρό κομμάτι τις στατιστικής, το οποίο όμως καταδεικνύει μία μεγάλη αλήθεια, χωρίς να αποσείει τις ευθύνες από άλλα τμήματα. 

Από αυτούς τους δύο χιλιάδες νεκρούς στην Ελλάδα, οι πεζοί και οι εποχούμενοι δικύκλων είναι το 48%. Το αντίστοιχο νούμερο -και μιλάω για περιοχές που έχουν περίπου το ίδιο εύρος κλιματολογικών συνθηκών- στην Ιταλία είναι 30% και στο Ισραήλ είναι μόνο 10%. Πεζοί λοιπόν και δικυκλιστές 48%. Πρόκειται για μια εκατόμβη. 

Το πόρισμα της διακομματικής επιτροπής έβαλε μια σειρά από προτεραιότητες. Νομίζω ότι σήμερα είναι ημέρα που πρέπει να ξεκινήσει κανείς με αυτά. Σας μίλησε ο κ. Μαντέλης προχθές, θα μιλήσει και ο κ. Πετσάλνικος. 

Στο ΥΠΕΧΩΔΕ έχουμε κάνει μια προσπάθεια, η οποία πιστεύω έχει αποφέρει. Ιδρύσαμε εδώ και δεκαοκτώ μήνες, όπως προτείνει το πόρισμα της διακομματικής επιτροπής, μια μονάδα οδικής ασφάλειας, η οποία καταγράφει και αξιολογεί, κάνει δηλαδή μια στατιστική αποτίμηση των σημείων των τροχαίων ατυχημάτων. Και είναι αυτό μια πολύ βασική δουλειά. 

Και μιλάω βέβαια για εκείνη την υποκατηγορία, που αναφέρεται στην οδό και στο οδικό περιβάλλον. Κάνει μια σειρά από μελέτες. Και μέχρι στιγμής έχει ελέγξει εβδομήντα τρία σημεία, όπου έχουμε μια στατιστική συσσώρευση ατυχημάτων και με τις αρμόδιες υπηρεσίες -γιατί δεν είναι πάντοτε η κεντρική υπηρεσία του Υ.ΠΕ.ΧΩ.Δ.Ε. αρμόδια-σε ένα πολύ μεγάλο αριθμό, πάνω από τα εξήντα, έχουν γίνει οι αναγκαίες παρεμβάσεις. Οι αναγκαίες παρεμβάσεις δεν είναι πάντοτε παρεμβάσεις τις οποίες κανείς μπορεί να κάνει με τον κοινό νου. Υπάρχουν κλάδοι επιστημονικοί, οι οποίοι αναλύουν τα ατυχήματα και οι οποίοι δίνουν εκείνες τις διαστάσεις και τις παραμέτρους που πρέπει να γνωρίζουμε. Και πολλές φορές η εντύπωση την οποία έχει κάποιος, ως χρήστης του δρόμου και του αυτοκινήτου, είναι λανθασμένη, όταν κάνει κάποιες παρεμβάσεις ή όταν εκφέρει κάποια γνώμη. 

Και επειδή συχνά αναφερόμαστε στην αναγκαιότητα τοποθέτησης ενός κεντρικού διαχωριστικού στο οδόστρωμα και πολλές φορές λέμε, γιατί η περιφέρεια, γιατί η νομαρχία, γιατί το Υπουργείο δεν τοποθετεί ένα διαχωριστικό στον άξονα των κεντρικών οδών, προκειμένου να μειωθούν τα τροχαία, πρέπει να σας πω ότι αυτό μπορεί να γίνει μόνο όταν το οδόστρωμα έχει ένα ελάχιστο πλάτος δεκαοκτώ μέτρων. 

Για παράδειγμα, στο τμήμα της εθνικής οδού Κορίνθου-Πατρών, όπου το πλάτος κυμαίνεται από δώδεκα έως δεκατέσσερα μέτρα, εάν τοποθετούσαμε κεντρικό στηθαίο, αυτό θα γινόταν πρόξενος περισσοτέρων ατυχημάτων. Αυτό λένε οι ειδικοί, αυτό λένε οι μελετητές. 

Αυτό δεν σημαίνει ότι πρέπει να κάνουμε άλλα πράγματα, ότι δεν πρέπει να δραστηριοποιηθούμε σε μια σειρά από άλλες παραμέτρους. Και θα έρθω στη συνέχεια, πολύ σύντομα, να πω τι έχει γίνει. 

Ακόμη, στο Υ.ΠΕ.ΧΩ.Δ.Ε. αναθέσαμε στο Εθνικό Μετσόβιο Πολυτεχνείο να κάνει μια μελέτη για επιλογή επικινδύνων θέσεων στο Λεκανοπέδιο. Αυτήν τη στιγμή έχουν επιλεγεί δεκαέξι σημεία και έχουν αρχίσει οι παρεμβάσεις. Μια παρέμβαση, την οποία θα την ξέρετε όλοι, αλλά να σας τη θυμίσω, είναι η παρέμβαση που έχει γίνει μετά τη Βάρκιζα, εκεί που είναι τα νυκτερινά κέντρα. Και πιστεύω ότι η παρέμβαση αυτή απέδωσε σημαντικά. 'Ηταν μια πολύ επιτυχημένη παρέμβαση. Απέδωσε σημαντικά και τον τελευταίο χρόνο, το 1998, δεν είχαμε κανένα θανατηφόρο ατύχημα στην περιοχή αυτή. 

Το ίδιο το κάνουμε και για τη Θεσσαλονίκη με την Πολυτεχνική Σχολή του Αριστοτελείου Πανεπιστημίου. Εκεί έχουν επιλεγεί προς το παρόν έξι σημεία, τα οποία έχουν ενταχθεί σε εργολαβίες που θα αρχίσουν άμεσα. 

Πρέπει πάλι να σας θυμίσω ότι αυτή η Μονάδα Οδικής Ασφάλειας λειτουργεί μόλις δεκαοκτώ μήνες και έχει κάνει κάποια πράγματα. Υπάρχουν -και πρέπει να το πω, είναι προς τιμήν τους- άνθρωποι μέσα στα Υπουργεία, οι οποίοι και τις γνώσεις έχουν και το φιλότιμο έχουν και κινητοποιούνται προς αυτές τις κατευθύνσεις. 

'Εχουν λοιπόν επιλεγεί έξι σημεία, αλλά προχωρούν και άλλες μελέτες. Και η προσοχή έχει στραφεί κυρίως -και ήταν μια επιλογή της Πολυτεχνικής Σχολής του Αριστοτελείου Πανεπιστημίου της Θεσσαλονίκης- στο δρόμο Θεσσαλονίκης-Καβάλας, όπου γνωρίζετε ότι στην περιοχή της Ασπροβάλτας υπάρχει έντονο πρόβλημα. 

Ο κ.Δήμας προηγουμένως -και λυπούμαι που δεν είναι εδώ- ανέφερε κάτι, το οποίο θα ήθελα να το διορθώσω. Εκεί όπου έχουμε ήδη έτοιμους κλειστούς αυτοκινητοδρόμους, η πτώση των ατυχημάτων είναι κατακόρυφη: 1995, Αθήνα-Κόρινθος, δεκαπέντε θανατηφόρα ατυχήματα. 1997, τρία. Το ίδιο και στο κομμάτι από Αθήνα έως Υλίκη. 

Το κομμάτι Αθήνα-Κόρινθος γνωρίζουμε ότι έχει μια τεχνική αστοχία σε ένα μεγάλο μήκος του. Και αυτή η τεχνική αστοχία, παρ' όλο που δεν είναι πρόξενος ατυχημάτων, όπως έχει διαπιστωθεί, δημιουργεί προβλήματα και κυρίως δημιουργεί και μια απορία στον πολίτη, γιατί ένας δρόμος ο οποίος έχει πληρωθεί σε μεγάλο βαθμό από τα χρήματα του ελληνικού λαού, αλλά και σε έναν άλλο μεγάλο βαθμό από την Ευρωπαϊκή 'Ενωση, δεν είναι άρτιος τεχνικά. 

'Ηθελα λοιπόν να πληροφορήσω τη Βουλή σήμερα ότι ολοκληρώθηκαν όλες εκείνες οι ενέργειες και μέχρι το τέλος Ιουνίου, της χρονιάς που διατρέχουμε, θα έχει γίνει πλήρης αποκατάσταση των κομματιών αυτών που έχουν τις ανωμαλίες. Και αυτό θα γίνει με κόστος των εργολάβων, οι οποίοι ήταν οι κατασκευαστές. Το κόστος αυτό υπολογίζεται ότι θα υπερβεί τα δύο δισεκατομμύρια πεντακόσια εκατομμύρια (2.500.000.000) δραχμές. 'Ετσι μόνο μπορούσε να γίνει και έτσι έπρεπε να γίνει. 

Επειδή πολλοί μπορεί να πουν και ευλόγως να αναρωτηθούν, γιατί υπήρξε αυτή η καθυστέρηση, πρέπει να σας πω ότι η καθυστέρηση αυτή επιβαλλόταν τεχνικά, διότι έπρεπε να υπάρχουν όλες οι απορροφήσεις των γεωμετρικών παραμέτρων του καταστρώματος. 'Επρεπε να απορροφηθούν αυτές για να γίνει η οποιαδήποτε παρέμβαση. 

Ιδρύσαμε στη Γενική Γραμματεία Δημοσίων 'Εργων τη Γενική Διεύθυνση Ποιότητας, κάτι το οποίο έλειπε από την ελληνική Δημόσια Διοίκηση. Αυτή η Γενική Διεύθυνση Ποιότητας ήδη έχει διαρθρωθεί με προεδρικό διάταγμα, έχει αρχίσει και λειτουργεί και τα αποτελέσματά της, αν λειτουργήσει σωστά, στο μέλλον πιστεύουμε ότι θα είναι εντυπωσιακά. 

Γνωρίζετε ότι στον τομέα της κατασκευής των δημοσίων έργων ένα πολύ μεγάλο κομμάτι είναι αυτό της συστηματικής παρακολούθησης της ποιότητας. 'Εχουμε κάνει μια σειρά από συντηρήσεις. Με την ευκαιρία θα ήθελα να πω το εξής: Γνωρίζετε ότι κατ' έτος το Ταμείο Εθνικής Οδοποιϊας, το οποίο είναι ένας εισπρακτικός μηχανισμός, αποδίδει στις Νομαρχιακές Αυτοδιοικήσεις θεσμοθετημένα ποσά με προεδρικό διάταγμα, που για το 1998 ανήλθαν στα δέκα δισεκατομμύρια (10.000.000.000) δραχμές. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Κύριε Πρόεδρε, θα παρακαλούσα να έχω δύο-τρία λεπτά ακόμα. 

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως. 

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Για το 1999 όλο αυτό τα ποσό των δέκα δισεκατομμυρίων θα δίδεται με τη δέσμευση ότι θα απορροφηθεί σε έργα οδικής ασφάλειας από τις Νομαρχιακές Αυτοδιοικήσεις. Αντίστοιχα ποσά τα παρελθόντα έτη πήγαιναν πάρα πολλές φορές σε κάλυψη λειτουργικών αναγκών, σε μισθούς κάποιων αναπτυξιακών εταιρειών που είχαν οι νομαρχίες κ.ο.κ. Πιστεύουμε ότι και αυτό θα αποδώσει σημαντικά. 

Κάναμε μια μεγάλη προσπάθεια και πιστεύουμε ότι θα αποδώσει, γιατί -όπως σας είπα- οι κλειστοί αυτοκινητόδρομοι έχουν μία εντυπωσιακή βελτίωση στον τομέα των οδικών ατυχημάτων και υπάρχουν σημαντικές μειώσεις. 

'Εχουμε κάνει λοιπόν μία σημαντική προσπάθεια και μέσα στο 1999 θα αποδώσουμε στην κυκλοφορία εκατόν εξήντα επτά χιλιόμετρα κλειστού αυτοκινητοδρόμου στον ΠΑΘΕ. Θα φθάσουμε, έτσι, τα τριακόσια ογδόντα χιλιόμετρα περίπου κλειστού αυτοκινητοδρόμου. 

'Εγινε δε, ακόμα μία προσπάθεια και μέσα στο 1997 κλείσαμε όλες τις παράνομες προσβάσεις, οι οποίες υπήρχαν στον ΠΑΘΕ, στα κομμάτια τα οποία έπρεπε να είναι κλειστός αυτοκινητόδρομος και ήταν άνω των τριάντα πέντε. 'Ηταν επαγγελματίες εκεί, παρόδιοι, οι οποίοι διατηρούσαν ανοιχτά κομμάτια για να μπορούν να έχουν επαγγελματική δραστηριότητα εκμεταλλευόμενοι τη θέση τους δίπλα στο εθνικό οδικό δίκτυο. Δεν θέλω να σας κουράσω. Πιστεύω ότι θα ειπωθούν από τον κ. Πετσάλνικο πράγματα τα οποία έχουν να κάνουν με την αστυνόμευση. 

Θα ήθελα να πω ακόμα ότι θα ήταν άδικο ο νέος Κώδικας Οδικής Κυκλοφορίας να χαρακτηριστεί ότι έχει ως σκοπό τη δημιουργία φορολογικών εσόδων. Είναι ένας κώδικας ο οποίος λύνει πραγματικά μία σειρά από θέματα και δίδει τη δυνατότητα να υπάρχει ένα σαφές νομικό πλαίσιο λειτουργίας. 

'Ολα αυτά τα οποία ειπώθηκαν για δήμους οι οποίοι αυθαιρετούν, για αδυναμία της κεντρικής διοίκησης να κάνει ρυθμίσεις στα όρια ταχυτήτων, για αδυναμία της κεντρικής διοίκησης να επιβάλει ειδικές κατηγορίες σημάνσεων, ακόμα για αδυναμία να μπει κανείς μέσα στα αστικά κέντρα και να επιβάλει το αυτονόητο, την απομάκρυνση των παραβατών στις σταθμεύσεις κ.ο.κ., αυτά με το νέο Κώδικα Οδικής Κυκλοφορίας που δεν θέλω να μπω και να αναλύσω περισσότερο, ρυθμίζονται με πάρα πολύ θετικό τρόπο. Πιστεύω ότι ο Κώδικας Οδικής Κυκλοφορίας θα βοηθήσει πάρα πολύ στη λύση αυτών. 

Τελειώνοντας, θα ήθελα να σας ευχαριστήσω για τις ιδιαίτερα θετικές επισημάνσεις που έγιναν τις οποίες παίρνουμε υπόψη μας και στο βαθμό του δυνατού πιστεύουμε ότι αυτή η κοινή προσπάθεια της ελληνικής Βουλής θα αποδώσει. Και η ελληνική Βουλή έχει ένα χρέος. Θέλω να θυμίσω ότι το πρώτο τροχαίο ατύχημα το οποίο έγινε στην ελληνική επικράτεια έγινε δυστυχώς από 'Ελληνα Βουλευτή το 1907 στη Λεωφόρο Συγγρού και ήταν θανατηφόρο. 

Η Βουλή, λοιπόν, πρέπει να πρωτοστατήσει και πιστεύω ότι θα το κάνει. Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Δημόσιας Τάξης κ. Φίλιππος Πετσάλνικος έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, θέλω και εγώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Θα δευτερολογήσετε, κύριε Παναγιώτου, μετά και όποιος άλλος Κοινοβουλευτικός Εκπρόσωπος το επιθυμεί, ευχαρίστως. 

Ορίστε, κύριε Υπουργέ. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κυρίες και κύριοι συνάδελφοι, παρακολουθήσαμε αυτές τις μέρες μία ιδιαίτερα ενδιαφέρουσα συζήτηση με καίριες επισημάνσεις και ιδιαίτερα χρήσιμες όπως είπε και ο κ. Βερελής, από τους συναδέλφους για ένα θέμα που αποτελεί πλέον ουσιώδη συνιστώσα της ποιότητας της ζωής και ταυτόχρονα, συνιστώσα του πολιτισμού μας, το θέμα της οδικής ασφάλειας. 

Η αντιμετώπιση των ατυχημάτων και η αύξηση της οδικής ασφάλειας είναι κατ'εξοχήν υπόθεση του κράτους, αλλά θα έλεγα και της κοινωνίας και ως εκ τούτου, πρέπει να αποτελεί κυρίαρχο στοιχείο στις προτεραιότητές μας και πρώτα απ'όλα στις προτεραιότητες των καθ'ύλην αρμοδίων Υπουργείων. 

Απαιτείται η διαμόρφωση από μέρους της διοίκησης μίας αδιαμφισβήτητης υπευθυνότητας, υψηλής ευσυνειδησίας, αλλά και ρεαλιστικής αντίληψης που θα ανταποκρίνεται στα αγωνιώδη προβλήματα και τις απαιτήσεις της ελληνικής κοινωνίας για να δημιουργηθούν προϋποθέσεις ποιοτικής αναβάθμισης και εξαιρετικής διάθεσης για προσφορά, που θα οδηγήσουν στην επιδιωκόμενη αποτελεσματική δράση και θα απομακρύνουν φαινόμενα παθητικής συμπεριφοράς και περιχαρακωμένης τυπικής εκπλήρωσης καθηκόντων. 

Επισημαίνεται ότι τους καθορισμένους αντικειμενικούς σκοπούς η Αστυνομία μπορεί να τους επιτύχει ευχερέστερα εάν εξασφαλίσει τη συνδρομή στο έργο της, όχι μόνο των συναρμοδίων υπηρεσιών, αλλά και τη συνδρομή των Μέσων Μαζικής Ενημέρωσης, της Τοπικής Αυτοδιοίκησης, των δικαστικών αρχών, των ασφαλιστικών εταιρειών, των επιστημονικών συλλόγων, των επαγγελματικών και άλλων φορέων της περιοχής και όλων των δραστήριων δυνάμεων των κατά τόπους κοινωνιών. 

Στα πλαίσια αυτά καταβάλλεται κάθε δυνατή προσπάθεια και λαμβάνονται κάθε φορά μέτρα προς το σκοπό της πρόληψης του τροχαίου ατυχήματος, παρά ταύτα όμως και δεδομένου ότι το τροχαίο ατύχημα είναι αποτέλεσμα της συνισταμένης τεσσάρων παραγόντων, ήτοι του χρήστη ως υποκειμένου και συμπεριφοράς, του οχήματος, της οδικής υποδομής και του οδικού περιβάλλοντος και τέλος του ελέγχου του συστήματος που αφορά άμεσα το Υπουργείο Δημόσιας Τάξης, δεν έχουν επιτευχθεί στον επιθυμητό βαθμό τα επιδιωκόμενα αποτελέσματα. 

Για το λόγο αυτό, ήδη από τον περασμένο Δεκέμβριο σ' ό,τι αφορά το Υπουργείο Δημόσιας Τάξης έχουμε ήδη καθορίσει ένα συγκεκριμένο πλαίσιο και έχουμε εκδώσει τις απαραίτητες εγκυκλίους-διαταγές για την υλοποίηση αυτού του σχεδιασμού. Καθορίσαμε πρώτα απ' όλα, με σχετική διαταγή που απεστάλη τις πρώτες ημέρες του προηγουμένου μηνός στο πλαίσιο των μέτρων οδικής ασφάλειας τις βασικές προτεραιότητες δράσης των υπηρεσιών τροχαίας για το έτος 1999 και αυτές οι βασικές προτεραιότητες δράσης είναι πρώτα απ' όλα αύξηση κατά 30% των ελέγχων υπερβολικής ταχύτητας, αλκοτέστ, χρήσης παθητικών μέσων ασφάλειας όπως η ζώνη, το κράνος, μέσα συγκράτησης παιδιών, του αντικανονικού προσπεράσματος, κίνηση στο αντίθετο ρεύμα κυκλοφορίας, παραβίαση προτεραιότητας, παραβίαση ερυθρού σηματοδότη, κίνηση μεγάλων οχημάτων στο αριστερό μέρος του οδοστρώματος, αντικανονική αλλαγή πορείας, χρήση εκθαμβωτικών φώτων, ΚΤΕΟ και γενικά παραβάσεων του Κώδικα Οδικής Κυκλοφορίας που συμβάλλουν στην πρόκληση σοβαρών τροχαίων ατυχημάτων. 

Ειδικά για τα αλκοτέστ θα ήθελα να σας πω ότι το 1995 είχαν διενεργηθεί σαράντα επτά χιλιάδες αλκοτέστ από την τροχαία και είχαν εντοπισθεί δύο χιλιάδες οδηγοί με την ένδειξη μέθης. Το 1998 οι έλεγχοι αυξήθησαν στις διακόσιες χιλιάδες και οι οδηγοί που κατελήφθησαν με ένδειξη μέθης ήταν δεκατέσσερις χιλιάδες. Ο στόχος μας για το 1999 είναι να αυξήσουμε τους ελέγχους κατά 30%, να φθάσουμε στις διακόσιες εξήντα χιλιάδες ελέγχους τουλάχιστον. Αντιλαμβένεσθε σαφέστατα ότι όταν ο οδηγός βρίσκεται υπό την επήρεια αλκοόλ, σε κατάσταση μέθης, προκαλούνται ατυχήματα. 'Οπως είπα, ο στόχος αύξησης και των άλλων ελέγχων είναι επίσης 30%. 

Το ενδιαφέρον ήταν ότι, όταν ζήτησα τα στοιχεία σε κάποιους νομούς έδειχναν, μηδέν ελέγχους και το ερώτημά μου ήταν "δεν καταναλώνουν καθόλου αλκοόλ στους νομούς αυτούς"; Ο στόχος που υπάρχει τώρα σε όλες τις διευθύνσεις είναι να γίνονται συνεχείς έλεγχοι, για την εφαρμογή των ελέγχων. 

Η αστυνόμευση για την επίτευξη των ανωτέρω μετατοπίζεται κυρίως στην πρόληψη, με την εφαρμογή των μέτρων της έντονης και εμφανούς παρουσίας τροχονόμων σε βασικές οδικές αρτηρίες, οδικούς κόμβους, σημεία συχνότητας τροχαίων ατυχημάτων. Προσανατολίζεται επίσης προς την κατεύθυνση της επιλεκτικής βεβαίωσης των παραβάσεων που αποδεδειγμένα αποτελούν τις κύριες αιτίες των τροχαίων ατυχημάτων και η πολιτική μας κινείται προς την πλήρη αξιοποίηση των υπαρχόντων τεχνικών μέσων, όπως είναι τα ραντάρ κλπ. 

Ως προς την παράνομη στάθμευση -έγινε αρκετός λόγος στην Αίθουσα- ο έλεγχος θα γίνεται εντατικά και ουσιαστικά στα σημεία που παρεμποδίζεται η κυκλοφορία και δημιουργούνται προβλήματα στην ασφάλεια αυτής, σύμφωνα με τις μελέτες των συναρμοδίων Υπουργείων, όπως είναι η διπλή σειρά, οι γωνίες οδών που παρακωλύεται η ασφαλής κίνηση ή περιορίζεται η ορατότητα, οι αρτηρίες όπου απαγορεύεται η στάση και η στάθμευση, η στάση συγκοινωνιακών μέσων, οι πεζόδρομοι καθώς και τα σημεία πλησίων των σηματοδοτών. 

Για τον αποτελεσματικότερο έλεγχο του συστήματος το Υπουργείο Δημόσιας Τάξης στο πλαίσιο του εκσυγχρονισμού των υπηρεσιών του θα ενισχύσει -δηλαδή ενισχύουμε- βρισκόμαστε στο στάδιο της προμήθειας, τις υπηρεσίες της τροχαίας με μοτοσικλέτες, περιπολικά και λοιπό εξοπλισμό. Επίσης, έχουμε αποφασίσει την περαιτέρω ενίσχυση με ανθρώπινο δυναμικό των υπηρεσιών τροχαίας. Ακόμη, μέχρι το ερχόμενο καλοκαίρι θα προχωρήσουμε στην προμήθεια σύγχρονων κινητών μονάδων με φωτογραφικές κάμερες για καταγραφή και βεβαίωση επικινδύνων παραβάσεων του Κώδικα Οδικής Κυκλοφορίας. 

Είναι τα υπερσύγχρονα κινητά πλέον συστήματα φωτογράφησης των παραβάσεων κυρίως υπερβολικής ταχύτητας, που εφαρμόζονται με επιτυχία όπως διαπιστώσαμε εδώ και μερικά χρόνια στις χώρες της Δυτικής Ευρώπης. 

'Εχουμε, επίσης, προγραμματίσει συνεχείς και εντατικούς ελέγχους και γίνεται αυστηρή εφαρμογή των κειμένων διατάξεων στους δρόμους διέλευσης συγκοινωνιακών μέσων και ιδίως στους λεωφορειόδρομους, με δύναμη που διατίθεται αποκλειστικά από τις αρχές του έτους αυτού για το σκοπό αυτό από τα κατά τόπους αρμόδια τμήματα τροχαίας. Πιστεύω ότι είναι ανάγκη να κατανοηθεί από όλους η ανάγκη άνετης και ταχείας κίνησης των μαζικών μέσων μεταφοράς για να αυξηθεί η αξιοπιστία τους και η ελκτικότητά τους από το επιβατικό κοινό που θα έχει βέβαια ως αποτέλεσμα και τη γενικότερη βελτίωση των κυκλοφοριακών συνθηκών. 

Επίσης, αποφασίσαμε την αστυνόμευση σε μόνιμη πλέον βάση, σε εικοσιτετράωρη βάση, του βασικού εθνικού οδικού δικτύου από νότο μέχρι βορρά, με τη διάθεση περιπολικών της τροχαίας ανά εβδομήντα χιλιόμετρα που θα διατρέχουν, δηλαδή, κάθε περιπολικό, την απόσταση αυτή των εβδομήντα χιλιομέτρων, και προγραμματίζουμε σε συνεργασία με το ΥΠΕΧΩΔΕ τη δημιουργία τεσσάρων σταθμών τροχαίας κατά μήκος του βασικού εθνικού οδικού δικτύου. 

Στο πλαίσιο της γενικότερης τροχονομικής αστυνόμευσης προγραμματίσαμε την αύξηση των ελέγχων οχημάτων για τη διαπίστωση της νόμιμης και ασφαλούς κυκλοφορίας τους, δηλαδή, αν έχουν περάσει από ΚΤΕΟ κλπ., την ταυτότητα των οχημάτων, την τεχνική κατάσταση όπως είναι ο φωτισμός, τα ελαστικά, η ύπαρξη ζωνών ασφαλείας, που δεν απαιτούν άλλωστε και ειδικές τεχνικές γνώσεις. 

Ακόμη προωθήσαμε σε συνεργασία με το Υπουργείο Μεταφορών τη συγκρότηση δεκαπέντε μικτών συνεργείων ελέγχων οχημάτων στο δρόμο για λεπτομερείς και εξονυχιστικούς ελέγχους προς διαπίστωση της ασφαλούς κίνησης και κανονικότητας της κυκλοφορίας, άδεια κυκλοφορίας, δελτίο τεχνικού ελέγχου κλπ. 

Ιδιαίτερη έμφαση έχουμε δώσει στην τεχνική αστυνόμευση του συνόλου του οδικού δικτύου. Αυτό θα επιθεωρείται συνεχώς από την τροχαία και θα επισημαίνονται φθορές, ελλείψεις η άλλα προβλήματα στα οποία αναφέρθηκε άλλωστε και ο κ. Βερελής και ενημερώνουμε συνεχώς τις αρμόδιες για την αποκατάσταση υπηρεσίες και φορείς. 

Θα παρακολουθούμε τις εξελίξεις αποκατάστασης αυτών των ελλείψεων. 'Εχετε απόλυτα δίκιο κ. Παπαφιλίππου, σε ό,τι αφορά την επισήμανση που κάνετε για τη σήμανση σε ορισμένα σημεία του εθνικού οδικού δικτύου που διατρέχουμε όλοι. Από την τροχαία έχουν επισημανθεί μέχρι αυτήν τη στιγμή, τις εβδομάδες που πέρασαν, χίλια εξακόσια σημεία ανά την Ελλάδα και σε συνεργασία με το ΥΠΕΧΩΔΕ αλλά και με τις περιφέρειες και τις νομαρχίες και τους δήμους -γιατί αντίστοιχα έχουν την ευθύνη του οδικού δικτύου- είτε οι αποκεντρωμένες υπηρεσίες του ΥΠΕΧΩΔΕ σε επίπεδο περιφέρειας είτε οι νομαρχίες είτε οι δήμοι, θα έχουμε συνεχή παρακολούθηση της αποκατάστασης των ελλείψεων. 

Με εγκύκλιό μας -θα το γνωρίζετε αυτό οι συνάδελφοι Βουλευτές- από το τέλος του περασμένου έτους η ακύρωση πλέον των κλήσεων τροχαίων παραβάσεων σε ό,τι αφορά την παράνομη στάθμευση επιτρέπεται μόνο μετά από αυτοπρόσωπη παρουσία του παραβάτη στο διοικητή της αρμόδιας υπηρεσίας εφόσον συντρέχουν ειδικοί έκτακτοι λόγοι οι οποίοι πρέπει να αποδεικνύονται. Οι λόγοι ακύρωσης παράβασης αναγράφονται επί του σώματος της έκθεσης και αποτελούν στοιχεία της αιτιολογημένης πράξης του Διοικητή της Τροχαίας ο οποίος θα ελέγχεται συνεχώς ιεραρχικά για τις ενέργειές του. Γιατί το σύστημα της αποστολής πακέτων προς διαγραφή κλήσεων για παράνομη στάθμευση και των τηλεφωνικών διαγραφών δεν μας τιμούσε ως χώρα. 

Σε συνδυασμό με αυτό που είπα νωρίτερα ο έλεγχος για τις παράνομες σταθμεύσεις κατά κύριο λόγο προσανατολίζεται πλέον σε εκείνα τα σημεία που δημιουργούν πρόβλημα. Τις επόμενες ημέρες θα είμαι στη διάθεση σας για να σας δώσω αυτούς τους χάρτες που εκπονήθηκαν επί ένα μήνα από τις διάφορες υπηρεσίες της Τροχαίας για να αποτελούν το χρήσιμο μέσο για τον τροχονόμο. Να ξέρει που θα επικεντρώσει την προσοχή του και όχι απλά μαζικά να δίνει κλήσεις στα καλά καθούμενα. Πιστεύω ότι πράγματι λύνεται ένα μεγάλο πρόβλημα. 

Το Υπουργείο Δημόσιας Τάξης σχεδιάζει επίσης την πραγματοποίηση κατά το τρέχον έτος στις πρωτεύουσες όλων των νομών της χώρας εβδομάδων οδικής ασφάλειας με ομιλίες, παρουσίαση και ανάλυση στοιχείων, διανομή έντυπου υλικού, προβολή τηλεοπτικού υλικού, εκθέσεις, συζητήσεις επί θεμάτων οδικής ασφάλειας. 

Για τη βελτίωση των σχέσεων τροχονόμων και πολιτών -ένα άλλο πρόβλημα- και για την ενημέρωση των τροχονόμων επί τεχνικών και ειδικών θεμάτων εφαρμογής του Κώδικα και της συναφούς νομοθεσίας έχουμε προγραμματίσει και άρχισαν ήδη από τον Ιανουάριο ταχύρυθμα σεμινάρια σε όλες τις υπηρεσίες της τροχαίας. Το πρόγραμμα αυτό θα ολοκληρωθεί μέχρι το τέλος του 1999 καλύπτοντας όλες τις υπηρεσίες της τροχαίας σε όλην τη χώρα. 

Τέλος το Υπουργείο Δημόσιας Τάξης έχει προγραμματίσει τη διενέργεια διαλέξεων κυκλοφοριακής αγωγής τουλάχιστον μία φορά σε κάθε ένα δημοτικό σχολείο της χώρας και σε συνδυασμό με το πρόγραμμα των πάρκων κυκλοφοριακής αγωγής -το είχαμε ξεκινήσει στη βόρεια Ελλάδα με το Υπουργείο Μακεδονίας-Θράκης πέρυσι, όταν δημιουργήθηκαν τα πρώτα πέντε πάρκα κυκλοφοριακής αγωγής με ιδιαίτερη επιτυχία- που επεκτείνεται σε πολύ μεγαλύτερο βαθμό εδώ στο λεκανοπέδιο από το Υπουργείο Μεταφορών, θα δώσουμε τη δυνατότητα στα παιδιά εξ απαλών ονύχων να γνωρίσουν κανόνες, δικαιώματα και υποχρεώσεις ενός πολίτη που λαμβάνει μέρος στην κυκλοφορία σ'αυτήν τη χώρα. 

Γι'αυτό το σκοπό σε συνεργασία με το Υπουργείο Μεταφορών και με το Υπουργείο Παιδείας έχουμε προχωρήσει και είναι σχεδόν έτοιμο για να παραχθεί ένα ειδικό εγχειρίδιο κυκλοφοριακής αγωγής, το οποίο θα αναπαραχθεί στον αναγκαίο αριθμό αντιτύπων προκειμένου να διανέμεται από τους αξιωματικούς της Τροχαίας σε όλους τους μαθητές των σχολείων, στα οποία αναφέρθηκα. 

Επιπλέον, το Υπουργείο Δημόσιας Τάξης με έμπειρους αξιωματικούς της Τροχαίας θα πραγματοποιήσει ειδικά μαθήματα ενημέρωσης επί του Κώδικα Οδικής Κυκλοφορίας και Οδικής Ασφάλειας σε επαγγελματικές τάξεις οδηγών, όπως οδηγών του ΟΑΣΑ, οδηγών δημοσίας χρήσεως αυτοκινήτων κ.λπ. Καλούμε όλους τους διευθυντές των σχολείων, τους συλλόγους γονέων και κηδεμόνων και τους συνδικαλιστικούς φορείς των διαφόρων κατηγοριών οχημάτων να συνεργαστούν με τις υπηρεσίες της Τροχαίας και προς αυτήν την κατεύθυνση. 

Κλείνοντας αισθάνομαι την υποχρέωση να ευχαριστήσω όλους τους συναδέλφους που πήραν μέρος στη συζήτηση, γιατί πέραν των επισημάνσεων και προτάσεων που είχαν συμπεριληφθεί στο πόρισμα της διακομματικής επιτροπής, κατά τη διάρκεια αυτής της διήμερης συζήτησης κατετέθησαν και άλλες ενδιαφέρουσες προτάσεις και απόψεις που τις έχουμε σημειώσει και θα μας διευκολύνουν στη βελτίωση και στην περαιτέρω ανάπτυξη όλου του σχεδιασμού που έχουμε κάνει, σχεδιασμού που θέλουμε στο τέλος του έτους μετά την εφαρμογή του να αποτιμηθεί με ένα και μοναδικό στόχο: Δηλαδή, πώς ελέγχουμε και μειώνουμε τα ατυχήματα και άρα πώς βελτιώνουμε την ποιότητα ζωής και τον πολιτισμό μας σ'αυτήν τη χώρα. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα τρεις μαθητές και δύο συνοδοί-δάσκαλοι από το 7ο Δημοτικό Σχολείο Αθηνών. 

Τους καλωσορίζουμε στο Κοινοβούλιο. 

(Χειροκροτήματα από όλες τις πτέρυγες ) 

Ο κ. Μεϊμαράκης έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Πράγματι είμαστε ικανοποιημένοι από την έκβαση της συζήτησης του πορίσματος και από τις τοποθετήσεις της Κυβέρνησης και ιδιαίτερα των δύο τελευταίων Υπουργών οι οποίοι έδειξαν πράγματι, ότι έχουν κατανοήσει το πρόβλημα, ότι ήδη έχουν πάρει κάποια μέτρα, τα οποία βεβαίως είναι σε πρώτο στάδιο εφαρμογής και γι'αυτό δεν έχουν τα αποτελέσματα που θα θέλαμε να έχουν. 

Εγώ, όμως, κύριε Υπουργέ, δεν μπορώ να μην επισημάνω ότι αυτά τα μέτρα θα έπρεπε να έχουν παρθεί πολύ πιο πριν. Η Κυβέρνηση δεν προέκυψε χθες από τις εκλογές. Κυβερνά τις τύχες αυτού του τόπου από το 1993 και μετά. Κατά συνέπεια αν δούμε τις στατιστικές τις οποίες επικαλέστηκε και ο Υπουργός ΠΕΧΩΔΕ θα δούμε, ότι η αύξηση των ατυχημάτων είναι από τότε. Η αύξηση είναι κατακόρυφη, χωρίς καμία καμπύλη. 

Χαίρομαι και εύχομαι τα μέτρα που πήρατε να αποδώσουν. Θα σταθώ όμως σε δύο-τρία πραγματάκια που είναι πολύ απλά αλλά δεν γίνονται. Λυπάμαι δε που έφυγε ο Υπουργός ΠΕΧΩΔΕ γιατί τον αφορούν. Κατ'αρχήν υπάρχει το θέμα ποιος θα συντονίσει την προσπάθεια. Το Υπουργείο Μεταφορών αποδείχτηκε ανεπαρκέστατο. Είδατε ότι η τοποθέτηση του Υπουργού Μεταφορών ήταν εκείνη που πυροδότησε και χάλασε το κλίμα το οποίο υπήρχε πάνω σε ένα θέμα στο οποίο μπορούμε να συμφωνήσουμε και να βρούμε κοινή συνισταμένη. 

Ποιος θα έχει, λοιπόν, το συντονισμό; Δεν είναι δυνατόν να μην μπορείτε να συντονιστείτε επειδή έξι ή επτά Υπουργεία και άλλοι τόσοι φορείς εμπλέκονται στο θέμα των τροχαίων ατυχημάτων και της κίνησης στους δρόμους. 

Δεν είναι δυνατόν να μη μπορείτε να συμφωνήσετε με το Υπουργείο Γεωργίας ή να του αφήνεται την ευχέρεια ή την αρμοδιότητα στα αγροτικά μηχανήματα και στις άδειες οδήγησης των αγροτικών μηχανημάτων ή στον τρόπο λειτουργίας των αγροτικών μηχανημάτων! 

Δεν είναι δυνατόν να αφήνετε στο Υπουργείο Εθνικής 'Αμυνας τον τρόπο λειτουργίας των στρατιωτικών αυτοκινήτων, τα οποία κινούνται πάρα πολύ έντονα και συχνά σε ορισμένες περιοχές. Και είναι γνωστό ότι στις περιοχές στις οποίες κινούνται, η άσφαλτος θα πρέπει να έχει πολύ μεγαλύτερο όγκο, για να μπορέσει να σηκώσει το βάρος αυτών των αυτοκινήτων. Γνωρίζουμε, για να κινηθεί ένα στρατιωτικό όχημα μεγάλου βάρους πόσο όγκο πρέπει να έχει η άσφαλτος! Και όμως αυτό δεν γίνεται! Στην Αλεξανδρούπολη ή στις παραμεθόριες περιοχές αυτά τα πράγματα είναι γνωστά. 

'Αρα, λοιπόν, το ίδιο το Υ.ΠΕ.ΧΩ.Δ.Ε με τις δικές του τις υπηρεσίες θα πρέπει να κάνει μία γεωγραφική κατανομή κατά τέτοιο τρόπο, έτσι ώστε να μπορέσει να δράσει και μάλιστα συντονισμένα. 

Δεύτερον, κύριε Υπουργέ, γνωρίζετε -και είστε από τους Υπουργούς ο οποίος κινείσθε και μάλιστα πολύ συχνά με αυτοκίνητο- ότι η σήμανση και η αστυνόμευση η οποία υπάρχει σήμερα όχι μόνο στις εθνικές οδούς αλλά και στις παρακαμπτήριες που βγαίνουν στις εθνικές οδούς είναι ελλιπέστατη. 

Γνωρίζετε ότι υπάρχουν σήματα, τα οποία έχουν μείνει από παλιά, πριν φτιαχτεί κάποιος δρόμος που δείχνουν στροφή δεξιά, ενώ έχει γίνει αριστερά. 'Εχουν καταγγελθεί αυτά και σε νομαρχίες και σε Υπουργεία και όμως τα σήματα παραμένουν στις θέσεις τους! 

Γνωρίζετε ότι τα σήματα της ταχύτητας, είναι πλέον τα πιο αναξιόπιστα σήματα. Το ξέρετε και δεν λαμβάνετε κανένα απολύτως μέτρο! 

Είναι τυχαίο ότι ο ίδιος ο οδηγός που οδηγεί στην Ελλάδα και δεν τα σέβεται αυτά όλα, μόλις περάσει απέναντι στην Ιταλία, αμέσως αλλάζει και γίνεται σοβαρός, συνετός, δέχεται τα σήματα, τα καταλαβαίνει και πηγαίνει σύμφωνα με τις διαγραμμίσεις που υπάρχουν στο δρόμο και σύμφωνα με τα σήματα τα οποία τον καθοδηγούν; 

Κύριε Υπουργέ, θα σας πω ότι παραμένουν όλες οι ταμπέλες που έχουν ένδειξη "20", δηλαδή να πηγαίνουμε με είκοσι χιλιόμετρα. Δεν έχουμε πάρει ακόμα χαμπάρι ότι ο δείκτης των χιλιομέτρων ξεκινά από το είκοσι; Δηλαδή, θα πρέπει να είναι εντελώς σταματημένο το αυτοκίνητο! 

Γιατί θέλετε εκ προοιμίου να δημιουργούμε παραβάτες ή να βάζουμε τέτοιου είδους πινακίδες ή να θεσπίζουμε διατάξεις, τις οποίες και εμείς γνωρίζουμε ότι δεν πρόκειται να τις ακολουθήσουν ούτε οι οδηγοί ούτε οι πεζοί ούτε κανείς; 

'Αρα, λοιπόν, αυτό προσπαθώ να τονίσω: Πρώτον, ότι πρέπει τα μέτρα μας να είναι προληπτικά και δεύτερον, ο ΚΟΚ να μην είναι μόνο προς την κατεύθυνση είσπραξης. Γιατί ακούστηκε από τον κ. Βερελή αυτό. Είναι εισπρακτικός! 

Κύριε Υπουργέ, είδατε εσείς ποτέ τροχονόμο πριν τη στροφή, για να μας πει ότι είναι επικίνδυνη ή τον είδατε μετά τη στροφή να μας περιμένει με το μπλοκάκι, αν τελικά καταφέρουμε και βγούμε από την επικίνδυνη στροφή, για να μας πει ότι το όριο ήταν σαράντα χιλιόμετρα και πηγαίναμε με πενήντα; 

Eίδατε εσείς αυτούς οι οποίοι κινούνται με το ραντάρ, που καλώς κάνουν και κινούνται, να είναι κάπου εμφανώς; 'Οχι, γιατί κρύβονται. Μα, τότε είναι εισπρακτική η λογική, δεν είναι προληπτική! Γιατί να μην είναι μπροστά, να φαίνονται, ώστε να ξέρουμε για να κόψουμε ταχύτητα και όχι για να μη μας γράψουν! 

Τώρα θα έχετε δει και το αστείο φαινόμενο το αυτοκίνητο που έρχεται από τη αντίθετη κατεύθυνση να μας αναβοσβήνει τα φώτα και το μήνυμα είναι ότι είναι το ραντάρ εκεί πίσω από κανένα θάμνο! 

Μα, αυτά δεν γίνονται τυχαία από την Αστυνομία! Υπάρχουν εντολές και τα κάνουν! 

Τρίτον, πόση δύναμη δίνετε μέσα στα αστικά κέντρα να γράφουν για το παράνομο παρκάρισμα, που όλη αυτήν τη δύναμη θα μπορούσατε να την είχατε έξω, ώστε να μπορεί πράγματι προληπτικά να παρεμβαίνει; 

Πού είναι και οι γερανοί και οι δαγκάνες, πού είναι και όλα αυτά τα σχετικά, για τα οποία εμείς όχι μόνο δεν ήμασταν αντίθετοι, αλλά θα πω ότι τα είχαμε θεσπίσει και εσείς φωνάζατε; 

Τέταρτον. Μας είπατε για τα προστατευτικά. Κύριε Υπουργέ, έχω επιμείνει κατά επανάληψη και με ερωτήσεις και στη συζήτηση στον Κώδικα Οδικής Κυκλοφορίας και σε όλα, ότι το Υπουργείο Οικονομικών έχει αντίθετη άποψη από σας. Δεν μπορεί να βάζει 18% ΦΠΑ στο προστατευτικό κράνος. Δεν μπορεί να θεωρεί ως τεκμήριο τα δίκυκλα σε μία εποχή και σε μία περιοχή όπου το δίκυκλο, κυρίως στα αστικά κέντρα, θα μπορέσει να μας ανακουφίσει. Αντιθέτως θα έπρεπε να δώσει κίνητρα και να βάλει τέτοια μέτρα, ώστε να μπορέσουμε να κινηθούμε διαφορετικά μέσα στο κέντρο. 

Γνωρίζετε -και πρέπει να το γνωρίζετε- ότι ένα καλό κράνος ξεπερνάει τις εκατό χιλιάδες (100.000) δραχμές; Γνωρίζετε ότι οι εκατό χιλιάδες (100.000) είναι περίπου τα 2/3 του βασικού μισθού; Γνωρίζετε ότι τα κράνη τα οποία οι περισσότεροι φοράνε των τριάντα και των σαράντα χιλιάδων δεν είναι προστατευτικά, αλλά είναι απλά κράνη "μαϊμού", για να μην τους γράφουν οι αστυνομικοί και ότι εάν χτυπήσουν το κράνος θα ανοίξει, όπως και το κεφάλι τους μαζί; 

'Αρα, όταν η ίδια η πολιτεία δεν δίνει κίνητρα προς αυτήν την κατεύθυνση ... Και ποια πολιτεία; Και γιατί σας κάνω αυτήν την κριτική, κύριε Υπουργέ; Θα σας θυμίσω την παρέμβαση Λαλιώτη το 1994 και το βιβλιαράκι -δυστυχώς δεν το έχω μαζί μου, το έχω καταθέσει στα Πρακτικά σε επερώτηση- "Αττική sos". Το θυμάστε; 'Ηταν πράσινο και μας μίλαγε για την Αθήνα. Μάλιστα έγραφε ότι για το δίκυκλο ειδικά θα δημιουργηθούν και λωρίδες, για να μπορέσει η μηχανή, αλλά και το ποδήλατο να κινούνται άνετα μέσα στο κέντρο. Εν τω μεταξύ αυτό θα είχε τελειώσει σε μία τριετία, δηλαδή από το 1994 έως το 1998 το πολύ. 'Ετσι όπως μας τα παρουσίαζε το 1998 θα κάναμε τζόκινγκ στην Πανεπιστημίου και θα ήμασταν όλοι μια χαρά! 

Βεβαίως από αυτά δεν έχει γίνει τίποτα. Ε, κάποιος πρέπει να τα χρεωθεί, κύριε Υπουργέ. Και δεν λέμε με στείρα αντιπολίτευση ή με κέφι αντιπολιτευτικό αυτά, διότι και εμείς θέλουμε να συμβάλουμε θετικά σε όλες αυτές τις κατευθύνσεις. 

Για τα αλκοτέστ. Μας είπατε πως θα γίνονται, αλλά δεν μας είπατε τι ώρα και σε ποια σημεία. Διότι το αλκοτέστ το να γίνει στις δώδεκα η ώρα το μεσημέρι στην Πανεπιστημίου δεν έχει νόημα. Το να γίνει όμως, στις τρεις τα ξημερώματα έξω από ένα κέντρο έχει νόημα. Και εγώ σας λέω το εξής: Περάσατε την παραλιακή στις τρεις η ώρα που σχολάνε το καλοκαίρι όλα αυτά τα κέντρα; 'Ολοι την περνάμε. Γιατί δεν έχετε εκεί κάποια "100", περιπολικά, ώστε να κάνουν αλκοτέστ και να δείχνουν προληπτικά ότι είναι εκεί, να τους σεβαστούμε εν τέλει; Διότι στις στατιστικές που δείξατε, τις οποίες και εμείς έχουμε, θα δείτε ότι περίπου το 90% αυτών των ατυχημάτων στην παραλιακή είναι έξω από τα κέντρα. Εκεί θα έλεγα κιόλας ότι δεν ευθύνονται οι οδηγοί, αλλά κυρίως οι πεζοί, που είναι μεθυσμένοι και δεν μπορούμε να τους κάνουμε και αλκοτέστ και οι οποίοι πετάγονται βγαίνοντας από το κέντρο και εσείς ερχόμενος είτε με τριάντα είτε με σαράντα χιλιόμετρα την ώρα θα τον σκοτώσετε. Δεν γλυτώνει, δεν υπάρχει περίπτωση να γλυτώσει. Το ελάχιστο, θα τον αφήσετε ανάπηρο. 

Στα ατυχήματα, όμως, τα νυχτερινά στην παραλιακή -θα σας το πω, γιατί μετρήθηκε και αυτό στις στατιστικές, αλλά θα μας πει ο κύριος Υπουργός ότι δεν μπορούμε να κάνουμε στους πεζούς αλκοτέστ και θα έχει και δίκιο- η ευθύνη κατά 85% και άνω είναι των πεζών, δεν είναι των οδηγών! 

Τι λύνει, λοιπόν, ο κώδικας από αυτά, κύριε Υπουργέ; 

Κλείνοντας, κύριε Πρόεδρε, εγώ εκφράζω την ικανοποίησή μου για το επίπεδο της συζήτησης και για την ανησυχία που πραγματικά έχουμε όλοι. 

Δεύτερον, παροτρύνω την Κυβέρνηση να προχωρήσει γρήγορα, όσο μπορεί περισσότερο στην έκδοση των διαταγμάτων και στη θέσπιση των νόμων οι οποίοι προβλέπονται από το πόρισμα. Το πόρισμα η Κυβέρνηση το έκανε δεκτό με ευχολόγια, οφείλει, όμως, να προχωρήσει τάχιστα στην έκδοση αυτών των διαταγμάτων και στους νόμους. 

Τέλος, να προχωρήσετε, κύριε Υπουργέ, στην ίδρυση του εθνικού συμβουλίου το οποίο προβλέπεται από το πόρισμα και να βρείτε ποιος θα είναι ο συντονιστής. Δεν μπορεί να παραμείνει πρωταγωνιστής το Υπουργείο Μεταφορών και Επικοινωνιών, χωρίς μάλιστα να μπορεί να συντονίσει όλα αυτά και με την ανεπάρκεια της πολιτικής ηγεσίας, η οποία τους διακρίνει! 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, παρακαλώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, εσείς δεν μετέχετε, μόνο οι Κοινοβουλευτικοί Εκπρόσωποι! 

ΘΕΟΔΩΡΑ ΜΠΑΚΟΓΙΑΝΝΗ: Είσθε πολύ αυστηρός, κύριε Πρόεδρε. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Διαπιστώνω πως ο Τύπος θα δημιουργήσει πάλι προβλήματα. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Βλασσόπουλε, σας παρακαλώ πάρα πολύ. Κάποια ώρα πρέπει να τηρήσουμε και τον Κανονισμό. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Εγώ θα βοηθήσω μόνο με δύο λόγια. 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, δεν αμφισβήτησα τη βοήθειά σας. 'Εχουμε έναν Κανονισμό αλλά και κάποιο όριο στο οποίο πρέπει να περατωθεί η συζήτηση. Σας παρακαλώ πάρα πολύ. 

Μπήκαμε στο στάδιο των δευτερολογιών των Κοινοβουλευτικών Εκπροσώπων και κλείνει η συζήτηση. 

Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, επειδή δεν πρόκειται να εξαντλήσω το δεκάλεπτο που μου δίνετε, τουλάχιστον από τη δική μας την πλευρά δεν θα είχαμε καμία αντίρρηση να παρέμβει ο κύριος συνάδελφος και να δώσει κάτι χρήσιμο με την άδεια του Προεδρείου. 

ΕΥΑΓΓΕΛΟΣ ΜΕΪΜΑΡΑΚΗΣ: Ούτε και εμείς θα είχαμε αντίρρηση, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι. 

ΚΟΣΜΑΣ ΣΦΥΡΙΟΥ: Δεν υπάρχει αντίρρηση και από την Αξιωματική Αντιπολίτευση. Εγώ δεν πρόκειται να κάνω χρήση του δεκαλέπτου που μου δίνετε. Αν είναι να δώσει κάτι χρήσιμο... 

ΠΡΟΕΔΡΕΥΩΝ (Παναγιώτης Ν. Κρητικός): Είναι θέμα τακτικής και λειτουργίας του Κοινοβουλίου. 

ΚΟΣΜΑΣ ΣΦΥΡΙΟΥ: Είμαστε τέσσερις-πέντε Βουλευτές, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Τον κ. Βλασσόπουλο τον εκτιμώ, είναι φίλος μου παλαιός και έχω όλο το θάρρος να τον δυσαρεστώ και καμία φορά, αλλά είναι λίγο έξω και από την ελαστικότητα της εφαρμογής του Κανονισμού. 

ΚΟΣΜΑΣ ΣΦΥΡΙΟΥ: Κύριε Πρόεδρε,... 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, να μιλήσει ο κ. Βλασσόπουλος για δύο λεπτά, να μη του χαλάσουμε το χατίρι. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: 'Ενα λεπτό. Τρεις παρατηρήσεις ουσίας. 

Η μία παρατήρηση έχει σχέση με τα σχολικά αυτοκίνητα, τις προδιαγραφές και τους ελέγχους. 

ΠΡΟΕΔΡΕΥΩΝ (Παναγιώτης Ν. Κρητικός): Επειδή είσθε και μαιευτήρας, μήπως εκμαιεύσουμε και καμία θηλυκή πρόταση. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Παρακαλώ τον κύριο Υπουργό να το λάβει σοβαρά υπόψη του. 

Η δεύτερη παρατήρηση, που είναι και αυτή ουσίας, έχει σχέση με τα ναρκωτέστ, τις εξετάσεις που πρέπει να γίνονται προληπτικώς και όχι κατασταλτικώς, όχι μετά την πρόκληση του ατυχήματος, σε σχέση με τα εξαρτησιογόνα. Αυτό θα ήθελα να πω. Να δείτε, κύριε Υπουργέ, τι θα γίνει με αυτό το θέμα. Βεβαίως, όταν θα υπάρξει ένα τροχαίο ατύχημα γίνεται έλεγχος για εξαρτησιογόνες ουσίες. Αλλά το θέμα μας δεν είναι να γίνεται μετά, να γίνεται πριν, όπως γίνεται το αλκοτέστ. 

Και μία τρίτη παρατήρηση. Νομίζω ότι ο κ. Μεϊμαράκης ήταν σαφής. Πρέπει οπωσδήποτε να εντείνουμε τα αλκοτέστ. 

Ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, είναι γεγονός ότι κατά τη διήμερη συζήτηση του πορίσματος για τα τροχαία ατυχήματα είχαμε την ευκαιρία να παρακολουθήσουμε μία συνεδρίαση που τιμά το Κοινοβούλιο, με την έννοια ότι υπήρξαν τοποθετήσεις μέσα σε συναινετικό κλίμα. Αν εξαιρέσουμε ορισμένες ακραίες ίσως -τις αντιπαρέρχομαι- σκόπιμες τοποθετήσεις για τη δημιουργία εντυπώσεων, οι περισσότερες ήταν με ουσιαστικό περιεχόμενο και με προτάσεις που συμβάλλουν θετικά στην αντιμετώπιση αυτού του μείζονος προβλήματος. 

Κύριε Υπουργέ, εγώ θα ήθελα να κάνω μερικές παρατηρήσεις στο κλείσιμο όλης αυτής της διήμερης συζήτησης. 

Η μία παρατήρηση είναι ότι επιβάλλεται να χρησιμοποιηθεί το πόρισμα και το κλίμα αυτό του Κοινοβουλίου ως βάση για μια εκτεταμένη ευαισθητοποίηση των πολιτών. Δεν φθάνει να συζητούμε εδώ, αν δεν φθάσουν τα θετικά μηνύματα σε όλους ανεξαιρέτως τους πολίτες, διότι είναι βασικός παράγοντας ο σεβασμός, αυτών που συζητούνται και αποφασίζονται ομόφωνα, από τους πολίτες. 

Εγώ δεν ισχυρίζομαι ότι ένας Κώδικας Οδικής Κυκλοφορίας -γι'αυτό ακριβώς διαφωνώ με τη λογική της Αξιωματικής Αντιπολίτευσης, στο ότι πρέπει να βγει ένας κώδικας με πλειοψηφίες και μειοψηφίες, εγώ πιστεύω ότι τον κώδικα πρέπει το Κοινοβούλιο να τον ψηφίζει ομόφωνα- θα είναι τέλειος; Κανένας δεν είναι τέλειος. 'Εχουν και πλεονεκτήματα και μειονεκτήματα. 

Το μείζον δεν είναι η τελειότητα του κώδικα. Το μείζον είναι ο σεβασμός από τον ίδιο τον πολίτη του Κώδικα Οδικής Κυκλοφορίας, σε τέτοιο βαθμό, που να εξασφαλίζει τα θετικά αποτελέσματα. 

ΕΥΑΓΓΕΛΟΣ ΜΕΪΜΑΡΑΚΗΣ: ...(Δεν ακούστηκε) 

ΚΟΣΜΑΣ ΣΦΥΡΙΟΥ: Κι εγώ ακριβώς γι' αυτό μιλάω. Νομίζω ότι γίνομαι αντιληπτός. 

Για παράδειγμα, λέει ο συνάδελφος της Νέας Δημοκρατίας για τον τροχονόμο ότι θα πρέπει να είναι μπροστά από τη στροφή, ώστε να είναι εκείνος που θα προειδοποιεί και να μην είναι μετά τη στροφή για να γράψει το πρόστιμο. Θα πετύχουμε, κύριοι συνάδελφοι, εάν ο πολίτης πριν τη στροφή ή πριν από το επίμαχο σημείο δει και σεβαστεί τη σήμανση και όχι να περιμένει το πηλίκιο του τροχονόμου, με το φόβο του προστίμου, προκειμένου να προστατεύσει τον εαυτό του και τους συνανθρώπους του. 

Γι' αυτό λοιπόν το μείζον θέμα δεν είναι τόσο η τελειότητα του Κώδικα, διότι δεν νομίζω ότι θα φτάσουμε σε έναν τέλειο κώδικα -πάντα θα έχει αδυναμίες ένας κώδικας- όσο η τεράστια, εκτεταμένη καμπάνια με τη θετική συμβολή όλων των κομμάτων και όλων των φορέων προς τους πολίτες, για να ευαισθητοποιήσουμε και να βελτιώσουμε τη συμπεριφορά των πολιτών σε ό,τι αφορά τους κανόνες της οδικής κυκλοφορίας. Αυτό το θεωρώ μείζον θέμα, πολύ μεγαλύτερο από αυτές καθαυτές τις διατάξεις του Κώδικα. 

'Ερχομαι τώρα στα άλλα ζητήματα που σχετίζονται με τον κατάλληλο προγραμματισμό. Βεβαίως κανείς δεν λέει ότι ο προγραμματισμός είναι τέλειος. Πολλά πράγματα έγιναν στο επίπεδο της υποδομής, πολλά είναι αυτά, τα οποία επιβάλλεται να γίνουν από εδώ κι εμπρός, είτε με την εξέλιξη αυτού του προγράμματος που τώρα τρέχει είτε με το πρόγραμμα το οποίο θα ξεκινήσει με το τρίτο Ευρωπαϊκό Πλαίσιο Στήριξης. 

Επίσης, κανείς δεν μπορεί να ισχυριστεί ότι με βάση τις παρατηρήσεις που έκαναν οι συνάδελφοι, δεν μπορούν τα όργανα του Υπουργείου Δημόσιας Τάξης ή και άλλων φορέων να λειτουργήσουν πιο αποτελεσματικά. Ακούστηκαν ιδέες σχετικά με τα ναρκωτέστ, με τα αλκοτέστ και τις κατάλληλες ώρες που πρέπει να γίνονται. Πιστεύω ότι πολλά απ' αυτά στηρίζονται στην κοινή λογική και θεωρώ ότι το Υπουργείο έχει ήδη θέσει αυτές τις πποτεραιότητες και σε ό,τι αφορά τις ώρες και σε ό,τι αφορά την έκταση. 

Το μείζον, κατά τη γνώμη μου, θέμα δεν είναι οι εντολές. 

Το μείζον θέμα είναι ο έλεγχος της εφαρμογής αυτών των εντολών από την πλευρά των οργάνων. 

'Αρα, λοιπόν, η ευαισθητοποίηση των πολιτών και ο έλεγχος είναι τα δύο σημαντικότερα ζητήματα που σχετίζονται με την επιτυχία της προσπάθειας που καταβάλλουμε. 

Υπάρχουν και άλλες πτυχές, αλλά δεν θα ήθελα να απασχολήσω την Εθνική Αντιπροσωπεία, αναφερόμενος λεπτομερώς σ' αυτές. Χαίρομαι που ακούστηκαν στις δύο ημέρες αυτές οι γνώμες, οι ιδέες, οι προτάσεις από όλα τα κόμματα τη Βουλής και και από όλους τους συναδέλφους που μίλησαν. 

Θα έλεγα, κύριε Υπουργέ, ότι θα πρέπει τα Πρακτικά της Βουλής της διήμερης συζήτησης, μαζί με το ομόφωνο πόρισμα, να τα πάρει το καθένα από τα συναρμόδια Υπουργεία. Θα δει αρκετές χρήσιμες ιδέες μέσα σ' αυτά, προκειμένου να αξιοποιήσει, στην εξειδίκευση της πολιτικής του από εδώ κι εμπρός στον ευαίσθητο τομέα των ατυχημάτων, τις σωστές ιδέες και προτάσεις που διατυπώθηκαν. 

'Ετσι, λοιπόν, η συζήτησή μας δεν θα μείνει εδώ. Θα έχει μία συνέχεια, η οποία θα ξεφεύγει από το χώρο του νομοθετικού σώματος και θα πηγαίνει στο χώρο της εξειδίκευσης της πολιτικής, στους φορείς της εκτελεστικής εξουσίας, δηλαδή, στα συναρμόδια Υπουργεία. 

Με αυτήν την τελευταία παρατήρηση, ήθελα κι εγώ να εκφράσω την ικανοποίηση της παράταξής μας για τη συζήτηση που έγινε, η οποία ήταν μέσα σε ένα κλίμα συναίνεσης και με μία διάθεση από την πλευρά των κομμάτων όχι να εξαντλούνται σε στείρες αντιπαραθέσεις, αλλά να συμβάλουν θετικά. 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Η καθυστέρηση με την οποία ήρθε για συζήτηση το πόρισμα, η υποβαθμισμένη συζήτηση που πραγματοποιήθηκε αυτές τις δύο ημέρες, καθώς επίσης και οι τοποθετήσεις των Υπουργών Μεταφορών και Επικοινωνιών, παρά τις διαβεβαιώσεις τους ότι έλαβαν υπόψη τους το πόρισμα και το υλοποιούν προκειμένου να αντιμετωπίσουν τα προβλήματα, δείχνει ότι κάθε άλλο παρά το έλαβαν υπόψη τους. 

Και αυτό γιατί αυτά που μας εξήγγειλε αντί να κινούνται προς τη λήψη μέτρων για την ουσιαστική αντιμετώπιση του προβλήματος -που κατά την άποψή μας, θα ήταν μέτρα για τη βελτίωση της κατάστασης των δρόμων, μέτρα για την κυκλοφοριακή αγωγή των πολιτών, για την καλύτερη εκπαίδευση των οδηγών, για τη βελτίωση της κατάστασης των οχημάτων που κυκλοφορούν κλπ.- μας ανακοίνωσε τη λήψη μέτρων κυρίως διοικητικού χαρακτήρα. 

Διαφωνούμε με αυτήν την αντίληψη. Τα προβλήματα δεν μπορούν να αντιμετωπιστούν και να λυθούν με διοικητικά μέτρα, χωρίς αυτό να σημαίνει ότι και αυτά δεν χρειάζονται και ότι δεν πρέπει να παρθούν. Αλλά στη σειρά προτεραιότητας χρειάζεται πρώτα να παρθούν τα ουσιαστικά μέτρα. 

Είπα για διοικητικά μέτρα και θα σας διαβάσω από τα Πρακτικά τι μας είπε ο κύριος Υπουργός: "Μειώνουμε το εύρος των βαθμών ποινής, το οποίο επιβάλλεται και βέβαια μεγαλώνουμε και το χρόνο παραγραφής. Διπλασιάζουμε σχεδόν τους χρόνους παραγραφής. Για τους οδηγούς που μέχρι τώρα ο χρόνος παραγραφής ήταν δύο έτη -και επομένως όταν περάσουν τα δυο χρόνια σβήνονται οι ποινές που έχουν επιβληθεί- γίνεται πέντε χρόνια, ώστε να έχει πολύ μεγαλύτερη διάρκεια". 

Και παρακάτω λέει: "Επίσης, το διάστημα αφαίρεσης της άδειας οδήγησης μεγαλώνει, διπλασιάζεται". 

Νομίζουμε ότι τα μέτρα που χρειάζονται να ληφθούν είναι πρώτον, προς τη βελτίωση της κατάστασης των δρόμων. Δεύτερον, χρειάζεται να χαρακτηρισθούν όλοι οι δρόμοι της χώρας, που δεν είναι χαρακτηρισμένοι σήμερα. Υπάρχει τέτοιο πρόβλημα. Τρίτον, κατά την παραλαβή των δρόμων να ξέρουμε ποιος είναι ο αρμόδιος. 'Οταν παραλαμβάνονται οι δρόμοι να ξέρουμε ποιος είναι ο αρμόδιος για να υπάρχει και ανάλογη ευθύνη. 

Το ΥΠΕΧΩΔΕ μας ανακοίνωσε ότι η κατάσταση του 85% των δρόμων στη χώρα μας, είναι ακατάλληλη. Δεν υπάρχει στους δρόμους, κυρίως των μεγάλων αστικών κέντρων, χώρος για οχήματα έκτακτης ανάγκης. Είμαστε μάρτυρες, κύριοι συνάδελφοι, τέτοιων περιπτώσεων όπου το ασθενοφόρο ή το όχημα της Πυροσβεστικής Υπηρεσίας δεν μπορεί να περάσει, παρά το ότι υπήρχε επείγουσα ανάγκη. 

Mας ανακοίνωσε ο κύριος Υπουργός ότι θα εγκατασταθούν μια σειρά από συσκευές για τους διάφορους ελέγχους. Θέλω να ρωτήσω, λοιπόν: Ποιες θα είναι οι προδιαγραφές για τις κάθε είδους συσκευές ελέγχων; Παραδείγματος χάριν, για το αλκοτέστ και για τη μέτρηση των 0,5 μιλιγκράμ ανά λίτρο ποιος θα καθορίζει τη συσκευή; Δεν πρέπει να είναι αρμόδιο το Υπουργείο Υγείας γι' αυτό; Μου δημιουργείται ένα εύλογο ερώτημα όσον αφορά το στάνταρτ προδιαγραφής και από ποιον θα πρέπει να καθορίζεται. 

Προηγουμένως στην ομιλία μου στάθηκα σε εκείνους τους οδηγούς που προκαλούν ατύχημα και εγκαταλείπουν τα θύματά τους. Νομίζω ότι χρειάζεται να μπει μια πάρα πολύ αυστηρή διάταξη -που δεν υπάρχει στον Κώδικα και δεν αντιμετωπίζεται αυτό- για την τιμωρία των οδηγών που εγκαταλείπουν τους τραυματίες. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Περιορίζομαι σ' αυτά τα λίγα, γιατί εξαντλήθηκε ο χρόνος που είχα στη διάθεσή μου. Επιφυλασσόμαστε κατά τη συζήτηση του Κώδικα να πούμε περισσότερα. 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Δημόσιας Τάξης έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κατ' αρχάς εντελώς επιγραμματικά, κύριε Πρόεδρε, οφείλω ορισμένες απαντήσεις στις παρατηρήσεις των συναδέλφων. 

Πρώτα-πρώτα, ξεκινώντας από τις παρατηρήσεις του κ. Μεϊμαράκη, στην ερώτησή του ποιος θα έχει το συντονισμό, επαναλαμβάνω αυτό που ειπώθηκε ήδη την πρώτη ημέρα της συζήτησης από τον κ. Μαντέλη, ότι συγκροτείται μόνιμη διυπουργική επιτροπή αποτελούμενη από τους Υπουργούς Δημόσιας Τάξης, Μεταφορών και Επικοινωνιών και τους Υφυπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, καθώς και Εθνικής Παιδείας και Θρησκευμάτων και τέλος, Υγείας και Πρόνοιας, με έργο και στόχους, μεταξύ άλλων, τη διαμόρφωση εθνικής πολιτικής για την οδική ασφάλεια, τη χάραξη στόχων μείωσης των τροχαίων ατυχημάτων, τον καθορισμό μέτρων βελτίωσης των συνθηκών οδικής ασφάλειας και τη συντονισμένη προσπάθεια Υπουργείων, αυτοδιοίκησης και φορέων. Αυτής της επιτροπής θα προεδρεύει ο Υπουργός Δημόσιας Τάξης. 

Σε ό,τι αφορά την παρατήρηση, γιατί θα πρέπει να κρύβονται οι διενεργούντες τον έλεγχο, είτε με τα ραντάρ είτε αύριο με τις φωτογραφικές μηχανές, είναι πολύ ουσιαστική η διαπίστωση που έκανε ο κ. Σφυρίου ότι θα πρέπει οι οδηγοί επιτέλους να μη φοβούνται τον κρυμμένο ελέγχοντα, αλλά να συμμορφώνονται στις ενδείξεις, στις πινακίδες ορίων ταχύτητας ή επικινδυνότητας κλπ. 

ΕΥΑΓΓΕΛΟΣ ΜΕΪΜΑΡΑΚΗΣ: Αυτό, κύριε Υπουργέ, σας το είπα, γιατί δεν έχουν αξιοπιστία τα σήματα. 

ΠΡΟΕΔΡΕΥΩΝ (Παναγιώτης Ν. Κρητικός): Μετά, κύριε Μεϊμαράκη, μπορείτε να πάρετε το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Σε ό,τι αφορά τον τρόπο ελέγχου, σας λέω ότι και σε όλην την Ευρώπη δεν είναι εμφανής η παρουσία εκείνων που κάνουν τους ελέγχους αυτούς, γιατί αυτό το σύστημα το είχαν δοκιμάσει, με τις ακίνητες σταθερές κάμερες φωτογράφησης σε γέφυρες, σε διαβάσεις κλπ. και διεπίστωσαν ότι οι οδηγοί, μετά από κάποιο χρονικό διάστημα, γνώριζαν πού είναι οι κάμερες αυτές, εκεί έκοβαν ταχύτητες και χαρακτηριστικά, όπως μου είπε αρμόδιος τροχαίας μιας ανεπτυγμένης και μεγάλης ευρωπαϊκής χώρας, λίγο πιο κάτω σκοτώνονταν, αυξάνοντας μετά ταχύτητα. 

'Αρα, λοιπόν, ο κατασταλτικός έλεγχος θα πρέπει να γίνεται με τέτοιον τρόπο, ώστε πράγματι να υπάρχει και ο "φόβος που φυλάει τα έρημα", σε σχέση με τη συμπεριφορά. 

Το σημαντικότερο όμως είναι η πρόληψη, η αλλαγή νοοτροπίας, η αλλαγή συνηθειών. Δεν είναι καθόλου εισπρακτική η πολιτική αστυνόμευσης. 

Εδώ θα ήθελα επίσης, με την ευκαιρία αυτή, να διαλύσω μια παρεξήγηση που ορισμένες φορές βλέπω να παράγεται και από τα Μαζικά Μέσα Ενημέρωσης, ότι δηλαδή, η Τροχαία εισπράττει από τα πρόστιμα που επιβάλλει, από τους διάφορους ελέγχους. Δεν εισπράττει η Τροχαία. 

ΠΑΝΑΓΙΩΤΗΣ ΚΑΜΜΕΝΟΣ: Δεν είπαμε τέτοιο πράγμα. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεν το είπατε εσείς. Με την ευκαιρία αυτή λέω ότι η Τροχαία δεν εισπράττει. 

ΠΑΝΑΓΙΩΤΗΣ ΚΑΜΜΕΝΟΣ: Το πόρισμα λέει ότι πρέπει να εισπράττει. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Δεν εισπράττει και γι'αυτό, όταν κόβει τις κλήσεις δεν έχει κανένα κέρδος, ούτε το όργανο που κόβει τις κλήσεις ούτε η Τροχαία αυτή καθ'αυτή ούτε το Υπουργείο Δημόσιας Τάξης. 

ΠΑΝΑΓΙΩΤΗΣ ΚΑΜΜΕΝΟΣ: Το πόρισμα λέει ότι πρέπει να αποκτήσει. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Αυτά εισπράττονται από την Τοπική Αυτοδιοίκηση. 

Ως προς τα αλκοτέστ, κύριε Μεϊμαράκη, οι εντολές που έχουμε δώσει, με την εγκύκλιο που εκδώσαμε φέτος, και για την αύξηση κατά 30%, αλλά και για τον τρόπο, είναι σαφείς.'Οχι να γίνεται μέρα μεσημέρι ο κύριος όγκος όλων των ελέγχων. Ο έλεγχος με αλκοτέστ θα πρέπει να γίνεται σε εκείνα τα σημεία και σε εκείνες τις ώρες που υπάρχει τουλάχιστον υπόνοια ότι μπορεί να κυκλοφορούν οδηγοί υπό επήρεια αλκοόλ, τουτέστιν έξω από κέντρα διασκέδασης, όπως είπατε και σημεία, όπου υπάρχει κυκλοφορία μετά από ώρες διασκέδασης και άρα, μπορεί να έχει καταναλωθεί αλκοόλ από τους οδηγούς. 

Σε ό,τι αφορά τέλος, την παρατήρηση του κ. Σφυρίου ότι βασικός είναι ο έλεγχος των οργάνων που θα κάνουν τους ελέγχους για την τήρηση των μέτρων, τουτέστιν των τροχονόμων, θα ήθελα να σας πω ότι χθες ήδη έφυγε η εγκύκλιος. Δουλέψαμε επί δύο μήνες προς αυτήν την κατεύθυνση. Η εγκύκλιος αφορά τον έλεγχο, την επιθεώρηση και τις εκθέσεις επιθεώρησης όλων των υπηρεσιών της Αστυνομίας. 

'Ελεγχος σε όλες τις υπηρεσίες της Ελληνικής Αστυνομίας, άρα και στην Τροχαία εγένετο μία φορά το χρόνο μέχρι τώρα, επί δεκαετίες. Ο τακτικός έλεγχος ήταν μία φορά το χρόνο και μάλιστα με ξεπερασμένες εκθέσεις που ζητούσαν αντικείμενα ελέγχων, τα οποία έχουν ξεπεραστεί από την ίδια τη ζωή. 

Με βάση, λοιπόν, τη νέα μας απόφαση και με βάση την επεξεργασία που έγινε επί δύο μήνες και επιστημονικά, ο έλεγχος πλέον είναι τακτικός για όλες τις υπηρεσίες, με βάση τους στόχους που θέτουμε -και αυτό είναι το εντελώς καινούριο στοιχείο- για να δούμε, πόσο κάθε υπηρεσία σε κάθε επίπεδο της Ελληνικής Αστυνομίας, πλησιάζει ή αποκλίνει από τους στόχους αυτούς. Θα πρέπει μετά να είναι και αιτιολογημένη η τυχόν απόκλιση, αλλά και τα φύλλα εκθέσεων ελέγχου πλέον περιλαμβάνουν ένα σωρό σύγχρονα στοιχεία, προϋποθέσεις και χαρακτηριστικά που πρέπει να έχει μία υπηρεσία και η δράση της και η απόδοσή της. Ο έλεγχος αυτός θα γίνεται κάθε τρίμηνο. Θεσμοθετήθηκε πλέον, οι εκθέσεις επιθεώρησης να γίνονται κάθε τρίμηνο για όλες τις υπηρεσίες, άρα και για τις υπηρεσίες της Τροχαίας με βάση τους τιθέμενους στόχους. 

Είναι μια ριζική, σημαντική αλλαγή αυτά που κάνουμε, για να έχουμε τη δυνατότητα αξιολόγησης, της απόδοσης όλων των υπηρεσιών της Ελληνικής Αστυνομίας. 

Tέλος, σε ό,τι αφορά τον Κοινοβουλευτικό Εκπρόσωπο του Κομμουνιστικού Κόμματος, δεν έχω να κάνω καμιά παρατήρηση. 

'Εχω την αίσθηση, ότι μάλλον λάθος καταλάβατε αυτά που περιλαμβάνει ο νέος Κώδικας σε ό,τι αφορά την περίοδο παραγραφής των παραβάσεων κλπ. Διευρύνει το χρόνο παραγραφής, δηλαδή για να μην παραγράφονται οι παραβάσεις και αυτό είναι σωστό. Δεν είναι αρνητικό, είναι σε σωστή κατεύθυνση - αντί, δηλαδή, να ξέρει ο άλλος ότι σε δύο χρόνια, εάν δεν καταδικαστεί, θα έχει παραγραφεί η παράβαση στην οποία προέβει - τώρα γίνεται διεύρυνση των ποινών, αλλά επαναλαμβάνω και του χρόνου παραγραφής. Και έχω την αίσθηση, ότι όλοι συμφωνούν ότι είναι μάλλον και αυτό προς τη σωστή κατεύθυνση. 

ΣΤΑΥΡΟΣ ΠΑΝΑΓΙΩΤΟΥ: Αυτά, κύριε Υπουργέ, είναι διοικητικού χαρακτήρα μέτρα. Εγώ είπα ότι άλλα μέτρα χρειάζονται. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μεϊμαράκης, έχει το λόγο. 

ΕΥΑΓΓΕΛΟΣ ΜΕΪΜΑΡΑΚΗΣ: Κύριε Υπουργέ, κατ'αρχήν εγώ σας είπα για την προληπτική διάσταση που έχει η παρουσία του τροχονόμου πριν την στροφή, ακριβώς διότι τα σήματα δεν έχουν αξιοπιστία. Εάν τα σήματα αποκτήσουν αξιοπιστία θα συμφωνούσα μόνο ως προς την κατασταλτική φάση την οποία είπατε. 

Το πρόβλημά μας, όμως, είναι ότι κανένα μα κανένα σήμα στη διάρκεια και των δύο νέων εθνικών οδών δεν έχει αξιοπιστία. 

Το δεύτερο που θέλω να σας πω είναι, ότι φαίνεται πως δεν διαβάσατε το πόρισμα, κύριε Υπουργέ. Πάνω που συμφωνούσαμε και τα βρήκαμε, θα τα χωρίσουμε. Το πόρισμα δεν προβλέπει διϋπουργική επιτροπή πουθενά, παρόλο που εγώ εκφράζω μια ικανοποίηση ότι θα γίνει μια διϋπουργική επιτροπή και πρόεδρος θα είναι ο Υπουργός Δημοσίας Τάξεως και όχι ο Μεταφορών. Εν τούτοις, όμως, δεν προβλέπει πουθενά διϋπουργική. Αντιθέτως προβλέπει την ίδρυση και του Ινστιτούτου και του Εθνικού Συμβουλίου Οδικής Ασφάλειας στο οποίο δεν προχωράτε. Τότε γιατί το κάναμε; Γιατί προτείνονται; Μάλιστα προτείνονται με ένα ολόκληρο σκεπτικό και με επιχειρήματα και το Ινστιτούτο Οδικής Ασφάλειας και το Εθνικό Συμβούλιο Οδικής Ασφάλειας. Και η θεσμοθέτηση της ύπαρξης συγκοινωνιολόγων σε κάθε νομαρχία. 

Το δεύτερο, κύριε Πρόεδρε, και κλείνω, είναι ότι ακριβώς το πόρισμα προβλέπει ότι θα πρέπει ένα ποσό από τα πρόστιμα να πηγαίνει στο ταμείο της τροχαίας. Εμείς δεν είπαμε το αντίθετο, ίσα-ίσα, δεν καταλάβατε, για να δοθεί κίνητρο. Αυτά δεν βγήκαν από τον αέρα, βγήκαν από τη συζήτηση, από την εξέταση, από τη μελέτη, όλων αυτών και δεσμεύθηκαν όλα τα κόμματα ομοφώνως για να γίνουν. Και δεσμεύθηκε και η Κυβέρνηση. Ενώ μας είπατε τι ωραίο είναι το πόρισμα και ενώ τελειώναμε μια χαρά και με πλήρη συναίνεση ότι το πόρισμα θα εφαρμοστεί, μας παραθέσατε δύο ουσιαστικά στοιχεία, τα οποία δεν προβλέπονται καν στο πόρισμα. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Λέω τι ισχύει σήμερα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο. 

ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, εγώ δεν κατάλαβα ή εσείς δεν καταλάβατε τι είπα στην τοποθέτησή μου; 

Να γίνω, λοιπόν, σαφής σαφέστατος για μια ακόμα φορά. Η Κυβέρνηση δεν παίρνει υπόψη της τα συμπεράσματα από το πόρισμα και αντί να πάρει μέτρα, δίνοντας προτεραιότητα στα ουσιαστικά μέτρα για την αντιμετώπιση και πρόληψη των ατυχημάτων, εκείνο που μας ανακοίνωσε ο Υπουργός ήταν να αναγγείλει μέτρα κυρίως διοικητικού χαρακτήρα. Δεν είμαστε ενάντια στη λήψη αυτών των μέτρων επαναλαμβάνω, αλλά ως προς την ιεραρχία και ως προς την προτεραιότητα, χρειάζεται πρώτα να πάρετε τα άλλα μέτρα και στη συνέχεια τα μέτρα διοικητικού χαρακτήρα. Αυτό είπα και εάν εσείς καταλάβατε άλλο πράγμα, δεν ξέρω, αλλά ίσως δεν παρακολουθούμε ο ένας τον άλλο. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είχε καταφρονητική έννοια η φράση του κυρίου Υπουργού, ώστε να δημιουργήσει προσωπικό θέμα, το αντιλαμβάνεστε κι εσείς. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): 'Ε, όχι και προσωπικό θέμα με τον κύριο συνάδελφο. 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, φυσικά. Γι'αυτό προλαμβάνω, γιατί ο κ. Παναγιώτου νόμιζε ότι ήταν καταφρονητική η αναφορά. 

Δεν είχε έννοια προσωπικής αιχμής. 

Κηρύσσεται πλέον περαιωμένη η συζήτηση επί του αντικειμένου... 

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε... 

ΠΡΟΕΔΡΕΥΩΝ (Παναγιώτης Ν. Κρητικός): Εσείς ως αντιπρόεδρος της Επιτροπής είπατε πολλά. Κρατήστε να πείτε και κάτι όταν γίνετε Πρόεδρος. 

ΠΑΝΑΓΙΩΤΗΣ ΚΑΜΜΕΝΟΣ: Πριν κλείσουμε να πω ότι πρέπει να πάμε στα Υπουργεία Δημοσίας Τάξεως και Μεταφορών να σας καταθέσουμε τα Πρακτικά της επιτροπής τα οποία έχουμε στα χέρια μας γιατί τότε θα βρεθούν λύσεις και δεν χρειάζεται ούτε διϋπουργική απόφαση ούτε τίποτα. Είναι όλα συμφωνημένα από τους συναδέλφους. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, σήμερα έγινε μια πολύ χρήσιμη και επικοδομητική συζήτηση με τη συναίνεση όλων των πτερύγων της Βουλής πάνω σε ένα κρίσιμο ζήτημα το οποίο απασχολεί το λαό. Αυτή η συναίνεση τιμά τη Βουλή. 

Κατατέθηκαν τρομακτικά στοιχεία τα οποία πρέπει να μας προβληματίσουν όλους. Να μη μείνουμε όμως στα λόγια. Είμαστε άριστοι στις διαπιστώσεις, άριστοι στις διαγνώσεις, αλλά να γίνουμε και άριστοι στη θεραπεία. Και αυτό είναι περισσότερο θέμα της εκτελεστικής εξουσίας και λιγότερο ή καθόλου θέμα της Βουλής. Πιστεύω ότι αυτό θα αρχίσει πλέον να γίνεται πράξη από την Πολιτεία. 

Κηρύσσεται περαιωμένη η συζήτηση επί της έκθεσης της διακομματικής επιτροπής της συσταθείσης με ομόψωνη απόφαση της Ολομέλειας της Βουλής για τη μελέτη του προβλήματος των Τροχαίων Ατυχημάτων και την Οδική Ασφάλεια στην Ελλάδα. 

Κύριοι συνάδελφοι, έχω την τιμή να ανακοινώσω στο Σώμα ότι η Ειδική Κοινοβουλευτική Επιτροπή που συστάθηκε σύμφωνα με το άρθρο 42 του Κανονισμού της Βουλής, για την επεξεργασία του νομοσχεδίου: "Κύρωση της Συνθήκης του 'Αμστερνταμ κλπ." καταθέτει την έκθεσή της στο σχέδιο νόμου του Υπουργείου Εξωτερικών "Κύρωση της Συνθήκης του 'Αμστερνταμ που τροποποιεί τη Συνθήκη για την Ευρωπαϊκή 'Ενωση, τις Συνθήκες περί ιδρύσεως των Ευρωπαϊκών Κοινοτήτων και ορισμένες συναφείς πράξεις, καθώς και των σχετικών πρωτοκόλλων και των δηλώσεων που περιλαμβάνονται στην Τελική Πράξη, στην οποία επισυνάπτονται, ενδεικτικά τα κείμενα της Συνθήκης για την Ευρωπαϊκή 'Ενωση και της Συνθήκης περί ιδρύσεως της Ευρωπαϊκής Κοινότητας, όπως διαμορφώθηκαν από τις τροποποιήσεις που επέφερε η Συνθήκη του 'Αμστερνταμ". 

Επίσης ο συνάδελφος κ. Ιωάννης Διαμαντίδης ζητεί ολιγοήμερη άδεια απουσίας στο εξωτερικό. Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε. 

Κύριοι συνάδελφοι, έχουν διανεμηθεί τα Πρακτικά της Τετάρτης 27 Ιανουαρίου 1999 και ερωτάται το Σώμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πακτικά της Τετάρτης 27 Ιανουαρίου 1999 επικυρώθηκαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 13.50' λύεται η συνεδρίαση για την προσεχή Δευτέρα 8 Φεβρουαρίου 1999 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεων: Ι) προς τον Υπουργό Υγείας και Πρόνοιας και ΙΙ) προς την Υπουργό Ανάπτυξης, σύμφωνα με την ημερήσια διάταξη. 

Ο ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ

  


































