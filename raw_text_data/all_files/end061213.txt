ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΜΓ΄

Τετάρτη 13 Δεκεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Ροδόπολης Αττικής, το Πειραματικό Γυμνάσιο Καλαμάτας, το Γυμνάσιο Αλιβερίου Ευβοίας, το 3ο Εσπερινό Επαγγελματικό Λύκειο Λαμίας και το 4ο Γυμνάσιο Λάρισας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 14 Δεκεμβρίου 2006, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις», σελ.
2. Αίτηση Ονομαστικής ψηφοφορίας επί του σχεδίου νόμου του Υπουργείου Οικονομίας και Οικονομικών, σελ.
3. Κατάθεση Εκθέσεων Διαρκούς Επιτροπής:
Η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού:
i. «Κύρωση της Σύμβασης για την προστασία και την προώθηση της πολυμορφίας των πολιτιστικών εκφράσεων», σελ.
ii. «Κύρωση της Σύμβασης για την προστασία της άυλης πολιτιστικής κληρονομιάς», σελ.

ΟΜΙΛΗΤΕΣ
Επί του σχεδίου νόμου του Υπουργείου Οικονομίας και Οικονομικών:
ΑΓΓΕΛΗΣ Α., σελ.
ΑΓΟΡΑΣΤΟΣ Κ., σελ.
ΑΛΟΓΟΣΚΟΥΦΗΣ Γ., σελ.
ΑΝΤΩΝΑΚΟΠΟΥΛΟΣ Π., σελ.
ΑΝΤΩΝΙΟΥ Α., σελ.
ΑΠΟΣΤΟΛΑΚΗ Μ., σελ.
ΑΡΓΥΡΗΣ Ε., σελ.
ΒΑΡΒΑΡΙΓΟΣ Δ., σελ.
ΒΕΡΓΙΝΗΣ Ξ., σελ.
ΓΕΩΡΓΑΚΟΠΟΥΛΟΣ Δ., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΙΑΜΑΝΤΙΔΗΣ Α., σελ.
ΔΟΥΚΑΣ Π., σελ.
ΕΞΑΡΧΟΣ  Β., σελ.
ΖΗΣΗ Ρ., σελ.
ΚΑΛΟΓΗΡΟΥ Χ., σελ.
ΚΑΡΑΟΓΛΟΥ Θ., σελ.
ΚΑΤΣΙΦΑΡΑΣ Α., σελ.
ΚΕΛΕΤΣΗΣ Σ., σελ.
ΚΙΛΤΙΔΗΣ Κ., σελ.
ΚΟΥΡΟΥΡΗΣ Κ., σελ.
ΚΟΥΡΑΚΟΣ Ι., σελ.
ΚΟΥΤΣΟΥΚΟΣ Ι., σελ.
ΚΟΡΚΑ-ΚΩΝΣΤΑ Α., σελ.
ΚΩΣΤΟΠΟΥΛΟΣ Α., σελ.
ΛΕΒΕΝΤΗΣ Α., σελ.
ΛΙΝΤΖΕΡΗΣ Δ., σελ.
ΛΟΒΕΡΔΟΣ Α., σελ.
ΜΑΓΚΡΙΩΤΗΣ Ι., σελ.
ΜΑΚΡΗ Ζ., σελ.
ΜΑΚΡΥΠΙΔΗΣ Α., σελ.
ΜΑΝΙΑΤΗΣ Ι., σελ.
ΜΑΝΩΛΙΑ Χ., σελ.
ΜΑΝΩΛΗΣ Ι., σελ.
ΜΑΤΖΑΠΕΤΑΚΗΣ Σ., σελ.
ΜΕΡΕΝΤΙΤΗ Α., σελ.
ΜΟΥΣΙΩΝΗΣ Α., σελ.
ΜΠΕΖΑΣ Α., σελ.
ΜΠΟΛΑΡΗΣ Μ., σελ.
ΜΠΟΥΓΑΣ Ι., σελ.
ΝΑΣΙΩΚΑΣ Ε., σελ.
ΝΙΩΤΗΣ Γ., σελ.
ΝΤΟΛΙΟΣ Γ., σελ.
ΟΘΩΝΑΣ Ε., σελ.
ΟΙΚΟΝΟΜΟΥ Β., σελ.
ΠΑΝΤΕΛΑΚΗ Ε., σελ.
ΠΑΝΤΟΥΛΑΣ Μ., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΙΩΑΝΝΟΥ Μ., σελ.
ΠΑΠΑΝΔΡΕΟΥ Β., σελ.
ΠΑΠΑΝΤΩΝΙΟΥ Γ., σελ.
ΠΑΠΑΡΗΓΑ Α., σελ.
ΠΡΩΤΟΠΑΠΑΣ Χ., σελ.
ΡΑΠΤΗ Σ., σελ.
ΡΗΓΑΣ Π., σελ.
ΣΑΜΠΑΖΙΩΤΗΣ Δ., σελ.
ΣΚΟΥΛΑΚΗΣ Ε., σελ.
ΣΚΥΛΛΑΚΟΣ Α., σελ.
ΣΠΗΛΙΟΠΟΥΛΟΣ Δ., σελ.
ΣΤΡΑΤΑΚΗΣ Ε., σελ.
        ΠΡΑΚΤΙΚΑ ΒΟΥΛΗΣ
        ΙΑ΄ ΠΕΡΙΟΔΟΣ 
        ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
        ΣΥΝΟΔΟΣ Γ΄
        ΣΥΝΕΔΡΙΑΣΗ  ΜΓ΄
        Τετάρτη 13 Δεκεμβρίου 2006
        Αθήνα, σήμερα στις 13 Δεκεμβρίου 2006, ημέρα Τετάρτη και ώρα 10.48΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής  κ. ΓΕΩΡΓΙΟΥ ΣΟΥΡΛΑ. 
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
        (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 12-12-2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΜΒ΄ συνεδριάσεώς του, της Τρίτης 12 Δεκεμβρίου 2006 σε ό,τι αφορά την ψήφιση στο σύνολο των σχεδίων νόμων: 
        1) «Κύρωση του Πρωτοκόλλου για τα προνόμια και τις ασυλίες του Ευρωπαϊκού Οργανισμού Πυρηνικών Ερευνών». 
        2) «Αναδιάρθρωση των κλάδων του Ταμείου Συντάξεων Μηχανικών και Εργοληπτών Δημοσίων Έργων (Τ.Σ.Μ.Ε.Δ.Ε.) και ρύθμιση άλλων θεμάτων αρμοδιότητας του Υπουργείου Απασχόλησης και Κοινωνικής Προστασίας». 
        3) «Ενσωμάτωση στο εθνικό δίκαιο της οδηγίας 2005/19/ΕΚ σχετικά με το κοινό φορολογικό καθεστώς για τις συγχωνεύσεις, διασπάσεις, εισφορές ενεργητικού και ανταλλαγές μετοχών μεταξύ εταιρειών διαφορετικών κρατών-μελών και άλλες διατάξεις».)
        Παρακαλείται ο κύριος Γραμματέας να ανακοινώσει τις αναφορές προς το Σώμα.
        (Ανακοινώνονται προς το Σώμα από τον κ. Ανέστη Αγγελή, Βουλευτή Καστοριάς, τα ακόλουθα: 
        Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας, το οποίο αναφέρεται στην υποβάθμιση του Ινστιτούτου Γεωλογικών και Μεταλλευτικών Ερευνών.
2) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας, με το οποίο ζητείται η ίδρυση Παραρτήματος της Επιθεώρησης Μεταλλείων στην περιοχή Αμυνταίου.
3) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η Π.Α.Ε. ΠΑΝΣΕΡΡΑΪΚΟΣ ζητεί την έγκριση της μελέτης για την επέκταση του Δημοτικού Γηπέδου Σερρών.
4) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά, με την οποία ο Δήμος Μελιγαλά Μεσσηνίας διαμαρτύρεται για τη μελετώμενη εγκατάσταση Μονάδας Παραγωγής Ηλεκτρικής Ενέργειας Βιομάζα Ελιάς στη ΒΙ.ΠΕ. Καλαμάτας.
5) Οι Βουλευτές Α΄και Β΄Θεσσαλονίκης κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία η Παμποντιακή Ομοσπονδία Ελλάδος ζητεί την αλλαγή του Διοικητικού Καθεστώτος του Ιδρύματος «Ιερά Μονή της Παναγίας Σουμελά».
6) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά, με την οποία ο Σύλλογος Γονέων και Κηδεμόνων του εξαθέσιου Δημοτικού Σχολείου Ζωνιανών ζητεί τη συντήρηση και επέκταση του εν λόγω σχολικού κτηρίου.
7) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία ο Έπαρχος Θήρας ζητεί την παραχώρηση έκτασης για την ανέγερση σχολικού συγκροτήματος στο Καμάρι Θήρας.
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 984/8-11-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 176/27-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      Κάθε σφαγείο δεν είναι απαραίτητο να διαθέτει τη δική του μονάδα μεταποίησης ζωικών υποπροϊόντων, αλλά έχει την ευθύνη της σωστής διαχείρισης των υποπροϊόντων που παράγει.
      Σφαγεία που δεν διαθέτουν δική τους μονάδα μεταποίησης μπορούν να συνάψουν σύμβαση έργου με κάποια εγκεκριμένη μονάδα μεταποίησης όπου και θα στέλνουν τα υποπροϊόντα που παράγουν.
      Στη χώρα μας λειτουργούν 32 μονάδες μεταποίησης και έχει εγκριθεί η χρηματοδότηση μέσω του Γ΄ ΚΠΣ άλλων 30 νέων μονάδων μεταποίησης.
      Συμπληρωματικά των ανωτέρω σας διαβιβάζουμε συνημμένα το με αριθμ. πρωτ. 3509/22-11-2006 έγγραφο του Ειδικού Γραμματέα του Γ' ΚΠΣ.
      Ο Υφυπουργός
      Α. ΚΟΝΤΟΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 955/8-11-06 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 171/27-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Κ. Κανελλοπούλου, σας πληροφορούμε τα εξής:
      Για την κάλυψη των δαπανών της δακοκτονίας έτους 2006 υπήρχε αρχικά διαθέσιμη πίστωση 8.349.210 ευρώ, η οποία και κατανεμήθηκε για τις ανάγκες του εποχιακού προσωπικού δακοκτονίας.
      Το Υπουργείο Αγροτικής Ανάπτυξης και Τροφίμων υπέβαλε αίτημα στο Υπουργείο Οικονομίας και Οικονομικών για συμπληρωματική πίστωση ύψους 23.000.000 ευρώ, προκειμένου να καλυφθούν όλες οι ανάγκες του προγράμματος.
      Η έγκριση και διάθεση από το εν λόγω Υπουργείο ανέρχεται στο ύψος των 8.284.140 ευρώ.
      Το ποσοστό αυτό έχει ήδη κατανεμηθεί στις Νομαρχιακές Αυτοδιοικήσεις - Δ/νσεις Γεωργίας ελαιοκομικών Νομών της χώρας.
      Ειδικότερα, για το Νομό Ηλείας κατανεμήθηκε το ποσό των 300.000 ευρώ.
      Μέρος των δαπανών του προγράμματος δακοκτονίας έτους 2006 θα καλυφθεί από τις πιστώσεις του προϋπολογισμού έτους 2007.
      Ο Υφυπουργός
      Α. ΚΟΝΤΟΣ»
        3. Στην με αριθμό 717/1.11.06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 115795/ΙΗ/20.11.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 717/1-11-06 που κατέθεσε ο Βουλευτής κ. Μιχάλης Καρχιμάκης σχετικά με τη ρύθμιση των αποδοχών και των επιδομάτων των κληρικών, σας γνωρίζουμε τα ακόλουθα: .
        Το θέμα της μισθοδοσίας του εφημεριακού κλήρου της Εκκλησίας της Ελλάδος έχει ρυθμιστεί με την αριθμ. 2/73045/0022/2.1.04 Κ.Υ.Α. «Επέκταση διατάξεων του Ν. 3205/2003 σε διαβαθμισμένους κληρικούς» που εκδόθηκε σε εκτέλεση του άρθρου 21 του Ν. 3205/2003 (ΦΕΚ 297/Α') «Μισθολογικές ρυθμίσεις λειτουργών και υπαλλήλων του Δημοσίου Ν.Π.Δ.Δ.,Ο.Τ.Α. κλπ.». Με την ως άνω απόφαση (παρ. 3) χορηγείται στους διαβαθμισμένους κληρικούς αυξημένο μηνιαίο επίδομα ειδικού λειτουργήματος (κατώτατο 200 ευρώ για τη Δ΄ μισθολογική κατηγορία και ανώτερο 265 ευρώ για την Α΄ μισθολογική κατηγορία) και ως εκ τούτου δεν εξετάζεται το θέμα της χορήγησης νέου επιδόματος.
        Τέλος, σε ό,τι αφορά την απόδοση των υπολοίπων 4 δόσεων του επιδόματος στις συντάξεις των Κληρικών αρμόδιο να απαντήσει είναι το συνερωτώμενο Υπουργείο Οικονομίας και Οικονομικών.
        Ο Υφυπουργός
        Γ. ΚΑΛΟΣ»
        4. Στην με αριθμό 97/4.10.06 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 64146/20.11.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
        «Aπαντώντας στην ερώτηση 97/4-10-2006, που κατέθεσε στη Βουλή ο Βουλευτής κ. Μιλτιάδης Βέρρας και αφορά το αντικείμενο του θέματος, σας γνωρίζουμε τα εξής:
        Οι δομές κοινωνικής μέριμνας των ΟΤΑ (Βοήθεια στο Σπίτι, ΚΗΦΗ, κλ.π.), που χρηματοδοτούνται από το Ευρωπαϊκό Koινωνικό Ταμείο (Ε.Κ.Τ.) στο πλαίσιο του Γ΄ Κοινοτικού Πλαισίου Στήριξης, υλoπoιoύνται μέσω των Δημοτικών Επιχειρήσεων που έχουν σκοπό τους την κοινωνική ανάπτυξη ή την πρόνοια, οι οποίες και υποχρεούνται, μετά τη λήξη της χρηματοδότησης, να συνεχίσουν τα προγράμματα κατ' ελάχιστον επί μία διετία.
        Η στελέχωση των προγραμμάτων γίνεται με προσωπικό με σχέση εργασίας ιδιωτικού δικαίου ορισμένου χρόνου, που προσλαμβάνεται με τις διατάξεις της παρ. 3 του άρθρου 21 του ν. 2190/94, σύμφωνα με τις οποίες επιτρέπεται, κατ' εξαίρεση, για το προσωπικό προγραμμάτων ή έργων που χρηματοδοτούνται ή επιδοτούνται από διεθνείς οργανισμούς η διάρκεια των συμβάσεων να είναι μέχρι ένα έτος και να ανανεώνεται ή να παρατείνεται έως το τέλος του προγράμματος.
        Στο προσωπικό των προγραμμάτων αυτών καθώς και στο προσωπικό του προγράμματος Βοήθεια στο Σπίτι που χρηματοδοτείται από εθνικούς πόρους και υλοποιείται σύμφωνα με τις διατάξεις της Κ.Υ.Α Π4β/5814/1997 (ΦΕΚ 917/Β΄/17-10-1997) όπως ισχύει, δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων του άρθρου 11 του Π.Δ. 164/2004 (ΦΕΚ 134/Α/I9-7-2004).
        Eπιπλέoν, όπως έχουμε γνωρίσει με το ΑΠ. 8084/20-2-2003 έγγραφό μας, οι ΟΤΑ α΄ βαθμού έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου πρoσωπικoύ, σύμφωνα με τις διατάξεις της παρ. 5 του άρθρου 8 του ν. 2307/95, προκειμένου να συμπεριλάβoυν στις υπηρεσίες τους και υπηρεσίες κοινωνικού χαρακτήρα.
        Η κάλυψη των θέσεων αυτών γίνεται με πρωτοβουλία των ΟΤΑ α΄ βαθμού, σύμφωνα με τις διατάξεις της παρ. 3 του άρθρου 30 του ν. 3274/2004, με την καθoριζόμενη διαδικασία για την πρόσληψη μόνιμου προσωπικού. Επισημαίνεται ότι και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν. 3320/2005 (ΦΕΚ 48/Α/23-2-2005).
        Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα πλέον των ΟΤΑ α' βαθμού, στον τομέα της κοινωνικής προστασίας και αλληλεγγύης, η εφαρμογή πολιτικών και η συμμετοχή σε δράσεις που αποσκοπούν, μεταξύ άλλων, στην υποστήριξη της τρίτης ηλικίας και των ευπαθών κοινωνικών ομάδων.
        Όσον αφορά την ένταξη των προϋπολογισμών των προγραμμάτων Βοήθεια στο Σπίτι στους Κεντρικούς Αυτοτελείς Πόρους, σας επισημαίνουμε ότι το Υπουργείο Εσωτερικών, Δημόσιας Διοίκησης και Αποκέντρωσης επιχορηγεί τους ΟΤΑ α΄ βαθμού της Χώρας από τους Κεντρικούς Αυτοτελείς Πόρους (ΚΑΠ), τα κριτήρια και η διαδικασία κατανομής των οποίων καθορίζονται κάθε έτος, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδίδεται ύστερα από σχετική πρόταση της Κεvτρικής Ένωσης Δήμων και Κοινοτήτων Ελλάδας (ΚΕΔΚΕ).
        Τέλος, ενόψει της εξέτασης για την ανάγκη διαμόρφωσης νέου θεσμικού πλαισίου λειτουργίας των δομών κοινωνικής μέριμνας των ΟΤΑ (στις οποίες ανήκει και το πρόγραμμα «Βοήθεια στο Σπίτι»), που συμμετέχουν στα Περιφερειακά Επιχειρησιακά Προγράμματα του Γ΄ ΚΠΣ και το Επιχειρησιακό Πρόγραμμα «Απασχόλησης και Επαγγελματική Κατάρτιση» ή σε αντίστοιχα προγράμματα της Ευρωπαϊκής Ένωσης, ώστε να συνεχιστεί η λειτουργία τους μετά τις 30-6-2007 (οπότε λήγουν τα σχετικά προγράμματα χρηματοδότησης αυτών από την Ευρωπαϊκή Ένωση), συγκροτήθηκε στο Υπουργείο μας, με την αριθ. 34274/26-6-2006 (ΦΕΚ Β1017) ΚΥΑ των Υπουργών Εσωτερικών, Δημόσιας Διoίκησης και Αποκέντρωσης, Απασχόλησης και Κοινωνικής Προστασίας και Υγείας και Κοινωνικής Αλληλεγγύης Ομάδα Διoίκησης Έργου, η οποία πρόκειται σύντομα να λειτουργήσει.
        Ο Υφυπουργός
        ΑΘ. ΝΑΚΟΣ»
        5. Στην με αριθμό 578/30.10.06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΓΠ/132273/21.11.06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
        «Απαντώντας στην με αρ. 578/30-10-2006 ερώτηση που κατατέθηκε στη Βουλή από το Βουλευτή κ. Μιχάλη Καρχιμάκη σχετικά με την αναμόρφωση των Οργανισμών των ΓΝ-ΚΥ Ιεράπετρας και ΓΝ Αγίου Νικολάου, σας γνωρίζουμε τα ακόλουθα:
        Το Υπουργείο Υγείας & Κοινωνικής Αλληλεγγύης, κατόπιν υπoβoλής σχετικής πρότασης της ΔΥΠΕ Κρήτης, προχώρησε και βρίσκεται στο τελικό στάδιο επεξεργασίας της πρότασης αυτής προκειμένου να εισηγηθεί την έκδοση της σχετικής ΚΥΑ για την αναμόρφωση του Οργανισμού του ΓΝ-ΚΥ Ιεράπετρας. Η πρόταση αφορά στην αύξηση των κλινών (από 80 σε 160), ένταξη στην ιατρική υπηρεσία νέων Τμημάτων και Μονάδων (Ουρολογικό, ΩΡΛ, Παθολογοανατομικό, ΜΑΦ, κλπ), σύσταση νέων θέσεων προσωπικού διαφόρων κλάδων και ειδικοτήτων (κλάδου ιατρών ΕΣΥ, Νοσηλευτικό, Διοικητικό προσωπικό, κλπ), συνολικής δαπάνης 4.145.000 € περίπου.
        Σε ότι αφορά την αναμόρφωση του Οργανισμού του ΓΝ Αγίου Νικολάου μέχρι σήμερα δεν έχει περιέλθει στην αρμόδια υπηρεσία του Υπουργείου Υγείας & Κοινωνικής Αλληλεγγύης αντίστοιχη πρόταση της ΔΥΠΕ Κρήτης.
        Ο Υφυπουργός
        Α. ΓΙΑΝΝΟΠΟΥΛΟΣ»
        6. Στην με αριθμό 416/23-10-06 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. 5970Β/16-11-06 έγγραφο από τον Υπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
        «Απαντώντας στην παραπάνω σχετική ερώτηση και σε ό,τι αφορά την αρμοδιότητα του ΥΠΕΧΩΔΕ, σας γνωρίζουμε ότι:
        - Η ανάθεση της εκπόνησης Μελέτης Περιβαλλοντικών Επιπτώσεων του Κρατικού Αερολιμένα Ηρακλείου αποτελεί αρμοδιότητα του συνερωτόμενου Υπ. Μεταφορών και Επικοινωνιών. Σύμφωνα με σχετικό έγγραφο, η ΥΠΑ προχωρά στην διαδικασία ανάθεσης της εκπόνησης νέας ΜΠΕ για τον Κρατικό Αερολιμένα Ηρακλείου Κρήτης, με βάση τον Ν.3316/2005.
        - Για το νέο Αεροδρόμιο Καστελλίου έχει εκδοθεί η υπ' αρ. ΕΥΠΕ/ΥΠΕΧΩΔΕ/οικ.144796/3.06.2005 θετική γνωμοδότηση του Γενικού Δ/ντή Περιβάλλοντος, στα πλαίσια της διαδικασίας της Προκαταρκτικής Περιβαλλοντικής Εκτίμησης και Αξιολόγησης για το συγκεκριμένο έργο και αναμένεται η υποβολή της Μελέτης Περιβαλλοντικών Επιπτώσεων, προκειμένου να ολοκληρωθεί η διαδικασία περιβαλλοντικής αδειοδότησής του.
        Ο Υπουργός
        Γ. ΣΟΥΦΛΙΑΣ»
        7. Στην με αριθμό 1053/9-11-06 ερώτηση του Βουλευτή  κ. Βασιλείου Οικονόμου δόθηκε με το υπ’ αριθμ. 2656/6-12-06 έγγραφο από τον Υφυπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας πληροφορούμε για τα εξής:
        1. Στα πλαίσια της σύμβασης της μελέτης «Βελτίωση κατά τμήματα της υφιστάμενης οδού Σταυρού-Λαυρίου» και για το υπότμημα «Αποκατάσταση σύνδεσης Παιανίας-Μαρκοπούλου με παράκαμψη Κορωπίου», στο οποίο περιλαμβάνεται η επίμαχη περιοχή έχει εκπονηθεί οριστική μελέτη αποχέτευσης ομβρίων στην οποία έχουν ληφθεί υπόψη και οι εξωτερικές λεκάνες απορροής με προοπτική την κατασκευή έργων από την Νομαρχιακή Αυτοδιοίκηση Ανατολικής Αττικής.
        2. Σχετικό με το θέμα είναι και το με αρ. πρ. 8942/17.11.2006 έγγραφο της  Ν.Α. Ανατ. Αττικής που επισυνάπτεται στην παρούσα.
        Ο Υφυπουργός
        Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        8. Στην με αριθμό 747/1-11-06 ερώτηση της Βουλευτού κ. Χρύσας Μανωλιά δόθηκε με το υπ’ αριθμ. 2615/20-11-06 έγγραφο από τον Υφυπουργό  Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής Ερώτησης, σας ενημερώνουμε ότι το θιγόμενο θέμα δεν εμπίπτει στην αρμοδιότητα του ΥΠΕΧΩΔΕ.
        Σας κοινοποιούμε σχετικό έγγραφο της Περιφέρειας Ανατολικής Μακεδονίας-Θράκης (αρ.πρ.4154/7.11.06), για ενημέρωσή σας.
        Ο Υφυπουργός
        Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        9. Στην με αριθμό 724/1-11-06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 2673/6-12-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης, σας γνωρίζουμε τα εξής:
        1. Η συντήρηση του Εθνικού οδικού δικτύου και η συμπλήρωση των διαφόρων ελλείψεων στη ζώνη του οδικού άξονα όπως, η αποκατάσταση φθορών σε στέγαστρα στάσεων ανήκει στις Υπηρεσίες Συντήρησης της αντίστοιχης Περιφέρειας, στη συγκεκριμένη περίπτωση στις Περιφέρειες Αττικής και Στερεάς Ελλάδας.
        2. Σε περίπτωση δε τοποθέτησης και διαφημίσεων στην περιοχή των στεγάστρων, αρμόδιες είναι οι Περιφέρειες, οι Νομαρχιακές Αυτοδιοικήσεις και οι οικείοι Δήμοι και κατά το Νόμο θα πρέπει να τηρούνται συγκεκριμένες αποστάσεις από τους άξονες των διαφόρων οδικών αξόνων σε περιοχές εκτός και εντός Σχεδίου Πόλεως.
        Ο Υφυπουργός
        Θ. ΞΑΝΘΟΠΟΥΛΟΣ»
      10. Στην με αριθμό 1061/9-11-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1288/22-11-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω Ερώτησης, παρακαλώ να ενημερώσετε τον κ. Βουλευτή για τα εξής:
      Το ολοκληρωμένο πρόγραμμα του Υπουργείου Δικαιοσύνης για την αποσυμφόρηση των φυλακών της χώρας, το οποίο μεθοδικά εφαρμόζουμε από το Μάρτιο του 2004, περιλαμβάνει ένα ταχύρρυθμο πρόγραμμα κατασκευής 7 νέων Καταστημάτων Κράτησης, δυναμικότητας 2.700 κρατουμένων σε πρώτη φάση, το οποίο θα έχει ολοκληρωθεί τους πρώτους μήνες του 2008. Περιλαμβάνει επίσης, σε δεύτερη φάση, την ήδη δρομολογημένη κατασκευή 5 επιπλέον νέων συγκροτημάτων Καταστημάτων Κράτησης, συνολικής δυναμικότητας 4.000 κρατουμένων. Παράλληλα, προκειμένου να επιλέξει τις καταλληλότερες και πιο συμφέρουσες λύσεις για την ανέγερση και νέων Καταστημάτων Κράτησης, πλέον των 12 προαναφερθέντων, το Υπουργείο Δικαιοσύνης εξετάζει με ιδιαίτερο ενδιαφέρον όλες τις προτάσεις των τοπικών φορέων ανά την Επικράτεια, οι οποίοι προωθούν τη δημιουργία Καταστημάτων Κράτησης στην περιοχή τους.
      Μία από τις προτάσεις αυτές είναι και η δημιουργία Καταστήματος Κράτησης στο Δήμο Στράτου του νομού Αιτωλοακαρνανίας. Ειδικότερα, κατόπιν σχετικών αποφάσεων, οι αρμόδιοι τοπικοί φορείς του νομού (Νομαρχιακό Συμβούλιο Αιτωλοακαρνανίας, Δημοτικό Συμβούλιο Δήμου Στράτου, Τοπικό Συμβούλιο Λεπενού, Διοικητικό Συμβούλιο ΤΕΔΚ Αιτωλοακαρνανίας, Διοικητικό Συμβούλιο Δικηγορικού Συλλόγου Αγρινίου) εγκρίνουν και ενθαρρύνουν την κατασκευή νέου Καταστήματος Κράτησης σε οικόπεδο με κτίσμα 6.000 τ.μ., το οποίο βρίσκεται στο Δημοτικό Διαμέρισμα Λεπενούς του Δήμου Στράτου. Το συγκεκριμένο ακίνητο ανήκει στο Υπουργείο Αγροτικής Ανάπτυξης.
      Μετά τη δρομολόγηση των διαδικασιών για την ανέγερση των σε δεύτερη φάση 5 νέων Καταστημάτων Κράτησης, το Υπουργείο Δικαιοσύνης θα προωθήσει τη χωροθέτηση Καταστήματος Κράτησης στη Δυτική Ελλάδα, η οποία, άλλωστε, προβλέπεται στο Ειδικό Πλαίσιο Χωροταξικού Σχεδιασμού και Αειφόρου Ανάπτυξης των Καταστημάτων Κράτησης. Επί του παρόντος, θεωρείται πιθανότατο να επιλεγεί το συγκεκριμένο οικόπεδο του Υπουργείου Αγροτικής Ανάπτυξης στην περιοχή Λεπενού του Δήμου Στράτου.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      11. Στην με αριθμό 643/31-10-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 64962/24-11-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με τα έργα του Ν. Λασιθίου που έχουν ενταχθεί στο Πρόγραμμα «ΘΗΣΕΑΣ» και, ειδικότερα, σχετικά με τη συμβασιοποίηση αυτών και τις απορροφήσεις τους, θα θέλαμε να σας γνωρίσουμε τα παρακάτω:
      Μέχρι σήμερα, στην αρμόδια Υπηρεσία της Περιφέρειας Κρήτης έχουν υποβληθεί 27 ολοκληρωμένοι φάκελοι δημοτικών έργων, τα οποία και έχουν ενταχθεί οριστικά με απόφαση του Γενικού Γραμματέα της Περιφέρειας. Από αυτά και σύμφωνα με τις συμβάσεις που έχουν κατατεθεί από τους οικείους Ο.Τ.Α. στην Γραμματεία Παρακολούθησης του Προγράμματος, έχουν συμβασιοποιηθεί, στο σύνολο του Νομού, 20 δημοτικά έργα, συνολικού προϋπολογισμού 6.876.187,93 ευρώ. Για τα συμβασιοποιημένα αυτά έργα, έχουν κατατεθεί λΟ.Γ.Α.ριασμοί ύψους 3.715.587, 72 ευρώ, οι οποίοι και έχουν εξοφληθεί.
      Τέλος, στο πλαίσιο της κατανομής των διαδημοτικών πόρων του Προγράμματος, στο σύνολο του Ν. Λασιθίου έχουν ενταχθεί οριστικά 3 έργα, ενώ ένα έχει συμβασιοποιηθεί σύμφωνα με τα αντίστοιχα στοιχεία της Περιφέρειας Κρήτης. Ο προϋπολογισμός του συγκεκριμένου έργου ανέρχεται στις 342.434,91 ευρώ, και μέχρι σήμερα δεν έχει κατατεθεί κανένα αίτημα πληρωμής.
      Αναλυτικότερα στοιχεία για τα έργα που έχουν συμβασιοποιηθεί παραθέτουμε στους πίνακες που ακολουθούν (πιν. 1 και 2).
      Ο Υφυπουργός
      ΑΘΑΝΑΣΙΟΣ ΝΑΚΟΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 512/26-10-2006 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. 1263/13-11-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κ. Βουλευτή για τα εξής:
      Το Προεδρικό Διάταγμα για την «Οργάνωση και λειτουργία των Υπηρεσιών Επιμελητών Κοινωνικής Αρωγής - Υ.Ε.Κ.Α.» (195/2006), το οποίο εκδόθηκε σε εφαρμογή του Νόμου 1941/1991 «Τροποποίηση διατάξεων του Ποινικού Κώδικα, του Κώδικα Ποινικής Δικονομίας και άλλες διατάξεις», προβλέπει μεταξύ άλλων τη σύσταση των παραπάνω υπηρεσιών σε 26 συνολικά πόλεις-έδρες Πρωτοδικείων (Άρθρο 2). Η γεωγραφική κατανομή των Υ.Ε.Κ.Α. και η κατανομή των οργανικών θέσεων έγινε με κριτήριο τη δυναμικότητα των αντίστοιχων Πρωτοδικείων και τη δυνατότητα μετακίνησης των επιμελητών κοινωνικής αρωγής στην περιφέρεια κάθε Υπηρεσίας. Αυτονόητη προϋπόθεση για τη λειτουργία των υπηρεσιών αυτών είναι η στελέχωσή τους με ικανοποιητικό αριθμό εξειδικευμένου προσωπικού. Ωστόσο, δεδομένου ότι τα Υπουργεία Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης ενέκριναν μόλις 60 θέσεις Επιμελητών Κοινωνικής Αρωγής, το ίδιο διάταγμα προβλέπει ότι κατά την πρώτη εφαρμογή του οι Υ.Ε.Κ.Α. θα λειτουργήσουν στα Πρωτοδικεία των πόλεων όπου εδρεύουν τα Εφετεία της χώρας (Άρθρο 16). Κατά συνέπεια, με την τοποθέτηση των παραπάνω Επιμελητών Κοινωνικής Αρωγής, τον ερχόμενο Δεκέμβριο θα λειτουργήσει Υπηρεσία Επιμελητών Κοινωνικής Αρωγής στη Λάρισα, στην εφετειακή περιφέρεια της οποίας υπάγεται η πόλη του Βόλου.
      Είναι αυτονόητο ότι πρόθεση του Υπουργείου Δικαιοσύνης είναι να τεθούν σε λειτουργία όλες οι Υ.Ε.Κ.Α. Για το λόγο αυτό, το Υπουργείο Δικαιοσύνης πρόκειται σε δεύτερο χρόνο να ζητήσει από τα Υπουργεία Οικονομίας και Οικονομικών και Εσωτερικών, Δημόσιας Διοίκησης και Αποκέντρωσης την έγκριση για την πλήρωση ικανοποιητικού αριθμού θέσεων εξειδικευμένου προσωπικού, οι οποίοι θα τοποθετηθούν στις Υ.Ε.Κ.Α. που δεν τίθενται σε λειτουργία κατά την πρώτη εφαρμογή του προαναφερθέντος διατάγματος, μεταξύ των οποίων και η Υπηρεσία στο Βόλο.
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
        13. Στην με αριθμό 458/25-10-06 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. Δ16/Φ.15/22849/2186/16-11-06 έγγραφο από τον Υπουργό Ανάπτυξης η ακόλουθη απάντηση:
        «Σε απάντηση της υπ’ αρ. 458/25.10.06 ερώτησης των Βουλευτών κυρίων Δ. Πιπεργιά και Β. Κεγκέρογλου σχετικά με το θέμα, σας γνωρίζουμε τα ακόλουθα:
      Το θέμα της Διαχείρισης του Δικτύου Διανομής Ηλεκτρικής Ενέργειας ρυθμίζεται από τα άρθρα 21, 22 και 23 του Ν. 3426/2005, με τον οποίο εναρμονίζεται πλήρως η νομοθεσία μας με την οδηγία 2003/54/ΕΚ «περί απελευθέρωσης της αγοράς ηλεκτρικής ενέργειας». Η επιλογή του Ν. 3426/2005 για τη δημιουργία συνδυασμένου διαχειριστή Δικτύου Διανομής και Συστήματος Μεταφοράς εναρμονίζεται πλήρως με τις απαιτήσεις της Οδηγίας και έγινε για λόγους αποτελεσματικότητας και στρατηγικής, καθώς επιτρέπει τη συγκέντρωση και βέλτιστη αξιοποίηση της απαραίτητης τεχνογνωσίας στο ίδιο νομικό πρόσωπο καθώς και τη βέλτιστη αξιοποίηση του προσωπικού, παρέχοντας επαρκείς εγγυήσεις περί λειτουργικής ανεξαρτησίας. Ο ως άνω Νόμος έχει ήδη αποσταλεί στην Ευρωπαϊκή Επιτροπή και έχει τύχει της αποδοχής της.
      Σύμφωνα με τις προβλέψεις των ως άνω άρθρων ο Διαχειριστής Ελληνικού Συστήματος και Δικτύου Ηλεκτρικής Ενέργειας Α.Ε. (ΔΕΣΔΗΕ Α.Ε.) είναι ανεξάρτητη υπηρεσία, σύμφωνα μάλιστα με το άρθρο 22 παραγρ. 1: «Τα μέλη του Δ.Σ. του Δ.Ε.Σ.Δ.Η.Ε. Α.Ε. πρέπει να είναι ανεξάρτητα και πλην του εκπροσώπου των εργαζομένων, να μην συνδέονται με οποιαδήποτε σχέση εργασίας, έργου ή εντολής, με επιχείρηση που δραστηριοποιείται στον τομέα της παραγωγής ή προμήθειας ηλεκτρικής ενέργειας.»
      Σας επισυνάπτονται τα ως άνω σχετικά άρθρα του Ν. 3426/2005.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        14. Στην με αριθμό 468/25-10-06 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. ΓΠ129711/20-11-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 468/25-10-2006 ερώτηση που κατατέθηκε στη Βουλή από το Βουλευτή κ. Π. Μαντούβαλο με θέμα «Λήψη μέτρων για την κυκλοφορία και λειτουργία ιδιωτικών ασθενοφόρων», σας γνωρίζουμε τα εξής:
      Το έτος 2004 προσελήφθησαν 287 άτομα (προκήρυξη 22Κ/2003) και 299 άτομα (προκήρυξη 30/26Κ/2003) του κλάδου ΔΕ Πληρωμάτων Ασθενοφόρων.
      Το έτος 2006 προσελήφθησαν 410 άτομα (προκήρυξη 3Κ/2005) τov κλάδoυ ΔΕ Πληρωμάτων Ασθενοφόρων. Τις επόμενες ημέρες θα προκηρυχθούν 172 θέσεις ειδικότητας ΔΕ Πληρωμάτων Ασθενοφόρων. Επίσης από τη Διοίκηση του ΕΚΑΒ έχει υπoβληθεί στην πολιτική ηγεσία του Υπουργείου Υγείας και Κοινωνικής Αλληλεγγύης και έχει προωθηθεί στο Υπουργείο Οικονομίας και Οικονομικών αίτημα για αύξηση των οργανικών θέσεων κατά 1500 ακόμα.
      Σε ότι αφορά τις υποδομές βρίσκονται σε εξέλιξη οι διαδικασίες για την προμήθεια 200 νέων Ασθενοφόρων οχημάτων και 20 Κινητών Ιατρικών Μονάδων.
      Τέλος η αδειοδότηση και λειτουργία των ιδιωτικών Ασθενοφόρων πρoβλέπεται σε Κοινή Υπουργική Απόφαση καθώς και σε Υπουργικές Αποφάσεις του Υπουργείου Υγείας και Κοινωνικής Αλληλεγγύης και του Υπουργείου Μεταφορών.
      Ο Υφυπουργός
      Α. ΓΙΑΝΝΟΠΟΥΛΟΣ»
        Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
        
        15. Στην με αριθμό 809/2.11.06 ερώτηση του Βουλευτή κ. Απόστολου Κατσιφάρα, δόθηκε με το υπ’ αριθμ. ΤΚΕ/Φ.2/26489/22.11.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
        «Σε απάντηση της ερώτησης με αριθμ. 809/2.11.2006 που κατέθεσε στη Βουλή ο Βουλευτής κ. Απόστολος Κατσιφάρας με θέμα «Άλυτα τα προβλήματα των καθαριστριών πλήρους και μερικής απασχόλησης των σχολείων Πρωτοβάθμιας και Δευτεροβάθμιας Εκπαίδευσης», σας πληροφορούμε τα εξής:
        1. Ο χρόνος οριστικοποίησης και ολοκλήρωσης της κατάταξης των καθαριστριών Δημόσιων Σχολείων σε οργανικές θέσεις ιδιωτικού δικαίου αορίστου χρόνου αποτελεί διαδικασία που εμπίπτει στην αποκλειστική αρμοδιότητα του Υπουργείου Εθνικής Παιδείας και Θρησκευμάτων.
        2. Ο καθορισμός ιδιαίτερου ωραρίου απασχόλησης, για καθένα από τους συμβασιούχους που πληρούσαν τις προϋποθέσεις του Π.Δ 164/2004, έγινε με βάση σχετική πρόβλεψη του εν λόγω Π.Δ/τος ( άρθρο 11, παρ.1) καθώς και τις ειδικότερες οδηγίες μας, με στόχο ώστε οι κατατασσόμενοι να καταλάβουν θέσεις ιδιωτικού δικαίου αορίστου χρόνου μερικής απασχόλησης αντίστοιχης του ωραρίου που είχαν απασχοληθεί με διαδοχικές συμβάσεις εργασίας ή έργου και το οποίο δε θα μπορούσε να είναι άλλο από εκείνο που αναγράφεται στην αρχική σύμβαση που είχαν συνάψει με τον εργοδότη τους.
        Με τις προϋποθέσεις αυτές, η πολιτική που ακολουθήθηκε κατά τον καθορισμό του μειωμένου ημερησίου ωραρίου, στην περίπτωση της σύστασης θέσεων μερικής απασχόλησης, για το σύνολο μάλιστα των ειδικοτήτων όλων των συμβασιούχων και όχι μόνο για τις σχολικές καθαρίστριες κρίνεται, κατά την άποψή μας, απόλυτα ορθή και δικαιολογημένη.
        Σε περίπτωση, πάντως, που για οποιουσδήποτε άλλους λόγους κριθεί σκόπιμη η αύξηση του ημερησίου ωραρίου απασχόλησης των καθαριστριών αυτών, για τη ρύθμιση του θέματος απαιτείται νομοθετική ρύθμιση, η προώθηση της οποίας ανήκει στο καθ' ύλην αρμόδιο Υπουργείο Παιδείας.
        3. Όσο αφορά τέλος τις καθαρίστριες που δεν υπέβαλαν αίτηση για την υπαγωγή τους στις ρυθμίσεις του Π.Δ 164/2004, μέσα στην προβλεπόμενη αποκλειστική προθεσμία (μέχρι δηλαδή 19/09/2004) , σας πληροφορούμε ότι για την υπηρεσία μας δεν τίθεται πλέον θέμα παράτασης ή καθορισμού νέας προθεσμίας, καθόσον τούτο θα οδηγούσε σε πλήρη ανατροπή της πολιτικής και της φιλοσοφίας που ακολουθήθηκε κατά την εφαρμογή του Π.Δ 164/2004, για το σύνολο των συμβασιούχων και όχι μόνο για τις καθαρίστριες των Σχολείων.
        Ο Υφυπουργός
        ΑΠΟΣΤΟΛΟΣ ΑΝΔΡΕΟΥΛΑΚΟΣ»
        16. Στην με αριθμό 734/1.11.06  ερώτηση του Βουλευτή κ. Στυλιανού Ματζαπετάκη, δόθηκε με το υπ’ αριθμ. ΤΚΕ/Φ2/26490/22.11.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
        «Σε απάντηση της ερώτησης με αριθμ. 734/1.11.2006 που κατέθεσε στη Βουλή ο Βουλευτής κ. Στέλιος Ματζαπετάκης με θέμα «Επαγγελματική απασχόληση», σας γνωρίζουμε τα εξής
        1. Με το άρθρο 1 παρ. 1-3 του Ν .1256/1982 απαγορεύεται στους λειτουργούς ή υπαλλήλους έμμισθους και άμισθους, πολιτικούς και στρατιωτικούς ή μισθωτούς που απασχολούνται στο Δημόσιο και τα ΝΠΔΔ και τα ΝΠΙΔ του δημόσιου τομέα να διορισθούν ή να προσληφθούν σε δεύτερη θέση ή απασχόληση στο δημόσιο τομέα αυτό. Ως δεύτερη θέση ή απασχόληση δεν νοείται η συμμετοχή σε συμβούλιο ή επιτροπή ή ομάδα εργασίας μόνιμης ή ευκαιριακής μορφής, όταν η απασχόληση σε αυτά δεν είναι πλήρης και έμμισθη. Επίσης, ως δεύτερη απασχόληση δεν νοείται η απασχόληση που δεν είναι κατά πλήρες ωράριο εργασίας.
        Σημειώνεται ότι η απαγόρευση αυτή ισχύει και για τους συνταξιούχους που θεμελίωσαν δικαίωμα σύνταξης βάσει της υπηρεσίας τους σε θέση του δημόσιου τομέα, εφόσον οι ακαθάριστες αποδοχές τους υπερβαίνουν το όριο των 3/5 των αποδοχών του προέδρου του Αρείου Πάγου.
        2. Με τις διατάξεις, εξάλλου, του άρθρου 15 του Ν. 3429/2005 ορίζεται ότι, οι ανώνυμες εταιρείες της παρ.5 του άρθρου 1 του ίδιου νόμου δηλαδή οι ανώνυμες εταιρείες των οποίων οι μετοχές έχουν εισαχθεί προς διαπραγμάτευση στο χρηματιστήριο ή είναι συνδεδεμένες με εισηγμένες εταιρείες ή για τις οποίες έχει αποφασισθεί η έναρξη διαδικασιών αποκρατικοποίησης με την εισαγωγή μετοχών τους στο χρηματιστήριο, ευρίσκονται εκτός του ευρύτερου δημόσιου τομέα, κατά τις ισχύουσες κάθε φορά διατάξεις.
        3.	Ενόψει των ανωτέρω, οι απαγορευτικές διατάξεις για την πολυθεσία και την πολυαπασχόληση του Ν.1256/1982 δεν έχουν, κατά την άποψή μας, εφαρμογή για το προσωπικό των ανώνυμων εταιρείων της παρ.5 του άρθρου 1 του Ν.3429/2005, στις οποίες εμπίπτει και ο ΟΤΕ .
        Ο Υφυπουργός
        ΑΠΟΣΤΟΛΟΣ ΑΝΔΡΕΟΥΛΑΚΟΣ»
        17. Στις με αριθμό 662/31-10-06, 674/31-10-06 και 752/1-11-06 ερωτήσεις των Βουλευτών κυρίων Αθανασίου Μωραϊτη, Ανδρέα Μακρυπίδη και Χρίστου Βερελή, δόθηκε με το υπ’ αριθμ. 115168/ΙΗ/22.11.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στις ερωτήσεις με αριθμούς 662/31-10-06, 674/31-10-06 και 752/1-11-06, τις οποίες κατέθεσαν οι Βουλευτές κύριοι Θάνος Μωραϊτης, Ανδρέας Μακρυπίδης και Χρίστος Βερελής σχετικά με την αυτονόμηση του Πανεπιστημιακού Παραρτήματος Αγρινίου και την ίδρυση 4ου Τμήματος (Κλιματολογίας, Οικολογίας και Τεχνολογίας Αντιρρύπανσης), σας γνωρίζουμε τα ακόλουθα:
        Αποτελεί πάγια δέσμευση του ΥΠΕΠΘ η αυτονόμηση του Πανεπιστημιακού Παραρτήματος Αγρινίου καθώς επίσης και η ίδρυση τετάρτου τμήματος. Ύστερα από ανταλλαγή απόψεων με τη Διοίκηση του Πανεπιστημίου Ιωαννίνων κρίθηκε απαραίτητο να αξιολογηθεί η υπάρχουσα κατάσταση του παραρτήματος σε επίπεδο οργάνωσης και λειτουργίας, ώστε να προσδιορισθούν οι προϋποθέσεις υπό τις οποίες θα προωθηθεί η διαδικασία της αυτονόμησής του.
        Συγκεκριμένα, κρίθηκε απαραίτητο να επανεξετάσει το Πανεπιστήμιο Ιωαννίνων την πρότασή του για ίδρυση τέταρτου τμήματος «Κλιματολογίας, Οικολογίας και Τεχνολογίας Αντιρρύπανσης» με σκοπό τη συγκρότηση στο παράρτημα Αγρινίου δύο πανεπιστημιακών σχολών με δύο τμήματα η καθεμιά προσδιορίζοντας το γνωστικό αντικείμενο του νέου τμήματος με τρόπο που θα έκανε εφικτή την υπαγωγή του από κοινού με το τμήμα «Διοίκησης Επιχειρήσεων Αγροτικών Προϊόντων και Τροφίμων» σε μία σχολή με προσανατολισμό τις οικονομικές επιστήμες.
        Επιπλέον, το τμήμα «Διαχείρισης Περιβάλλοντος και Φυσικών Πόρων» και το τμήμα «Διαχείρισης Πολιτισμικού Περιβάλλοντος και Νέων Τεχνολογιών» θα ήταν δυνατό να συγκροτήσουν τη δεύτερη σχολή με την προϋπόθεση να επανεξετασθεί και ο τίτλος τους και  κυρίως - το γνωστικό τους αντικείμενο.
        Το ΥΠΕΠΘ σε αναμονή της αναθεωρημένης πρότασης του Πανεπιστημίου Ιωαννίνων και σύμφωνα με τις διατάξεις της κείμενης πανεπιστημιακής νομοθεσίας - άρθρο 6, παρ. 6 του Ν. 1268/82, όπως έχει τροποποιηθεί και ισχύει - θα προωθήσει το θέμα για διατύπωση γνώμης στο αρμόδιο Συμβούλιο Ανώτατης Πανεπιστημιακής Εκπαίδευσης (ΣΑΠΕ).
        Ο Υφυπουργός
        ΣΠΥΡΙΔΩΝ ΤΑΛΙΑΔΟΥΡΟΣ»)
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 14 Δεκεμβρίου 2006.
        Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
        1. Η με αριθμό 155/11-12-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Ρόβλια προς τον Υπουργό Μεταφορών και Επικοινωνιών, σχετικά με τις εθνικές υποδομές τηλεπικοινωνιών και την πώληση του Ο.Τ.Ε. κ.λπ..
        2. Η με αριθμό 159/11-12-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση του προβλήματος της διάθεσης των απορριμμάτων της Αττικής κ.λπ.. 
        3. Η με αριθμό 160/11-12-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση αιτημάτων των ρακοσυλλεκτών Αθήνας και Πειραιά κ.λπ..
        Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφοι 2 και 3 του Κανονισμού της Βουλής)
        1. Η με αριθμό 166/11-12-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με το πρόβλημα της διάθεσης των απορριμμάτων του Λεκανοπεδίου κ.λπ..
        2. Η με αριθμό 165/11-12-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τους Υπουργούς Οικονομίας και Οικονομικών και Ανάπτυξης, σχετικά με το κλείσιμο του Αγροτικού Συνεταιρισμού Καινούργιου Αιτωλοακαρνανίας από τον πλειστηριασμό περιουσιακών στοιχείων λόγω δανείων από την Α.Τ.Ε. κ.λπ..
        3. Η με αριθμό 161/11-12-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση της ασφάλισης και της υγειονομικής φροντίδας των ρακοσυλλεκτών κ.λπ..
       ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
       ΝΟΜΟΘΕΤΙΚΗΣ ΕΡΓΑΣΙΑΣ
        Συνέχιση της συζήτησης επί της αρχής, των άρθρων και του συνόλου του σχεδίου νόμου: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις».
        Πριν δώσω τον λόγο στον κ. Αγγελή θα παρακαλέσω να τηρείται το οκτάλεπτο. Είναι ακόμα εγγεγραμμένοι ογδόντα ομιλητές. 
       ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Έχει 40% απόκλιση του χρόνου ο Υπουργός. Από είκοσι πέντε λεπτά μίλησε τριάντα πέντε λεπτά. 
       ΠΡΟΕΔΡΕΥΩΝ (Γεώργιος Σούρλας): Εσείς, που ήσασταν Υπουργός, ξεχνάτε τότε τι κάνατε. 
       ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Προσωπικά, εγώ ποτέ. 
        Και οι εισηγητές από δεκαπέντε λεπτά σε είκοσι πέντε λεπτά. 
       ΠΡΟΕΔΡΕΥΩΝ (Γεώργιος Σούρλας): θα παρακαλέσω να τηρηθεί το οκτάλεπτο. Και θα το κάνει πράξη ο κ. Αγγελής, που έχει το λόγο.
       ΑΝΕΣΤΗΣ ΑΓΓΕΛΗΣ: Κυρία και κύριοι συνάδελφοι, έχουμε προς συζήτηση ένα σημαντικό νομοσχέδιο που δεν έτυχε της ανάλογης προσοχής από την Αντιπολίτευση, με το δεδομένο ότι εστίασε την προσοχή της περισσότερο στις τροπολογίες, παρά στην ουσία του νομοσχεδίου. 
        Επιτρέψτε μου να κάνω μία μικρή αναφορά στις τροπολογίες και να πω ότι είναι ιδιαίτερα σημαντικές. Θ’ αρχίσω, βεβαίως, με την τροπολογία που έχει σχέση με τον επενδυτικό νόμο, η οποία είναι συνέχεια του ν.3299, όπου είχαμε σοβαρή επιτυχία, με δεδομένο ότι στους είκοσι ένα μήνες, που λειτούργησε, υπήρχαν δύο χιλιάδες διακόσια εξήντα δύο επενδυτικά σχέδια, υπήρχε ένας κύκλος επενδύσεων της τάξης των 3.300.000.000 ευρώ περίπου και δημιουργήθηκαν περίπου δέκα χιλιάδες θέσεις εργασίας. Τη συνέχεια αυτή την επιβάλλει ο νέος χάρτης περιφερειακών ενισχύσεων και είναι απαίτηση της Ευρωπαϊκής Επιτροπής.
        Έρχομαι τώρα στο μεγάλο θέμα του Ο.Τ.Ε. και στην τροπολογία, που έρχεται εκ μέρους της Κυβέρνησης, μετά, βεβαίως, τη διυπουργική απόφαση και την είσοδό της στην Κυβερνητική Επιτροπή. Θέλω να θυμίσω στους αγαπητούς συναδέλφους του ΠΑ.ΣΟ.Κ., ότι από το 1993 μέχρι και σήμερα αφήσατε 38% στον εν λόγω Οργανισμό. Τον «ξεπουπουλιάσατε» μέσω των μετοχοποιήσεων. Αυτό σαν μία παρατήρηση. Το μέλλον θα δείξει ποιος έχει δίκιο. Σε κάθε περίπτωση η Νέα Δημοκρατία εφαρμόζει το πρόγραμμά της.
        Δεν αναφέρεστε στην τροπολογία η οποία έχει σχέση με την αύξηση της αγροτικής σύνταξης, που από 227 ευρώ ανέρχεται στα 277 ευρώ. 
        Μιας και ομιλούμε για τις τροπολογίες, θα ήθελα να πω ότι υπάρχει μια τροπολογία του κ. Δραγασάκη που μας βρίσκει σύμφωνους, κύριε Υπουργέ. Έχει σχέση με την έκπτωση των δαπανών που απαιτούνται για το Ανοιχτό Πανεπιστήμιο.
        Όσον αφορά το νομοσχέδιο, κατ’ αρχήν δημιουργεί αισθήματα αισιοδοξίας. Και δημιουργεί αισθήματα αισιοδοξίας, διότι ουσιαστικά δίδει ανάσα στην ελληνική οικονομία, μετά την πρώτη φορολογική μεταρρύθμιση. Στην πρώτη φορολογική μεταρρύθμιση είχαμε την πτώση των φορολογικών συντελεστών κατά 10% στις ανώνυμες εταιρείες και κατά 5% στις προσωπικές εταιρείες. Αυτό είχε σαν αποτέλεσμα την ενίσχυση του δείκτη ανάπτυξης κατά 0,8% έως 1%.
        Σήμερα στα φυσικά πρόσωπα, στους μισθωτούς, στους συνταξιούχους, στους ελεύθερους επαγγελματίες, λέμε ότι το αφορολόγητο όριο ανέρχεται στις 12.000 ευρώ. Τούτο τι σημαίνει; Σημαίνει ότι από το 2004 το αφορολόγητο αυξήθηκε κατά 2.000 ευρώ.
        Σημαντικότερο, όμως, όλων αυτών είναι ότι ο μέσος φορολογικός συντελεστής για εισοδήματα από 12.000 έως 30.000 ευρώ κατέρχεται μέχρι το 2009 στο 25%. Είναι μία ουσιαστική παρέμβαση που ευνοεί τα λαϊκά στρώματα, ευνοεί τα μεσαία εισοδήματα. Και, βεβαίως, είναι μία πρωτοβουλία της Κυβέρνησης, στην οποία θα πρέπει να υπάρχει η σύμφωνη άποψη της Αντιπολίτευσης.
        Η Κυβέρνηση ρίχνει τους φορολογικούς συντελεστές με αποφάσεις, βεβαίως, του Υπουργείου Οικονομικών και στα εισοδήματα από 30.000 έως 75.000 ευρώ. Ο φορολογικός συντελεστής κατέρχεται το 2009 στο 35%. Σε καμία περίπτωση, όμως, δεν κατέρχεται ο φορολογικός συντελεστής για εισοδήματα άνω των 75.000 ευρώ, αποδεικνύοντας την κυβερνητική ευαισθησία προς τη μεσαία τάξη, προς τα λαϊκά στρώματα.
        Αν θέλουμε να δούμε το νομοσχέδιο και από την κοινωνική του πλευρά, θα δούμε ότι η Κυβέρνηση επιδιώκει την κοινωνική συνοχή, όταν λαμβάνει συγκεκριμένα μέτρα και τα αποτυπώνει με ξεκάθαρο τρόπο. Και αναφέρομαι στους αναπήρους, που καταργεί το Φόρο Μεταβίβασης Ακινήτων και για οικείες άνω των εβδομήντα τετραγωνικών. Τώρα γίνεται ενενήντα τετραγωνικά. Χίλια πεντακόσια ευρώ εκπίπτουν από το φορολογητέο εισόδημα κάθε επιχείρησης για κάθε άτομο, το οποίο έχει αναπηρία πάνω από 67%. Το αφορολόγητο στους αναπήρους αυξάνεται από 1.900 στα 2.400 ευρώ. 
        Είναι σημαντικές παρεμβάσεις, οι οποίες βεβαίως αποδεικνύουν την ευαισθησία της Κυβέρνησης.
        Επιπρόσθετα, σε οποιαδήποτε εξαρτήματα χρησιμοποιούν λόγω αναπηρίας, εκεί υπάρχει ο μικρότερος φορολογικός συντελεστής.
        Εκτός αυτού, καταργείται το τέλος του χαρτοσήμου στους ενοικιαστές. Πέφτει στο 1,5% το 2007 και βεβαίως καταργείται από το 2008, δίδοντας μια ανάσα στους χιλιάδες ενοικιαστές.
        Αφού αναφερόμαστε στις οικοδομές, να πούμε ότι το 5% ή 15% των δαπανών, που εκπίπτουν από το φορολογητέο εισόδημα για την κατασκευή κατοικιών, γίνεται 40%. Και αν συνυπολογίσουμε ότι ο Φ.Π.Α. από 19% γίνεται 9%, αντιλαμβάνεται κανείς ότι καταπολεμάται και η φοροδιαφυγή με δύο τρόπους. Είναι σημαντικές παρεμβάσεις, οι οποίες βεβαίως τονώνουν την ελληνική οικονομία.
        Να πάμε στο ναυτιλιακό εισόδημα, για να δούμε ότι για τους αξιωματικούς του Εμπορικού Ναυτικού ο αναλογικός συντελεστής από 6% γίνεται 3% και για τα κατώτερα πληρώματα έχουμε πτώση από 3% σε 1%.
        Αγαπητοί συνάδελφοι, δεν θέλω σε καμία περίπτωση να πλατειάσω. Είναι, όμως, ευκαιρία να πω ότι γίνεται μία αναφορά και στο συμπαθή κλάδο των γουνοποιιών. Στις επιχειρήσεις γουνοποιίας  γίνεται εκ νέου ρύθμιση για οφειλές και ληξιπρόθεσμα χρέη προς το δημόσιο σε περιοχές της δυτικής Μακεδονίας, Καστοριάς, Φλώρινας, Κοζάνης, Γρεβενών. Για επιχειρήσεις οι οποίες έχουν ληξιπρόθεσμα χρέη ισχύουν οι διατάξεις του ν.3052/2002, πράγμα το οποίο βεβαίως είχε γίνει και άλλες δύο φορές με το ν.3259/2004 και με το ν.3470/2006. 
        Η Κυβέρνηση αποδεικνύει ότι στηρίζει τον κλάδο της γουνοποιίας, ο οποίος προσφέρει τα μέγιστα στην ελληνική οικονομία και ο οποίος τουλάχιστον στις εξαγωγές προς τη Σοβιετική Ένωση έχει τα πρωτεία.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Τελειώνοντας, αγαπητοί συνάδελφοι, μια και ο χρόνος τελείωσε και πρέπει να είμαστε σωστοί απέναντι στις υποδείξεις του Προέδρου, θα ήθελα να πω ότι και από αυτό το νομοσχέδιο διαχέεται η αισιοδοξία προς τον ελληνικό λαό, κάτι το οποίο εισπράττει ο ελληνικός λαός. Το απέδειξε με τις δημοτικές εκλογές και βεβαίως θα το αποδείξει και με τις εθνικές εκλογές, ανεξάρτητα με το τι λέγεται από την Αξιωματική Αντιπολίτευση.
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
         ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αγγελή.
        Το λόγο έχει ο κ. Αγοραστός.
       ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
        Κύριε Υπουργέ, κυρίες και κύριοι συνάδελφοι, το νομοσχέδιο το οποίο συζητούμε σήμερα, αφορά τον κάθε συμπολίτη μας, αφορά τον κάθε Έλληνα και την κάθε Ελληνίδα και αποτελεί μία σημαντική πρωτοβουλία για την οικονομία και για την κοινωνία. Είναι δέσμευσή μας, την οποία είχαμε αναλάβει και την οποία υλοποιούμε σταδιακά, όπως και όλες τις προεκλογικές μας δεσμεύσεις. 
        Κυρίες και κύριοι συνάδελφοι, η περαιτέρω απλοποίηση και ο εξορθολογισμός του φορολογικού μας συστήματος κινείται πάνω σε δύο βασικούς άξονες. Ο πρώτος είναι η μείωση της φορολογίας των φυσικών προσώπων και η αντιμετώπιση των αντικινήτρων, που προκαλούσε η δομή της υφιστάμενης φορολογικής κλίμακας, μιας φορολογικής κλίμακας που είχε ένα σημαντικό αφορολόγητο ποσό, αλλά είχε μία υπερβολικά υψηλή φορολογική επιβάρυνση για τα χαμηλά και τα μεσαία εισοδήματα.
        Ο δεύτερος άξονας είναι η απλοποίηση και ο εκσυγχρονισμός των ρυθμίσεων του Κώδικα Βιβλίων και Στοιχείων, ώστε να αυξηθεί η διαφάνεια και να μειωθεί το επιχειρηματικό κόστος και οι γραφειοκρατικές διαδικασίες, ώστε να εναρμονιστεί το θεσμικό πλαίσιο με τα νέα δεδομένα της ψηφιακής τεχνολογίας, στην οποία πρέπει να προσβλέπουμε και μέσω της οποίας στο μέλλον θα καταστεί δυνατόν να καταργήσουμε πλήρως τις παραμένουσες διατάξεις του Κώδικα Βιβλίων και Στοιχείων.
        Κυρίες και κύριοι συνάδελφοι, με τη νέα κλίμακα προκύπτουν φορολογικές ελαφρύνσεις για όλα τα επίπεδα εισοδήματος και για όλους τους φορολογούμενους αδιακρίτως. Όταν διευρύνεται το αφορολόγητο και μειώνονται οι συντελεστές, προκύπτουν για όλους ελαφρύνσεις. Οποιοσδήποτε προσπαθεί να πείσει για το αντίθετο ή προσπαθεί να παραπλανήσει αυτούς στους οποίους απευθύνεται ή δεν ξέρει τι του γίνεται ή δημιουργεί εντυπώσεις και λαθρεμπόριο λαϊκισμού.
        Με την αύξηση του αφορολογήτου ορίου απαλλάσσονται από τη φορολογία εκατόν ογδόντα χιλιάδες υπόχρεοι σε φορολογία εισοδήματος. Συνολικά με το αυξημένο αφορολόγητο όριο τρία εκατομμύρια τριακόσιες χιλιάδες μισθωτοί και ελεύθεροι επαγγελματίες δεν θα υπόκεινται πια σε καμιά φορολογία εισοδήματος. Αυτό είναι σημαντικό, γιατί μιλάμε για τα χαμηλά εισοδήματα, τα οποία πλέον δεν φορολογούνται.
        Με τη μείωση των φορολογικών συντελεστών για τα υπόλοιπα εισοδήματα μειώνεται η φορολογική επιβάρυνση για περίπου δυόμισι εκατομμύρια φορολογούμενους. Για κοινωνικούς λόγους λαμβάνουμε ειδική μέριμνα για τους συνταξιούχους, οι οποίοι εκτός από τη σύνταξή τους μπορεί να έχουν και εισόδημα από ακίνητα ή γεωργικές επιχειρήσεις. Για τους συνταξιούχους, ανεξάρτητα από το ύψος εισοδήματός τους, το εισόδημά τους φορολογείται με χρήματα των μισθωτών. 
        Υπάρχει και μια σειρά από άλλες διατάξεις σημαντικού περιεχομένου. Πρώτα απ’ όλα οι διατάξεις για τα άτομα με αναπηρία. Το νομοσχέδιο αυτό περιλαμβάνει ιδιαίτερες ρυθμίσεις για τα άτομα με αναπηρία, με στόχο την περαιτέρω ελάφρυνση της ευαίσθητης αυτής κοινωνικής ομάδας. Αυξάνεται σε 2.400 ευρώ από 1.900 ευρώ, που ίσχυε μέχρι σήμερα, το ποσό δαπάνης, χωρίς δικαιολογητικά, που ισχύει για ορισμένες κατηγορίες ατόμων με αναπηρία. Στην ουσία είναι ένα επιπλέον αφορολόγητο για την κατηγορία των συμπολιτών μας. 
        Προκειμένου να δώσουμε ακόμα περισσότερα κίνητρα σε επιχειρήσεις για την απασχόληση των ατόμων με αναπηρία, αφαιρούμε από τα καθαρά κέρδη των επιχειρήσεων που απασχολούν άτομα με ποσοστό αναπηρίας 67% και πάνω ένα ποσό 1.500 ευρώ για κάθε ένα από τα  πρόσωπα αυτά. Επεκτείνουμε την έκπτωση από το εισόδημα του φορολογημένου ποσοστού 20% στις δαπάνες εγκατάστασης φυσικού αερίου και στις δαπάνες εγκατάστασης συστήματος θέρμανσης παραγωγής ηλεκτρικής ενέργειας.
        Κυρίες και κύριοι συνάδελφοι, αυξάνεται σε 40% το ποσοστό έκπτωσης με δικαιολογητικά για  ασφάλιστρα, για έξοδα επισκευής και έξοδα συντήρησης για όλες τις οικοδομές, ανεξάρτητα από τη χρήση τους. Μειώνεται αρχικά στο 1,5% το τέλος χαρτοσήμου, που επιβάλλεται στα μισθώματα ακινήτων για το 2007 –σήμερα είναι 3%- και από το 2008 το τέλος χαρτοσήμου καταργείται, διότι δεν είναι ένας φόρος συναλλαγών και πρέπει να καταργηθεί. Συνεπώς, προκύπτει μια ελάφρυνση για τη δαπάνη για ενοίκια, γιατί δεν θα υπάρχει πλέον το χαρτόσημο.
        Μια άλλη ρύθμιση του νομοσχεδίου έχει σκοπό να παρέχει μεγαλύτερη στήριξη στις πολύτεκνες οικογένειες με την απαλλαγή των επιδομάτων της πολύτεκνης μητέρας από το φόρο εισοδήματος. Μέχρι σήμερα το επίδομα της πολύτεκνης μητέρας εφορολογείτο μ’ ένα σταθερό συντελεστή 10%. Αυτή η φορολογία καταργείται. 
        Περιλαμβάνονται ακόμα ρυθμίσεις σε αυτό το νομοσχέδιο για τη διαδικασία χορήγησης των διευκολύνσεων τμηματικής καταβολής και της είσπραξης των φτωχών οφειλετών, που προβαίνουν σε εξωπτωχευτικό συμβιβασμό των χρεών τους με το δημόσιο.
        Επίσης, υπάρχει μια τρίτη κατηγορία για το Φόρο Προστιθέμενης Αξίας. Εδώ περιλαμβάνονται διορθωτικές διατάξεις για την καλύτερη επιβολή του Φ.Π.Α. στα νεόδμητα ακίνητα και είναι κάποιες διατάξεις τεχνικού χαρακτήρα.
        Κυρίες και κύριοι συνάδελφοι, πρέπει να πατάξουμε τη φοροδιαφυγή. Έχουν γίνει βήματα. Χρειάζονται περισσότερα και χρειάζεται η συμμετοχή όλων μας, γιατί η φοροδιαφυγή είναι αντικοινωνική συμπεριφορά. Όταν κάποιος αποφεύγει φόρους κρύβοντάς τους ή συναινεί στο να «κλέβονται» φόροι, δεν κάνει τίποτε άλλο παρά να συμβάλλει στη διατήρηση της φορολογίας σε υψηλά επίπεδα για όλους τους φορολογούμενους, αυτούς που δηλώνουν τα εισοδήματά τους και να συμβάλλει στην υποχρηματοδότηση υπηρεσιών, που είναι απαραίτητες για την εύρυθμη λειτουργία μιας δίκαιης κοινωνίας. Είμαι από εκείνους που πιστεύουν ότι πρέπει να μειωθούν κι’ άλλο οι φορολογικοί συντελεστές, αλλά για να γίνει αυτό πράξη, πρέπει να παταχθεί η φοροδιαφυγή. Και η φοροδιαφυγή είναι υπόθεση όλων μας. Η πάταξη της φοροδιαφυγής θα δημιουργήσει επιπλέον θέσεις εργασίας.
        Θα ήθελα να απευθυνθώ σε όσους είναι δύσπιστοι σε αυτό το νομοσχέδιο. Από τις αλλαγές που γίνονται σ’ αυτό το νομοσχέδιο, το οποίο προσπαθεί μια μερίδα να υποβαθμίσει, ένα πράγμα είναι ξεκάθαρο: Υπάρχουν φοροαπαλλαγές. Για του λόγου το αληθές θα σας πω ότι το κόστος απώλειας των εσόδων του κράτους για μια ολόκληρη τετραετία θα αγγίξει το 1,5 δισεκατομμύριο ευρώ. Η οικονομική ωφέλεια θα είναι μόλις 75.000.000 ευρώ. Συνεπώς, η Κυβέρνηση με το νομοσχέδιο αυτό κάνει μια μεγάλη προσπάθεια να βοηθήσει τους πολλούς και τους αδύναμους και όχι να εισπράξει έσοδα εις βάρος των πολιτών.
        Επίσης, θα ήθελα να σταθώ σε μια μεγάλη αδικία που έγινε στην κρίσιμη εκείνη περίοδο της αλλαγής του νομίσματος από δραχμές σε ευρώ. Τι έγινε εκείνη την περίοδο, για την οποία κανείς δεν μίλησε τη χρονική εκείνη στιγμή; Έγινε ένα φορολογικό ατόπημα. Γιατί; Διότι το 2002 εισοδήματα τα οποία ήταν 17.000.047 δραχμές και πάνω, φορολογούνταν με 42,5%. Έρχεται η αλλαγή σε ευρώ και ταυτόχρονα, χωρίς να πάρει είδηση κανείς, αλλάζει η φορολογική κλίμακα, δηλαδή ενώ από 17.000.047 δραχμές και πάνω φορολογούνταν με 42,5%, μειώνεται αυτό το ποσό εισοδήματος και πάει στα 7.973.000 δραχμές. Συνεπώς, πιάνει περισσότερους. Επιβαρύνθηκαν οι μικρομεσαίοι περισσότερο. Αντιλαμβάνεστε τι έγινε; Αυξήθηκε η κλίμακα φορολογίας από 17 σε 7, δηλαδή οι άνθρωποι οι οποίοι ήταν μικρομεσαίοι πλήρωσαν παραπάνω.
        Θα ήθελα να σας πω –και αυτό είναι το σημαντικότερο- ότι το 1982 το σύνολο των φορολογικών βαρών ήταν 1,6 δισεκατομμύρια ευρώ. Το 2004 ήταν 40.000.000.000 ευρώ. Ποιος έκανε πολλά νομοσχέδια και πολλούς φορολογικούς νόμους, το λένε τα Πρακτικά της Βουλής. Επί ΠΑ.ΣΟ.Κ. ψηφίστηκαν είκοσι οκτώ φορολογικοί νόμοι, αμέτρητος αριθμός υπουργικών αποφάσεων και επιβλήθηκαν ογδόντα δύο νέοι φόροι.
        Κυρίες και κύριοι, έρχονται και τροπολογίες σ’ αυτό το νομοσχέδιο, για τις οποίες θα έχουμε το χρόνο να μιλήσουμε αργότερα. Πάντως, θα ήθελα να πω ότι εκείνη η Κυβέρνηση που το 2002 αύξησε τους φόρους και αύξησε την κλίμακα των φόρων, ήταν η Κυβέρνηση του ΠΑ.ΣΟ.Κ.. Εκείνη την εποχή κανείς δεν μίλησε, διότι εκείνη την εποχή από 17.000.047 δραχμές κατέβασε το ποσό εισοδήματος σε 7.973.000 δραχμές και αύξησε το φορολογικό συντελεστή, με αποτέλεσμα να επιβαρύνει με επιπλέον φόρους τα μικρομεσαία εισοδήματα και να κάνει φτωχότερους τους Έλληνες.
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Αγοραστέ.
        Ο κ. Γεωργακόπουλος έχει το λόγο.
       ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κυρίες και κύριοι συνάδελφοι, θα παρακαλούσα τον Υπουργό Οικονομικών να διαβάζει το πρόγραμμα της Νέας Δημοκρατίας, όταν ισχυρίζεται ότι τηρεί ακριβώς τα όσα έλεγε στο πρόγραμμα. 
        Πρώτον, σας διαβάζω τι έλεγε στη σελίδα 35: «Η μείωση του συντελεστή φορολογίας των μερισμάτων θα παρακολουθεί τις μειώσεις στους συντελεστές φορολογίας των φυσικών προσώπων». Οι συντελεστές φορολογίας των μερισμάτων έγιναν το 2004. Υποσχέθηκε ότι θα γίνει μείωση των συντελεστών φορολογίας των φυσικών προσώπων το 2005. Το 2005 υποσχέθηκε ότι θα γίνει το 2006 και το 2006 έρχεται και μιλά για το 2007 και για το 2008. Άρα, δεν τηρήθηκε η υπόσχεση την οποία είχατε δώσει στον ελληνικό λαό, κύριοι της Νέας Δημοκρατίας, για να ξέρουμε τι λέμε. Αυτά έλεγε το πρόγραμμά σας και εγώ από εκεί τα διαβάζω.
        Δεύτερον, οι συνάδελφοι της Νέας Δημοκρατίας θα μου επιτρέψουν να πω ότι θα πρέπει να μελετούν περισσότερο. Μίλαγε χθες ο κ. Λυκουρέντζος για το δημόσιο χρέος και έκανε ένα τραγικό λάθος ο Υπουργός. Έγραψα ακριβώς τα λόγια του, γιατί πραγματικά με προκάλεσαν: «Έκρηξη του δημοσίου χρέους από τις κυβερνήσεις του ΠΑ.ΣΟ.Κ.. Είναι το μεγαλύτερο ξεπούλημα που έγινε», είπε ο κύριος Υπουργός χθες.
         Πρέπει όμως να μιλάμε με στοιχεία, γιατί εδώ ο καθένας μπορεί να λέει ό,τι θέλει. Σας διαβάζω τι λέει η έκθεση του Διοικητή της Τράπεζας της Ελλάδος για το δημόσιο χρέος:«Το 1989, όταν παρέλαβε η Νέα Δημοκρατία, το δημόσιο χρέος σε σχέση με το Α.Ε.Π. ήταν 68% και το 1990 ήταν 79% σε σχέση με το Α.Ε.Π.. Το 1993», όταν παραλάβαμε εμείς από εσάς, κύριοι της Νέας Δημοκρατίας, «το δημόσιο χρέος σε σχέση με το Α.Ε.Π. ήταν 110%». Πότε έγινε, λοιπόν, η έκρηξη του δημοσίου χρέους; Έγινε μήπως η έκρηξη του δημοσίου χρέους από το 1993 μέχρι το 2004, που σας παραδώσαμε εμείς; Με τα αναθεωρημένα στοιχεία, τα δικά σας, με τα στοιχεία της απογραφής ήταν 107%. Σταματήστε, επιτέλους, αυτό το παραμύθι. Σταματήστε να λέτε ψέματα στον ελληνικό λαό. Μέχρι πότε θα ανεχόμαστε αυτήν τη διαστρέβλωση, η οποία γίνεται εις βάρος της πραγματικότητας;
      Έρχομαι στο άλλο ψέμα, το οποίο λέτε. Αυξήσατε το αφορολόγητο. Το πήγατε από τα 10.000 στα 11.000 ευρώ. Μπράβο! Τι κάνατε; Το κρατήσατε σταθερό, τίποτα άλλο δεν αυξήσατε. Γιατί τα ονομαστικά εισοδήματα την αντίστοιχη τριετία αυξήθηκαν κατά 21%. Επομένως, ποια αύξηση του αφορολογήτου κάνατε; Το μειώσατε και κατά 1%. Αυτή είναι η πραγματικότητα. Έχετε δηλαδή μία προπαγάνδα, η οποία δεν έχει όρια. Κάποτε, όμως, θα πρέπει κάποιες αλήθειες να ειπωθούν στον ελληνικό λαό.
      Μιλάτε για δραστική μείωση της φοροδιαφυγής. Μα, ποια δραστική μείωση της φοροδιαφυγής έγινε, κύριοι συνάδελφοι, όταν στο νόμο, για τον οποίο σήμερα μιλάμε, παίρνετε μέτρα υπέρ της φοροδιαφυγής; Θα σας τα πω μετά, γιατί δεν τον έχετε διαβάσει το νόμο.
      Επίσης, παρατείνετε τον τεκμαρτό τρόπο φορολόγησης των ταξί, των λεωφορείων και μίας σειράς άλλων κατηγοριών, κάτι που βοηθά τη φοροδιαφυγή.
      Υπάρχει ένα δεύτερο μέτρο που παίρνετε. Το είπα στην επιτροπή και δεν πήρα απάντηση, όπως δεν περιμένω ότι θα πάρω σήμερα απάντηση, γιατί δεν έχετε απαντήσεις. Αυξάνετε το όριο τήρησης βιβλίου αποθήκης ακαθαρίστων εσόδων από τα 3.000.000 ευρώ, δηλαδή από το 1.000.000.000 δραχμές, στα 5.000.000 ευρώ. Δηλαδή 1,7 δισεκατομμύρια σε δραχμές θα είναι, για να αρχίσει να κρατάει βιβλίο αποθήκης. Και θέλετε να μας πείτε ότι παίρνετε μέτρα κατά της φοροδιαφυγής. 
      Μας έκανε, μάλιστα, και μαθήματα ο κύριος Υπουργός ότι η φοροδιαφυγή είναι έγκλημα κατά της κοινωνίας, ότι είναι αντικοινωνική συμπεριφορά και θα πρέπει όλοι να συμβάλουμε για να καταργηθεί αυτή η μάστιγα που λέγεται φοροδιαφυγή, όταν η ίδια η Κυβέρνηση νομοθετεί τη φοροδιαφυγή. Νομοθετείται η φοροδιαφυγή, κύριοι συνάδελφοι.
      Βεβαίως, δεν έχουμε να πούμε τίποτα για τα υπόλοιπα, με τα οποία εδώ συνεχώς μας βομβαρδίζετε περί εθνικών προμηθευτών. Το άκουσα χθες και αυτό, για τους εθνικούς προμηθευτές. Πείτε μου, κύριοι συνάδελφοι της Νέας Δημοκρατίας, ποιον από αυτούς που ονομάζατε τότε εθνικούς προμηθευτές επί ΠΑ.ΣΟ.Κ. τον έχετε αποβάλει σήμερα από το δημόσιο; Ποιον από αυτούς, τους οποίους ο κύριος Πρωθυπουργός ονόμαζε «νταβατζήδες», τον έχετε βάλει στην άκρη; Όχι μόνο δεν τους έχετε βάλει στην άκρη, αλλά τους έχετε αγκαλιάσει και συναγελάζεστε μαζί τους. Αυτή είναι η πραγματικότητα και σταματήστε να κάνετε αυτά τα οποία κάνετε και να λέτε αυτά τα ψέματα τα οποία λέτε.
      Μας λέτε εμάς ότι εξυπηρετήσαμε συμφέροντα. Ποια κυβέρνηση εξυπηρέτησε περισσότερο τα οργανωμένα συμφέροντα, από αυτό που κάνατε εσείς με τον ειδικό φόρο κατανάλωσης των καυσίμων; Δύο φορές οι πετρελαϊκές εταιρείες πανηγύρισαν. Τη μία φορά το 1992, όταν άλλαξε τότε ο ν.2000 για τα καύσιμα και η δεύτερη φορά που πανηγύρισαν, είναι τώρα, όταν εσείς προαναγγείλατε την αύξηση του ειδικού φόρου κατανάλωσης και όχι μία φορά, αλλά τρεις, για να κερδοσκοπήσουν τρεις φορές. Σας τα έχουμε πει, αλλά κωφεύετε. Εκεί δεν είναι η εύνοια των μεγάλων συμφερόντων; Αν αυτά δεν είναι, τότε να μας πείτε εσείς τι σημαίνει εύνοια των μεγάλων συμφερόντων.
      Το χειρότερο από όλα, στο οποίο δεν απαντάτε, είναι άλλο. Με ποιο δικαίωμα κάτι το οποίο δεν έχει περάσει από τη Βουλή το διαφημίζετε ως νόμο του κράτους; Με ποιο δικαίωμα δαπανάτε χρήματα για τη μαύρη προπαγάνδα της Νέας Δημοκρατίας; Εάν ήθελε η Νέα Δημοκρατία, έπρεπε να βάλει το δικό της σήμα και όχι του Υπουργείου Οικονομικών και να πληρώσει τις ολοσέλιδες καταχωρήσεις που έγιναν. Ουδέποτε άλλοτε έχει γίνει αυτό. Αν υπάρχει εισαγγελέας σε αυτήν τη χώρα, θα πρέπει να εγκαλέσει τον Υπουργό Οικονομικών και να τον καλέσει να απολογηθεί. Με ποιο δικαίωμα διαχειρίζεται αυτά τα χρήματα του ελληνικού λαού; Είχε ψηφιστεί ο νόμος; Όχι. Ήταν βέβαιος ότι θα περνούσε αυτόν το νόμο και από πού είχε αυτήν τη βεβαιότητα; Στο πολίτευμά μας, το Κοινοβούλιο, δεν είναι η συμβουλευτική του Παπαδόπουλου. Δεν μπορεί καθένας Υπουργός να έρχεται εδώ και να νομίζει ότι, επειδή έχει την πλειοψηφία, μπορεί να περνά «ό,τι γουστάρει». Κάποια στιγμή, θα πρέπει να πούμε ορισμένα πράγματα.
      Τέλος, θα ήθελα να πω δύο λόγια για τις τροπολογίες. Είναι απαράδεκτος ο τρόπος, με τον οποίο εισάγονται αυτές οι τροπολογίες. Ρωτήσαμε την Κυβέρνηση αν θα φέρει άλλες τροπολογίες και μας είπε όχι, ότι δεν θα φέρει άλλες τροπολογίες και όταν φύγαμε από τη Βουλή, κατέθεσε άλλες δύο. Ποιες τροπολογίες κατέθεσε; Το αναπτυξιακό, τον Ο.Τ.Ε. και μία άλλη για τα βιοκαύσιμα. Είναι απαράδεκτος ο τρόπος, με τον οποίο το Προεδρείο και η Πρόεδρος της Βουλής ανέχονται αυτόν τον τρόπο με τον οποίο γίνεται η νομοθετική εργασία. Γιατί είχαμε κατακτήσει τα τελευταία χρόνια, με την αυστηρή τήρηση του Κανονισμού και με την ιδιοτροπία, αν θέλετε, πολλές φορές του πρώην Προέδρου, του κ. Κακλαμάνη, το εξής: να μην κατατίθενται πάνω από δύο τροπολογίες. Και αν οι τροπολογίες αυτές κατετίθεντο μετά το τέλος της συζήτησης στην επιτροπή, έπρεπε να είναι με τη σύμφωνη γνώμη των κομμάτων και όχι αυθαιρέτως να πετάμε έτσι τροπολογίες εδώ, για να δώσουμε την εντύπωση ότι πράγματι η Κυβέρνηση κάνει το μεταρρυθμιστικό της έργο. Ποιο μεταρρυθμιστικό έργο;
      Επί της ουσίας της τροπολογίας για τον Ο.Τ.Ε., λέτε και εκεί ψέματα, ψέματα τα οποία σας τα λέει η Ο.Μ.Ε.-Ο.Τ.Ε.. Λέτε ότι η διάταξη κατέστη αναγκαία, επειδή δεν υπήρξε συμφωνία κατά τις σχετικές διαπραγματεύσεις μεταξύ της διοίκησης του Ο.Τ.Ε. και των εκπροσώπων των εργαζομένων. Αυτό είναι το δεύτερο ψέμα, γιατί το Μάιο του 2005 υπογράφηκε μεταξύ του Ο.Τ.Ε. και των εργαζομένων η συλλογική σύμβαση εργασίας. Τα λέει εδώ και τα ξέρετε, κύριοι συνάδελφοι. Λέτε τρία βασικά ψέματα στην εισηγητική έκθεση, για να εισάγετε αυτήν την τροπολογία, η οποία πράγματι δεν έχει καμία σχέση με τα όσα λέτε.
      Όσον αφορά για τις απαλλαγές, σας πληροφορώ ότι για εισοδήματα από 13.000 μέχρι 24.000 ευρώ, με την αύξηση του 3,5%, επιβαρύνονται 120 με 125 ευρώ. Κάθε εργαζόμενος θα επιβαρυνθεί και θα το βρει αυτό στο εκκαθαριστικό του, αλλά θα είναι αργά, γιατί θα έχουν μεσολαβήσει εκλογές. Γιατί αν δεν είχαν μεσολαβήσει εκλογές, θα το βρίσκατε εσείς στην κάλπη! 
         (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργακόπουλο.
      Το λόγο έχει ο Υφυπουργός Οικονομίας και Οικονομικών, ο κ. Μπέζας για μία παρέμβαση.
     ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Πρόεδρε, θέλω να κάνω δύο-τρεις παρατηρήσεις πολύ σύντομα. 
      Παρατήρηση πρώτη. Μας κατηγορείτε, κύριοι συνάδελφοι της Αξιωματικής Αντιπολίτευσης, ότι με τις πολιτικές και τις πρακτικές μας ευνοούμε τα μεγάλα συμφέροντα. Αυτές οι συμπεριφορές και οι πολιτικές, είναι συμπεριφορές και πολιτικές, οι οποίες χαρακτηρίζουν προηγούμενες κυβερνήσεις, τις δικές σας κυβερνήσεις και όχι τη δική μας Κυβέρνηση. Εμείς εργαζόμαστε συστηματικά, με σχέδιο, με συγκεκριμένο πρόγραμμα και δεσμεύσεις απέναντι στους πολίτες τις οποίες υλοποιούμε, για την ανάκαμψη της οικονομίας και για την επίλυση προβλημάτων που χρονίζουν, προβλημάτων που έρχονται από το παρελθόν από τα χρόνια της δικής σας διακυβέρνησης. Διότι η πολιτική είναι και εργαλείο, για να λύνεις προβλήματα και όχι να δημιουργείς προβλήματα.
      Η αναπροσαρμογή του ειδικού φόρου κατανάλωσης –το έχω πει πολλές φορές, αλλά θα το επαναλάβω, γιατί το χρησιμοποιείτε συνεχώς ως επιχείρημα- ήταν μία υποχρέωση της χώρας. Η χώρα έπρεπε να ακολουθήσει συγκεκριμένη κοινοτική οδηγία. Επιλέξαμε αυτή η αναπροσαρμογή των ειδικών φόρων κατανάλωσης στα καύσιμα να μη γίνει απότομα, να μη γίνει μεμιάς. Για να μην υπάρχει υπέρμετρη επιβάρυνση στους πολίτες και στην οικονομία, επιλέξαμε αυτή η αναπροσαρμογή να γίνει σταδιακά. Τι πιο ξεκάθαρο, τι πιο σαφές απ’ αυτήν την επιλογή μας;
      Δεύτερη παρατήρηση. Μας κατηγορείτε ότι δεν αντιμετωπίζουμε τη φοροδιαφυγή. Η φοροδιαφυγή είναι ένα πρόβλημα, το οποίο δεν λύνεται μ’ ένα μαγικό ραβδάκι ούτε μπορεί να λυθεί από τη μια στιγμή στην άλλη. Έχουμε κάνει, όμως, σημαντικά βήματα. Ακολουθούμε μία συγκεκριμένη πορεία. Έχουμε αποτελέσματα στον αγώνα για την πάταξη της φοροδιαφυγής και τα αποτελέσματα αυτά φαίνονται και από την καλή πορεία των εσόδων. 
        Λέγατε ότι τα έσοδα θα καταρρεύσουν. Το αντίθετο ακριβώς συμβαίνει. Η  πορεία είσπραξης των δημοσίων εσόδων τη χρονιά που τρέχει κινείται πάνω από τους στόχους που είχε θέσει ο προϋπολογισμός του 2006. Η καλή πορεία μας στην καταπολέμηση της φοροδιαφυγής φαίνεται και από τα αποτελέσματα είσπραξης ενός σημαντικού δείκτη, κρίσιμου δείκτη, του Φόρου Προστιθέμενης Αξίας. Γίνεται επομένως σημαντική προσπάθεια για την καταπολέμηση της φοροδιαφυγής, είμαστε προσηλωμένοι σ’ αυτήν την προσπάθεια, δεν παρεκκλίνουμε και το συγκεκριμένο νομοσχέδιο περιλαμβάνει διατάξεις προς αυτή την κατεύθυνση, διατάξεις που διασφαλίζουν το δημόσιο συμφέρον.
        Υπάρχει στο συγκεκριμένο νομοσχέδιο ρύθμιση για το δειγματοληπτικό έλεγχο των υποθέσεων αυτοπεραίωσης. Δεν είναι αυτό ένα μέτρο για την καταπολέμηση της φοροδιαφυγής; Υπάρχουν ρυθμίσεις στον Κώδικα Βιβλίων και Στοιχείων, όπως η ένταξη και άλλων κατηγοριών επιτηδευματιών στα βιβλία Γ’  κατηγορίας, των οικοδομικών και των τεχνικών επιχειρήσεων, όπως η επιβολή βαρύτερων ποινών για τη μη τήρηση των βιβλίων, όπως η αξιοποίηση των τεχνολογιών για τη διασταύρωση των συναλλαγών των επιτηδευματιών. Όλα αυτά είναι διατάξεις που γίνονται για την πάταξη της φοροδιαφυγής.
        Παρατήρηση τρίτη, σε σχέση με τη  μείωση των φορολογικών βαρών. Έχουμε δεσμευθεί ότι θα μειώσουμε τα φορολογικά βάρη. Στην πρώτη φάση της φορολογικής μεταρρύθμισης μειώσαμε τις φορολογικές επιβαρύνσεις για τις επιχειρήσεις. Έπρεπε να το κάνουμε αυτό σε μια δύσκολη μεταολυμπιακή περίοδο, για να κρατήσουμε ζωντανή την ανάπτυξη της οικονομίας και  το πετύχαμε. Στη δεύτερη φάση ερχόμαστε να μειώσουμε τα φορολογικά βάρη για τους πολίτες. Νομίζω ότι συμφωνούμε όλοι σ’ αυτήν την Αίθουσα, πως ένα φορολογικό σύστημα είναι δίκαιο, όταν οδηγεί γενικά στη μείωση των φορολογικών βαρών, όταν λειτουργεί στην κατεύθυνση της αναδιανομής του εισοδήματος, υπέρ των ασθενέστερων οικονομικά ομάδων, όταν διασφαλίζει την προοδευτικότητα της φορολογικής επιβάρυνσης και όταν επίσης διασφαλίζει τη σταθερότητα της φορολογικής νομοθεσίας. 
        Αυτές, λοιπόν, οι αρχές πάνω στις οποίες νομίζω ότι όλοι συμφωνούμε, είναι οι αρχές, στις οποίες έχει δομηθεί η δεύτερη φάση της φορολογικής μεταρρύθμισης και αυτές οι αρχές επιτυγχάνονται μ’ ένα πολύ συγκεκριμένο μηχανισμό. Ο μηχανισμός αυτός είναι η αύξηση του αφορολογήτου -το παραλάβαμε στα 10.000  ευρώ, το πάμε στα 12.000 ευρώ-  είναι η πολύ σημαντική διεύρυνση του κλιμακίου του κεντρικού φορολογικού συντελεστή -από τα 23.000 ευρώ, στα 30.000 ευρώ- και είναι και η σταδιακή μείωση σε ορίζοντα τριετίας των φορολογικών συντελεστών, κατά 5 ποσοστιαίες μονάδες και για ορισμένα κλιμάκια εισοδημάτων κατά 15 ολόκληρες ποσοστιαίες μονάδες.
        Αυτός, λοιπόν, ο μηχανισμός επιτυγχάνει και τη μείωση των φορολογικών βαρών, για όλα ανεξαιρέτως τα εισοδήματα, με έμφαση όμως κυρίως, στα χαμηλά και τα μεσαία εισοδήματα. Επειδή προδιαγράφει την πορεία μείωσης των φορολογικών συντελεστών για τα επόμενα τρία χρόνια, διασφαλίζει και τη σταθερότητα του συστήματος και επιπλέον φέρνει στους πολίτες πολύ περισσότερα οφέλη από οποιαδήποτε τιμαριθμοποίηση φορολογικής κλίμακας, την οποία ζητάτε, αλλά την οποία  ποτέ δεν κάνατε στα χρόνια της δικής σας διακυβέρνησης. 
        Η νέα αλλαγή του αφορολογήτου οδηγεί τετρακόσιες πενήντα χιλιάδες επιπλέον συμπολίτες μας στο αφορολόγητο και αναρωτιέμαι, αν αυτοί είναι οι «έχοντες και οι κατέχοντες» για τους οποίους μας κατηγορείτε ότι εργαζόμαστε ή μήπως είναι «έχοντες και κατέχοντες», δύο εκατομμύρια περίπου φορολογούμενοι με χαμηλά και μεσαία εισοδήματα, από 11.000 έως 30.000 ευρώ, οι οποίοι θα δουν πολύ αισθητή ελάφρυνση τα επόμενα χρόνια στα φορολογικά τους βάρη. Αυτή είναι η πραγματικότητα, κύριοι συνάδελφοι και αυτή την πραγματικότητα δεν πρέπει να την παραποιείτε. 
        Ευχαριστώ.
       ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
        Το λόγο έχει ο κ. Δερμεντζόπουλος.
       ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα ήθελα να παρακαλέσω τον προηγούμενο συνάδελφο που κατήλθε πριν από λίγο από το Βήμα, παραλληλισμοί του τύπου συμβουλευτική επιτροπή, με όσα τεκταίνονται σ’ αυτήν την Αίθουσα να μην γίνονται, γιατί δεν αρμόζουν πιστεύω σε κανένα από εμάς. 
        Κυρίες και κύριοι συνάδελφοι, κοινή δέσμευση της Κυβέρνησής μας και όλων των κρατών-μελών της Ενωμένης Ευρώπης, είναι εφαρμογή πολιτικών για την περιφερειακή και κοινωνική σύγκλιση, για τη δημιουργία νέων θέσεων εργασίας, για τη βελτίωση των συνθηκών ζωής και την προστασία του περιβάλλοντος. Ο Πρωθυπουργός μας, έχει τοποθετηθεί με σαφήνεια και έργα, για τις δράσεις επένδυσης στην ανταγωνιστικότητα της χώρας μέσα σ’ ένα κόσμο που η παγκοσμιότητα των αγορών εντείνει τον διεθνή ανταγωνισμό, όσο ποτέ στον παρελθόν.
        Για την Ελλάδα η ανταγωνιστικότητα σημαίνει πλούτο για την Οικονομία, όφελος και επενδύσεις για τις επιχειρήσεις, θέσεις δουλειάς και εισόδημα για τους εργαζόμενους. Τα έτη από το 2005 έως το 2010, που είναι τα ορόσημα για τη Στρατηγική της Λισσαβόνας, είναι τα έτη ανταγωνιστικότητας και μέσα στα πλαίσια αυτά προωθούνται πολιτικές για μια πραγματικά δυναμική και ανταγωνιστική οικονομία, μέσα σε ένα υγιές δημοσιονομικό περιβάλλον. Η Κυβέρνηση αυτή το ξέρει καλά ότι μόνο μία ανταγωνιστική Οικονομία μπορεί να δημιουργεί νέες θέσεις εργασίας. Μόνο μία δυναμική Οικονομία μπορεί να βελτιώνει το βιοτικό επίπεδο των πολιτών. Μόνο ένα υγιές δημοσιονομικό περιβάλλον μπορεί να διατηρήσει την ανάπτυξη μακροχρόνια.
        Η Ελλάδα διανύει μία περίοδο ιδιαίτερα σημαντική σε καίριο σημείο της αναπτυξιακής της τροχιάς. Ξέρουμε πού βρισκόμαστε. Ξέρουμε πού πάμε. Ξέρουμε τον τρόπο με τον οποίο πορευόμαστε, σταθερά και υπεύθυνα. Το δημοσιονομικό έλλειμμα για πρώτη φορά περιορίζεται κάτω από το 3% και η μείωσή του συνεχίζεται. Οι μεταρρυθμίσεις που δρομολογήθηκαν όλο αυτό το διάστημα αποδίδουν καρπούς, επιφέροντας ένα ολοκληρωμένο αναπτυξιακό αποτέλεσμα.
        Από τις αρχές του 2007 μπαίνει σε εφαρμογή το Εθνικό Στρατηγικό Πλαίσιο Αναφοράς, ενώ παράλληλα τρέχουν και τα προγράμματα του Γ΄ Κ.Π.Σ.. Μέσα σ’ αυτά τα πλαίσια η Ελληνική Οικονομία απαλλάσσεται από το αγκυλωμένο παρελθόν και περνάει στην εποχή που τα θετικά αποτελέσματα αφορούν όλους τους πολίτες. Με το νομοσχέδιο αυτό προχωρούμε στη δεύτερη φάση της φορολογικής μεταρρύθμισης και μ’ αυτό υλοποιείται η δέσμευση της Κυβέρνησης του Κώστα Καραμανλή, για τη σταδιακή μείωση της φορολογίας για τα φυσικά πρόσωπα και για ένα δικαιότερο φορολογικό σύστημα.
        Ωφελημένες από τις νέες ρυθμίσεις είναι όλες οι κατηγορίες φορολογουμένων και κυρίως τα χαμηλά και μεσαία εισοδήματα. Τρία εκατομμύρια τριακόσιες χιλιάδες συμπολίτες μας, δηλαδή το 60% περίπου των πολιτών δεν θα πληρώνουν ούτε ένα ευρώ φόρο, χάρη στην αύξηση του αφορολογήτου ορίου από το 2004 μέχρι σήμερα, κατά 2000 ευρώ. Δυόμιση εκατομμύρια περίπου φορολογούμενοι με χαμηλά και μεσαία εισοδήματα θα πληρώνουν σταδιακά λιγότερους φόρους και ειδικά οι οικογένειες με δύο παιδιά και πάνω. 
        Όλοι οι φορολογούμενοι ωφελούνται από την επέκταση της έκπτωσης 20%, για παράδειγμα για τις δαπάνες εγκατάστασης τηλεθέρμανσης και Ανανεώσιμων Πηγών Ενέργειας, από την αύξηση, κατά 200 ευρώ του ποσού μέγιστης εκπιπτόμενης δαπάνης, από τις νέες μεγαλύτερες εκπτώσεις στα ασφάλιστρα ζωής, ενοίκια και ιδιαίτερα φροντιστηρίων. Οι ενοικιαστές θα πληρώνουν πλέον χαμηλότερο ενοίκιο, λόγω της κατάργησης του τέλους χαρτοσήμου.
        Οι Έλληνες ναυτικοί θα πληρώνουν εφεξής το μισό και λιγότερο φόρο, λόγω της ανάλογης μείωσης του φορολογικού τους συντελεστή. Οι ιδιοκτήτες ακινήτων ωφελούνται από την αύξηση από 5% και 15%, στο 40% των δαπανών που εκπίπτουν με δικαιολογητικά, για ασφάλιστρα, έξοδα επισκευής, συντήρησης και άλλα για όλες τις οικοδομές, ανεξάρτητα από τη χρήση τους και από τη μείωση του Φ.Π.Α., από 19% σε 9%, για εργασίες ανακαίνισης ή επισκευής των κατοικιών. Οι συνταξιούχοι ωφελούνται, ενώ οι πολύτεκνες μητέρες δεν θα πληρώνουν εφεξής φόρο στο επίδομα που λαμβάνουν από το κράτος.
         Οι πολίτες με αναπηρία ωφελούνται πολλαπλά με την αύξηση του ποσού της εκπιπτόμενης δαπάνης, χωρίς δικαιολογητικά στα 2.400 ευρώ, με την αύξηση του ορίου των στεγαστικών αναγκών στα ενενήντα τετραγωνικά μέτρα για την απαλλαγή από το φόρο  μεταβίβασης ακινήτων, από την αφαίρεση από τα καθαρά κέρδη των επιχειρήσεων του ποσού των χιλίων πεντακοσίων ευρώ, για κάθε απασχολούμενο άτομο με ποσοστό αναπηρίας πάνω από 67% και με τη μείωση του Φ.Π.Α. από το 19% στο 9%, στα ιατρικά μηχανήματα και τις συσκευές που χρησιμοποιούν τα άτομα με αναπηρία.
        Κυρίες και κύριοι συνάδελφοι, με το νέο νομοσχέδιο επιδιώκεται επίσης η απλούστευση του Κώδικα Βιβλίων και Στοιχείων, δηλαδή του νομοθετικού πλαισίου που εξασφαλίζει την ομοιόμορφη για κάθε κατηγορία επιτηδευματιών, εμφάνιση των συναλλαγών, προκειμένου να προκύπτουν τα δεδομένα και οι απαιτήσεις εκπλήρωσης των φορολογικών υποχρεώσεων, και στην άμεση και στην έμμεση φορολογία με συγκεκριμένο, σαφή και πλέον απλοποιημένο τρόπο.
      Στόχος των νέων διατάξεων είναι η δραστική μείωση του λειτουργικού κόστους των επιχειρήσεων και η ελαχιστοποίηση των γραφειοκρατικών διαδικασιών. Διευκολύνουμε τις επιχειρήσεις ως προς τις υποχρεώσεις τήρησης των βιβλίων και έκδοσης των στοιχείων, ώστε να αποφεύγονται οι άσκοποι καταλογισμοί προστίμων για τυπικές παραβάσεις. 
      Με τις νέες διατάξεις διαμορφώνουμε ένα σύγχρονο, πιο δίκαιο, αλλά απλό παράλληλα φορολογικό σύστημα. Οι αλλαγές αυτές πραγματοποιούνται με συνείδηση κοινωνικής δικαιοσύνης και ευαισθησίας προς όλες τις ομάδες των συμπολιτών μας. Και διαφυλάσσουμε και ενισχύουμε την κοινωνική συνοχή, στηρίζοντας τα χαμηλά και μεσαία εισοδηματικά στρώματα, μειώνοντας τους φόρους για όλους τους πολίτες και ανακουφίζουμε τις κοινωνικές ομάδες που έχουν μεγαλύτερη ανάγκη. 
      Και δύο λόγια για τις κατατεθείσες τροπολογίες. Μάταια και άδικα προσπαθεί η αντιπολίτευση να υποβαθμίσει τις ευνοϊκές συνολικά ρυθμίσεις της φορολογικής μεταρρύθμισης, προβάλλοντας τα αρνητικά «τάχα» των τροπολογιών. Αν δούμε όμως το περιεχόμενο των τροπολογιών, που είναι: η αύξηση της αγροτικής σύνταξης του Ο.Γ.Α., η τροποποίηση του Γενικού Κανονισμού Προσωπικού του Ο.Τ.Ε., η κατάργηση του ελάχιστου ορίου συμμετοχής του ελληνικού δημοσίου στο μετοχικό κεφάλαιο του Ο.Τ.Ε., η τροποποίηση του ν. 3299/2004, του επενδυτικού νόμου δηλαδή, διαπιστώνουμε ότι όλες αυτές και είναι σύμφωνες με τις δεσμεύσεις μας και βαδίζουν προς την επίτευξη της κοινωνικής συνοχής και προς τον εκσυγχρονισμό και τη βελτίωση της ελληνικής οικονομίας, της ανταγωνιστικότητας και της ανάπτυξης γενικότερα. Και είναι εντελώς υποκριτικό να κατηγορείται η σημερινή Κυβέρνηση για όλα αυτά, που το ίδιο το ΠΑ.ΣΟ.Κ., κατά βάθος θεωρεί και σωστά και αναγκαία. 
      Και μια και μιλάμε για τον Ο.Τ.Ε. –θα τα πούμε βέβαια στην κατ’ άρθρο συζήτηση- αξίζει να θυμηθούμε ότι από το 1996 μέχρι το 2004 το ΠΑ.ΣΟ.Κ. κατέβασε την κρατική συμμετοχή από το 100% στο 33,7% και ότι ο γενικός κανονισμός της «COSMOTE» για τις εργασιακές σχέσεις, ο ίδιος μ’ αυτόν του Ο.Τ.Ε. που προτείνεται σήμερα, έγινε από το ίδιο το ΠΑ.ΣΟ.Κ. Ποιος τον έκανε; Η Νέα Δημοκρατία τον έκανε; Και ορθά το έπραξε. Και όλα αυτά γιατί; Για να επιβιώσει στον ανταγωνιστικό χώρο της κινητής τηλεφωνίας. 
      Κυρίες και κύριοι συνάδελφοι εργαζόμαστε όλοι εντατικά, με θάρρος και ευθύνη, μ’ έμπνευση, όραμα και στρατηγική για μια ελληνική οικονομία με ισχύ, αξιοπιστία, εξωστρέφεια και παρουσία στην παγκόσμια αγορά. Εργαζόμαστε με αισιοδοξία και με ευαισθησία για τους συμπολίτες μας, για την ευημερία και την πρόοδο κάθε οικογένειας ξεχωριστά. 
      Η χώρα μας κάθε μέρα σημειώνει σημαντικά βήματα προόδου και ανάπτυξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Γεώργιος Σούρλας): Τελειώστε, κύριε Δερμεντζόπουλε. 
     ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Τελειώνω, κύριε Πρόεδρε. 
      Αυτή την ανοδική πορεία, λοιπόν, ενισχύουμε και υποστηρίζουμε όλοι μας. Εν όψει όλων αυτών, υπερψηφίζω το νομοσχέδιο αυτό. 
      Σας ευχαριστώ πολύ. 
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Δερμεντζόπουλο. 
      Το λόγο έχει ο κ. Στρατάκης. 
     ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, συζητάμε σήμερα άλλο ένα σχέδιο νόμου, που έχει την ίδια ακριβώς λογική με όλα τα σχέδια νόμων που φέρνει εδώ η κυβέρνηση της Νέας Δημοκρατίας. Και μια και αναφέρεται στα φορολογικά, είναι και αυτό ένα φορομπηχτικό νομοσχέδιο και όχι βέβαια αναδιανεμητικό, όπως θα περίμενε κανείς, προς όφελος των πολλών, αλλά δυστυχώς προς όφελος των ολίγων. Και αυτό έχουμε υποχρέωση να το επισημαίνουμε και να το αποδεικνύουμε κιόλας, όπως θα πω παρακάτω. 
        Γιατί συμβαίνει και το εξής, το οποίο παρακολουθούμε δυστυχώς το τελευταίο διάστημα. Η Νέα Δημοκρατία  όλο το προηγούμενο διάστημα προσπαθεί με διάφορες τροπολογίες να βάλει τους σκληρούς φόρους. Δηλαδή, αύξησε το Φ.Π.Α. αύξησε τον ειδικό φόρο κατανάλωσης στα κινητά τηλέφωνα, στα τσιγάρα, στα καύσιμα. Στην ουσία αυξάνει τους έμμεσους φόρους που πληρώνουν οι πολλοί και έρχεται εδώ με κάποιες υποτιθέμενες φορολογικές απαλλαγές, αλλά και αυτές επιλεγμένες για συγκεκριμένους ανθρώπους, να μας πει ότι κάνει και μία φιλολαϊκή πολιτική. 
        Αυτό θεωρώ ότι είναι απαράδεκτο και, πέραν αυτού, δείχνει ότι συνεχίζει να υπάρχει η ίδια παλαιοδεξιά αντίληψη στη σημερινή Κυβέρνηση, μία νεοσυντηρητική αντίληψη, που πιστεύω ότι, αν και έχει στόχο να ξεγελάσει για άλλη μια φορά τον ελληνικό λαό, δεν θα τα καταφέρει τουλάχιστον αυτήν τη φορά. 
        Και δεν θα τα καταφέρει εκ των πραγμάτων, γιατί ο ελληνικός λαός και οι πολίτες πλέον καθημερινά νοιώθουν στην τσέπη τους αυτό το οποίο συμβαίνει στην πράξη. Θεωρώ ότι είναι πολύ σημαντικό να γίνεται αντιληπτό από περισσότερους πολίτες, μέρα με τη μέρα, γιατί τότε πραγματικά θα καταλάβουν οι πολλοί περί τίνος πρόκειται και ποια Κυβέρνηση σήμερα έχει στα χέρια της τις τύχες των πολιτών. 
        Το σχέδιο νόμου έχει δύο μέρη και το πρώτο μέρος αφορά τη φορολογία του εισοδήματος και του κεφαλαίου. Δημιουργεί συγκεκριμένες καταστάσεις. Κατ’ αρχήν, δεν δημιουργεί καμία ωφέλεια για περίπου 3,1 εκατομμύρια πολίτες, δηλαδή περίπου για το μισό πληθυσμό, που είναι κατά βάση οι μισθωτοί και οι συνταξιούχοι, και βέβαια επιβαρύνει τους μεσαίους, ενώ αντίθετα δημιουργεί κάποιες ελαφρύνσεις στους πολύ μεγάλους. Και οι ελαφρύνσεις αυτές δεν είναι κάτι καινούριο. Είναι κάτι που έχουμε συνηθίσει τα τελευταία δυόμισι με τρία χρόνια. Ένα δισεκατομμύριο είναι τα κέρδη των μεγάλων επιχειρήσεων από τη μείωση της φορολόγησης στα διανεμόμενα κέρδη και περίπου ενάμισι δισεκατομμύριο χαρίστηκαν το 2005 σε τριάντα χιλιάδες μεγάλες επιχειρήσεις με την απόφαση περαίωσης ανέλεγκτων υποθέσεων. Αυτές είναι οι λογικές σας και αυτή είναι η πολιτική σας. 
        Και ερχόμαστε στο δεύτερο τμήμα του σχεδίου νόμου, που αφορά τον Κώδικα Βιβλίων και Στοιχείων. Και ενώ ξέρουμε ότι μόνο η Ελλάδα έχει Κώδικα  Βιβλίων και Στοιχείων ως χώρα, αντί να τον βελτιώσουμε, επαναφέρουμε με τις διατάξεις, που βάζουμε εδώ, το «παζάρι». Πάμε δηλαδή σε άλλες εποχές. Και τι κάνουμε βάζοντας το «παζάρι»; Αναπαράγουμε ένα αναποτελεσματικό και πελατειακό σύστημα. Δίνουμε στους εφόρους και στους έχοντες τη δυνατότητα να εισπράξουν, τη δυνατότητα να «παζαρεύουν» οι ίδιοι τι πρέπει να εισπράξουν και τι όχι. 
        Μ’ αυτόν τον τρόπο στην ουσία, κύριε Υπουργέ, αγνοείτε την αντικειμενικοποίηση των φορολογικών ελέγχων, το γνωστό «point system» που είχε δημιουργηθεί τα προηγούμενα χρόνια. Αντί εμείς να βελτιώνουμε την κατάσταση προς αυτή την κατεύθυνση, ώστε και οι πολίτες να αισθάνονται ότι δεν είναι υποχείρια του οποιουδήποτε, με τον οποίο εμπλέκονται σε μία διαδικασία τακτοποίησης των υποθέσεών τους, εν τούτοις εμείς εδώ προσπαθούμε να επιβάλουμε το ακριβώς αντίθετο. 
        Και έκανε χθες το λάθος ο κύριος Υπουργός να μιλήσει για το δημόσιο χρέος, που δήθεν του παρέδωσε η κυβέρνηση του ΠΑ.ΣΟ.Κ.. Ξέχασε, όμως, να διαβάσει το δελτίο που εκδίδει το ίδιο το Υπουργείο και η Στατιστική Υπηρεσία για το δημόσιο χρέος. Είναι το δελτίο του δημοσίου χρέους και, αν δεν το έχετε στο Υπουργείο, να το καταθέσω στα Πρακτικά, γιατί από εδώ αποδεικνύεται ότι, ενώ το χρέος το παραλάβατε το 2004 στο ύψος περίπου των 172.000.000.000 ευρώ, το φθάσατε στα δυόμιση χρόνια στα 227.000.000.000 ευρώ και πλεόν. Και μάλιστα αν δείτε το δελτίο της δικής σας  απογραφής, θα δείτε ότι μόνο το τρίμηνο Ιουνίου-Σεπτεμβρίου το ανεβάσατε 3.000.000.000 ευρώ. 
        (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
        Αυτό τι δείχνει; Ότι οι ευθύνες σας είναι τεράστιες, ότι έχετε παντελή αδυναμία είσπραξης των φόρων. Και βέβαια, προσπαθείτε με διάφορα τερτίπια να διαμορφώσετε καταστάσεις δήθεν εξυπηρέτησης των πολλών. 
        Δεν είναι όμως μόνο αυτά. Το σχέδιο νόμου, που έτσι θελήσατε να το παρουσιάσετε, το χρησιμοποιείτε και ως πρόσχημα, για να περάσετε αυτά τα εντελώς αντιλαϊκά και εκείνα τα οποία δημιουργούν το ξεπούλημα και τα οποία φέρνετε με τις τροπολογίες. Και οι τροπολογίες στην ουσία είναι σχέδια νόμου. Διότι μιλάτε, για παράδειγμα, για τον Ο.Τ.Ε., που είναι ο μεγαλύτερος τηλεπικοινωνιακός όμιλος των Βαλκανίων συνολικής αξίας πάνω από 15.000.000.000 ευρώ και ετήσιο τζίρο πάνω από 5,5 δισεκατομμύρια ευρώ, και φαίνεται ότι, επειδή πήρατε φόρα με την απογραφή, προσπαθείτε με την ίδια ακριβώς τακτική να τον κάνετε Δ.Ε.Κ.Ο., κάνοντάς τον ζημιογόνο το 2004 εξαιτίας των Ολυμπιακών Αγώνων και χρεώνοντας –και γι’ αυτό αναφέρω τη λογική της απογραφής- τα 938.000.000 ευρώ που στοίχισε η εθελουσία έξοδος και μέσα σ’ αυτό το ποσό και το ποσό που αντιστοιχεί στο 4% του μετοχικού κεφαλαίου που θα καταβληθεί από το Τ.Α.Π.-Ο.Τ.Ε., αν απαγορευθεί από την Ευρωπαϊκή Επιτροπή να το πληρώσει η ελληνική Κυβέρνηση σύμφωνα με το ν. 3371/2005. Και έτσι φθάσατε να κάνετε τον Ο.Τ.Ε. και το 2005 ελλειμματικό και ζημιογόνο, ενώ ήταν μία κερδοφόρος επιχείρηση. 
        Γιατί, όμως, όλα αυτά; Γιατί θέλατε να φθάσετε εδώ που φθάσατε σήμερα και να μπορείτε με νόμο να κάνετε τον Ο.Τ.Ε. Δ.Ε.Κ.Ο., ενώ στις ερωτήσεις που σας κάνουμε κατά καιρούς για τα διάφορα ζητήματα ουδέποτε αναφέρετε ότι ο Ο.Τ.Ε. είναι Δ.Ε.Κ.Ο. Αντίθετα, μας λέτε ότι είναι μία ανώνυμη εταιρεία εισηγμένη στα χρηματιστήρια και ότι δεν έχετε καμία υποχρέωση να μας απαντήσετε. Πώς τώρα, όμως, έχετε δυνατότητα και την κάνετε Δ.Ε.Κ.Ο. και φέρνετε νομοθετικές ρυθμίσεις, για να λύσετε εργασιακά θέματα, ώστε να παραδοθεί ως προϊόν εύκολης λείας σ’ αυτούς που θέλετε να τον πουλήσετε; 
        Αλλά δεν είναι μόνο αυτό. Εσείς πρέπει να μας πείτε γιατί ο κ. Βουρλούμης -ο οποίος σε μια πρόσφατη ημερίδα χαρακτήρισε τον Ο.Τ.Ε. «κρουαζιερόπλοιο» το οποίο έχουν καταλάβει οι συνδικαλιστές και το πλήρωμα- ο ίδιος δηλώνει ως καπετάνιος ότι δεν θέλει φασαρίες η πλοιοκτήτρια εταιρεία, το κράτος δηλαδή, και επειδή δεν θέλει φασαρίες, θέλει να ξεφύγει και να τον ξεπουλήσει είτε στην «Austria Telekom» είτε στην «Deutsche Telekom» είτε σε οποιαδήποτε άλλη επιχείρηση ευρωπαϊκή -κρατική όμως ευρωπαϊκή επιχείρηση- και αυτό πρέπει να το προσέξετε. 
        Μας μιλάτε για την συμμετοχή του management και ότι θα προβλέψετε ειδικά δικαιώματα με συμφωνία μετόχων. Όμως πριν από μερικές ημέρες στις 6 Δεκεμβρίου ο κ. Μακ Γκρίβι, ο αρμόδιος Επίτροπος Ανταγωνισμού, σας δήλωσε καθαρά ότι ήδη ο κυβερνητικός σχεδιασμός, όπως τουλάχιστον τον ανέφερε χθες το βράδυ εδώ ο Υπουργός Εθνικής Οικονομίας και Οικονομικών, έχει απορριφθεί διότι η Ευρωπαϊκή Επιτροπή είναι αντίθετη σε κάθε είδους ειδικές ρυθμίσεις, όπως αυτά που θέλει να τα διασφαλίσει με τη συμφωνία μετόχων η Κυβέρνηση. 
        Άρα, αυτό στην πράξη δεν μπορεί να υλοποιηθεί, άρα στην πράξη θα πουληθεί στο σύνολό του ο Ο.Τ.Ε, άρα στην πράξη δεν θα υπάρχει καμία παρέμβαση του ελληνικού δημοσίου, άρα δηλαδή θα διακυβεύονται τα εθνικά μας συμφέροντα, επειδή ακριβώς ξέρουμε ότι ακόμη και τα τηλεπικοινωνιακά συστήματα των Ενόπλων Δυνάμεων τα έχει αναλάβει ο Ο.Τ.Ε. Αυτή είναι η κατάσταση που διαμορφώνεται.
        Δυο λόγια τώρα και για τον αναπτυξιακό νόμο και τελειώνω κύριε Πρόεδρε. Ήλθε εδώ ο κύριος Υπουργός και μας είπε ότι τον μετατρέπει, για να μπορεί να καλύψει τις νέες περιφέρειες, σύμφωνα με τη νέα χωροταξική διάρθρωση. Αυτό αποτελεί μόνο ένα άρθρο. Πρέπει να σας πω ότι έχετε αλλάξει εννέα άρθρα του αναπτυξιακού νόμου που εσείς κάνατε, με σαράντα παραγράφους, που σημαίνει ότι αλλάζετε εντελώς το σύστημα που υπάρχει και βέβαια, δεν δίδετε παρά ελάχιστα ποσά σε αυτούς που κάνουν επενδύσεις, γιατί αυτό το γνωρίζω πάρα πολύ καλά. Δίδετε σε κάποιους προκαταβολές ανακουφίζοντάς τους, μια και δεν κάνουν τίποτε και τους οποίους θέλετε να ευνοήσετε. Πώς δηλαδή θα μοιράσετε σε κάποιους «ημέτερους» αυτά που πρέπει να μοιράσετε; 
        Κάτι ακόμη αναφορικά με την τροπολογία για την Α.Τ.Ε.. Εδώ οι εργαζόμενοι και οι συνταξιούχοι διαμαρτύρονται. Θέλω να καταθέσω στα Πρακτικά τα αιτήματά τους, γιατί πιστεύω ότι η Κυβέρνηση και προς αυτή την κατεύθυνση κινείται προς λάθος τροχιά, όπως μας έχετε συνηθίσει, το τελευταίο χρονικό διάστημα. 
        Ευχαριστώ, κύριε Πρόεδρε.
        (Χειροκροτήματα από την πτέρυγα του ΠΑ.ΣΟ.Κ.)
        (Στο σημείο αυτό ο Βουλευτής κ. Στρατάκης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       ΠΡΟΕΔΡΕΥΩΝ (Γεώργιος Σούρλας):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την Συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι έξι μαθητές και μαθήτριες και τρεις συνοδοί-καθηγητές από το Γυμνάσιο Ροδόπολης Αττικής.
        Η Βουλή τους καλωσορίζει και τους εύχεται καλές σπουδές.
        (Χειροκροτήματα από όλες τις πτέρυγες της Βουλής)
        Τον λόγο τώρα έχει η συνάδελφος κ. Αθηνά Κόρκα-Κώνστα.
       ΑΘΗΝΑ ΚΟΡΚΑ-ΚΩΝΣΤΑ: Κυρίες και κύριοι συνάδελφοι, έγινε και χθες, αλλά γίνεται και σήμερα αρκετή συζήτηση εν μέσω διαμαρτυριών. Ακούστηκαν από τους συναδέλφους της Αντιπολίτευσης οι λέξεις «έκρηξη», «ξεπούλημα», «αντιλαϊκά μέτρα». Όμως γιατί μου έρχεται στο μυαλό το εξής; Ήταν «επίτευγμα» ή «επιτυχία» της προηγούμενης Κυβέρνησης το χρηματιστήριο, που νοικοκυριά και χαμηλά εισοδήματα ξεπουλήθηκαν, έχασαν περιουσίες και οικονομίες και όχι μόνο; 
        Αναφέρθηκε γιατί τάχα μπαίνουν τέτοιες τροπολογίες μέσα σ’ ένα τέτοιο σημαντικό νομοσχέδιο, που περιλαμβάνει μεταβολές στη φορολογία εισοδήματος. Θεωρώ ότι με αυτές τις μεταρρυθμιστικές πρωτοβουλίες εξαλείφονται αγκυλώσεις του παρελθόντος. Είναι παράλογο δηλαδή ότι μέσω της τροπολογίας προβλέπεται η εξαγγελμένη και πραγματική αύξηση της αγροτικής σύνταξης ώστε να ισχύσει από 1-1-2007 και το 2008 να φθάσει τα 330 ευρώ, που άλλωστε είναι και προεκλογική εξαγγελία της Νέας Δημοκρατίας;
        Είναι παράλογο το γεγονός ότι βελτιώνεται και ενισχύεται η θέση του Ο.Τ.Ε, ότι ενισχύεται η ανταγωνιστικότητά του και εξαλείφονται δυσκαμψίες στον τρόπο λειτουργίας του, που είχαν ως αποτέλεσμα χαμηλή παραγωγικότητα, υψηλό κόστος λειτουργίας και υστέρηση στην εξυπηρέτηση των πολιτών; 
        Είναι επίσης παράλογη η τροποποίηση του αναπτυξιακού νόμου για ενίσχυση περιοχών με χαμηλό βιοτικό επίπεδο και σοβαρή ήπια απασχόληση; Να φτιαχτεί δηλαδή αυτός ο χάρτης όπου η χώρα διαιρείται σε τρεις περιοχές κινήτρων και με αυτόν τον τρόπο περιοχές που έχουν  μείνει πίσω, όπως είναι η Πελοπόννησος στην οποία ανήκει και ο νομός μου, να τους δίνεται μία ακόμη δυνατότητα για ενθάρρυνση κάθε επενδυτικής δραστηριότητας, που έχει ως άμεσο αποτέλεσμα την αύξηση της απασχόλησης. Όλες αυτές οι περιπτώσεις  έχουν σχέση με την ανταγωνιστικότητα της οικονομίας, έχουν σχέση με την ανάπτυξη της χώρας και την κοινωνική συνοχή και διερωτώμαι, λοιπόν, γιατί έγινε τόση κουβέντα.
        Έρχομαι τώρα, κύριοι συνάδελφοι, στο νομοσχέδιο που συζητάμε, διότι και με αυτό το σχέδιο νόμου υλοποιείται μια δέσμευση της Κυβέρνησης για μείωση της φορολογίας στα φυσικά πρόσωπα και διαμόρφωση ενός απλούστερου, ενός δικαιότερου φορολογικού συστήματος, ενός πλαισίου που θα χαρακτηρίζεται από αποτελεσματικότητα και πλήρη διαφάνεια. Ένας άλλος παράγοντας είναι ότι ενθαρρύνει την επιχειρηματική δραστηριότητα, γιατί γνωρίζουμε όλοι ότι κατά το παρελθόν πολλές επιχειρήσεις αντιμετώπιζαν πολλά προβλήματα στο ξεκίνημά τους από τις αγκυλώσεις και ασάφειες που υπήρχαν στο φορολογικό σύστημα και επιπλέον από την αβεβαιότητα του αύριο στην αγορά. 
        Οι επιχειρήσεις ζητούν σταθερότητα και αυτό προσφέρει ο συνδυασμός του φορολογικού νόμου και του αναπτυξιακού νόμου, όπως αυτά προβλέπονται στο παρόν σχέδιο νόμου, έτσι ώστε να προωθηθούν οι επενδύσεις, διότι αυτό έχουν ανάγκη οι περιφέρειες. 
        Το σχέδιο νόμου που συζητάμε, περιλαμβάνει ακόμη και την απλούστευση και τον εκσυγχρονισμό των διατάξεων του Κώδικα Βιβλίων και Στοιχείων. Με τις ρυθμίσεις αυτές θεωρώ ότι διευκολύνονται οι επιχειρήσεις όσον αφορά στην τήρηση των βιβλίων, να αποφεύγονται δηλαδή άσκοπα πρόστιμα για απλές τυπικές παραβάσεις, με αποτέλεσμα την δραστική μείωση του λειτουργικού κόστους, που είναι σημαντικός παράγοντας για τις επιχειρήσεις, λόγω του ότι ελαχιστοποιούνται οι επιπλέον διαδικασίες.
        Τηλεγραφικά, κυρίες και κύριοι συνάδελφοι, θα σταθώ στην αύξηση του αφορολογήτου ποσού από 1-1-2007 για τους μεν μισθωτούς από τα 11.000 ευρώ στα 12.000 ευρώ και για τους ελεύθερους επαγγελματίες, τους αγρότες, τους εμπόρους από τα 9.500 ευρώ στα 10.500 ευρώ. Αυτή η διάταξη αφορά πάνω από 3.000.000 συμπατριώτες μας, οι οποίοι με τη νέα ρύθμιση δεν θα πληρώνουν φόρο. Είναι αυτοί που έχουν τη μεγαλύτερη ανάγκη και αυτοί που έχουν τα χαμηλότερα εισοδήματα.
        Επίσης, σημαντικό μέτρο είναι η διεύρυνση του κλιμακίου  του φορολογικού συντελεστή ώστε σταδιακά ο συντελεστής του 30% να φθάσει το 2009 στο 25%, για εισόδημα μέχρι 30.000 ευρώ. Αυτό το μέτρο αφορά τα μεσαία εισοδήματα, που είναι οι περισσότεροι. Αντίστοιχη μείωση θα υπάρχει και για τα εισοδήματα από 30.000 ευρώ μέχρι 70.000 ευρώ. 
        Σημαντική μέριμνα είναι αυτή που αφορά τους συνταξιούχους, οι οποίοι εκτός από τη σύνταξή τους έχουν και ένα μικρό εισόδημα από ένα ενοίκιο ενός ακινήτου είτε αυτό πρόκειται για σπίτι είτε για ένα μικρό χωραφάκι, προκειμένου να συμπληρώσουν το εισόδημά τους. Ένδειξη κοινωνικής ευαισθησίας του Υπουργείου είναι οι ρυθμίσεις γι’ αυτούς που φορολογούνται σαν μισθωτοί. 
        Επίσης, η μέριμνα για την μείωση του φόρου των κατοίκων των παραμεθορίων περιοχών είναι και αυτό ένα σημαντικό μέτρο, προκειμένου να ελαφρυνθούν, γιατί ζουν και εργάζονται σε αυτές τις περιοχές και οι οποίοι, ας μου επιτραπεί η έκφραση, φυλάττουν Θερμοπύλες, σαν ακρίτες της χώρας μας.
        Άλλη μέριμνα είναι η ελάφρυνση των αξιωματικών και των κατωτέρων πληρωμάτων του Εμπορικού Ναυτικού,  γιατί αναγνωρίζουμε το δύσκολο έργο και τις αντίξοες συνθήκες κάτω από τις οποίες εργάζονται. 
        Ένδειξη επίσης κοινωνικής ευαισθησίας, είναι και η ελάφρυνση των δαπανών των αναπήρων κατά 2.400 ευρώ, καθώς και οι μειώσεις του Φ.Π.Α. για την αγορά του εξοπλισμού που χρειάζονται, καθώς και το κίνητρο για τις επιχειρήσεις εκείνες που προσλαμβάνουν Α.Μ.Ε.Α., εκπίπτοντας ταυτόχρονα ένα ποσό 1.500 ευρώ κατ’ άτομο από τα καθαρά τους κέρδη. 
        Άλλο μέτρο είναι η ελάφρυνση για τη δαπάνη εγκατάστασης φυσικού αερίου ή χρήση συστήματος ηλεκτρικής ενέργειας, ώστε σιγά-σιγά η κοινωνία μας να εγκλιματιστεί με τις εναλλακτικές μορφές ανανεώσιμης ενέργειας, που είναι συναφείς με την προστασία του περιβάλλοντος, αλλά και με τις οδηγίες της Ευρωπαϊκής Ένωσης. Κυρίως όμως αυτό ενδιαφέρει την προστασία του περιβάλλοντος, το οποίο δανειζόμαστε από τα παιδιά μας.
        Περιορίζεται το τέλος χαρτοσήμου, 1,5% πλέον της εισφοράς Ο.Γ.Α., δηλαδή 1,8%. Έτσι, μειώνεται η φορολογική επιβάρυνση, ποιών; Εκείνων που νοικιάζουν. Και ποιοι είναι οι ενοικιαστές συνήθως, αφού η μέριμνα και η προσπάθεια κάθε οικογένειας είναι να αποκτήσει ένα σπίτι; Είναι αυτοί που ανήκουν στα χαμηλά και μεσαία εισοδήματα.
        Θέλω να σταθώ κύριοι συνάδελφοι, ειδικότερα στην κατάργηση του φόρου του 10% στο επίδομα της πολύτεκνης μητέρας. Είναι ένα τιμητικό επίδομα για εκείνες τις πολύτεκνες γυναίκες που προσφέρουν στο μέλλον της χώρας μας, με την προσπάθεια μείωσης του δημογραφικού μας προβλήματος. Και δεν είναι παράλογο να δίδεται ένα τιμητικό επίδομα και ταυτόχρονα να φορολογείται; Έμμεσα δηλαδή στηρίζεται ο θεσμός της πολύτεκνης οικογένειας, όπως αυτό συμβαίνει και με πολλά άλλα νομοσχέδια. 
        Άλλο μέτρο είναι, η μείωση του συντελεστή Φ.Π.Α. στο 9%, για μικρές υπηρεσίες ανακαίνισης και επισκευής παλαιών ιδιωτικών κατοικιών. Γνωρίζουμε όλοι ότι, επαγγελματίες κάθε μιας τοπικής κοινωνίας, μικρές δηλαδή επιχειρήσεις, ασχολούνται με τέτοιες δουλειές. 
        Κατ’ ουσίαν εκείνο που έχει σημασία είναι να στηρίζονται οι χαμηλές και μεσαίες ομάδες επιδόματος με ελαφρύνσεις από φόρους που ανακουφίζουν τους πολίτες που έχουν μεγαλύτερη ανάγκη. Θα υπάρχει ευχέρεια κατά τη συζήτηση των άρθρων να αναφερθούμε διεξοδικότερα.
        Εν κατακλείδι, κυρίες και κύριοι συνάδελφοι, με το συγκεκριμένο σχέδιο νόμου, πρώτον ωφελούνται τα μικρά και τα μεσαία εισοδήματα, με λιγότερη φορολογική επιβάρυνση και κατά δεύτερον και επίσης ουσιαστικό, στηρίζονται μικρές και μεσαίες επιχειρήσεις, γιατί περιορίζεται η γραφειοκρατία και έχουν μικρότερες υποχρεώσεις. 
        Οδεύει το συγκεκριμένο σχέδιο στη σωστή κατεύθυνση της φορολογικής μεταρρύθμισης. Είναι εμφανής άλλωστε η αποφασιστικότητα της  Κυβέρνησης για αποτελεσματικές μεταρρυθμίσεις, οι οποίες γίνονται με συγκρατημένο σχέδιο και πρόγραμμα και με συνέπεια. Η Κυβέρνηση με σίγουρα βήματα οδηγεί τη χώρα στην ανάπτυξη, την πρόοδο. Απέχει παρασάγγες και αφήνει πίσω της λάθη και σκοπιμότητες του παρελθόντος. 
        Με ένα απλό, σταθερό και δίκαιο φορολογικό σύστημα, το οποίο θα λειτουργεί σαν υποκινητής της οικονομικής ανάπτυξης, προχωρούμε στην ενθάρρυνση της  επιχειρηματικότητας, στην εξωστρέφεια της οικονομίας, στην βελτίωση της ανταγωνιστικότητας και στην αύξηση της απασχόλησης. Φυσικά το υπερψηφίζω.
        Σας ευχαριστώ πολύ. 
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Κόρκα-Κώνστα. 
        Το λόγο έχει ο κ. Παπαντωνίου.
       ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι συνάδελφοι, κανένα φορολογικό νομοσχέδιο δεν μπορεί να αντιμετωπιστεί χωρίς να δούμε το συνολικότερο πλαίσιο της φορολογικής πολιτικής που ασκεί μια κυβέρνηση. Διότι η φορολογική επιβάρυνση σε μια κοινωνία δεν εξαντλείται μόνο στην άμεση φορολογία. Υπάρχει και η έμμεση φορολογία, υπάρχουν και είδη άμεσης φορολογίας, τα οποία δεν θίγονται από το παρόν νομοσχέδιο. Κατά συνέπεια, θα πρέπει να δούμε τη συνολική εικόνα, για να σταθμίσουμε τη συμβολή της συγκεκριμένης αυτής παρέμβασης, πάνω σε θέματα που αφορούν την κοινωνική δικαιοσύνη. 
        Αλλά πριν πάω στο γενικότερο αυτό φορολογικό θέμα, θέλω να σημειώσω ότι το στοιχείο για το οποίο επαίρεται η σημερινή Κυβέρνηση, η αύξηση του αφορολογήτου ορίου, είναι ουσιαστικά ανύπαρκτη. Διότι η προσαρμογή την οποία κάνετε, κύριε Υφυπουργέ, είναι απλά ισοδύναμη με την αύξηση του εθνικού εισοδήματος από το 2004 και μετά. Αποκαθιστάται το αφορολόγητο όριο εκεί που το άφησε το ΠΑ.ΣΟ.Κ., τη στιγμή που την τριετία που πέρασε δεν κάνετε καμία προσαρμογή, το οποίο σημαίνει ουσιαστικά ότι κλέψατε από τους φορολογημένους, από τα δυόμισι εκατομμύρια φορολογουμένων, τους οποίους τώρα απαλλάσσετε, τάχα, από οποιαδήποτε φορολογική υποχρέωση, πάρα πολλά έσοδα τα οποία δεν σας ανήκαν. Το αφορολόγητο όριο στα 12.000 ευρώ είναι ουσιαστικά το όριο εκείνο σε πραγματικές σημερινές τιμές, το οποίο το είχε προσδιορίσει η κυβέρνηση του ΠΑ.ΣΟ.Κ. το 2004.
         Άρα, πρόκειται για δώρον–άδωρον και επιπλέον πάρα πολύ καθυστερημένο, διότι για τρία χρόνια είχατε κάνει όλη αυτή την φοροκλοπή. Σε ό,τι αφορά το συνολικό φορολογικό σύστημα της χώρας μας, όπως διαμορφώθηκε με την τελευταία τριετία, θέλω να κάνω τα εξής τρία σχόλια. Κρίσιμος συντελεστής φορολογικής δικαιοσύνης είναι η σχέση αμέσων προς εμμέσους φόρους. Εμείς τη σχέση αυτή τη βελτιώσαμε κατά επτά μονάδες. Οι έμμεσοι φόροι από 42% έπεσαν στο 35% στην διάρκεια της δική  μας θητείας, ενώ τώρα αυτή η τάση ανατρέπεται. Όλη αυτή η βελτίωση αντιστρέφεται, διότι με τις συνεχείς αυξήσεις εμμέσων φόρων επιδεινώσατε τη σχέση κατά δυο περίπου μονάδες, σε σχέση με αυτό που παραλάβατε το 2004. 
        Αντί, λοιπόν, να έχουμε μια συνεχή βελτίωση στη σχέση αμέσων προς εμμέσους φόρους, έχουμε επιδείνωση. Και εδώ θέλω να θυμίσω τις μεγάλες αυξήσεις στην έμμεση φορολογία στις οποίες προχωρήσατε. Αυξήσατε το Φόρο Προστιθέμενης Αξίας. Αυξήσατε τη φορολογία στα καύσιμα. Αυξήσατε τη φορολογία στα ποτά και τα τσιγάρα. Και αυξήσατε τη φορολογία στα τέλη κινητών τηλεφώνων. 
        Όλα αυτά μαζί, κυρίες και κύριοι συνάδελφοι, σημαίνουν πολύ απλά ότι αντιστρέφεται όλη αυτή η βελτίωση, η οποία πραγματοποιήθηκε στη διάρκεια της θητείας του ΠΑ.ΣΟ.Κ. σε ό,τι αφορά τους έμμεσους φόρους οι οποίοι πλήττουν όλους τους Έλληνες, ανεξάρτητα από το εισοδηματικό τους επίπεδο και είναι μια άδικη μορφή φορολογίας. 
        Το δεύτερο σχόλιο είναι ότι ακόμα και στο εσωτερικό των αμέσων φόρων υπάρχει επιδείνωση σε ό,τι αφορά τη φορολογική δικαιοσύνη. Οι φόροι στις επιχειρήσεις αποδίδουν στάσιμα έσοδα, διότι έχει πέσει η φορολογική επιβάρυνση στις επιχειρήσεις, ενώ αντίθετα στα φυσικά πρόσωπα, η τάση ήταν αυξητική. Και φυσικά πρόσωπα είναι οι μισθωτοί και οι συνταξιούχοι. Άρα και στους άμεσους φόρους υπάρχει επιδείνωση σε ό,τι αφορά την κοινωνική δικαιοσύνη.
        Τέλος, το τρίτο στοιχείο, το οποίο είναι και το κυριότερο, αφορά τη φοροδιαφυγή. Πολλές φορές έχουμε σχολιάσει, κύριε Υφυπουργέ, το γεγονός ότι τα δυο χρόνια της Νέας Δημοκρατίας κατέρρευσαν τα φορολογικά έσοδα. Υπέρ ποίου κατέρρευσαν τα φορολογικά έσοδα; Υπέρ των φοροφυγάδων. Πώς κατέρρευσαν; Ακριβώς διότι το κράτος απεδείχθη ανίκανο να εισπράξει τους φόρους οι οποίοι του οφείλονται. Η διόγκωση της φοροδιαφυγής είναι ο κρισιμότερος συντελεστής της κοινωνικής αδικίας στη πατρίδα μας. Οι φοροφυγάδες είναι οι πλούσιοι, είναι οι ισχυροί, είναι οι έχοντες, είναι οι κατέχοντες, είναι όσοι έχουν περιουσίες στο εξωτερικό, είναι εκείνοι ακριβώς οι άνθρωποι οι οποίοι έχουν την οικονομική δύναμη στην πατρίδα μας. Αυτούς τους ανθρώπους, τους ανταμείψατε τα δυο χρόνια που είσαστε στην Κυβέρνηση, αφήνοντας «λάσκα» όλα τα συστήματα και προχωρώντας σε χαριστικές ρυθμίσεις, όπως ήταν οι συγκεκριμένες χαριστικές ρυθμίσεις υπέρ συγκεκριμένων συμφερόντων επιχειρηματιών, στη διάρκεια της τελευταίας διετίας και όπως βεβαίως, είναι οι περαιώσεις φορολογικών υποθέσεων, οι οποίες ανταμείβουν όλους αυτούς που παραβιάζουν τις φορολογικές υποχρεώσεις και τιμωρούν τους έντιμους φορολογουμένους, οι οποίοι περιμένουν να πληρώσουν το φόρο τους.
        Στα έξι χρόνια που ήμουν Υπουργός Οικονομικών, δεν πέρασα καμία ρύθμιση περαίωσης υποθέσεως, ακριβώς για να συμβάλω στην εμπέδωση φορολογικής συνείδησης στη χώρα μας. 
        Η μόνη περίοδος, κύριε Υφυπουργέ, στην οποία η φοροδιαφυγή περιορίστηκε στην Ελλάδα, ήταν η περίοδος της πορείας ένταξης της χώρας μας στην Ο.Ν.Ε.. Γιατί εκεί, όπως θα έχετε διαπιστώσει, ήταν η περίοδος εκείνη που μειώναμε συστηματικά τους φορολογικούς συντελεστές, ενώ ο ρυθμός  των εσόδων υπερέβαινε τον αριθμό ανόδου του εθνικού εισοδήματος. Το «θαύμα» αυτό είχε επιτευχθεί με μια συστηματική προσπάθεια καταπολέμησης της φοροδιαφυγής. 
        Θυμίζω τις μεγάλες μειώσεις που έκανε η κυβέρνηση του ΠΑ.ΣΟ.Κ.. Στο φόρο εισοδήματος περιορίσαμε τη φορολογία από 65% στο 35%. Στις επιχειρήσεις μειώσαμε τη φορολογία από το 45% στο 35%. Στις μικρομεσαίες επιχειρήσεις, από το 50% στο 30%. Περιορίσαμε στα ελάχιστα όρια τη φορολογία καυσίμων. Μειώσαμε δραστικά τη φορολογία στο αυτοκίνητο και έγινε το αυτοκίνητο αντικείμενο αγοράς από οποιονδήποτε Έλληνα, ακόμα και από τα πολύ μικρά εισοδήματα. Γενικά μειώσαμε δραστικά τη φορολογία. Παρά ταύτα, τα έσοδα αυξάνονταν γιατί είχαμε μια συστηματική πολιτική καταπολέμησης της φοροδιαφυγής, το TAXIS, το Σ.Δ.Ο.Ε., τα ελεγκτικά κέντρα. 
        Εσείς τι κάνετε; Αναγγείλατε την κατάργηση του Σ.Δ.Ο.Ε., με αποτέλεσμα την παράλυση των ελέγχων, κομματικοποιήσατε το Υπουργείο Οικονομικών. Ένα μόνο κραυγαλέο παράδειγμα θα αναφέρω: το γεγονός ότι ο Υπουργός Οικονομίας διέθεσε διευθυντή ελεγκτικού κέντρου σε πολιτικό γραφείο συναδέλφου του Υπουργού, ως διευθυντή, επίσης με παράλληλη άσκηση των κυρίων καθηκόντων του –αυτή είναι η αξία που αποδίδετε στα ελεγκτικά κέντρα- όταν οι διευθυντές είναι ταυτόχρονα ρουσφετολόγοι στα υπουργικά γραφεία αλλά και ρυθμίζουν υποθέσεις ως προϊστάμενοι ελεγκτικών κέντρων. 
        Και τέλος, το TAXIS έχει ατονήσει, διότι το μεγάλο θέμα είναι η ενοποίηση των βάσεων δεδομένων, για να γίνονται σε βάθος έλεγχοι, αλλά τίποτα από αυτά δεν έχει γίνει, με αποτέλεσμα οι διασταυρώσεις να χωλαίνουν. Άρα τώρα υπάρχει τεράστιο πρόβλημα φοροδιαφυγής, που είναι ο βασικός συντελεστής κοινωνικής αδικίας.
        Και μια λέξη για τον Ο.Τ.Ε., διότι ως Υπουργός Οικονομίας και Οικονομικών είχα χειριστεί το ζήτημα αυτό τα έτη 2000 και 2001. Το ότι ο Ο.Τ.Ε. χρειάζεται στρατηγικούς συμμάχους είναι προφανές. Θέλει πρόσβαση σε νέες τεχνολογίες και θέλει πρόσβαση σε νέες, κυρίως ώριμες αγορές. Όμως η Ελλάδα, κύριε Υφυπουργέ, δεν είναι ούτε Βέλγιο ούτε Ολλανδία ούτε Αυστρία. Η Ελλάδα είναι μια χώρα με εθνική στρατηγική. Ανήκουμε στα Βαλκάνια και έχουμε επενδυτικές βλέψεις στον ευρύτερο χώρο της Νοτιοανατολικής Ευρώπης. Οι επενδύσεις του Ο.Τ.Ε. στην περιοχή αυτή είναι για μας μια εθνική περιουσία. Γι’ αυτό είναι αδιανόητο να προωθείται στρατηγική συμμαχία με εταίρο του Ο.Τ.Ε., με τους όρους τους οποίους προχωρείτε, εκχωρώντας το management και μειώνοντας το ποσοστό του δημοσίου κάτω από το 33%. Αυτό είναι έγκλημα κατά της εθνικής οικονομίας, είναι έγκλημα εναντίον του στρατηγικού προσανατολισμού που πρέπει να έχει ο Ο.Τ.Ε., σαν εργαλείο μιας ευρύτερης ανάπτυξης της Ελλάδας στο χώρο των Βαλκανίων και της Νοτιοανατολικής Ευρώπης. 
        Για το λόγο αυτό, το ΠΑ.ΣΟ.Κ. θα καταψηφίσει την εν λόγω τροπολογία και βεβαίως, έχει καταγγείλει το γεγονός ότι μια τόσο σημαντική τροπολογία ενσωματώνεται την τελευταία στιγμή σ’ ένα νομοσχέδιο, το οποίο δεν έχει σχέση με την πολιτική στο χώρο των τηλεπικοινωνιών. Για τους λόγους αυτούς θα καταψηφίσω το φορολογικό νομοσχέδιο και βεβαίως την τροπολογία για τον Ο.Τ.Ε..
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαντωνίου.
        Το λόγο έχει ο κ. Έξαρχος.
       ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, κάθε φορά που οι Έλληνες πολίτες ακούνε από την πλευρά της Νέας Δημοκρατίας διακηρύξεις και μεγάλα λόγια για μεταρρυθμίσεις, γίνονται όλο και πιο επιφυλακτικοί, αφού έχουν πλέον πικρή εμπειρία. Η Κυβέρνηση με τις νομοθετικές της πρωτοβουλίες και με τις μεταρρυθμιστικές της εμπνεύσεις αυτούς τους τριάντα δυο μήνες ουσιαστικά τι κάνει; Παίρνει πολλά από τους πολλούς και συσσωρεύει πλούτο σε πάρα πολύ λίγους, ενώ συγχρόνως καταργεί βασικές κατακτήσεις των εργαζομένων, όπως είναι οι Συλλογικές Συμβάσεις Εργασίας. Το είδαμε στην περίπτωση των τραπεζών, το ζούμε στην περίπτωση του Ο.Τ.Ε.. Με τη μεταρρύθμιση στις τράπεζες επιβαρύνθηκε το κοινωνικό σύνολο, μειώθηκαν οι μισθοί των εργαζομένων και εκτινάχθηκαν στα ύψη τα κέρδη των τραπεζών. Η λεγόμενη μεταρρύθμιση στον Ο.Τ.Ε. γίνεται σε δύο στάδια. Γιατί παρεξηγήστε, κύριε Υπουργέ, όταν λέμε ότι είναι τροπολογία της νύχτας; Μπορεί να την καταθέσατε απόγευμα, αλλά την συντάξατε νύχτα, γι’ αυτό διαβάσατε λάθος το πρόγραμμά σας και φέρνετε αυτήν την τροπολογία. Νύχτα τη συντάξατε, μην παρεξηγήστε.
        Οφείλουμε όμως να ομολογήσουμε, κυρίες και κύριοι συνάδελφοι, ότι αυτό στο οποίο είναι ασυναγώνιστη η Κυβέρνηση είναι η ευχάριστη ρητορεία για όλους, τα επικοινωνιακά τεχνάσματα και -θα έλεγα- η ταχυδακτυλουργία, αφού είναι φανερό ότι ζήσαμε και τις προηγούμενες μέρες έναν καταιγισμό επικοινωνιακών μηνυμάτων για δήθεν μεγάλη φορολογική μεταρρύθμιση, ύστερα από την κατάθεση του συζητούμενου νομοσχεδίου. 
        Πλανάται, όμως, πλάνην οικτρά η Νέα Δημοκρατία, αν πιστεύει ότι με επικοινωνιακά τεχνάσματα θα αλλάξει τη βασανιστική καθημερινότητα που ζουν οι Έλληνες πολίτες. Οι Έλληνες πολίτες, αυτούς τους τριάντα δυο μήνες, οι εργαζόμενοι, οι συνταξιούχοι, οι αγρότες, βλέπουν τα εισοδήματά τους να ροκανίζονται από την ακρίβεια και τις φορολογικές επιβαρύνσεις και είναι φανερό ποια συμφέροντα εξυπηρετεί η Κυβέρνηση. Φάνηκε με την αύξηση του Φ.Π.Α., με την αύξηση του ειδικού φόρου κατανάλωσης, με την αύξηση στα καύσιμα, με την αύξηση της φορολογίας στα φτηνά τσιγάρα, που ήταν ένα μεγάλο πλήγμα και για τον ελληνικό καπνό, με την αύξηση των αντικειμενικών αξιών που θα συνεχιστούν και το 2007, όπως έχει προαναγγείλει η Κυβέρνηση. Φάνηκε ότι επιβαρύνθηκαν χιλιάδες οικογένειες σε όλη τη χώρα. 
        Αλλά μήπως με το υπό συζήτηση νομοσχέδιο γίνεται καμία τομή για να ελαφρύνουμε τα βάρη στους χαμηλοσυνταξιούχους, στους μισθοσυντήρητους; Όχι βεβαίως, αφού δεν υπάρχει κανένα όφελος για τρία περίπου εκατομμύρια μισθωτούς και συνταξιούχους με εισοδήματα 11.000 ευρώ. Υπάρχει επιβάρυνση για έγγαμους μισθωτούς, χωρίς τέκνα με εισοδήματα μέχρι 26.000 ευρώ. Υπάρχει επιβάρυνση για μισθωτούς μ’ ένα παιδί και με εισόδημα από 13.000 έως 24.000 ευρώ. Υπάρχει πρόσθετη φορολογική επιβάρυνση για μισθωτούς με εισόδημα και από ελεύθερα επαγγέλματα που υπερβαίνουν το 50% του εισοδήματος από μισθούς. 
        Μήπως υπάρχουν μέτρα για τους μικρομεσαίους; Το μόνο που γίνεται είναι να αυξάνεται από πέντε σε δέκα χρόνια το όριο παραγραφής για φορολογικές χρήσεις, που σημαίνει ότι θα κρατούνται όμηροι για άλλα πέντε χρόνια. Υπάρχει μήπως φορολογική μείωση για τους αγρότες; Καμία, κύριε Υπουργέ.  Και εδώ πρέπει να σας θυμίσω ότι την υπόσχεσή σας για μείωση του Φ.Π.Α. από 18% σε 8% μπορεί να την «πήρε το ποτάμι», αλλά οφείλετε να πάρετε συγκεκριμένη θέση και σας παρακαλώ να το κάνετε τώρα. Θα μειώσετε τους φορολογικούς συντελεστές για τους αγρότες, ύστερα από την εφαρμογή στην πράξη του νέου συστήματος ενίσχυσης των αγροτών λόγω της εφαρμογής της Κοινής Αγροτικής Πολιτικής; Γιατί η οικονομική κατάσταση των αγροτών είναι πάρα πολύ δύσκολη και φαντάζομαι ότι το γνωρίζετε. 
        Η Κυβέρνηση, λοιπόν, νομίζουμε ότι πρέπει να δεσμευτεί εδώ και τώρα για αύξηση των συντελεστών επιστροφής για τα αγροτικά προϊόντα, διότι, μπορεί να ξεχάσατε το σύνθημα «όλα τα κιλά, όλα τα λεφτά», αλλά φέτος σας πληροφορώ, κύριε Υπουργέ, ότι και τα κιλά είναι πολύ λιγότερα και τα λεφτά είναι πάρα πολύ λιγότερα σε ό,τι αφορά τους αγρότες. Γι’ αυτό νομίζουμε ότι έχετε υποχρέωση σήμερα στη Βουλή να ξεκαθαρίσετε αυτό το κορυφαίο, ζήτημα. Εξάλλου, έχετε και προτάσεις από όλους τους φορείς των αγροτών και από τις ενώσεις συνεταιρισμών, αλλά και από την ΠΑ.Σ.Ε.ΓΕ.Σ.. 
        Κυρίες και κύριοι συνάδελφοι, η χώρα χρειάζεται ένα σταθερό, αξιόπιστο φορολογικό σύστημα με σαφείς, ξεκάθαρους κανόνες, που θα εγγυάται την κοινωνική δικαιοσύνη, που θα εγγυάται ότι ο καθένας θα πληρώνει φόρους ανάλΟ.Γ.Α. με τη φοροδοτική του ικανότητα, που θα προωθεί τις επενδύσεις με στόχο την αύξηση της απασχόλησης, που θα προωθεί την αναδιανομή εισοδήματος και την ανακατανομή των φορολογικών βαρών, όχι στην κατεύθυνση που εσείς κάνετε, κύριε Υπουργέ, αλλά με τέτοιο τρόπο ώστε να μην γίνονται οι φτωχοί φτωχότεροι και οι πλούσιοι πλουσιότεροι, ένα σύστημα που θα εγγυάται την κοινωνική συνοχή και αλληλεγγύη. 
        Είναι φανερό ότι ένα τέτοιο φορολογικό σύστημα, μια τέτοια φορολογική πολιτική δεν μπορεί να προωθηθεί από μια συντηρητική κυβέρνηση, όπως είναι η Κυβέρνηση της Νέας Δημοκρατίας. Η πολιτική των συνεχών επιβαρύνσεων των οικονομικά ασθενέστερων, η πολιτική των αδιαφανών διευθετήσεων με τις τροπολογίες της νύχτας που τις βλέπουν οι εργαζόμενοι και αντιδρούν, γι’ αυτό και σήμερα κινητοποιούνται σε ολόκληρη τη χώρα, όλα αυτά δείχνουν μια Κυβέρνηση με βαθιά παλαιοκομματική αντίληψη και λογική, δείχνουν κυβέρνηση αναξιόπιστη, που φοβάται το διάλογο, που οι διακηρύξεις της για συναίνεση είναι επικοινωνιακά τεχνάσματα, είναι λόγια του αέρα. Δείχνουν Κυβέρνηση που προωθεί αποφάσεις στο παρασκήνιο και η χώρα μας δεν αξίζει μια τέτοια Κυβέρνηση.
        Γι’ αυτό, κυρίες και κύριοι συνάδελφοι, εμείς καταψηφίζουμε και το νομοσχέδιο αλλά και τις τροπολογίες της νύχτας.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Έξαρχο που ήταν ιδιαίτερα σύντομος.
        Το λόγο έχει ο κ. Ματζαπετάκης.
       ΣΤΥΛΙΑΝΟΣ ΜΑΤΖΑΠΕΤΑΚΗΣ: Κυρίες και κύριοι συνάδελφοι, στο τέλος της προ προηγούμενης εβδομάδας, απόγευμα Παρασκευής, κατά πως συνηθίζεται από την Κυβέρνηση, κατετέθη στην επιτροπή το φορολογικό νομοσχέδιο, προκειμένου να συζητηθεί την Τρίτη -το μεσημέρι, μάλιστα- ένα σχέδιο νόμου, το οποίο αποτελούσε περίπου ένα τόμο τριακοσίων δεκαπέντε σελίδων, που ακόμα και αν το ξεφύλλιζε κανείς, όσο και καλή διάθεση και αν είχε, και νουβέλα να ήταν, δεν θα μπορούσε να το τελειώσει μέσα στο Σαββατοκύριακο. 
        Κληθήκαμε εν σπουδή και με απαράδεκτες μεθοδεύσεις να αποφανθούμε σε μια πληθώρα θεμάτων, ένα μωσαϊκό, έναν αχταρμά –θα έλεγα- διατάξεων, άσχετων εν πολλοίς με το σχέδιο νόμου, με προφανή πρόθεση να εμποδιστεί το Σώμα να εμβαθύνει, να εντοπίσει ύποπτες και αντιλαϊκές διατάξεις. Αυτό υποθέσαμε και δεν κάναμε λάθος. Και έρχεται μετά ο πολίτης, όταν συνειδητοποιεί ασάφειες και παραλείψεις, και αναρωτιέται: Τι κάνατε στη Βουλή; Πού ήσασταν, όταν συζητούνταν τα νομοσχέδια; «Στο πόδι» τα επεξεργάζεστε; Μετά από όλα αυτά, εμείς τι να πούμε; Και καλά μέχρι εκεί. 
        Αυτό, όμως, που γίνεται τώρα, να έρχεται η Κυβέρνηση των απορρυθμίσεων, αφού τελείωσε η συζήτηση στην επιτροπή, την επόμενη μέρα να φέρνει επί του ίδιου σχεδίου νόμου τροπολογίες, όπως αυτές του Ο.Τ.Ε., του Ο.Γ.Α., της Ολυμπιακής, του Αναπτυξιακού, που κάθε μια θα μπορούσε να είναι ένας ξεχωριστός νόμος, αυτό δεν ξανάγινε. Είναι, κύριε Πρόεδρε, κοινοβουλευτικά απαράδεκτο, είναι ντροπή, είναι υποβάθμιση της νοημοσύνης των Βουλευτών αλλά και του Βουλευτηρίου. Επιτρέψτε μου να πω, είναι μπαμπεσιά. 
        Εγώ δεν θέλω να χρησιμοποιώ τέτοιες λέξεις, αλλά ποιες άραγε θα μπορούσα να χρησιμοποιήσω, γιατί αυτή την τακτική την εφαρμόζετε «στη ζούλα», όπως λέει ο λαός και προσπαθείτε να εκβιάσετε αποφάσεις και να δημιουργήσετε τετελεσμένα. 
        Κύριοι συνδικαλιστές και αγαπητοί πολίτες, που σήμερα απεργείτε και διαμαρτύρεστε, τι απαίτηση μπορεί να έχετε για να ακουστεί η φωνή σας, όταν εμάς τους συναδέλφους Βουλευτές μας, αντιμετωπίζουν με αυτή την απαξίωση. Επιμένω στο ηθικό θέμα, γιατί μας προσβάλλει όλους, κύριε Πρόεδρε και κύριοι συνάδελφοι. Δεν μένω, όμως, μόνο σ' αυτό, γιατί η διαφορά μας στο νομοσχέδιο είναι θέμα ουσίας. Μ' αυτό το σχέδιο νόμου εφηύρατε τον τρόπο να μετατρέψετε τους φτωχούς σε φτωχότερους και τους πλούσιους σε πλουσιότερους. Στα δυόμισι χρόνια που πέρασαν μετά την ανάληψη της εξουσίας από το κόμμα σας δεν κάνατε τίποτα για να εξοικονομήσετε πόρους από την κραυγαλέα φοροδιαφυγή, από την πάταξη του λαθρεμπορίου των καυσίμων και από την αρπαγή των χρημάτων από τους πολίτες με τους έμμεσους φόρους. 
        Αντίθετα, όπως καταγγέλλει ο έγκριτος δημοσιογράφος Νίκος Νικολάου της Καθημερινής σε αυτά τα δυόμισι χρόνια η Κυβέρνηση του νοικοκυρέματος, της διαφάνειας και της εξοικονόμησης πόρων για κοινωνικούς σκοπούς ίδρυσε τριακόσιους νέους άχρηστους οργανισμούς, για να διορίσει τριακόσιους προέδρους, τριακόσιους διευθύνοντες συμβούλους και χιλιάδες μέλη διοικητικών συμβουλίων, με μόνο σκοπό να τακτοποιήσει τους φίλους της. Τεράστια σπατάλη και χυδαία διαχείριση, θα έλεγα, του εθνικού χρήματος. 
        Αναφέρθηκε και σε κάτι άλλο ο κ. Νικολάου. Ελλειμματική και τρισάθλια Δ.Ε.Κ.Ο. ελεγχόμενη από το Υπουργείο Οικονομικών δημιούργησε θυγατρική με παχυλά αμειβόμενη πολυπληθή διοίκηση που τα μέλη της είναι περισσότερα από τους ίδιους τους υπαλλήλους. Για ποιο λόγο; 
        Για ποιο, λοιπόν, νέο φορολογικό νομοσχέδιο μιλάμε που θα ανακουφίσει τον φορολογούμενο; Πρόκειται περί μιας φενάκης, περί ενός μύθου. Στο φορολογικό νομοσχέδιο εντάσσονται και αλλαγές στον Ο.Τ.Ε. που είναι μείζον οικονομικό και πολιτικό πρόβλημα και άξιζαν όχι απλά ένα δικό τους αποκλειστικά νομοθέτημα, αλλά και μια προηγούμενη συζήτηση με όλους τους φορείς. Οι αλλαγές στον Ο.Τ.Ε. που είναι θεμελιώδεις και ανατρεπτικές των σημερινών αρχών συγκρότησης και διοίκησης του ιδρύματος πιθανότατα να αποτελέσουν αφετηρία αλλαγών και στις άλλες Δ.Ε.Κ.Ο.. 
        Δεν θα έπρεπε όλα αυτά τα σημαντικά θέματα να αποτελέσουν αντικείμενο ενός αυτοτελούς νομοσχεδίου; Αυτή η έλλειψη προοπτικής, πρόνοιας, αλλά και η επιπολαιότητα που σας χαρακτηρίζει, κύριοι αρμόδιοι της Κυβέρνησης, προκάλεσε τον ξεσηκωμό των υπαλλήλων του Ο.Τ.Ε. με πρώτη τη δική σας Δ.Α.Κ.Ε.. 
        Δεν χρειάζεται πολλά για να αντιληφθεί κανείς και αδαής περί τα οικονομικά να είναι, ότι πρόκειται για ανακατανομή, για αναδιανομή του εισοδήματος σε βάρος των πολλών. Ποια είναι τελικά η διαφημιζόμενη αλλαγή στη φορολογία των φυσικών προσώπων; Επιβαρύνσεις ή ψιχία για τους πολλούς, δηλαδή για το λαό, και ελαφρύνσεις για τους έχοντες και κατέχοντες, ωφέλεια σε βάθος χρόνου στους ολίγους, επιβάρυνση των μικρομεσαίων εισοδημάτων που μειώνονται όσο αυξάνονται. Διαφημίζεται η φιλολαϊκή πολιτική της Νέας Δημοκρατίας, αλλά είναι άνευ περιεχομένου, διότι τα τρία εκατομμύρια εκατό χιλιάδες χαμηλόμισθοι και χαμηλοσυνταξιούχοι δεν έχουν κανένα όφελος απ’ αυτές τις αλλαγές, γιατί ήδη δεν πληρώνουν φόρο λόγω του αφορολόγητου ορίου που ίσχυε, ενώ την ίδια ώρα επιβαρύνονται από τις υπέρμετρες αυξήσεις στου έμμεσους φόρους, που είναι οι πιο άδικη μορφή φορολόγησης. 
        Επιβεβαιώνεται πανηγυρικά η ταξική πολιτική της Νέας Δημοκρατίας, αφού το εισόδημα των μικρομεσαίων χτυπιέται αλύπητα και όσο τα εισοδήματα μεγαλώνουν, η επιβάρυνση μειώνεται και μετατρέπεται σε όφελος. 
        Κύριοι συνάδελφοι, στο διάστημα από το 2005 έως το 2007 έχει γίνει η μεγαλύτερη αναδιανομή εισοδήματος σε βάρος των πολλών και υπέρ των λίγων. Παρατηρείται φοροαφαίμαξη μισθωτών-συνταξιούχων που επωμίζονται τα συνταξιοδοτικά βάρη. Την ίδια ώρα οι μεγαλοεισοδηματίες και οι μεγαλοκεφαλαιούχοι επωφελούνται προκλητικά. Επιβάλλονται μεγάλες αυξήσεις στους έμμεσους φόρους, που αποτελούν την πιο άδικη μορφή φορολόγησης. Για την τριετία 2005-2007, όπως προκύπτει από την εισηγητική έκθεση του Προϋπολογισμού του 2007, έχουμε τα εξής στοιχεία: Ενώ το 2004 τα φυσικά πρόσωπα πλήρωναν 7,8 δισεκατομμύρια ευρώ φόρους, τα νομικά πλήρωναν 4,7 δισεκατομμύρια ευρώ φόρους. Ενώ το 2007 τα φυσικά θα πληρώσουν 9,8 δισεκατομμύρια ευρώ φόρους, τα νομικά πρόσωπα θα πληρώσουν 4,6 δισεκατομμύρια ευρώ φόρους, δηλαδή τα φυσικά πρόσωπα φορολογούνται με 2.000.000.000 ευρώ επιπλέον φόρους, σε σχέση με το 2004, την ώρα που τα νομικά πρόσωπα φορολογούνται κατά 100 εκατομμύρια λιγότερα σε σχέση με το 2004. 
        Ας μην ξεχνάμε και την αύξηση των συντελεστών του Φ.Π.Α. από 8% σε 9% και από 18% σε 19%, την αύξηση στα τσιγάρα κατά 20%, καθώς και την αύξηση των τελών κινητών τηλεφωνίας μέχρι και 90%. Τίποτε δεν έμεινε που να μην χτυπηθεί αγρίως από τη φορολογική δικαιοσύνη της Νέας Δημοκρατίας. Έψαξα πολύ να βρω κάποια διάταξη που να περιέχει κάτι ουσιαστικό για τον περιορισμό της φοροδιαφυγής. Δυστυχώς, δεν βρήκα. Εντόπισα, όμως, νομοθετικές ρυθμίσεις που ευνοούν τη φοροδιαφυγή και το οικονομικό έγκλημα. Το Υπουργείο «έκλεισε το μάτι» στους φοροφυγάδες. Κάνει πως δεν βλέπει την έξαρση της φοροδιαφυγής και του λαθρεμπορίου καυσίμων. Μας δίνει το δικαίωμα να υποθέσουμε ότι εξοφλεί προεκλογικά γραμμάτια. Δείχνει τρομερό ενδιαφέρον και περίσσια σπουδή για την περαίωση εκκρεμών φορολογικών υποθέσεων, για την κατάργηση της ποινικοποίησης των εικονικών στοιχείων, για τον επαναπατρισμό κεφαλαίων από το εξωτερικό και για το άνοιγμα των αμαρτωλών τελωνείων Δοϊράνης και Νίκης. 
        Κύριοι συνάδελφοι, μπορούμε να αποφανθούμε με σιγουριά ότι η Κυβέρνηση παραμονές εορτών ξεκινά μ' αυτό το νομοσχέδιο παγανιά, μια εκστρατεία στις τσέπες των φορολογούμενων. Της χρειάζονται λεφτά για να ιδρύσει ακόμα τριακόσιους οργανισμούς ή θυγατρικές εταιρείες για να βολέψει τους φίλους της. Η Κυβέρνηση δείχνει για μία ακόμη φορά το σκληρό και απάνθρωπο πρόσωπό της. Είναι πραγματικά θλιβερό. 
      (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Η κ. Αντωνίου έχει το λόγο.
       ΤΟΝΙΑ ΑΝΤΩΝΙΟΥ: Κύριε Πρόεδρε, η Κυβέρνηση Καραμανλή επιχειρεί σήμερα, με μια τροπολογία ντροπής και με συνοπτικές διαδικασίες, να ξεπουλήσει τον Ο.Τ.Ε., αφού πρώτα έχει κάνει τα πάντα για να τον απαξιώσει και να τον ευτελίσει. Η δική μας θέση είναι ξεκάθαρη και κατηγορηματική. Αυτή η πράξη που στρέφεται κατά των συμφερόντων της χώρας και κατά των πολιτών δεν θα περάσει. Δεν θα αναγνωρίσουμε καμία συμφωνία για το ξεπούλημα του Ο.Τ.Ε.. 
        Οι Έλληνες πολίτες πρέπει να μάθουν επιτέλους όλη την αλήθεια για τον Ο.Τ.Ε.. Εδώ δεν πρόκειται για υλοποίηση κάποιου μεταρρυθμιστικού προγράμματος, όπως θέλει να το εμφανίσει η Κυβέρνηση. Δεν πρόκειται για μια διαδικασία που σκοπεύει να καταργήσει κάποιο κρατικό μονοπώλιο, που θέλει να ενισχύσει τον ανταγωνισμό στην αγορά, ώστε ο πολίτης να έχει καλύτερη και πιο φθηνή εξυπηρέτηση. Πρόκειται για το ξεπούλημα κρίσιμου ποσοστού μετοχών, που κρατά το δημόσιο στον Ο.Τ.Ε., προκειμένου να ελέγχει το management της εταιρείας για λόγους που έχουν να κάνουν με μείζονα συμφέροντα της ελληνικής οικονομίας και της εθνικής ασφάλειας. 
        Πρόκειται για πολιτικό και οικονομικό σκάνδαλο πρώτου μεγέθους. Πρόκειται για αδιαφανή μεθόδευση, που εξυπηρετεί ξένα συμφέρονται και προωθεί τον αφελληνισμό ενός κλάδου στρατηγικής σημασίας για τη χώρα. Κύριε Υπουργέ, κάνετε ακριβώς την ίδια πολιτική που κάνατε το 1990-1993, που έκανε η κυβέρνηση του Κωνσταντίνου Μητσοτάκη. Και όπως θα έλεγε ο λαός: «Τι είχες Γιάννη; Τι είχα πάντα». Όλα τα επιχειρήματα που προσπαθεί να επιστρατεύσει η Κυβέρνηση για να πείσει, είναι έωλα. Κύριε Υπουργέ, πρώτα απ’ όλα να πρέπει πείσετε τα στελέχη της Κυβέρνησής σας, τους Βουλευτές της παράταξής σας, τη συνδικαλιστική σας παράταξη.
        Και βέβαια όλοι διαφωνούν, γιατί είδαν ότι την τελευταία δεκαετία, από το 1994 μέχρι το 2004, ο Ο.Τ.Ε., όχι μόνο ξεπέρασε τις αδυναμίες του παρελθόντος, αλλά κατάφερε να εξελιχθεί σ’ έναν από τους πιο σημαντικούς ευρωπαϊκούς τηλεπικοινωνιακούς οργανισμούς. Κατάφερε να γίνει μια από τις πέντε μεγαλύτερες εταιρείες του ελληνικού Χρηματιστηρίου. Η μετοχή του μπήκε στα Χρηματιστήρια της Νέας Υόρκης και του Λονδίνου. 
        Αυτά, βέβαια, δεν είναι τυχαία επιτεύγματα. Ήταν αποτέλεσμα μιας διαδικασίας επιτυχημένων μετοχοποιήσεων, επενδύσεων και εκσυγχρονισμού του Οργανισμού. Σ’ αυτήν την πολιτική η Νέα Δημοκρατία είχε πάντοτε σταθεί εμπόδιο και την πολέμησε, μάλιστα, πολύ σκληρά. Όταν μιλούσατε γι’ αυτόν τον Οργανισμό λέγατε ότι θα πρέπει να πάνε στελέχη της διοίκησης και της Κυβέρνησης στον εισαγγελέα. Μόνο αυτή ήταν η πολιτική σας γι’ αυτόν τον Οργανισμό. 
        Ωστόσο, η προσπάθεια που έγινε από το 1994 μέχρι το 2004 έχει απτά αποτελέσματα για τον πολίτη. Το δίκτυο έγινε ψηφιακό, η ποιότητα των επικοινωνιών μπήκε σε νέα εποχή, ανοίχτηκαν νέοι ορίζοντες. Δημιουργήθηκαν οι βασικές υποδομές, που επιτρέπουν σήμερα στον πολίτη να έχει γρήγορη και άνετη πρόσβαση στο διαδίκτυο και τις νέες δυνατότητες επικοινωνίας.
        Η καθημερινή ζωή του πολίτη έχει γίνει ευκολότερη. Στις αρχές του 2004 όταν κάποιος ήθελε, κύριοι συνάδελφοι, να βάλει τηλέφωνο δεν περίμενε πάνω από δύο, τρεις μέρες. Σήμερα η κατάσταση δεν είναι εκεί που την αφήσαμε. Αντί να πάτε δυστυχώς μπροστά, γυρίζουμε ολοταχώς στο παρελθόν, σε άλλες δεκαετίες. Αυτό, βέβαια, δεν συμβαίνει μόνο στην πολιτική σας στον Ο.Τ.Ε. ή στις άλλες Δ.Ε.Κ.Ο., συμβαίνει στις πολιτικές σας σε όλους τους τομείς.
        Σήμερα, κύριοι συνάδελφοι, για να μπορεί κάποιος να βάλει τηλέφωνο πρέπει να περιμένει ένα και δύο μήνες. Πρέπει, δηλαδή, να ξαναπεράσει, όπως σε παλαιότερες δεκαετίες, από βουλευτικό γραφείο και να βάλει μέσο. Αυτό κάνετε με την πολιτική σας στον μεγαλύτερο Οργανισμό Τηλεπικοινωνιών στην Ελλάδα, να ξαναπάμε στο Βουλευτή και να ζούμε πάλι την περίοδο του «Μαυρογιαλούρου». 
        Κύριοι συνάδελφοι, μία βλάβη στο δίκτυο έχει φθάσει σήμερα να ταλαιπωρεί για πολλές μέρες του συνδρομητές του Ο.Τ.Ε. μέχρι να διορθωθεί. Μάλιστα, όχι μόνο τους συνδρομητές του Ο.Τ.Ε., αλλά και των άλλων εταιρειών που ενοικιάζουν τις υποδομές του. Όλα αυτά είναι τα αποτελέσματα της πολιτικής που ακολούθησε τα τελευταία δυόμιση χρόνια η Κυβέρνησή σας, κύριε Υπουργέ.
        Μάλιστα, ο συνταξιούχος τραπεζίτης κ. Βουρλούμης που διορίστηκε από την Κυβέρνησή σας σε θέση υπερμάνατζερ –και Πρόεδρος και Διευθύνων Σύμβουλος του Οργανισμού- είναι ο άνθρωπός σας, ο οποίος οδήγησε συστηματικά τον Οργανισμό σε απαξίωση και βέβαια με τις ευλογίες του κ. Αλογοσκούφη και της Κυβέρνησής σας.
        Τι έκανε αυτά τα δυόμιση χρόνια το μεγάλο στέλεχος που διοικεί τον Οργανισμό; Έδιωξε πέντε χιλιάδες έμπειρα στελέχη για να προσλάβει πέντε χιλιάδες νέους εργαζόμενους, άπειρους. Τις δυόμιση χιλιάδες από διαγωνισμό και τις άλλες δυόμισι χιλιάδες από το παράθυρο. Αυτός είναι και ένας από τους λόγους σήμερα που ο Οργανισμός δεν έχει στελέχη για να εξυπηρετήσει και να καλύψει τις ανάγκες. 
        Καθυστέρησε τον τεχνολογικό εκσυγχρονισμό, εμποδίζοντας τη διάδοση των ευρυζωνικών δικτύων, με σοβαρές συνέπειες για την επέκταση της Κοινωνίας της Πληροφορίας και τελικά για την οικονομία. Το πόσο σημαντικό είναι αυτό το γεγονός φαίνεται και από τη φετινή έκθεση του Παγκόσμιου Οικονομικού Φόρουμ για την ανταγωνιστικότητα της ελληνικής οικονομίας, που επισημαίνει τα αδύνατα σημεία της. 
        Με τον τρόπο που προώθησε την εθελουσία έξοδο ο κ. Βουρλούμης, όχι μόνο προκάλεσε προβλήματα στην λειτουργία του Ο.Τ.Ε., αλλά δημιούργησε συνταξιούχους ακόμη και σαράντα οκτώ ετών, τους οποίους σήμερα πρέπει να πληρώσει ακριβά ο Έλληνας πολίτης. 
       ΘΕΟΧΑΡΗΣ ΤΣΙΩΚΑΣ: Τους ξαναπήρε.
       ΤΟΝΙΑ ΑΝΤΩΝΙΟΥ: Για να εκβιάσει μάλιστα και να έχει τη σύμφωνη γνώμη των συνδικαλιστών, δεσμεύτηκε ότι δεν θα αλλάξει ο γενικός κανονισμός προσωπικού και ότι βέβαια, δεν πρόκειται να καταργηθούν οι συλλογικές συμβάσεις. 
        Σήμερα τι έχουμε να αντιμετωπίσουμε στην Ελληνική Βουλή; Να έρχεστε με μία τροπολογία ντροπής, μία τροπολογία νύκτας –δική σας επιλογή ήταν- για να καταργήσουμε τις εργασιακές σχέσεις και μάλιστα να μην εφαρμόσουμε και το νόμο που εσείς φέρατε. 
        Μπορείτε να μας αποδείξετε γιατί είναι ζημιογόνος οργανισμός ο Ο.Τ.Ε., κύριε Υπουργέ; Με τις δικές σας πολιτικές –και μάλιστα τις στημένες- βάζοντας το 2005 όλα τα λεφτά για την εθελουσία έξοδο, τα οποία θα πληρωθούν μέχρι το 2012, ο Οργανισμός φαίνεται ζημιογόνος, αλλά δεν είναι. Άρα, γιατί θέλετε στα πλαίσια αυτού του νόμου να ανατρέψετε τις εργασιακές σχέσεις; 
        Τι άλλο έκανε ο κ. Βουρλούμης και η διοίκηση; Προσέλαβε πενήντα διευθυντικά στελέχη με μισθούς μεγαλύτερους από αυτόν του Πρωθυπουργού! Τεράστια κοινωνική πρόκληση. Τι άλλο έκανε; Αφού έδιωξε τους πέντε χιλιάδες εργαζόμενους, πήρε πίσω  -εμείς γνωρίζουμε τουλάχιστον τριάντα- στελέχη που δούλευαν στον Ο.Τ.Ε., μετά την εθελουσία έξοδο, τους οποίους καλοπληρώνουμε. 
        Κύριε Υπουργέ, κάποια στιγμή θα πρέπει να απαντήσετε στον ελληνικό λαό –γιατί αυτά δεν τα λέμε μόνο εμείς, τα λένε και δικά σας στελέχη και δικός σας Βουλευτής, ο κ. Μανώλης- τι γίνεται με την περιβόητη αγοραπωλησία του «ΓΕΡΜΑΝΟΥ» από την «COSMOTE». Εδώ μιλάτε για ένα τεράστιο σκάνδαλο. Γιατί πρέπει να ενημερώσουμε τον ελληνικό λαό και να πούμε ότι έρχεστε να πουλήσετε έναν Οργανισμό πάνω από 15.000.000.000 ευρώ. Αυτά τα δυόμιση χρόνια δώσατε ενάμισι δισεκατομμύριο για να εξαγοράσετε το «ΓΕΡΜΑΝΟ» και τώρα ζητάτε για την πώλησή του ενάμιση δισεκατομμύριο. 
        Με ενάμιση δισεκατομμύριο θα έρθουν να πάρουν αυτόν τον Οργανισμό, που τον πληρώνει ο ελληνικός λαός όλα αυτά τα χρόνια και εσείς θα είσαστε ευχαριστημένοι για τη μεγάλη επιχειρηματική σας κίνηση, που θα είναι καλή για την οικονομία, θα είναι καλή για τον Έλληνα πολίτη. Θα είναι καλή μόνο για λίγους και για τους υμετέρους. 
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
        Βέβαια, πρέπει να σας πω ότι σ’ αυτά υπάρχει σοβαρή διαφωνία από τον Υπουργό σας, τον κ. Σουφλιά, ο οποίος ήταν και ο υπεύθυνος του προγράμματός σας. Για όλες αυτές τις ενέργειες της Κυβέρνησής σας είστε υπόλογοι και έκθετοι απέναντι στον ελληνικό λαό. 
        Εδώ, θα ήθελα να πω, κύριε Υπουργέ, ότι δεν έχετε να απαντήσετε μόνο για ποιο λόγο είστε…
       ΠΡΟΕΔΡΕΥΩΝ (Γεώργιος Σούρλας): Κλείστε την ομιλία σας, κυρία Αντωνίου.
       ΤΟΝΙΑ ΑΝΤΩΝΙΟΥ: Κλείνω, κύριε Πρόεδρε, με συγχωρείτε.
        ….αναξιόπιστοι και ανακόλουθοι, αλλά θα πρέπει σήμερα να μας απαντήσετε και να απαντήσετε στον ελληνικό λαό ποια συμφέροντα εξυπηρετείτε, ποιοι θα κερδίσουν από αυτό το τεράστιο σκάνδαλο. Γιατί σίγουρα ο Έλληνας πολίτης δεν θα κερδίσει.
        Σας ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Αντωνίου.
        Το λόγο έχει ο κ. Μανώλης.
       ΙΩΑΝΝΗΣ ΜΑΝΩΛΗΣ: Θα μπορούσα να απαντήσω στην κ. Αντωνίου για πολλά, γιατί όλα τα στελέχη τα οποία επανέφερε από τη σύνταξή τους ο κ. Βουρλούμης, είναι συνδικαλιστές, εκλεγμένοι με τα ψηφοδέλτια της Π.Α.Σ.Κ.Ε.. Αυτό έχει ενδιαφέρον.  
       ΤΟΝΙΑ ΑΝΤΩΝΙΟΥ: Αυτό μας είναι αδιάφορο, όμως.
       ΙΩΑΝΝΗΣ ΜΑΝΩΛΗΣ: Θα απαντήσω παρακάτω. 
        Κύριε Υπουργέ, δεν ξέρω πως τα καταφέρνει αυτή η Κυβέρνηση, αλλά όταν παίρνει κάποιο μέτρο πολύ σημαντικό για την κοινωνία μας, για τα κοινωνικά στρώματα που έχουν πραγματικά ανάγκες, αυτό περνάει στο «ντούκου». 
        Αναφέρομαι στο γεγονός ότι ενώ δίνουμε σε δύο χρόνια σημαντική ποσοστιαία αύξηση στην αγροτική σύνταξη –γιατί η σύνταξη είναι πολύ χαμηλή και δεν είναι πολύ μεγάλη η αγοραστική δύναμη που δίνουμε στους συνταξιούχους αγρότες- και στο Ε.Κ.Α.Σ., η συζήτηση που γίνεται στην κοινωνία αφορά στον Ο.Τ.Ε. Δεν ξέρω πώς τα καταφέρνετε. Απορώ, πάντως. 
        Θα έρθω στο θέμα του Ο.Τ.Ε.. Κατ’ αρχήν, αγαπητοί συνάδελφοι του ΠΑ.ΣΟ.Κ., αλλά και της δικής μας πλευράς, θέλω να σας πω ότι ο κόσμος παρακολουθεί όλους μας με καχυποψία. Γιατί όλοι δίνουμε μία μάχη εντυπώσεων. Όλοι παίζουμε με τις λέξεις και προσπαθούμε να κερδίσουμε τις εντυπώσεις και έτσι δεν μπαίνουμε στην ουσία του προβλήματος. 
        Πριν από ένα χρόνο περίπου ψηφίστηκε ένας νόμος –ο συγκεκριμένος νόμος- που έλεγε ότι αν δεν υπάρξει αποτέλεσμα στο διάλογο των εργαζομένων με τη διοίκηση του Ο.Τ.Ε. και άλλων επιχειρήσεων, που εντάσσονται σ’ αυτό το νόμο, θα αποφασίζει η Βουλή για τις εργασιακές σχέσεις. 
        Είχα διαφωνήσει και το ξέρετε. Δεν είχα ψηφίσει. Δεν σας κρύβω ότι με απογοήτευσε. Γιατί θεωρούσα πάντοτε ότι ο κ. Βουρλούμης κάνει διάλογο με τους εργαζόμενους παίρνει ευθύνες. Να συγκρουστεί αν χρειαστεί ή να κάνει προτάσεις. Ακολούθησε την εύκολη οδό, τον εύκολο δρόμο.
Ξέρετε ποιος είναι ο εύκολος δρόμος; Τα φορτώνει στη Βουλή, σ’ εμάς τώρα, για να αποφασίσουμε. Αυτή είναι η λογική του κ. Βουρλούμη.
        Με απογοήτευσαν όμως και οι συνδικαλιστές, οι πρώην συνάδελφοί μου, οι οποίοι ξέρανε ότι θα έρθει η Βουλή να αποφασίσει και αντί να ανοίξουν ένα μέτωπο, να ζητήσουν, να απαιτήσουν από τη διοίκηση, να συζητήσουνε το θέμα, να έχουν γνώμη, να έχουν άποψη, να απεργήσουν, να δώσουν μάχη εάν πιστεύουν ότι κάτι πρέπει να αλλάξει ή κάτι πρέπει να διατηρηθεί, έμειναν απέξω, ακολούθησαν τον εύκολο δρόμο που ακολουθούν πολλά συνδικάτα. Και σου λέει: Στο τέλος, θα έρθει η Βουλή να αποφασίσει, θα φωνάξουμε, θα πάρουμε τη «σημαία» της επανάστασης, θα διαμαρτυρηθούμε και ο κόσμος, οι εργαζόμενοι θα λένε: «Τι καλά που τα κάνατε! Αγωνιστές! Μπράβο!» Αυτό είναι το ζητούμενο σήμερα; 
        Ο Κανονισμός ήταν πριν από πενήντα χρόνια. Δεν έπρεπε να αλλάξει κάτι για το θετικότερο, για τους εργαζόμενους, για την επιχείρηση; Ταμπουρωνόμαστε πίσω από το «δεν συζητάμε»; Είναι άποψη αυτή; Γι’ αυτό, κύριε Υπουργέ, κάνω μια πρόταση. Θέλω να τους δοκιμάσουμε και παραπέρα. Όταν ψηφιστεί η συγκεκριμένη τροπολογία, θα μπει μια διάταξη στο τέλος της τροπολογίας, που θα λέει ότι αυτός ο Κανονισμός θα εφαρμοστεί έξι μήνες μετά, εφόσον δεν υπάρξει διάλογος και συμφωνία μεταξύ εργοδότου και εργαζομένων. Να μπουν στο παιχνίδι του διαλόγου. Αυτός είναι ο ρόλος των συνδικάτων. Δεν είναι  να κάθονται από μακριά και να αντιδρούν με στείρα άρνηση. Με απογοήτευσαν, λοιπόν. Και βέβαια η Κυβέρνηση –και οφείλω να το παραδεχθώ ότι θα μπορούσε να είναι ακόμη  χειρότερα-  στα εργασιακά θα μπορούσε να φτιάξει από την αρχή ένα σύστημα εργασιακών σχέσεων, αλλά τι λέει; Η «COSMOTE», που είναι πετυχημένη, δίπλα. 
        Και εσείς μην φωνάζετε, γιατί τη σύμβαση για τα εργασιακά, για την «COSMOTE», την υπέγραψε μεγάλο στέλεχός σας, η κ. Ματσούκα. Την ανταμείψατε. Όταν τη βάλατε υποψήφια, δεν την ήξερε κανείς. Και βγήκατε και είπατε για τους αγώνες, για τους εργαζόμενους και το συνδικαλιστικό κίνημα. Και το μόνο που είχε κάνει είναι να υπογράψει, χωρίς ούτε μια ώρα απεργίας, αυτές τις εργασιακές σχέσεις, τις οποίες σήμερα για τους νέους εργαζόμενους στον Ο.Τ.Ε. εσείς τις καταγγέλλετε. Μέγιστη υποκρισία! Κοιταχθείτε στον καθρέφτη! Ο Γιώργος Παπανδρέου την έβαλε ως μεγαλοστέλεχος. Αυτή είναι η κατάσταση. Τι λέτε στον κόσμο, ότι πονάτε, ότι χύνετε δάκρυα για τους μελλοντικούς εργαζόμενους στον Ο.Τ.Ε., που θα αλλάξουν οι εργασιακές σχέσεις; Εξάλλου οι ίδιοι οι συνδικαλιστές σας υπέγραψαν την άρση της μονιμότητας, που είναι το πιο σοβαρό ζήτημα για τον εργαζόμενο. Μην χύνετε, λοιπόν, δάκρυα για τους εργαζόμενους που θα έρθουν στον Ο.Τ.Ε. αργότερα. Κοιταχθείτε στον καθρέφτη. Ο κόσμος μας παρακολουθεί και δεν μας ακολουθεί, δυστυχώς.
        Τώρα σε σχέση με τις αποκρατικοποιήσεις. Υπάρχει ένα ζήτημα, κύριε Υπουργέ και το ζήτημα είναι –γιατί ο κόσμος δεν καταλαβαίνει έτσι όπως του τα λέμε όλοι μας- τι ακριβώς θέλουμε να κάνουμε. «Παίζουν» δύο παράγοντες: Στρατηγικός επενδυτής και στρατηγική συμμαχία. Η συμμαχία σημαίνει ότι όσοι φτιάχνουμε μια συμμαχία έχουμε δικαιώματα και υποχρεώσεις ίσες και καθορίζουμε ποιες είναι αυτές. Άρα, είναι άλλο πράγμα. Ο στρατηγικός επενδυτής είναι: σε βάζω επενδυτή, είσαι στρατηγικός επενδυτής και κάνεις ό,τι θέλεις. Άρα έχει τεράστια σημασία το τι ακριβώς θέλουμε να κάνουμε. Το ξεκαθαρίζω. 
        Εγώ επαναλαμβάνω αυτό που είπα και άλλοτε. Το λαό τον ενδιαφέρει να διασφαλίζονται τρία πράγματα. Δεν τον ενδιαφέρουν οι εντυπώσεις. Το λαό τον ενδιαφέρει η τιμολογιακή πολιτική -και δεν μπορεί να είναι κανείς ανεξέλεγκτος- τον ενδιαφέρει, σε περίπτωση κρίσης, η εθνική ασφάλεια και τον πολύ κόσμο τον ενδιαφέρει να υπάρχουν, έστω αυτά τα υποτυπώδη εργασιακά και ασφαλιστικά δικαιώματα της «COSMOTE», αν εγκριθούν. Αν αυτά γίνονται, εμένα, σας το λέω ειλικρινά, δεν με ενδιαφέρει πώς θα λέγεται αυτός που θα ασκεί management. Μπορεί να λέγεται Κολοκυθόπουλος. Πάντως Βουρλούμης να μην λέγεται ή να μην λέγεται Μανιαδάκης και θα πω γιατί. Ακούστε με. 
        Έχετε την αίσθηση ότι αν μείνουν έτσι τα πράγματα ελέγχεται το management από το κράτος, από την πολιτεία, από τους Υπουργούς; «Είστε μακριά νυχτωμένοι» όλοι σας.  Ξέρετε από πού ελεγχόταν όλα αυτά τα χρόνια; Από τους προμηθευτές, που τους ήλεγχαν, και από την κυρίαρχη συνδικαλιστική ηγεσία, αυτή που είχε την πλειοψηφία. Και εξακολουθεί και σήμερα να ελέγχεται. Και θα απαντήσω με δύο παραδείγματα.
        (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
        Προχθές στη Δ.Ε.Η. μπήκε Γενικός Διευθυντής Προσωπικού, Ανθρωπίνων Πόρων -ο οποίος θα κάνει δυόμισι χιλιάδες προσλήψεις και θα μπει και η συνέντευξη, την οποία καταγγέλλετε ήδη εσείς, ότι θα μπουν τα «γαλάζια παιδιά»- ένα «δικό σας παιδί», ο κ. Αντωνόπουλος, στο ψηφοδέλτιο της Π.Α.Σ.Κ.Ε. Μηχανικών.
       ΕΥΑΓΓΕΛΟΣ ΑΡΓΥΡΗΣ: Ποινικοποιείτε το συνδικαλισμό;
       ΙΩΑΝΝΗΣ ΜΑΝΩΛΗΣ: Θα απαντήσω. Το κακό δεν είναι ότι μπήκε ο κ. Αντωνόπουλος. 
        (Θόρυβος από την πτέρυγα του ΠΑ.ΣΟ.Κ.)
        Κύριε Πρόεδρε, ζητώ προστασία. 
        Το κακό δεν είναι ότι μπήκε ο κ. Αντωνόπουλος. Ξέρετε ποιο είναι το κακό; Το κακό είναι ότι ο κ. Αντωνόπουλος δεν είχε το βασικό, τυπικό προσόν: πέντε χρόνια εμπειρία σε ανάλογη θέση. Ήταν μηχανικός στη διανομή, στο δίκτυο. Άρα λοιπόν καμία σχέση. 
        Και ρωτάω: Γιατί τον έβαλε ο κ. Μανιαδάκης; Τον υποχρέωσε ο κ. Σιούφας; Δεν μπορώ να δεχθώ ότι ο κ. Σιούφας καταστρατήγησε με εντολή του την προκήρυξη και είπε: πάρτε τον, έστω και αν δεν έχει προσόντα. Τον έβαλε ο κ. Μανιαδάκης είτε για να τα έχει καλά με τους συνδικαλιστές της Π.Α.Σ.Κ.Ε., που είναι το Προεδρείο της ΓΕΝ.Ο.Π. ή κάποιος άλλος του το υπαγόρευσε, που έχει συμφέροντα στη Δ.Ε.Η..  
        Το ίδιο έγινε και με την «COSMOTE». Ο κ. Μαρτιγόπουλος, ο οποίος και αυτός κατά τύχη είναι «δικό σας παιδί» -πώς γίνεται όλα τα δικά σας παιδιά να είναι μέσα στο σύστημα εξουσίας δεν ξέρω- επί δέκα χρόνια, όταν η «VODAFONE» και η «TIM» έφτιαχνε καταστήματα για να λειτουργήσει, τι έκανε; Δεν έκανε τίποτα. Είχε ντίλερ το «ΓΕΡΜΑΝΟ». Και τα καταστήματα «ΓΕΡΜΑΝΟΣ» τα έφτιαχνε ο προκάτοχός του στην «COSMOTE» και στον «Ο.Τ.Ε.» –δικό σας παιδί και αυτό- ο οποίος είχε την ευθύνη της ανάπτυξης των καταστημάτων «ΓΕΡΜΑΝΟΣ». Και δεν φτιάχνατε τίποτα. Εδώ είναι το λάθος της Κυβέρνησης. Και έρχεται ο κ. Μαρτιγόπουλος, μαζί με τον κ. Βουρλούμη και λένε στον Υπουργό –γιατί έψαξα και έμαθα- ότι «κοιτάξτε να δείτε, δεν μπορούμε να προχωρήσουμε χωρίς καταστήματα. Οι άλλοι έχουν κάνει τετρακόσια, πεντακόσια. Κάτι πρέπει να κάνουμε. Και αυτό που προτείνουμε είναι να αγοράσουμε το «ΓΕΡΜΑΝΟ», γιατί δεν φροντίσαμε τόσα χρόνια να το κάνουμε». Εσείς το θεωρείτε τυχαίο; Και μάλιστα πότε το είπαν και πότε μας το είπαν εμάς στη Βουλή;  Στην αρχή του χρόνου, όταν όμως είχαν συναντηθεί στη Ρουμανία το φθινόπωρο, είχαν κάνει το deal μεταξύ τους και ήρθαν στον Υπουργό και του είπαν: Δεν μπορούμε, δεν μπορεί ο Ο.Τ.Ε. να έχει καταστήματα. Μόνο εκεί ελέγχεται η Κυβέρνηση. 
        Θέλω, λοιπόν, να κλείσω λέγοντας το εξής. Μην θεωρείτε, επειδή διορίζονται από τα κόμματα και τις κυβερνήσεις μάνατζερς, ότι αυτοί είναι ελεγχόμενοι. Ελέγχονται από εκεί που σας είπα, γι’ αυτό καλό είναι να σκεφτούμε όλοι, με τις προϋποθέσεις που είπα, και να αναθέσουμε σε κάποιον άλλο που έχει συμφέρον, αν πετύχει και 15%, να κερδίσει ή να χάσει.
       ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε Μανώλη.
       ΙΩΑΝΝΗΣ ΜΑΝΩΛΗΣ: Αρκεί, κύριε Υπουργέ, το κράτος να διατηρήσει λίγο παραπάνω ποσοστό από αυτόν, που θα βάλει στρατηγικό σύμμαχο και όχι στρατηγικό επενδυτή, επαναλαμβάνω.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, είναι ενενήντα δύο εγγεγραμμένοι ομιλητές. Θερμή παράκληση να τηρείτε το οκτάλεπτο, για να μπορούν να μιλήσουν όλοι.
       ΙΩΑΝΝΗΣ ΤΣΑΚΛΙΔΗΣ: Μέχρι τι ώρα θα πάμε, κύριε Πρόεδρε;
       ΠΡΟΕΔΡΕΥΩΝ (Σωτήρης Χατζηγάκης): Μέχρι τελικής πτώσεως, κύριε συνάδελφε! Πώς θα γίνει; Θα σας πούμε εάν θα διακόψουμε ή θα πάμε συνεχόμενα. Ο κατάλογος όμως θα πρέπει να εξαντληθεί. 
       ΑΝΔΡΕΑΣ ΜΑΚΡΥΠΙΔΗΣ: Με κάποια διακοπή όμως.
       ΠΡΟΕΔΡΕΥΩΝ (Σωτήρης Χατζηγάκης):  Ο κ.  Βεργίνης έχει το λόγο.
       ΞΕΝΟΦΩΝ ΒΕΡΓΙΝΗΣ: Κύριε Πρόεδρε, κύριοι Υπουργοί, κύριοι συνάδελφοι, συζητάμε σήμερα το πλέον σοβαρό νομοσχέδιο του έτους. Θα έλεγα ότι προτεραιότητα έχει αυτό το νομοσχέδιο έναντι και του Προϋπολογισμού, γιατί το φορολογικό νομοσχέδιο είναι εκείνο που πραγματικά χαρακτηρίζει και την ιδεολογική πολιτική, αλλά και την οικονομική πολιτική του κόμματος που κυβερνά.
        Καταντήσαμε, όμως, εδώ να συζητάμε όλοι και κυρίως οι συνάδελφοι της Αξιωματικής Αντιπολίτευσης, για τις δύο τροπολογίες: για τον Ο.Τ.Ε. και την τροπολογία που αφορά τις διατάξεις του ν.3299/2004, δηλαδή για τα κίνητρα ιδιωτικών επενδύσεων για την οικονομική ανάπτυξη και την περιφερειακή σύγκλιση. 
        Σε ό,τι αφορά το πρώτο, κύριοι συνάδελφοι, θα πρέπει να σας θυμίσω το εξής. Και μάλιστα τα είχα σημειώσει και από άλλες περιπτώσεις, αλλά τα άκουγα και χθες στον «ΣΚΑΪ». Ο κ. Παπαντωνίου, ο οποίος λίγο πριν μίλησε, το 2003 αναφερόμενος στον Ο.Τ.Ε. ειδικότερα, αλλά και στις ιδιωτικοποιήσεις γενικότερα, έλεγε ότι «είμαστε υπέρ των ιδιωτικοποιήσεων και δεν χωράει συζήτηση γι’ αυτό». Αυτό αφορούσε, δε, και στον Ο.Τ.Ε.. Και ονόμασε το 33% και έλεγε «υπό συζήτηση το management». Βέβαια, το πώς μπορεί κανείς να ιδιωτικοποιεί έναν τομέα και παράλληλα το management να μην το συζητάει καθόλου και να θέλει να πάει απόλυτα στο δημόσιο τομέα, αυτά είναι δύο πράγματα που χρειάζονται, βέβαια, ακροβατισμούς, για να μπορέσει κανείς να τα συνδυάσει.
        Επίσης, σε ό,τι αφορά το θέμα της τροποποίησης των διατάξεων του αναπτυξιακού νόμου, δημιουργήσατε ολόκληρο θέμα κατά πόσο αυτό συνάδει με το υπό συζήτηση, νομοσχέδιο. Προς Θεού! Αν είναι δυνατόν αυτό να συζητείται. Βεβαίως και ναι. Διότι το φορολογικό νομοσχέδιο, όπως όλοι γνωρίζουμε, έχει τρεις διαστάσεις από πλευράς εσωτερικής λειτουργίας. Η μία αφορά καθαρά ταμιευτική λειτουργία. Η δεύτερη αφορά κοινωνικοοικονομική λειτουργία. Και η τρίτη αφορά κοινωνικοπολιτική λειτουργία.
        Αν, λοιπόν, θέλουμε πράγματι να συζητήσουμε για το φορολογικό νομοσχέδιο, πρέπει να δούμε αυτές τις τρεις διαστάσεις και να δούμε αν αυτό το νομοσχέδιο αφορά πράγματι τη συγκεκριμένη οικονομία, για την οποία συζητάμε και στην οποία αναφέρεται το νομοσχέδιο. 
        Ποιος μπορεί να αμφισβητήσει –ιδιαίτερα εσείς της Αξιωματικής Αντιπολίτευσης, που είχατε τόσα χρόνια στην κυβέρνηση- ότι το φορολογικό νομοσχέδιο αποτελεί το βασικότερο μέρος της δημοσιονομικής πολιτικής; Η δημοσιονομική πολιτική, δε, σήμερα αποτελεί το βασικότερο όργανο πολιτικής από πλευράς Κυβέρνησης, όταν γνωρίζουμε από το άλλο μέρος, ότι η νομισματική πολιτική είναι πλέον στα χέρια της Ευρωπαϊκής Κεντρικής Τράπεζας. Το μόνο που κάνει η Τράπεζα της Ελλάδας είναι να εποπτεύει την εφαρμογή των κανόνων και κανονισμών, που ήδη ανακοινώνει η Ευρωπαϊκή Κεντρική Τράπεζα.
        Άρα, λοιπόν, κύριοι συνάδελφοι, πρέπει να πάρουμε στα σοβαρά αυτό το θέμα. Είναι η φορολογική πολιτική, την οποία ασκεί σήμερα η Κυβέρνηση, προς τη σωστή κατεύθυνση; Εξυπηρετεί και τις τρεις λειτουργίες και την ταμιευτική και την οικονομική, αλλά και την κοινωνική; Αυτό είναι το ερώτημα.
        Για να το εξετάσουμε αυτό, πρέπει να δούμε πράγματι σε ποιο επίπεδο αφήσατε την οικονομία. Ήσασταν ευχαριστημένοι από πλευράς δημοσιονομικής πολιτικής; Τα αποτελέσματα ήταν αυτά που θέλατε; Ούτε κι εσείς τα θέλατε αυτά. Δηλαδή, υψηλότατο δημόσιο χρέος, υψηλότατα δημόσια ελλείμματα και κυρίως, από το άλλο μέρος, μία κοινωνική ανισότητα, για την οποία βεβαίως δεν μπορείτε να επαίρεστε, όταν τελικά οι φορολογικοί συντελεστές ήταν κατά βάση υψηλότατοι από το κατώτερο προς τα πάνω εισόδημα. Δηλαδή, είχατε ένα αφορολόγητο ύψους 10.000 ευρώ και από εκεί και πέρα οι φορολογικοί συντελεστές ήταν βαρύτατοι. 
        Πληγώνατε έτσι τρία πράγματα. Δεν μπορούσατε να ενισχύσετε τις φορολογικές πηγές. Διότι όταν τελικά δεν λαμβάνατε αυτό υπόψη, ποια είναι η φορολογητέα ύλη και όταν μάλιστα τελικά εμείς οι ίδιοι χτυπάμε τις φορολογικές πηγές; Είχατε μία αντιαναπτυξιακή πολιτική, είχατε απλά πολιτική δαπάνης από πλευράς κατανάλωσης. Στηρίξατε την αναπτυξιακή σας πολιτική, δηλαδή τα ποσοστά ανάπτυξης του Ακαθαρίστου Εθνικού Προϊόντος στην καταναλωτική ζήτηση και επομένως δεν δημιουργήσατε πηγές φορολογικής επιφάνειας. Αυτά όλα σας αφήνουν ασυγκίνητους.
        Και έρχεται σήμερα η Κυβέρνηση να κάνει τι; Να παρέμβει και στις τρεις λειτουργίες. Σε ό,τι αφορά την ταμιευτική λειτουργία, αναμφισβήτητα δεν μπορεί να εξουθενώσει τα φορολογικά έσοδα, διότι τότε δεν θα μπορέσει να ανταποκριθεί στο κράτος-δικαίου και στο κράτος-πρόνοιας. Παράλληλα, όμως, πρέπει να δημιουργήσει πηγές φορολογικού εισοδήματος. Και αυτό το πετυχαίνει με το να ενισχύει, πράγματι, την παραγωγική δυνατότητα, να μεταθέτει παραγωγικούς πόρους από λιγότερο ανεπτυγμένες δραστηριότητες σε περισσότερο ωφέλιμες, σε περισσότερο δημιουργικές, παραγωγικές. 
        Υπ’ αυτήν την έννοια ενισχύονται οι επενδύσεις. Δεν μπορούμε να εκμηδενίσουμε τις επενδύσεις φορολογώντας συνεχώς το κεφάλαιο, διότι τότε παύουμε να έχουμε συσσώρευση κεφαλαίου, αδυνατίζουμε την οριακή ροπή προς αποταμίευση και συνεπώς αδυνατίζουμε από εκεί και πέρα, αναπτυξιακές προοπτικές. Και ποιοι θα έχουν οριακή ροπή προς αποταμίευση; Τα μικρά εισοδήματα, τα οποία έχουν μεγίστη οριακή ροπή προς κατανάλωση; Με το να χρησιμοποιούμε αυτήν την πολιτική για να ενισχύσουμε την κατανάλωση, να ενισχύσουμε τη ζήτηση και να ενισχύσουμε από εκεί και πέρα την αγορά, συμφωνούμε. Πώς, όμως, θα μπορέσετε από εκεί και πέρα να αναπτύξετε την οικονομία, για να τη βγάλουμε από έναν φαύλο κύκλο; Αναμφισβήτητα πρέπει να ενισχύσουμε τις επενδύσεις.
        Τότε, λοιπόν, πρέπει: πρώτον, να ενισχύσουμε την παραγωγικότητα και την απόδοση της εργασίας. 
        Κύριε Υπουργέ, είχα πει στην επιτροπή, να ενισχύσετε την παραγωγικότητα μέσα από την φορολόγηση του μερίσματος που οι επιχειρήσεις –κυρίως οι μικρομεσαίες- μοιράζουν στους εργαζόμενους στις επιχειρήσεις. Είναι ένα πάρα πολύ καλό μέτρο ενίσχυσης και της απόδοσης εργασίας, αλλά ενίσχυσης και των μικρομεσαίων επιχειρήσεων από πλευράς απασχόλησης, αλλά και από πλευράς ανάπτυξης. 
        Δεύτερον, θα πρέπει κυρίως να δώσουμε κίνητρα ανάπτυξης. Πώς μπορούμε να δώσουμε κίνητρα ανάπτυξης, όταν υπερφορολογούμε τα υψηλά εισοδήματα; 
        Τι κάνει σήμερα η Κυβέρνηση; Κάνει μία ανασύνταξη -όπως έπρεπε να κάνει και έπρεπε να είχατε κάνει προ πολλού- στους φορολογικούς συντελεστές. Μειώνουμε τους φορολογικούς συντελεστές των μεσαίων και προς ψηλά εισοδημάτων, για να ενισχύσουμε πράγματι την οριακή ροπή προς αποταμίευση. Παράλληλα, όμως, απαλλάσσουμε τα μικρά εισοδήματα και από τα τρία εκατομμύρια εκατόν πέντε χιλιάδες αφορολόγητους, τους πάμε στα τρία εκατομμύρια τριακόσιες εβδομήντα έξι χιλιάδες, ενώ συγχρόνως κάνουμε μία μείωση των φορολογικών συντελεστών, ώστε να δώσουμε κίνητρα παραγωγικότητας και ανάπτυξης εισοδήματος.
        Δεν μπορεί να ενδιαφέρεται κάποιος να αυξήσει το εισόδημά του, άρα να αυξηθεί η φορολογητέα ύλη, όταν τελικά του φορολογούμε σχεδόν 100% το εισόδημα, το οποίο παράγει. Από πού θα έχει τελικά ένα κίνητρο ανάπτυξης των εργασιών του είτε μέσω νομικών προσώπων είτε μέσω φυσικών προσώπων, δηλαδή διαθεσίμου πραγματικού εισοδήματος;
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Τελειώνω, κύριε Πρόεδρε.
        Παράλληλα, δίνεται μία μεγάλη κοινωνική διάσταση μέσω του φορολογικού νομοσχεδίου, διότι οι κατώτερες εισοδηματικές τάξεις δεν ενισχύονται μόνο με το αφορολόγητο, αλλά με τις φοροαπαλλαγές, ενισχύονται τα άτομα με ειδικές ανάγκες, ενισχύονται παράλληλα τα μικρά εισοδήματα, δίνοντάς τους συγκεκριμένες φοροαπαλλαγές και παροχές. 
        Επιπλέον, μην ξεχνάτε –το κυριότερο και τελειώνω με αυτό- ότι μειώνοντας τα ελλείμματα και κυρίως το δημόσιο χρέος, τι πετυχαίνουμε; Δεν πετυχαίνουμε πράγματι μία ισοκατανομή υπέρ των ασθενεστέρων τάξεων; Αναμφισβήτητα, ναι.
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βεργίνη.
       ΞΕΝΟΦΩΝ ΒΕΡΓΙΝΗΣ: Αυτό δεν πρέπει να το ξεχνάτε ποτέ. Επίσης, συγκράτηση του πληθωρισμού. Είναι το κυριότερο μέσο για ισοκατανομή εισοδήματος υπέρ των ασθενεστέρων τάξεων. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Βεργίνη.
       ΞΕΝΟΦΩΝ ΒΕΡΓΙΝΗΣ: Και αυτό κάνει ο κύριος Υπουργός και οι συνάδελφοί του. Γι’ αυτό πρέπει να υπερψηφίσουμε το νομοσχέδιο.
        Ευχαριστώ πολύ, κύριε Πρόεδρε.
        (Χειροκροτήματα από την πτέρυγα της Νέας Δημοκρατίας)
         ΠΡΟΕΔΡΕΥΩΝ (Σωτήρης Χατζηγάκης): Ο κ. Βερελής έχει το λόγο.
       ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, αυτό το νομοσχέδιο εξελίχθηκε τελικά σ’ ένα μείζον θέμα. Και αυτό το μείζον θέμα υπάρχει κυρίως εντός της Νέας Δημοκρατίας. Εμείς γνωρίζουμε τι είναι η Νέα Δημοκρατία, γνωρίζουμε τι θέλει να κάνει. Η ίδια πρέπει να ισορροπήσει ανάμεσα στο είναι και στο φαίνεσθε, ανάμεσα σε αυτά τα οποία είπε προεκλογικά και σε αυτά τα οποία ήθελε να κάνει. Αυτό είναι το μεγάλο ζήτημά της.
        Έτσι, λοιπόν, ενώ οι υποψήφιοι σύμβουλοι έπαιρναν τη δουλειά, προκειμένου να προχωρήσουν στην αποκρατικοποίηση του Ο.Τ.Ε. –και επελέγησαν τρεις με πολύ καλές αμοιβές, ο ένας από αυτούς ήταν η «CREDIT SUISSE FIRST BOSTON», την ίδια ημέρα που οι άνθρωποί της πήγαιναν φυλακή στη Ρουμανία για αντίστοιχη αποκρατικοποίηση- όλες αυτές οι εταιρείες πήραν μία πληροφόρηση, την οποία διέσπειραν και στην αγορά. Γι’ αυτό και τα δελτία ειδήσεων των διεθνών πρακτορείων είπαν όλα την ίδια ιστορία. Και το «Reuters» και το «Bloomberg» και οι πάντες. Είπαν ότι η ελληνική Κυβέρνηση αποφάσισε αποκρατικοποίηση του Ο.Τ.Ε. και εκχώρηση του management σε ιδιώτη και ότι ο διαγωνισμός θα γίνει μέσα στο πρώτο εξάμηνο του 2007. 
        Όταν έρχεται αυτή η τροπολογία στη Βουλή, αρχίζουν προβλήματα μέσα στην ίδια τη Νέα Δημοκρατία. Έτσι, είναι αναγκασμένη η Κυβέρνηση να κάνει μία σαλάτα, στην οποία πρέπει να βάλει σαν υλικά αυτό το οποίο θέλει να κάνει ως προμετωπίδα, το μεταρρυθμιστικό της πρόγραμμα, αυτό το οποίο ικανοποιεί τη Δ.Α.Κ.Ε., αυτό το οποίο ικανοποιεί τον κ. Σουφλιά, αυτό το οποίο δεν εκθέτει την ίδια διεθνώς. Και το αποτέλεσμα είναι να επιλέγει –δεν μας το έχει πει ακόμα, θα μας το πει, όμως, υποθέτω σήμερα ή αύριο- την πολιτική των δύο βημάτων. Δηλαδή, να ξεκινήσει βάζοντας μέσα στρατηγικό επενδυτή με μερική συμμετοχή στο management και να ολοκληρώσει κάποια στιγμή, δίνοντάς τους συνολικά το management. Αυτή είναι η πραγματικότητα.
        Εγώ θέλω να σας πω δύο πράγματα. Το πρώτο, το οποίο μου έκανε τεράστια εντύπωση, είναι το εξής: Ο κ. Μανώλης που κατέβηκε πριν λίγο από το Βήμα έκανε μία δουλειά. Μίλησε για το σκάνδαλο της αγοράς της αλυσίδας «ΓΕΡΜΑΝΟΣ» από την «COSMOTE». Αυτό καταλάβαμε όλοι. Και είδα τον παριστάμενο Υπουργό Εθνικής Οικονομίας να χειροκροτεί, ο οποίος Υπουργός Εθνικής Οικονομίας ήταν αυτός που από τις 15 Ιανουαρίου ήταν πλήρης γνώστης του τι γινόταν στη διαπραγμάτευση μεταξύ «COSMOTΕ» και «ΓΕΡΜΑΝΟΣ» και ήταν αυτός ο οποίος πανηγύρισε πρώτος στις 8 Μαΐου, όταν ανακοινώθηκε η πώληση έναντι ενός εξωφρενικού τιμήματος.
        Και εδώ υπάρχει το πρώτο μεγάλο ερώτημα: Η ίδια η Κυβέρνηση δεν είχε σχεδιάσει να εκχωρήσει σε στρατηγικό επενδυτή τον Ο.Τ.Ε.; Γιατί δεν άφηνε, λοιπόν, το στρατηγικό επενδυτή να επιλέξει, πρώτον, εάν χρειαζόταν την αλυσίδα «ΓΕΡΜΑΝΟΣ» και δεύτερον, να διαπραγματευτεί αυτός το τίμημα με το «ΓΕΡΜΑΝΟ» και όχι να φτάσουμε σ’ ένα τίμημα το οποίο είναι μοναδικό; Η υπόθεση, βεβαίως, είναι στη δικαιοσύνη και ελπίζουμε να μας καλέσει, γιατί έχουμε πράγματα να πούμε. Μέχρι στιγμής υπάρχει σιγή ασυρμάτου από εκεί.
        Το δεύτερο, το οποίο ήθελα να παρατηρήσω, είναι το εξής: Έχει σκεφτεί η Κυβέρνηση οικονομικά, κοινωνικά, από πλευράς διάρθρωσης της αγοράς, τι σημαίνει η εκχώρηση του Ο.Τ.Ε.; Έχει την εντύπωση η Κυβέρνηση ότι εδώ τα πράγματα είναι όπως στη Γερμανία ή στην Ολλανδία ή στη Γαλλία; Υπάρχει το ίδιο βάθος αγοράς; Υπάρχει η ίδια δυνατότητα αποφυγής μονοπωλίων; Εδώ έχουμε γεμίσει καρτέλ και ολιγοπώλια. 
        Όταν σε μία αγορά, λοιπόν, υπάρχει μία εταιρεία που έχει άνω του 85% της αγοράς, είναι απολύτως λογικό, μόλις υπάρξει ιδιώτης επενδυτής, μετά από ένα χρόνο να έρθει το γράμμα στους καταναλωτές. Και το γράμμα αυτό θα είναι πάρα πολύ σκληρό. Θα υπάρξει μία πλήρης ανατροπή στην αγορά και το δεύτερο το οποίο θα συμβεί, είναι ότι έναντι μικρού τιμήματος, όπως φαίνεται -γιατί το 10% αξίζει περίπου 1.000.000.000 ευρώ και κάτι, το 20% 2.000.000.000 ευρώ- μέχρι εκεί που θα πληρώσει ο υποψήφιος επενδυτής θα ορίζει και θα διαχειρίζεται πρώτον, ένα τζίρο 6.000.000.000 ευρώ, δεύτερον, διαθέσιμα, ρευστό δηλαδή, που αγγίζει το 1.000.000.000 ευρώ, τρίτον, τα ακίνητα, τα οποία μπορεί να έχουν μία λογιστική αξία 600.000.000 ευρώ, αλλά η αγοραία αξία τους φτάνει στο 1.500.000.000 ευρώ, τέταρτον, την «COSMOTE» με τον τεράστιο τζίρο και επενδύσεις 2.500.000.000 ευρώ την τελευταία εξαετία και όλες τις επενδύσεις του εξωτερικού.
        Ειδικά για τις επενδύσεις του εξωτερικού, είναι η στιγμή που αυτές οι επενδύσεις αποδίδουν. Είναι αυτή τη στιγμή που αυτές οι επενδύσεις αρχίζουν να ωριμάζουν. Τι σημαίνει αυτό; Σημαίνει ότι με την πώληση σήμερα θα χάσει η εθνική οικονομία όλη την υπεραξία, την οποία θα έπαιρνε τα επόμενα χρόνια. Αυτό λέει η οικονομική λογική. 
        Και εδώ υπάρχει ένα απλό ερώτημα: Γιατί οι πάντες θέλουν να έρθουν να συμμετέχουν στον Ο.Τ.Ε.; Γιατί οι πάντες θεωρούν ότι είναι μία εκπληκτική επενδυτική ευκαιρία; Το ελληνικό δημόσιο τα κατάφερε όλα αυτά τα χρόνια -το τελευταίο διάστημα υπάρχουν προβλήματα στη διαχείριση του Ο.Τ.Ε.- και έκανε μία επέκταση την οποία κατηγορούσατε εσείς. Εξακόσιες ερωτήσεις έπρεπε να απαντήσω από το 2000 μέχρι το 2004 για τις επενδύσεις εξωτερικού και όλες αυτές αποδίδουν σήμερα κέρδη.
        Πουλήσατε πριν από τρεις μέρες την «ARMENTEL» για 343.000.000 ευρώ, σε πολύ καλή τιμή, σε εξαιρετική τιμή. Ήταν αυτή για την οποία δεχόμουν ερωτήσεις που έλεγαν ότι ήταν μια λανθασμένη επένδυση, που είχε γίνει το 1997. Απέδωσε και αυτή, όπως αποδίδουν τα πάντα. Αντί, λοιπόν, να έχετε ένα όραμα, μία προοπτική να βγει η Ελλάδα εκτός συνόρων, να αναπτύξει τις επενδύσεις της, να δημιουργήσει θέσεις εργασίας, να δημιουργήσει ευκαιρίες, αποφασίζετε το εντελώς ανάποδο, δηλαδή να συρρικνώσετε αυτό το οποίο υπάρχει και να το παραδώσετε έναντι 2.000.000.000 ευρώ. Μα, αν θέλετε να κάνετε οικονομία 2.000.000.000 ευρώ, γιατί δίνετε 1.500.000.000 ευρώ στη «ΓΕΡΜΑΝΟΣ»; Ήταν τόσο αναγκαία όλη αυτή η επένδυση, για την οποία θα μιλήσουμε μετά από λίγη ώρα, βεβαίως, στην επιτροπή; Αλλά πρέπει και η Αίθουσα να λάβει μία εικόνα του τι ακριβώς συμβαίνει.
        Επίσης, αυτό το οποίο ήθελα να πω, αγαπητέ μου κύριε Υπουργέ, είναι το εξής: Έχετε να κάνετε με μία εταιρεία, η οποία έχει ταυτόχρονα το χειρισμό όλων των κυκλωμάτων των Ενόπλων Δυνάμεων. Μισθωμένα κυκλώματα ή ιδιόκτητα κυκλώματα των Ενόπλων Δυνάμεων περνούν μέσα από τον Ο.Τ.Ε., συντηρούνται από τον Ο.Τ.Ε., μία εταιρεία που όλες οι ασκήσεις των Ενόπλων Δυνάμεων και του ΝΑΤΟ που γίνονται περνούν μέσα από τον ίδιο τον Ο.Τ.Ε.. Έχετε αποφασίσει τι θα κάνετε με αυτό; Έχετε αποφασίσει πώς θα γίνει η απεμπλοκή, εάν θα γίνει ή το θέμα σας είναι να δημιουργήσετε μία εικόνα ότι έγινε ένα ακόμα deal στην αγορά, αδιαφορώντας για το τι σημαίνει το deal αυτό, αδιαφορώντας για το πού οδηγεί αυτό το deal;
        Και για να τελειώσω, να σας πω το εξής πάρα πολύ απλό: Η διεθνής αγορά ζητά αυτή την ευκαιρία. Οι περισσότερες εταιρείες οι οποίες ενδιαφέρονται, κατά τύχη είναι εταιρείες του δημόσιου τομέα, που ανήκουν, δηλαδή, κατά πλειοψηφία στο κράτος από το οποίο προέρχονται.  Και αυτές οι εταιρείες επιθυμούν να έχουν τη συμμετοχή μέσα στον Ο.Τ.Ε..
        Αυτό, λοιπόν, το οποίο σχεδιάζετε, είναι μία περίπτωση κλασσική, όπου χωρίς λογική, χωρίς επιχειρήματα, χωρίς κανένα άλλο λόγο, επιχειρείτε να γίνει η πώληση ενός κερδοφόρου οργανισμού, ο οποίος όλα αυτά τα χρόνια, με εξαίρεση το 2004 και το 2005, έκανε κέρδη, το δε 2004 και το 2005 οι ζημίες ήταν απολύτως μεθοδευμένες. Αυτό το γνωρίζετε πάρα πολύ καλά, διότι τα 939.000.000 ευρώ τα οποία λογίστηκαν ως ζημία το 2005, ήταν τα χρήματα για την εθελουσία έξοδο, τα οποία είχε κάθε δυνατότητα ο κύριος Διοικητής του Ο.Τ.Ε. να τα επιμερίσει, κάνοντας σε δύο βήματα την εθελούσια έξοδο. 
        Βεβαίως, η εθελούσια έξοδος έγινε. Ήταν μία εθελούσια έξοδος η οποία είναι μοναδική στην ιστορία για το κόστος της. Ήταν μία εθελούσια έξοδος την οποία και εσείς πανηγυρίσατε ως Κυβέρνηση και όπου οι συντελεστές της, με απόφαση της ίδιας της Διοίκησης του Ο.Τ.Ε. βρίσκονται σε πολύ διακεκριμένες θέσεις διοίκησης των θυγατρικών εταιρειών του Ο.Τ.Ε.. Η ευθύνη είναι απολύτως δική σας.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Βερελή.
       ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα ήθελα το λόγο.
       ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υπουργέ, έχετε το λόγο.
       ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ήθελα να ρωτήσω κάτι το συνάδελφο που μόλις κατέβηκε από το Βήμα, τον κ. Βερελή το εξής: Κύριε Βερελή, δεν ήθελα να σας διακόψω, αλλά θέλω την απάντησή σας ρητά. Εσείς διαφωνείτε με την αναζήτηση στρατηγικού συμμάχου για τον Ο.Τ.Ε.; Μπορείτε να μου απαντήσετε μ’ ένα ναι, ή μ’ ένα όχι;
       ΧΡΙΣΤΟΣ ΒΕΡΕΛΗΣ: Θα σας απαντήσω, αγαπητέ, κύριε Υπουργέ, ότι στρατηγικές συμμαχίες έχει ανάγκη ο Οργανισμός. Ξεπούλημα δεν έχει ανάγκη, εκχώρηση του management δεν έχει ανάγκη. Συνεργασίες έχει ανάγκη.
        (Χειροκροτήματα από την πτέρυγα του ΠΑ.ΣΟ.Κ.)
       ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Βερελή, φαίνεται ότι δεν θυμάστε πού βάζετε την υπογραφή σας, όμως, διότι το 2000, στις 17 Οκτωβρίου, υπάρχει μία απόφαση της Διυπουργικής Επιτροπής Αποκρατικοποιήσεων επί κυβερνήσεων ΠΑ.ΣΟ.Κ., την οποία υπογράφουν ο τότε Υπουργός Εθνικής Οικονομίας και Οικονομικών κ. Γιάννος Παπαντωνίου, ο Υπουργός Ανάπτυξης κ. Νίκος Χριστοδουλάκης και ο τότε Υπουργός Μεταφορών και Επικοινωνικών κ. Χρίστος Βερελής, η οποία αποφάσισε «τη διερεύνηση της διεθνούς αγοράς, με στόχο την εξεύρεση στρατηγικού συμμάχου για τον Οργανισμό Τηλεπικοινωνιών Ελλάδος Α.Ε.». Είναι ακριβώς η ίδια απόφαση που έλαβε και η Διυπουργική Επιτροπή Αποκρατικοποιήσεων της Κυβέρνησης της Νέας Δημοκρατίας στις 6 Σεπτεμβρίου του 2006.
        (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΆΝΝΑ ΜΠΕΝΑΚΗ-ΨΑΡΟΥΔΑ)
        Οι δε χρηματοοικονομικοί σύμβουλοι, τους οποίους επιλέξατε και τους οποίους προσλάβατε γι’ αυτό το σκοπό, τυχαίνει να είναι μία από τις εταιρείες τις οποίες λοιδορήσατε από του Βήματος πριν από λίγο, η «CREDIT SUISSE FIRST BOSTON» και η «UBS WARBURG» που είναι ακριβώς οι δύο χρηματοοικονομικοί σύμβουλοι που έχει προσλάβει και η ελληνική Κυβέρνηση για τη διερεύνηση σήμερα της αγοράς για την εξεύρεση στρατηγικού συμμάχου. Σας προκαλώ να συγκρίνουμε, όποτε θέλετε, τις αμοιβές τις οποίες δώσατε τότε στους συμβούλους με τις αμοιβές που δίνει σήμερα η ελληνική Κυβέρνηση.
        Εγώ θα καταθέσω για τα Πρακτικά το Φύλλο της Εφημερίδας της Κυβέρνησης που περιέχει αυτή την απόφαση, για να το γνωρίζουν όλοι οι συνάδελφοι, για να γνωρίζουν την απόλυτη διπροσωπία και αναξιοπιστία των Κυβερνήσεων του ΠΑ.ΣΟ.Κ., διότι άλλα κάνατε ως Κυβέρνηση και άλλα λέτε σήμερα ως αντιπολίτευση.
        (Στο σημείο αυτό ο Υπουργός Εθνικής Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
        (Χειροκροτήματα από την πτέρυγα της Νέας Δημοκρατίας).
       ΠΡΟΕΔΡΟΣ (Άννα Μπενάκη- Ψαρούδα): Γίνεται διάλογος; Τι γίνεται;
       ΧΡΙΣΤΟΣ ΒΕΡΕΛΗΣ: Ναι, γίνεται διάλογος.
       ΠΡΟΕΔΡΟΣ (Άννα Μπενάκη- Ψαρούδα): Ορίστε, κύριε συνάδελφε, έχετε το λόγο.
       ΧΡΙΣΤΟΣ ΒΕΡΕΛΗΣ: Ο κύριος Υπουργός, με απύθμενη ελαφρότητα, παρουσίασε ένα χαρτί και είπε αυτό το οποίο είπα πριν από δύο λεπτά, δηλαδή ότι ναι, στρατηγική συμμαχία είχε πάντοτε ανάγκη ο Ο.Τ.Ε.. 
        Μιλά, κύριε Υπουργέ, μέσα  για στρατηγικό επενδυτή, ο οποίος θα έχει το management; Βεβαίως όχι! Οι σύμβουλοι τους οποίους είχε πάρει τότε το Υπουργείο Εθνικής Οικονομίας ζήτησαν manager για τον Ο.Τ.Ε.; Βεβαίως όχι! Αυτό το οποίο κάνετε εσείς σήμερα, πρώτα από όλα πρέπει να το ξεκαθαρίσετε. 
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε. Υπήρξε μία ανοχή. 
     ΧΡΙΣΤΟΣ ΒΕΡΕΛΗΣ: Κυρία Πρόεδρε, δεν παρακολουθήσατε τη συζήτηση. 
     ΠΡΟΕΔΡΟΣ (Άννα Μπενάκη-Ψαρούδα): Την παρακολούθησα ολόκληρη, κύριε συνάδελφε. 
     ΧΡΙΣΤΟΣ ΒΕΡΕΛΗΣ: Εδώ μας είπε ότι το ΠΑ.ΣΟ.Κ. είναι διπρόσωπο και ότι εμείς λέμε ό,τι θέλουμε. Πρέπει να μας δώσετε χρόνο, για να απαντήσουμε. 
     ΠΡΟΕΔΡΟΣ (Άννα Μπενάκη-Ψαρούδα): Ο διάλογος δεν επιτρέπεται. Περιμένει και η κ. Παπαρήγα, για να λάβει το λόγο.
     ΧΡΙΣΤΟΣ ΒΕΡΕΛΗΣ: Ο Υπουργός απευθύνθηκε σ’ εμένα προσωπικά. Δώστε μου τρία λεπτά, για να απαντήσω.    
     ΠΡΟΕΔΡΟΣ (Άννα Μπενάκη-Ψαρούδα): Τελειώνετε, κατ’ ανοχήν του Προεδρείου. Συντομεύστε αυτό που θέλετε να πείτε, για να απαντήσει ο Υπουργός και να πάμε παρακάτω. 
     ΧΡΙΣΤΟΣ ΒΕΡΕΛΗΣ: Αφήστε με, λοιπόν, να πω αυτό το οποίο πρέπει να πω και μετά έχει όλο το χρόνο ο κύριος Υπουργός, για να απαντήσει. 
     ΠΡΟΕΔΡΟΣ (Άννα Μπενάκη-Ψαρούδα): Δεν έχει όλο το χρόνο ούτε αυτός.
     ΧΡΙΣΤΟΣ ΒΕΡΕΛΗΣ: Αυτό το οποίο κάνει ο κύριος Υπουργός αυτήν τη στιγμή είναι να διαστρέφει την αλήθεια, φοβούμενος τις ίδιες τις πράξεις του. Αυτός ο οποίος ξεκίνησε να βρει ιδιώτη επενδυτή, για να του δώσει το management, κάνει σήμερα έναν ελιγμό, προκειμένου να κάνει σε δύο βήματα την όλη ιστορία, διότι φοβάται και τους συνδικαλιστές και τον κ. Σουφλιά και αυτό, το οποίο σχεδιάζει, είναι να το κάνει στο δεύτερο βήμα. 
      Αυτό το οποίο κάναμε εμείς είχε ως αποτέλεσμα ο Ο.Τ.Ε., κύριε Υπουργέ, από το 1994 μέχρι το 2003 να δώσει στο ελληνικό δημόσιο περίπου 9.000.000.000 ευρώ, όταν η Κυβέρνηση της Νέας Δημοκρατίας, στην οποία ήσασταν σύμβουλος τότε, ήθελε να πουλήσει όλο το μαγαζί με 500.000.000 δολάρια. 
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ πολύ. Μεταβληθήκατε σε Κοινοβουλευτικό Εκπρόσωπο και τώρα τι θα κάνει ο Κοινοβουλευτικός σας Εκπρόσωπος; 
      Το λόγο έχει ο κύριος Υπουργός. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατέθεσα ένα χαρτί, το οποίο περιγράφει κάποιες αποφάσεις της Κυβέρνησης του ΠΑ.ΣΟ.Κ., όπως την αναζήτηση στρατηγικού συμμάχου. Εάν δείτε την ανακοίνωση που έγινε μετά από τη Διυπουργική Επιτροπή Αποκρατικοποιήσεων στις 6 Σεπτεμβρίου, στην οποία αναφέρθηκα εκτενώς χθες, η Ελληνική Κυβέρνηση αναζητά στρατηγικό σύμμαχο, ο οποίος θα έχει συμμετοχή και στο management. Πού είναι η διαφορά; Οι χρηματοοικονομικοί σύμβουλοι είναι οι ίδιοι και ο στόχος είναι ίδιος: η στρατηγική συμμαχία. Μας καταγγέλλετε, όμως, όλες τις τελευταίες μέρες για δήθεν ξεπούλημα, όταν επί κυβερνήσεώς σας είχατε πάρει πανομοιότυπη απόφαση. Η απόφαση έχει κατατεθεί στα Πρακτικά. Καλώ όλους τους συναδέλφους να τη μελετήσουν και προκαλώ οποιονδήποτε θέλει, να συγκρίνουμε τις διαφορές των δύο αποφάσεων. 
     ΧΡΙΣΤΟΣ ΒΕΡΕΛΗΣ: Ο στρατηγικός επενδυτής είναι η «ΓΕΡΜΑΝΟΣ» για εσάς!
     ΠΡΟΕΔΡΟΣ (Άννα Μπενάκη - Ψαρούδα): Έληξε το θέμα. 
     ΓΕΩΡΓΙΟΣ ΦΛΩΡΙΔΗΣ: Κυρία Πρόεδρε, το λόγο σας παρακαλώ.
     ΠΡΟΕΔΡΟΣ (Άννα Μπενάκη-Ψαρούδα): Κύριε Φλωρίδη, έχετε δικαίωμα να μιλήσετε, αλλά σας παρακαλώ να συμβάλλετε, για να πάμε παρακάτω. 
      Ορίστε, κύριε Φλωρίδη, έχετε το λόγο.
       ΓΕΩΡΓΙΟΣ ΦΛΩΡΙΔΗΣ: Κυρία Πρόεδρε, τη σύγχυση η οποία επικρατεί στο εσωτερικό της Κυβέρνησης ανάμεσα στον κ. Αλογοσκούφη, στον κ. Σουφλιά και στη Δ.Α.Κ.Ε., όσο και αν προσπαθήσει ο κ. Αλογοσκούφης να τη μεταφέρει στο εσωτερικό του ΠΑ.ΣΟ.Κ., τον πληροφορώ ότι είναι χαμένος από χέρι, για έναν απλό λόγο, ότι θα πρέπει επιτέλους να αναλάβετε την ευθύνη των όσων λέτε ως Κυβέρνηση. Γιατί είναι εξαιρετικά θλιβερό το θέαμα για μία χώρα, που τα προηγούμενα χρόνια με όραμα, στρατηγικό σχέδιο και συγκεκριμένη πολιτική δυνάμωσε τη θέση και την ισχύ της στην ευρύτερη περιοχή των Βαλκανίων, την ίδια ώρα που εσείς έρχεστε, ξεπουλώντας αυτόν τον πλούτο που δημιουργήσαμε, και θέλετε να το παραχωρήσετε σε άγνωστα ξένα συμφέροντα, να μας κάνετε εδώ πέρα και μαθήματα για το ότι η απόφαση που πήραμε εμείς με τη δική σας έχει την οποιαδήποτε σχέση. 
        Έχετε διαβάσει τη δική μας απόφαση, κύριε Αλογοσκούφη, τη συμμετοχή των ξένων στο management; Αυτό είναι το κλειδί. Ποιον θέλετε να παραπλανήσετε; Ότι θα έρθει κάποιος ξένος, θα βάλει τα ωραία του δισεκατομμύρια και θα μοιραστεί το management με εσάς; Σε χαζούς απευθύνεστε; Στον ελληνικό λαό απευθύνεστε. Και σας καλώ, όταν απευθύνεστε στον ελληνικό λαό μέσω του Κοινοβουλίου, να επιδεικνύετε την ανάλογη σοβαρότητα, που απαιτούν οι περιστάσεις. Δεν μπορείτε να συμπεριφέρεστε έτσι. Δεν είναι εικόνα Υπουργού Εθνικής Οικονομίας αυτή και δεν είναι εικόνα Κυβέρνησης αυτή, η οποία αλληλοσπαράσσεται σ’ ένα μείζον ζήτημα, που αφορά την εθνική ασφάλεια της χώρας, αλλά αφορά και την εκποίηση του εθνικού πλούτου της χώρας. 
        Κύριε Αλογοσκούφη, θέλω να σας πω κάτι. Εάν είχατε δημιουργήσει έναν κόκκο πλούτου σε αυτήν τη χώρα τα χρόνια που κυβερνάτε, θα είχατε δικαίωμα να συζητήσετε για την εκποίησή του. Όμως, αυτήν τη στιγμή προσπαθείτε να εκποιήσετε τον πλούτο που έφτιαξαν άλλοι, τον πλούτο που έφτιαξε μια άλλη κυβέρνηση και ένας λαός που αγωνίστηκε σ’ ένα συγκεκριμένο σχέδιο. Υψώσατε κατ’ ελάχιστο τον πήχη των προσδοκιών αυτής της χώρας; Αναλίσκεσθε μόνο στο να πουλάτε όλο τον πλούτο που φτιάξαμε εμείς. Και σας ερωτώ: Με ποιο δικαίωμα, όταν μάλιστα στη συγκεκριμένη περίπτωση, όπως λέει ο κ. Σουφλιάς, παραπλανήσατε συνειδητά τον ελληνικό λαό απέναντι στο μεγάλο περιουσιακό στοιχείο του Ο.Τ.Ε.; Αυτή είναι η πραγματικότητα και αυτή είναι η αλήθεια. Αφήστε, λοιπόν, τα διαδικαστικά τερτίπια, με τα οποία προσπαθείτε να σωθείτε, ότι δήθεν το ΠΑ.ΣΟ.Κ. είχε πάρει τις ίδιες αποφάσεις. 
        Και επαναλαμβάνω: Όταν φτιάξετε ένα νέο γραμμάριο πλούτου στη χώρα, τότε ελάτε εδώ να συζητήσουμε για την εκποίησή του. Αυτήν τη στιγμή ασχολείστε μόνο με το να εκποιείτε τον πλούτο που έφτιαξε αυτή η χώρα μέσα από ένα συγκεκριμένο όραμα, μέσα από ένα συγκεκριμένο σχέδιο και με μία συγκεκριμένη πολιτική που υπηρέτησαν οι κυβερνήσεις του ΠΑ.ΣΟ.Κ., που προσέδωσαν στη χώρα ισχύ στην περιοχή. Αυτά που πουλάτε εσείς αφαιρούν από τη στρατηγική ισχύ της χώρας στην περιοχή. Γιατί πουλάτε τις επενδύσεις στη Ρουμανία, τις επενδύσεις στα Βαλκάνια, στην Αρμενία και όλο τον εθνικό πλούτο που έκανε την Ελλάδα ξανά ισχυρή και σεβαστή στον περίγυρό της. Αυτό κάνετε. 
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε, κύριε Φλωρίδη. Τελείωσαν οι παρεμβάσεις σας. Δεν έχετε δικαίωμα άλλης παρεμβάσεως, παρά μόνο το δεκαπεντάλεπτο που δικαιούσθε.
       ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, το λόγο σας παρακαλώ.
       ΠΡΟΕΔΡΟΣ (Άννα Μπενάκη-Ψαρούδα): Κύριε Υπουργέ, έχετε το λόγο και σας παρακαλώ να είστε σύντομος, για να προχωρήσουμε. 
       ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, ο εκνευρισμός που επιδεικνύει ο Κοινοβουλευτικός Εκπρόσωπος της Αξιωματικής Αντιπολίτευσης δείχνει την αδυναμία, στην οποία έχει περιέλθει. Η Κυβέρνηση δεν έχει να φοβηθεί τίποτε. Περιλαμβάνει στο πρόγραμμά της τη συγκεκριμένη στρατηγική για τον Ο.Τ.Ε., έχει πάρει τις αποφάσεις στα αρμόδια κυβερνητικά όργανα, στην Επιτροπή Αποκρατικοποιήσεων, στην κυβερνητική επιτροπή και σήμερα ξεκινά στη Βουλή την υλοποίηση αυτής της πολιτικής, μιας πολιτικής που, ενώ παίρνατε αποφάσεις, ενώ θέλατε να υλοποιήσετε, ποτέ δεν κατορθώσατε να υλοποιήσετε. Το μόνο που κατορθώσατε να κάνετε, είναι να υπερχρεώσετε τον ελληνικό λαό και να αυξήσετε το δημόσιο χρέος σε ποσοστά δυσθεώρητα που ξεπερνούν τα 230.000.000.000 ευρώ. Αυτό είναι το μεγαλύτερο ξεπούλημα που κάνατε στη χώρα. 
        (Χειροκροτήματα από την πτέρυγα της Νέας Δημοκρατίας)
         ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού:
        1) «Κύρωση της Σύμβασης για την προστασία και την προώθηση της πολυμορφίας των πολιτιστικών εκφράσεων».
        2) «Κύρωση της Σύμβασης για την προστασία της άυλης πολιτιστικής κληρονομιάς».
        Το λόγο έχει η Γενική Γραμματέας και Πρόεδρος της Κοινοβουλευτικής Ομάδας του Κομμουνιστικού Κόμματος κ. Αλέκα Παπαρήγα. 
       ΑΛΕΚΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Παρακολουθώντας τη συζήτηση που γίνεται τις τελευταίες μέρες, εξαιτίας της τροπολογίας που έφερε η Κυβέρνηση, σκεφθήκαμε από τη μια μεριά τι συνέπειες έχει η συγκεκριμένη τροπολογία μέσα στη συνέχεια της πολιτικής που εδώ και χρόνια ακολουθείται απέναντι στον Ο.Τ.Ε. και όχι μόνο. Αλλά πρέπει να πω ότι, πέρα και από τις δραματικές συνέπειες που και εμείς προβλέπουμε από το τελειωτικό χτύπημα που φέρνει η Νέα Δημοκρατία  με την τροπολογία αυτή, υπάρχει μία άλλη πλευρά, μία πολύ βαθύτερη συνέπεια για τον ελληνικό λαό. Η αντιπαράθεση που γίνεται μεταξύ σας, με τους δύο πρωταγωνιστές Νέα Δημοκρατία και ΠΑ.ΣΟ.Κ. -βέβαια εδώ έχει και ο Συνασπισμός τις δικές του ιδιαίτερες ευθύνες- δυστυχώς ένα πράγμα μπορεί να προσφέρει σ’ εκείνο το μέρος του λαού, που είναι αρκετά μεγάλο, που δεν παρακολουθεί τις εξελίξεις με βάση και τις δικές του εμπειρίες: σύγχυση, αποπροσανατολισμό, μπέρδεμα, χάος. Και σε τελευταία ανάλυση και το ΠΑ.ΣΟ.Κ. που εμφανίζεται ως πρωταγωνιστής, λόγω μεγέθους, της αντιπολίτευσης, αλλά και ο Συνασπισμός δίνουν τη μάχη στο πεδίο της Κυβέρνησης, σ' αυτό το πεδίο που θέλει η Κυβέρνηση. 
        Κατά τη γνώμη μας –και αυτό είναι ανησυχητικό- μία τέτοια αντιπολίτευση ενισχύει την πολιτική των ιδιωτικοποιήσεων, ανεξαρτήτως του ποια πλήγματα μπορεί να εισπράξει η Νέα Δημοκρατία. Γιατί εμάς μας ενδιαφέρει, βεβαίως, να δεχθεί πλήγματα η Κυβέρνηση. Αλλά να δεχθεί πλήγματα επί της ουσίας, επί της πολιτικής της. Και μόνο στη λέξη «ξεπουλάω» ή μάλλον σ’ αυτό το πρόθεμα που βάζουμε στο «πουλάω» μεταφέρει τη συζήτηση. Δηλαδή το θέμα είναι αν πουλάω ή ξεπουλάω. Εκεί γίνεται η αντιπαράθεση. Βεβαίως, δεν μπορεί το ΠΑ.ΣΟ.Κ. να μην βάλει αυτό το «ξε». Επιστρέφει στη Νέα Δημοκρατία αυτό το ίδιο πρόθεμα που χρησιμοποιούσε, όταν πούλαγε το ΠΑ.ΣΟ.Κ., και η συζήτηση είναι για το ποιος πουλάει καλύτερα.
        Το τελειωτικό πλήγμα, που φέρνει η Κυβέρνηση της Νέας Δημοκρατίας στην ιδιωτικοποίηση του Ο.Τ.Ε., κατά τη γνώμη μας, δεν πλήττει την ελληνική οικονομία -εννοούμε δηλαδή την ελληνική καπιταλιστική οικονομία- πλήττει, βεβαίως, τους εργαζόμενους στο σύνολό τους.Φέρνει ιδιαίτερα πλήγματα στους εργαζόμενους στον Ο.Τ.Ε και ιδιαίτερα στους νέους ανθρώπους που έχουν προσληφθεί τα τελευταία χρόνια και σ’ αυτούς που θα προσληφθούν στην πορεία, αλλά αποτελεί συνολικό πλήγμα για τους εργαζόμενους και με την έννοια των εργασιακών δικαιωμάτων τους, αλλά και με την έννοια, ότι οι εργαζόμενοι έχουν συμφέρον από την ύπαρξη ενός τομέα τηλεπικοινωνιών, που βεβαίως λειτουργεί προς όφελος των εργαζομένων και της φιλικής στους εργαζόμενους, ας το πω έτσι, ανάπτυξης της χώρας. Γίνεται πολύς λόγος για την εθνική ασφάλεια και επιτρέψτε μου, μόνο για λόγους καθαρά αντιπολιτευτικούς. Αναμφισβήτητα, οι εξελίξεις στον τομέα των τηλεπικοινωνιών, όχι μόνο σήμερα, αλλά εδώ και πολλά χρόνια,  βάζουν εμπόδια στους εργαζόμενους, όσον αφορά την υπεράσπιση της ακεραιότητας της χώρας, αλλά  και στο δικαίωμά τους να επιβάλουν ουσιαστικές αλλαγές στην πορεία σε αυτή τη χώρα. Αλλά η εθνική ασφάλεια της χώρας, όπως  την εννοεί η Νέα Δημοκρατία και το ΠΑ.ΣΟ.Κ., ε, δεν πλήττεται και πάρα πολύ. Άλλωστε την έχουμε εκχωρήσει αυτήν. Ακόμη και το δικαίωμα της άμυνας, ακόμη και το δικαίωμα του τι εξοπλισμούς θέλουμε, όλα αυτά είναι εκχωρημένα στο Ν.Α.Τ.Ο και στους άλλους γνωστούς και άγνωστους μηχανισμούς.
        Το λέω αυτό, γιατί γίνεται μια συζήτηση, η οποία σχετίζεται με τον Ο.Τ.Ε. και  τις τηλεπικοινωνίες, αλλά θα πρέπει από μια διαφορετική σκοπιά  να το δουν οι εργαζόμενοι και ο λαός. Πλήγμα στους εργαζόμενους έρχεται. Και να συμφωνήσουμε στο εξής: Το πλήγμα δεν αφορά μόνο τους εργαζόμενους στον Ο.Τ.Ε.. Και έχει μεγάλη σημασία ενεργητικά να αντιπαλέψουν την ιδιωτικοποίηση του Ο.Τ.Ε., όπως και των λιμανιών και άλλων τομέων, το σύνολο των εργαζομένων.
        Δεν άκουσα αρχικά τι είπε ο κ. Αλογοσκούφης. Ίσως μίλησε και προηγούμενα. Αλλά άκουσα τον κ. Βερελή, να λέει, «αυτόν τον πλούτο που δημιούργησε η κυβέρνηση του ΠΑ.ΣΟ.Κ.» . Έ ούτε η Κυβέρνηση της Νέας Δημοκρατίας ούτε η κυβέρνηση του ΠΑ.ΣΟ.Κ. δημιούργησε τον Ο.Τ.Ε. Αναμφισβήτητα, από πλευράς, ας πούμε διοίκησης, διεύθυνσης και διαχείρισης έχετε συμβολή στη δημιουργία του, βεβαίως από τη δική σας τη σκοπιά. Αυτόν τον σύγχρονο και κερδοφόρο Ο.Τ.Ε., πριν από όλα τον δημιούργησαν οι εργαζόμενοι και όχι μόνο του Ο.Τ.Ε.. Όποιες επενδύσεις έγιναν, κρατικές ή δημόσιες στον Ο.Τ.Ε., αυτά τα χρήματα είναι προϊόν του μόχθου του εργαζόμενου, αλλά και προϊόν, αν θέλετε, της συνεισφοράς του εργαζόμενου, από την καθαρίστρια, μέχρι τον επιστήμονα που έβαλε τις γνώσεις του για να εκσυγχρονίζεται, γιατί πρέπει να εκσυγχρονίζεται τεχνολογικά και όχι μόνο μια τέτοια επιχείρηση.
        Αυτή η νοοτροπία «έφτιαξα τον Ο.Τ.Ε.», «τον πουλάς τον Ο.Τ.Ε.» είναι λανθασμένη. Άρα, λοιπόν, και όταν ο Ο.Τ.Ε. ήταν κρατικός, τον βλέπατε κρατικό από τη δική σας τη σκοπιά, από τη σκοπιά της τάξης -θα το πούμε καθαρά, που υπηρετείτε- και από τη σκοπιά των στενών κομματικών συμφερόντων. Ο Ο.Τ.Ε. είναι δημιούργημα του λαού, καθαρά πράγματα. Διότι βεβαίως και αυτό το δημιούργημα γίνεται κάτω από μια συγκεκριμένη άσκηση κρατικής πολιτικής.
        Εμείς τον όρο «ξε» δεν τον χρησιμοποιούμε. Μπορεί για δημοσιογραφικούς λόγους να το πεις, γιατί είναι μία περιουσία. Και το θέμα είναι καθαρό. Βεβαίως, έχουν τοποθετηθεί όλα τα κόμματα της Βουλής, όχι μόνο τώρα, αλλά και στο παρελθόν. Για εμάς ισχύει αυτό που λέγαμε πριν -βεβαίως τώρα, ως σύνθημα- «ούτε μια μετοχή στους ιδιώτες». Να σας πω και κάτι; Εμείς δεν το βλέπουμε παθητικά και μοιρολατρικά το ζήτημα. Κατά τη γνώμη μας και με τα τετελεσμένα που έχουν διαμορφωθεί στο χώρο του Ο.Τ.Ε. και σε άλλους τομείς, εάν μια κρατική εξουσία, εάν μια κυβέρνηση θέλει να τα ξαναπάρει πίσω, μπορεί. Με δυσκολίες, φυσικά στηριγμένη στη λαϊκή στήριξη στο λαό, αλλά μπορεί.
         Με αυτήν την έννοια, για εμάς δεν έχει νόημα το κέντρο της συζήτησης να είναι, τι ρόλο θα έχει το κράτος στη διαχείριση της λειτουργίας του Ο.Τ.Ε., αν θα γίνει σε συνεργασία με το στρατηγικό επενδυτή ή όχι. Διότι να σας το πω και αλλιώς. Δηλαδή και το κράτος τι πολιτική έχει; Αν το διαχειρίζεται από μόνο του το κράτος, θα είχε άλλη πολιτική από τον στρατηγικό επενδυτή; 
        Επί της ουσίας, στις συνθήκες απελευθέρωσης της αγοράς στον τομέα των τηλεπικοινωνιών, λέω, το εξής: Μικροδιαφορές μπορεί να υπήρχαν, αλλά από τη σκοπιά αυτών που λέμε τομέας τηλεπικοινωνιών, προς όφελος των εργαζομένων και μιας φιλολαϊκής ανάπτυξης, με συγχωρείτε, αλλά οι διαφορές θα είναι μικρές. Εκεί είναι δηλαδή το ζήτημα, εκεί είναι το όλο πρόβλημα; Από τη στιγμή που ξεκίνησε και πέρασε το  5% του Ο.Τ.Ε  στους ιδιώτες, ήταν θέμα χρόνου το πως θα ολοκληρωθεί η ιδιωτικοποίηση. Και εν πάση περιπτώσει, γιατί δεν συζητάμε το θέμα επί της ουσίας και γιατί δεν βγαίνετε επί της ουσίας να μιλήσετε στο λαό; 
        Πώς έγινε κρατικός ο Ο.Τ.Ε; Διότι πραγματικά έπρεπε να ανασυγκροτηθεί ο τομέας, ήθελε πολύ χρήμα και δεν υπήρχαν τότε ιδιώτες, που να μπορούν με τα δικά τους κριτήρια -και δεν είναι πατριώτες και φιλάνθρωποι οι ιδιώτες- να τα διαθέσουν γι αυτόν τον τομέα. Τον πήρε το κράτος είτε ήταν η Νέα Δημοκρατία, η Ε.Ρ.Ε. παλαιότερα, η Ένωση Κέντρου, το ΠΑ.ΣΟ.Κ., γιατί όλοι έκαναν κρατικοποιήσεις. Πήραν από τους ιδιώτες. Τους ξελάσπωσαν -με το αζημίωτο αυτοί τα έδωσαν- και έφτιαξαν τον σύγχρονο κρατικό τομέα, ο οποίος ήταν απαραίτητος σε μια περίοδο δε, που δεν μπορούσαν να το κάνουν οι ιδιώτες, βεβαίως στις πλάτες του ελληνικού λαού και των εργαζομένων.
        Βεβαίως οι κυβερνήσεις αξιοποίησαν τις κρατικές επιχειρήσεις για να διαμορφώσουν τις δικές τους συμμαχίες και να φτιάξουν τη δική τους εκλογική και κομματική πελατεία. Έτσι έγινε. Εξ ου και ορισμένες παροχές σε κάποιους τομείς των εργαζομένων ήταν πάνω από τους υπόλοιπους. Και πάντα, βεβαίως, αυτές οι παροχές ήταν πολύ λιγότερες από αυτά που πρόσφεραν οι εργαζόμενοι στον Ο.Τ.Ε. Γιατί σήμερα παίρνουν οι ιδιώτες τον τομέα των επικοινωνιών; Διότι σήμερα τον θέλουν απολύτως κάτω από τον δικό τους έλεγχο και όχι μόνο σε εθνικό επίπεδο, αλλά και σε διακρατικό, σε συνεργασία, βεβαίως, πάντα με τα κράτη και τις κυβερνήσεις, διότι σήμερα το κεφάλαιο μπορεί να έχει την πλήρη ευθύνη και ιδιοκτησία, πάντα με την κρατική παρέμβαση. Κρατική παρέμβαση και κρατικός έλεγχος θα υπάρχει και τώρα και υπήρχε και επί ΠΑ.ΣΟ.Κ. Το θέμα είναι τι κρατική παρέμβαση και για ποιο όφελος.
        Εμείς, βεβαίως, θα το πούμε καθαρά, δεν εξισώνουμε κρατικό και ιδιωτικό τομέα, αλλά αφού είμαστε στον καπιταλισμό δεν μας νοιάζει. Μας νοιάζει και μας παρανοιάζει. Αλλά μέχρι να φτάσουμε στο σημείο να μεταφέρεται η συζήτηση στο management; Έτσι ξεκίνησε η ιδιωτικοποίηση και επί ΠΑ.ΣΟ.Κ., να βρούμε έναν διευθυντή με την πείρα της αγοράς, που να διοικήσει τον κρατικό Ο.Τ.Ε., που έχει γραφειοκρατικά και άλλα προβλήματα. Αυτό μπορούσατε να το κάνετε. Να πάρετε έναν από την αγορά, άμα ήταν καλύτερος και να τον κάνετε διευθυντή. Να τον κάνετε δημόσιο υπάλληλο, διευθυντή. Με συγχωρείτε δηλαδή. Και η πείρα της οικοδόμησης του σοσιαλισμού, ιδιαίτερα τα πρώτα χρόνια, από αυτούς που διαμορφώθηκαν μέσα στην αγορά, δημιουργήθηκε. 
        Το θέμα, όμως, είναι το εξής: Και όταν τον παίρνεις από την αγορά, προς ποια κατεύθυνση θα κινηθεί. Να σας το πω απόλυτα. Εγώ πιστεύω ότι εάν υπήρχε ένας δημόσιος λαϊκός τομέας τηλεπικοινωνιών μπορούσε να χρησιμοποιήσει και τον κ. Βουρλούμη. Θα του έδινε όμως την πολιτική εντολή, «θα τον λειτουργήσεις έτσι». Δεν είναι θέμα διευθυντή. Χρειάζονται ικανότητες, βεβαίως. Ούτε συζήτηση. Αν βάλετε εμένα διευθυντή του Ο.Τ.Ε, δεν θα τα καταφέρω. Μπορείς να πάρεις, εάν δεν έχεις μέσα από τις δικές σου δυνάμεις και από έξω, από την αγορά. Τι κατεύθυνση του δίνετε; Αυτό είναι, λοιπόν, το πρόβλημα; Κοροϊδεύετε τον κόσμο τώρα. 
        Ο Ο.Τ.Ε είναι ιδιωτικοποιημένος εδώ και χρόνια και βεβαίως δεν προβλήθηκαν οι πραγματικές αιτίες ιδιωτικοποίησης. Από πότε ξεκίνησε; Ποιος είναι ο προθάλαμος της ιδιωτικοποίησης, όχι μόνο του Ο.Τ.Ε , αλλά και των λιμανιών και των άλλων τομέων και της ύδρευσης κλπ., ανεξάρτητα του ρυθμού υλοποίησης; Από τη δεκαετία του ’80 και συγκεκριμένα με την ενιαία εσωτερική αγορά που διαμόρφωσε η Ε.Ο.Κ. τότε, για να προετοιμάσει το έδαφος στη σημερινή φάση. Από τότε άρχισε. Εξ ου και τότε η Κυβέρνηση του ΠΑ.ΣΟ.Κ., δεν υλοποίησε την επιλογή της, που την είχε προεκλογικά, να διαμορφώσει την «ΕΛΒΙΛ» κ.λπ.,  αφού ήξερε ότι αυτά σε μία πορεία θα έπρεπε να τα μεταβιβάσει σε ιδιώτες. Μεταβίβαση γίνεται στους ιδιώτες. Και επί ΠΑ.ΣΟ.Κ. υπήρχε κρατική παρέμβαση.
        Και να σας πω και κάτι άλλο. Σήμερα η Κυβέρνηση της Νέας Δημοκρατίας και το ΠΑ.ΣΟ.Κ. –να το πω καθαρά- εκφράζοντας τα συμφέροντα της κυρίαρχης τάξης της χώρας μας θέλουν να έχουν λόγο πάνω στον Ο.Τ.Ε., στη Δ.Ε.Η. και αλλού. Και θα προσπαθήσουν να έχουν λόγο, διότι υπάρχουν και τα συμφέροντα των Ελλήνων επιχειρηματιών. Όταν όμως θα κριθεί το θέμα, ελληνικά συμφέροντα επιχειρηματιών ή διευρωπαϊκά, θα συμμορφωθούν και οι κυβερνήσεις. Διαπάλη μπορεί να γίνει. Επί της ουσίας, όμως, το θέμα είναι ποιόν υπηρετεί αυτός ο τομέας. 
        Ύστερα μιλάτε για τον Ο.Τ.Ε.. Δίπλα στον Ο.Τ.Ε. ήδη υπάρχουν ιδιωτικοί επιχειρηματικοί όμιλοι που ασχολούνται με το ίδιο αντικείμενο σε μια Ελλάδα των δέκα εκατομμυρίων κατοίκων. Εγώ θα σας πω ότι και δημόσιος να ήταν ο Ο.Τ.Ε., δεν θα μπορούσε να σταθεί με τον ίδιο τρόπο, όταν ήταν μονοπώλιο. Και το μονοπώλιο, βεβαίως, εμείς το λέμε σε συνδυασμό με το  χαρακτήρα του. 
        Και δυστυχώς, αυτή η αποπροσανατολιστική συζήτηση, ποιος Υπουργός διαφωνεί με ποιον, περί των ποσοστών, περί του στρατηγικού επενδυτή και τις συμμαχίες με το κράτος, όλη αυτή η συζήτηση, στην οποία συμμετέχουν όλα τα κόμματα εκτός από το Κ.Κ.Ε, ενισχύει την πολιτική «πουλάμε αυτό που ο λαός διαμόρφωσε σε εθνικό επίπεδο αντί να κοιτάμε μπροστά, πώς αυτό που ήταν κρατικό θα γίνει πραγματικά δημόσιο». Άλλο κρατικό και άλλο δημόσιο. Άλλο κρατικό όφελος και άλλο όφελος του λαού και των εργαζομένων. Αυτό για εμάς είναι το πρόβλημα. 
        Και για να ξεκαθαρίσουμε, εμείς στο όνομα του ότι είτε κρατικό μονοπώλιο είτε ιδιωτικό, υπηρετεί το κεφάλαιο, δεν μένουμε αδιάφοροι γι’ αυτές τις διαδικασίες, πολύ περισσότερο τη στιγμή που πλήττουν τα συμφέροντα των εργαζομένων ή περισσότερο τη στιγμή που το λαϊκό κίνημα δεν είναι δυνατόν να ασκήσει την ίδια πίεση σ’ έναν κρατικό τομέα και σ’ έναν ιδιωτικό. Και θα κρύβεται η Κυβέρνηση μπροστά στην ιδιωτικοποίηση και θα λέει: «Εγώ δεν μπορώ τώρα να επέμβω.» Και πλήττονται τα συμφέροντα όλων των εργαζομένων. 
        Με την ευκαιρία, ας βγάλουν συμπεράσματα και οι ίδιοι οι εργαζόμενοι και ιδιαίτερα η ηγεσία του συνδικαλιστικού τους κινήματος. Εμείς αντιπαλέψαμε «με νύχια και με δόντια» το πρόγραμμα εθελουσίας αποχώρησης από τον Ο.Τ.Ε.. Γιατί; Δεν είμαστε αντίθετοι, όταν οι εργαζόμενοι παλεύουν να μη χάσουν κάποια δικαιώματα, έστω και με αυτήν τη μορφή εθελουσίας αποχώρησης, αφού πλήρωσαν όλα τα χρόνια και για τα εφάπαξ και για όλα. Ποιο ήταν όμως το αντάλλαγμα αυτής της εθελουσίας αποχώρησης; Να υιοθετήσει η ηγεσία του συνδικαλιστικού κινήματος την αλλαγή των εργασιακών σχέσεων και να φτάσουμε σήμερα στο σημείο να παλεύει η ηγεσία του συνδικαλιστικού κινήματος για τα συμφέροντα των εργαζομένων με τις παλιές εργασιακές σχέσεις και να αδιαφορεί η πλειοψηφία της ηγεσίας του συνδικαλιστικού κινήματος για τα συμφέροντα των παιδιών που δουλεύουν στον Ο.Τ.Ε. ή σε άλλους ιδιωτικούς φορείς των τηλεπικοινωνιών. 
        Αυτό καταγγείλαμε εμείς. Καταλαβαίνουμε ότι οι εργαζόμενοι που έφτασαν πενήντα ως εξήντα χρονών δεν θέλουν να θυσιαστούν σε κανέναν βωμό και καλά κάνουν. Πάλεψαν, πρόσφεραν και θέλουν να κρατήσουν αλώβητα τα ασφαλιστικά του δικαιώματα. Όχι όμως με αυτήν την πολιτική του «διαίρει και βασίλευε». 
        Μ’ αυτήν την έννοια, εμείς δεν μιλάμε μόνο για τον Ο.Τ.Ε., μιλάμε για τον τομέα των τηλεπικοινωνιών στην Ελλάδα και συνολικά γι’ αυτόν τον τομέα θα παλέψουμε. Ξέρουμε πολύ καλά ότι οι εργαζόμενοι μπορούν, βεβαίως, με αλλαγές στο συσχετισμό δύναμης να πάρουν πίσω, κοιτώντας πάντα προς τα μπρος, αυτά που έχασαν. Και ξαναλέμε ότι ακόμα και τώρα η Νέα Δημοκρατία, αν θέλει, μπορεί να κρατήσει τον Ο.Τ.Ε., όπως μπορούσε να τον κρατήσει και το ΠΑ.ΣΟ.Κ.. Δεν το κάνουν, όχι γιατί δεν μπορούν, αλλά γιατί θέλουν να υπηρετήσουν συγκεκριμένες στρατηγικές. 
        Για κοιτάξτε τη Βενεζουέλα και άλλες χώρες. Αυτές δεν είχαν επιχειρήσεις, που μάλιστα ανήκαν σε μεγαθήρια στο επίπεδο της Λατινικής Αμερικής; Δεν μιλάμε τώρα για την Ελλάδα. Και με διάφορες μορφές, χωρίς να έχει γίνει εκεί και καμία επανάσταση ούτε σοσιαλιστική ούτε επαναστατική κατάσταση, όχι μόνο προσπαθούν να παρέμβουν και να έχουν κρατικό έλεγχο, αλλά αλλάζουν τις συμφωνίες με ξένους, με Ισπανικά μεγαθήρια. Δεν θέλω να μπω στην ιστορία, είναι μια άλλη υπόθεση, αλλά εδώ είναι τι θέλεις. Γιατί, δηλαδή, ο Τσάβες και ο Μοράλες έχουν μεγαλύτερη πολιτική εξουσία σε αυτές τις χώρες; Στην ουσία δεν έχουν την εξουσία στα χέρια τους. Στηριγμένοι, όμως, στο λαό παλεύουν. 
        Άρα, είναι θέμα θέλησης και ας αφήσουμε τις γραφειοκρατικές συζητήσεις τις ποσοστολογίες κ.λπ.. Άμα θέλεις, τα ξαναπαίρνεις. Άμα θέλεις, δεν τα δίνεις. Θέλετε να διασφαλίσετε τα συμφέροντα του ευρωπαϊκού κεφαλαίου και εκεί μέσα να διεκδικήσετε ένα μεγαλύτερο μερίδιο όχι για τον ελληνικό λαό, όχι για τη χώρα και την πατρίδα γενικά, αλλά για τους Έλληνες επιχειρηματίες. Αυτή είναι η επιλογή σας. Εδώ, εμάς μας ενδιαφέρει ο ελληνικός λαός να βγάλει ορισμένα συμπεράσματα, ακριβώς για να μην τα χάσει όλα σήμερα.
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε.
        Το λόγο έχει ο κ. Λεβέντης ως Κοινοβουλευτικός Εκπρόσωπος του Συνασπισμού.
       ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
        Ο εισηγητής του κόμματός μας κ. Δραγασάκης έχει μια γερή ίωση και έτσι δεν μπορεί να αναπτύξει το θέμα με το οποίο είχε ασχοληθεί και είναι ειδικός. Θα προσπαθήσω να ανταποκριθώ.
        Κατ’ αρχήν, ξεκινώ από τη διαδικασία που ακολουθήθηκε με αυτό το νομοσχέδιο. Ήρθε Παρασκευή στην επιτροπή ένα «χορταστικό» νομοσχέδιο με εκατοντάδες σελίδες και την Τρίτη πρέπει να αρχίσει η συζήτηση. Δεν αφήνει περιθώρια, για να μπορέσει κανείς να το μελετήσει, να συμβουλευτεί ειδικούς και να μπορέσει να τοποθετηθεί ανάλΟ.Γ.Α. ή να κάνει προτάσεις και τροπολογίες. Επίσης, ήρθε στην Ολομέλεια πάλι με την ίδια τακτική, η οποία είναι πάγια άλλωστε. 
        Και η διαδικασία δεν πάσχει μόνο από αυτήν την άποψη. Ξεκίνησε με διαφήμιση του νομοσχεδίου στις εφημερίδες ότι κάνει φοροελαφρύνσεις. Και βέβαια, το ερώτημα είναι τι θα γίνει, πριν φτάσει στην Ολομέλεια και ψηφιστεί, γιατί θα πρέπει να καταστρατηγηθεί κάθε έννοια κοινοβουλευτικής διαδικασίας. Μπορεί η συζήτηση να δείξει ότι οι Βουλευτές της πλειοψηφίας δεν ψηφίζουν κάποια ρύθμιση και η ίδια η Κυβέρνηση μπορεί να πειστεί, από το διάλογο που υποτίθεται ότι κάνουμε σ’ αυτήν την Αίθουσα, ότι πρέπει να αλλάξει κάποιες διατάξεις ή διατυπώσεις. Γιατί η διαφήμιση, λοιπόν, πρέπει να προηγηθεί; 
        Η διαφήμιση αναφέρει ότι τρία εκατομμύρια τριακόσιες χιλιάδες συμπολίτες μας δεν θα πληρώνουν ούτε ένα ευρώ φόρο χάρη στην αύξηση του αφορολογήτου ορίου. Πρώτα πρώτα, τι φόρο πρέπει να πληρώσουν όσοι βρίσκονται κάτω από τα όρια της ακραίας φτώχειας στην οποία βρίσκονται επτακόσιες πενήντα χιλιάδες συμπολίτες μας; Τι φόρο να πληρώνουν αυτοί που ζουν κάτω από τα όρια της φτώχειας; Είναι 25% σύμφωνα με τα δικά σας προεκλογικά νούμερα, κύριε Υπουργέ. Και αυτό βέβαια είναι τρία εκατομμύρια Έλληνες. Ή μήπως ελαττώσατε με την πολιτική σας αυτούς τους αριθμούς; Τι φόρο να πληρώσει ο συνταξιούχος του Ο.Γ.Α. με τα 300 και λιγότερο ευρώ μηνιαία σύνταξη ή ο χαμηλοσυνταξιούχος του Ι.Κ.Α.; Ξέρουμε ότι το 70% των συνταξιούχων του ΙΚΑ παίρνουν σύνταξη κάτω από 600 ευρώ το μήνα. Και όμως, πληρώνουν φόρους όλοι αυτοί που αγκομαχούν, για να επιβιώσουν. Δεν πληρώνουν λΟ.Γ.Α.ριασμούς, Δ.Ε.Η., Ο.Τ.Ε., ΕΥΔΑΠ; Δεν πληρώνουν εισιτήρια, ρούχα, τρόφιμα; Δεν επιβαρύνονται από το φόρο της βενζίνης ακόμα και για το μηχανάκι τους; Και δεν αναφέρω την επίπτωση που έχει στα διάφορα προϊόντα. Δεν μπαίνουν φόροι Φ.Π.Α. 19% σε όλα αυτά τα προϊόντα ή καμιά φορά 17%; Ή θα πούμε ότι, επειδή ελαττώνεται η φορολογία στο μπαστούνι του τυφλού ή στο καροτσάκι του παραπληγικού άλλαξαν τα πράγματα;
        Ποιος πληρώνει, λοιπόν, τους έμμεσους φόρους, που όπως είπε και ο κ. Λυκουρέντζος χθες εδώ το βράδυ, είναι η χειρότερη μορφή φορολογίας; Υπάρχει λοιπόν, άμεση και έμμεση φορολογία. Η άμεση είναι η πιο αντιλαϊκή και αυτή που αποφέρει τις περισσότερες εισπράξεις. Το ξέρετε πολύ καλά, άλλωστε. Θα πει κανείς ότι έμμεσους φόρους πληρώνουν οι πάντες και οι πλούσιοι. Ασφαλώς πληρώνουν, μόνο που τους πλούσιους ούτε που τους αγγίζει. Για τους φτωχούς, όμως, αυτό είναι καταλυτικό.
        Ένα άλλο θέμα σχετικό με τη διαδικασία είναι οι τροπολογίες που ήρθαν αιφνιδιαστικά και σε άσχετο νομοσχέδιο, όπως συνέβη εδώ με την τροπολογία για τον Ο.Τ.Ε. και τον αναπτυξιακό νόμο, που δια της μεθόδου της προσκολλήσεως στο συζητούμενο νομοσχέδιο πάνε να περάσουν σ’ ένα άσχετο νομοσχέδιο. 
        Ο Πρόεδρος του Συνασπισμού μίλησε χθες και ανέπτυξε τις θέσεις του κόμματός μας πάνω σε αυτό το καίριο ζήτημα, όπως έκανε άλλωστε και όλη η Αντιπολίτευση. Η Κυβέρνηση βέβαια δεν συγκινήθηκε. Δεν μας έχει συνηθίσει άλλωστε σε τέτοιες ευαισθησίες, που φοβούμαι ότι δεν της είναι και πολύ γνωστές. Θα αναφερθούμε, βέβαια, στο τέλος και στον Ο.Τ.Ε..
        Τώρα, όσον αφορά στη νέα φορολογική μεταρρύθμιση που αποπειράται η Κυβέρνηση και πήρε τη μορφή αυτού του νομοσχεδίου, αναφέρθηκε εκτός από τις φοροελαφρύνσεις ότι έτσι θα αλλάξει η κατάσταση, θα απαλλαγούν φτωχοί και ότι θα πληρώσουν οι πλούσιοι, πράγμα που εμείς δεν το βλέπουμε καθόλου και δεν συμφωνούμε. 
        Όλες οι φοροελαφρύνσεις μαζί με όλα τα σχετικά, από τις φοροελαφρύνσεις για τα καροτσάκια των παραπληγικών, μέχρι το συντελεστή από τα εισοδήματα κάτω των 23.000 ευρώ, ή και πάνω, σύμφωνα με το Γενικό Λογιστήριο, όλα αυτά τα έσοδα θα είναι συνολικά 370.000.000 ευρώ το χρόνο. 
        Σύμφωνα πάλι με την αντίστοιχη έκθεση του Γενικού Λογιστηρίου του Κράτους προβλέπεται ότι όσον αφορά στην αύξηση του ειδικού φόρου κατανάλωσης στα καύσιμα, μόνο από την αύξηση του φόρου της βενζίνης θα υπάρξει μια αύξηση 500.000.000 ευρώ μέσα στο 2007. Καταλαβαίνετε, λοιπόν, προς τα πού κλείνει η πλάστιγγα.
        Όσον αφορά στους άμεσους φόρους, που αποτελούν και το αντικείμενο του νομοσχεδίου, όπως είναι γνωστό οι φόροι υπολογίζονται με την εφαρμογή φορολογικών συντελεστών είτε σταθερών είτε κλιμακούμενων, επί της φορολογικής βάσης. Ας δούμε για παράδειγμα, από πού αναμένεται να προκύψουν αυτοί οι φόροι με βάση τα στοιχεία του προϋπολογισμού του 2007. Από το φόρο εισοδήματος των φυσικών προσώπων, που θα είναι 9.720.000.000 ευρώ και κατά 6,8% μεγαλύτερος από το έτος 2006. Σ’ αυτήν την κατηγορία περιλαμβάνονται οι μισθωτοί, οι συνταξιούχοι, οι ελεύθεροι επαγγελματίες, οι έμποροι και όσοι εισπράττουν ενοίκια κ.λπ.. Με τη φορολογική τους δήλωση που θα υποβάλουν εντός του 2007, θα δηλώσουν τα εισοδήματα που απόκτησαν το 2006 και θα φορολογηθούν με βάση τη φορολογική κλίμακα που ίσχυε και κατά το προηγούμενο έτος, το 2005. Άρα, γι’ αυτά τα εισοδήματά τους δεν θα έχουν καμία φορολογική ελάφρυνση. Αλλά εάν τύχει να αλλάξουν φορολογικό κλιμάκιο, θα έχουν και σημαντική επιβάρυνση. Μετά τα 13.000 ευρώ ετήσιο εισόδημα, ο φορολογικός συντελεστής ανέρχεται σε 30%. 
        Από το φόρο εισοδήματος των νομικών προσώπων που θα είναι 4.620.000.000 ευρώ και κατά 2,7% μεγαλύτερος από το 2006, η άλλη φορολόγηση -σ’ αυτήν την κατηγορία περιλαμβάνονται οι εταιρείες, κυρίως ανώνυμες και Ε.Π.Ε.- αφορά τα εισοδήματα που απόκτησαν κατά το έτος 2006 και τα δηλώνουν με τη φορολογική δήλωση που θα υποβάλουν εντός του 2007. Και θα φορολογηθούν με σταθερό συντελεστή, που είναι 29%. Για τα εισοδήματα του προηγούμενου έτους, του 2005, ο συντελεστής είναι 32%, δηλαδή υπάρχει μια μείωση κατά τρεις ποσοστιαίες μονάδες.
        Επιπλέον, για τα εισοδήματα του 2007, ο συντελεστής είναι 25%, δηλαδή μειωμένος κατά τέσσερις ποσοστιαίες μονάδες, σε σχέση με το 2006 και συνολικά κατά επτά ποσοστιαίες μονάδες μειωμένο, σε σχέση με το έτος 2005.
        Από τα παραπάνω, είναι φανερό ότι σε σχέση με το προηγούμενο έτος υπάρχει μια μείωση φορολογικού συντελεστή για τα νομικά πρόσωπα κατά τρεις ποσοστιαίες μονάδες, ενώ για τα φυσικά πρόσωπα, για τα εισοδήματα του 2006, υπάρχει επιβάρυνση. Και για την παρακράτηση φόρου εισοδήματος, που αφορά στα εισοδήματα του έτους 2007, υπάρχει μείωση κατά μία ποσοστιαία μονάδα και αύξηση του αφορολόγητου πρώτου κλιμακίου. Στους έμμεσους φόρους, που θα είναι κατά 8,8% μεγαλύτεροι από το έτος 2006, σ’ αυτήν την κατηγορία, περιλαμβάνονται οι φόροι που επιρρίπτονται στην κατανάλωση, είναι ενσωματωμένοι στην τιμή πώλησης και εισπράττονται από τους επαγγελματίες, με σκοπό να αποδοθούν στο δημόσιο ταμείο. Και, βέβαια, οι φορολογικοί συντελεστές είναι η φανερή πλευρά και αυτή που αποτελεί μέτρο σύγκρισης. ‘Όμως, οι φορολογικοί συντελεστές, όπως είναι γνωστό, εφαρμόζονται σε φορολογητέα εισοδήματα. 
        Και εδώ μπαίνει το τεράστιο και διαρκώς διογκούμενο θέμα της φοροδιαφυγής και της φοροαποφυγής. Η φοροδιαφυγή στους ελεύθερους επαγγελματίες και τις μικρομεσαίες επιχειρήσεις γίνεται συνήθως με απόκρυψη των εσόδων τους. Στις ανώνυμες εταιρείες υπάρχουν απεριόριστες δυνατότητες να συντάσσουν τους ισολογισμούς τους και να διαμορφώνουν τα κέρδη τους, όπως νομίζουν καλύτερα. Συνήθως παρουσιάζουν ελάχιστο ποσό κερδών, προκειμένου να δείχνουν καλή εικόνα. 
        Επειδή, λόγω του μεγέθους τους, δεν είναι εύκολο να κάνουν απόκρυψη στα έσοδά τους, υπάρχει η λύση της αύξησης των εξόδων τους. Προσωπικές δαπάνες των μετόχων ή των μελών του Δ.Σ. χρεώνονται στις εταιρείες. Μισθώματα για πολυτελή αυτοκίνητα, μισθοδοσία οικιακού προσωπικού, τόκοι τραπεζικών δανείων κ.λπ.. 
        Οι επιχειρήσεις που έχουν εισαγωγές κάνουν υπερτιμολογήσεις στα είδη που εισάγουν, ανεβάζοντας έτσι υπέρμετρα το κόστος. Τα εικονικά τιμολόγια που λαμβάνουν οι επιχειρήσεις, αποτελούν προσφιλή τους μέθοδο για την αύξηση των εξόδων τους και παρόλο που οι ποινές είναι αυστηρές, οι περισσότερες υποθέσεις καταλήγουν στα διοικητικά και στα ποινικά δικαστήρια, όπου για να οριστικοποιηθούν, θα περάσουν δεκαπέντε τουλάχιστον χρόνια. Και είναι αβέβαιο εάν ο άμεσα επωφελούμενος, που είναι ο λήπτης των εικονικών τιμολογίων, θα έχει τις συνέπειες που προβλέπονται από τις διατάξεις. Ο εκδότης των εικονικών τιμολογίων είναι συνήθως ανύπαρκτο πρόσωπο. 
        Η λήψη εικονικών τιμολογίων, πέρα από τη μείωση των κερδών και την αποφυγή πληρωμής Φ.Π.Α., καλύπτει και την εκροή «μαύρου χρήματος» από τις επιχειρήσεις, αφού πρέπει να κάνουν εγγραφές στα λογιστικά τους βιβλία, που να μειώνουν και τα ταμειακά τους διαθέσιμα. Από το έτος 2002 καταργήθηκαν αρκετά από τα τεκμήρια δαπανών διαβίωσης, με αποτέλεσμα, αυτοκίνητα τζιπ μεγάλου κυβισμού για παράδειγμα, για τα οποία όσοι τα χρησιμοποιούσαν έπρεπε να φορολογούνται για ετήσιο εισόδημα τουλάχιστον 100.000 ευρώ, αυτά να μη φορολογούνται, ακόμη και να δηλώνουν ζημιά από τις εταιρείες τους. Σε αντίθεση με τους επαγγελματίες, η μεγάλη πλειοψηφία των μισθωτών και των συνταξιούχων δηλώνει το πραγματικό εισόδημα. 
        Και εδώ θυμόμαστε ακόμα, οι παλαιότεροι τουλάχιστον, τον αείμνηστο Σταύρο Νιάρχο που έφτανε να δηλώνει εισόδημα 11.000 δραχμές και να χρειάζεται να γίνει και έρανος για να ελεηθεί, ενώ πλήρωναν, όπως και τότε και τώρα οι μισθωτοί και αυτοί που έχουν τα χαμηλά εισοδήματα.
        Από τα απόλυτα νούμερα και τις ποσοστιαίες μεταβολές που καταγράφονται στον Προϋπολογισμό του έτους 2007, γίνεται φανερό ότι σε σχέση με τη φοροδιαφυγή, βαδίζουμε την πεπατημένη των προηγούμενων χρόνων. Δεν φαίνεται να γίνεται πρόβλεψη για κάποια αλλαγή, μεταρρύθμιση κατά την προσφιλή ορολογία των τελευταίων χρόνων, που θα έχει αποτέλεσμα την αύξηση των φόρων σε πηγές εισοδημάτων που εμφανώς φοροδιαφεύγουν. 
        Η φορολογική μεταρρύθμιση που έχει εξαγγελθεί, εξαντλείται σε ό,τι έχει σχέση με τη μείωση των φορολογικών συντελεστών. Υπάρχει μια ανοχή στη φοροδιαφυγή και παρ’ όλο που φραστικά καταδικάζεται, δεν εφαρμόζονται μέτρα για τον περιορισμό της. Οι διάφορες φορολογικές ρυθμίσεις και τροποποιήσεις των διάσπαρτων φορολογικών διατάξεων, διαιωνίζουν την ύπαρξη της φοροδιαφυγής και μάλιστα, τη διογκώνουν.
        Με τα παραπάνω στοιχεία γίνονται φανερά τα άδικα και ταξικά χαρακτηριστικά του φορολογικού μας συστήματος, που δεν μεταβάλλονται με το παρόν νομοσχέδιο. Το κύριο μέρος των φορολογικών βαρών φορτώνεται και πάλι τα λαϊκά στρώματα. Αντίθετα, η φορολόγηση του κεφαλαίου είναι μικρότερη με βάση τα στατιστικά στοιχεία στην Ευρώπη των δεκαπέντε, αλλά και με βάση τα στοιχεία που παρουσίασε ο Γιάννης Δραγασάκης στην επιτροπή, όπου επίσης αναφέρθηκε και σε ορισμένα άλλα σημεία, που έχουν σχέση με τη φορολογία του κεφαλαίου.
        Για τη φορολογία των μερισμάτων παγκοσμίως, αυτά φορολογούνται σε δύο φάσεις: Φορολογούνται πρώτα τα κέρδη, κάτι που το έχουμε και εμείς και από 29% που ήταν, τώρα θα πάει στο 25%. Δεύτερον, φορολογείται και ο εισοδηματίας. 
        Το ύψος της φορολογίας των μερισμάτων στις Η.Π.Α. είναι πάνω από 48%, στη Γερμανία 52%, στη Σουηδία 49,5%, στην Ελβετία 53%, ενώ στην Ελλάδα είναι μόνον 29% και τώρα θα πάει 25% και στην Τουρκία 42%. 
        Θα θέλαμε κύριε Υπουργέ, να μας φέρετε στοιχεία για το πόσοι ‘Ελληνες έχουν εισόδημα από μέρισμα κλιμακωτά. Θέλουμε να δούμε πόσοι ‘Ελληνες ζουν από τα μερίσματα. Να μας εξηγήσετε, να εξηγήσετε στον ελληνικό λαό, γιατί αυτοί που ζουν από μερίσματα δεν πληρώνουν φόρο. 
        Δεύτερον, το νομοσχέδιο προβλέπει μηδενικό φόρο από υπεραξίες και κέρδη στο χρηματιστήριο παραγώγων. Στην ουσία το ίδιο ισχύει και στο χρηματιστήριο όψεως. Ζητούμε από την Κυβέρνηση να εξηγήσει στον ελληνικό λαό, γιατί το εισόδημα που προέρχεται από εργασία πρέπει να φορολογείται και τα έσοδα από το Χρηματιστήριο να μη φορολογούνται. 
        Υπάρχει επίσης ένα θέμα με την κατάσχεση των μισθών. Το νομοσχέδιο έχει μια λογική, να μη γίνεται κατάσχεση μισθών για χρέη κάτω από 600 ευρώ. Αυτό είναι ένα πολύ λεπτό θέμα.
        Κύριε Υπουργέ, θα μπορούσε το όριο να είναι το αφορολόγητο όριο. Δηλαδή τι σημαίνει αφορολόγητο όριο 12.000 ευρώ; Σημαίνει ότι αναγνωρίζω ότι κάποιος, με χαμηλότερο εισόδημα δεν έχει και δεν μπορώ να του πάρω τίποτα. 
        Αφού λοιπόν το αναγνωρίζω αυτό, τότε να μην επιτρέπεται κατάσχεση μισθών για χρέη προς το δημόσιο, για μισθούς που είναι το αντίστοιχο των 12.000 ευρώ. 
        Επίσης, έχουν καταργηθεί οι φόροι για οικονομικές δραστηριότητες της  Εκκλησίας. Δηλαδή έχει ένα ακίνητο η Εκκλησία, παίρνει ένα μίσθωμα και δεν πληρώνει φόρο. Γιατί να μην πληρώνει φόρο; Έχει ένα ακίνητο, το πουλάει, έχει πάρει μια υπεραξία. Πρέπει να πληρώσει φόρο υπερτιμήματος. Η Εκκλησία απαλλάσσεται από το φόρο υπερτιμήματος. Εάν θεωρείτε ότι αντέχει ο Προϋπολογισμός από αυτά και από άλλα, εμείς τότε τι να πούμε; 
        Εμείς βλέπουμε ότι στον Προϋπολογισμό τα δημόσια έσοδα ως ποσοστό του Α.Ε.Π. πέφτουν από 26,5%, που ήταν το 2000, σε 23%. Πώς θα πάμε στην παιδεία του 5%; Πώς θα βελτιώσουμε τη δημόσια υγεία; Πώς θα κτίσουμε το κοινωνικό κράτος; Πώς θα κάνουμε δημόσιες επενδύσεις; Πώς θα χρηματοδοτήσετε τους εξοπλισμούς –αν θέλετε- που έχετε αναλάβει; Όπως πληρώναμε υπέρογκα και επί ΠΑ.ΣΟ.Κ.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Λίγη υπομονή και για εμένα, κυρία Πρόεδρε.
        Να το αφήσουμε έτσι, να πάμε στις εκλογές και βλέπουμε την επόμενη τετραετία; Εμείς θεωρούμε ότι πρέπει να υπάρξει άλλος τρόπος με την πάταξη της φοροδιαφυγής. Η δική μας πρόταση είναι να αρχίσετε από το οργανωμένο κομμάτι της οικονομίας, από την επίσημη οικονομία. Υπολογίζεται ότι 17.000.000.000 ευρώ είναι η φοροδιαφυγή της επίσημης οικονομίας, δηλαδή των επιχειρήσεων, για το 2005. Εκεί θα πρέπει να στραφούμε. 
        Τώρα, όσον αφορά την τροπολογία για τον Ο.Τ.Ε., ολοκληρώνεται έτσι με αυτήν την τροπολογία ένα εθνικό, πολιτικό, οικονομικό, κοινωνικό και εργασιακό έγκλημα με ανεπίστρεπτες αρνητικές συνέπειες για την οικονομία, την κοινωνία, τους εργαζόμενους και την ίδια την ασφάλεια της χώρας μας. 
        Η Κυβέρνηση με την ψήφιση της τροπολογίας αυτής βάζει τα θεμέλια, όχι απλά για την πλήρη ιδιωτικοποίηση του Ο.Τ.Ε., αλλά για την πλήρη παραίτηση του ελληνικού δημοσίου από τον κρίσιμο τομέα των τηλεπικοινωνιών. Αφαιρεί από τη χώρα μας το πιο ισχυρό εργαλείο για την έρευνα, ανάπτυξη και διάχυση των νέων τεχνολογιών σε όλη την οικονομία και κοινωνία. Παρά τα όσα έγιναν με τις τηλεφωνικές υποκλοπές μέσω της ιδιωτικής πολυεθνικής «VODAFONE», η Κυβέρνηση, με την εκποίηση του Ο.Τ.Ε., σε πολυεθνική εταιρεία, που θα είναι έξω από κάθε κοινοβουλευτικό ή πολιτικό έλεγχο, αφήνει τους πολίτες της χώρας μας εκτεθειμένους σε κάθε μορφή παρακολουθήσεις, εκτός από το οικονομικό και τις άλλες επιπτώσεις.
        Σε ό,τι αφορά τους κυβερνητικούς ισχυρισμούς περί διασφάλισης των ζωτικών εθνικών συμφερόντων στον τομέα των τηλεπικοινωνιών, αρκεί η απάντηση του αρμοδίου Κοινοτικού Επιτρόπου Μάκ Γκρίβι, ο οποίος σε σχετική απάντησή του αναφέρει ότι η επιτροπή έχει επανειλημμένως δηλώσει πως είναι αποφασισμένη να εφαρμόσει την νομοθεσία της Ευρωπαϊκής Ένωσης και συγκεκριμένα να διατηρήσει την εσωτερική αγορά ελεύθερη από ειδικά δικαιώματα ασυμβίβαστα με τη συνθήκη, τα οποία ενδεχομένως να υιοθετήσουν κυβερνήσεις για να ελέγχουν ιδιωτικές επιχειρήσεις, θέτοντας κατά συνέπεια φραγμούς στην ελεύθερη κυκλοφορία των κεφαλαίων. Για το λόγο αυτό, λέει ο Γκρίβι ότι η επιτροπή θα παρακολουθεί στενά τα μέτρα που θα λάβει η ελληνική Κυβέρνηση, ώστε να διασφαλιστεί ότι συμβιβάζονται με τους κανόνες για την εσωτερική αγορά, που απορρέουν από την νομοθεσία της Ευρωπαϊκής Ένωσης και τη νομολογία του Ευρωπαϊκού Δικαστηρίου. 
        Η Κυβέρνηση με την ίδια τροπολογία προχωράει στην κατάργηση του ισχύοντος Γενικού Κανονισμού Προσωπικού του Ο.Τ.Ε., θέλοντας να κάνει πιο ελκυστική την πώληση. Ο Γενικός Κανονισμός του Ο.Τ.Ε. που ισχύει μέχρι σήμερα είναι ένας κανονισμός, ο οποίος έχει προέλθει μετά από πολύχρονους αγώνες πολλών γενεών εργαζομένων στον Ο.Τ.Ε. και είναι προϊόν συλλογικών διαπραγματεύσεων, σοβαρών συζητήσεων, προβληματισμών και εμπειριών δεκάδων ετών. Καμιά κυβέρνηση δεν δικαιούται να καταργήσει με μια μονοκονδυλιά και μέσα σε μια νύχτα ό,τι καθιερώθηκε και κατακτήθηκε με τις διαδικασίες που αναφέραμε. 
        Η Κυβέρνηση χρησιμοποιεί το άρθρο 14 του ν. 3429 που η ίδια ψήφισε, σύμφωνα με τον οποίο μπορεί να αλλάξει τους κανονισμούς εργασίας των επιχειρήσεων που είναι ζημιογόνες, εφ’ όσον οι διαπραγματεύσεις μεταξύ διοίκησης και συνδικάτων αποβούν άκαρπες. Πιστεύει κανείς, άραγε, ότι για τη ζημιά που παρουσιάζει ο Ο.Τ.Ε. τα δύο προηγούμενα χρόνια ευθύνονται οι εργαζόμενοι και ο κανονισμός εργασίας τους; Χωρίς να αναφερθούμε στα γενικά προβλήματα της λειτουργίας του Ο.Τ.Ε., θα αναφέρουμε μόνο ότι τα ελλείμματα του 2004 και του 2005 είναι πλασματικά, αφού προέρχονται για το μεν 2004 από τη χορηγία της Ολυμπιάδας, για το δε 2005 από το ότι εγγράφηκε στο έτος αυτό όλο το κόστος της εθελουσίας εξόδου, το οποίο θα έπρεπε να κατανεμηθεί σε όλα τα έτη μέχρι το 2012, η οποία εντέλει ήταν και κυβερνητική πολιτική. Είναι 960.000.000 ευρώ αυτό το κόστος της εθελουσίας. Το γεγονός ότι για τους πρώτους εννέα μήνες του 2006 ο Ο.Τ.Ε. εμφανίζει κέρδη της τάξης των 350.000.000 ευρώ αποδεικνύει την κυβερνητική μεθόδευση. 
        Με τις προτεινόμενες τροποποιήσεις κυριολεκτικά δεν μένει τίποτα όρθιο για όλα τα ζητήματα που αφορούν προσλήψεις, εξέλιξη, ανάθεση θέσης ευθύνης, μεταθέσεις, αποσπάσεις, εκπαίδευση, κατηγορίες, ειδικότητες, έργο και υποχρεώσεις του προσωπικού. Όλα αυτά, οι μέχρι τώρα ρυθμίσεις και διαδικασίες καταργούνται και αντικαθίστανται με το απόλυτο διευθυντικό δικαίωμα και στη θέση τους ισχύει ό,τι ισχύει στον κανονισμό εργασίας της «COSMOTE». Βέβαια, γι’ αυτές τις ρυθμίσεις έχουν σοβαρές ευθύνες τα δύο κόμματα ΠΑ.ΣΟ.Κ. και Νέα Δημοκρατία, γιατί συνεργάστηκαν. Οι συνδικαλιστικές τους οργανώσεις ΠΑ.Σ.Κ.Ε. και Δ.Α.Κ.Ε. συνεργάστηκαν στον Ο.Τ.Ε.. Βέβαια, βγήκε μετά το ΠΑ.ΣΟ.Κ. και λέει: «Εμείς το καταδικάζουμε και δεν το αναγνωρίζουμε». Η ζημιά, όμως, είχε γίνει.
        Χθες και σήμερα παρακολουθήσαμε και μια έντονη αντιπαράθεση ανάμεσα στο ΠΑ.ΣΟ.Κ. και τη Νέα Δημοκρατία. «Εμείς πουλήσαμε, εσείς πουλήσατε. Ποιος πούλησε περισσότερα, ποιος πούλησε φθηνότερα». Δεν νομίζω ότι θα πρέπει να σεμνύνεται είτε το ένα κόμμα είτε το άλλο, γιατί το ΠΑ.ΣΟ.Κ. πούλησε 67% και ολοκληρώνει το πούλημα  και ας μην το πούμε ξεπούλημα, όπως είπε η κ. Παπαρήγα, η οποία έβαλε και λίγη «σάλτσα», κατά τα ειωθότα, ευθύνης και του Συνασπισμού στα τεκταινόμενα. 
        Ας μην το πούμε ξεπούλημα, λοιπόν, αλλά πούλημα. 
       ΕΛΠΙΔΑ ΠΑΝΤΕΛΑΚΗ: Με αποδείξεις όμως. Τι «κατά τα ειωθότα»; 
       ΠΡΟΕΔΡΟΣ (Άννα Μπενάκη-Ψαρούδα): Παρακαλώ, τελειώνετε, κύριε Λεβέντη, γιατί υπερέβητε κατά πολύ  την ανοχή.
       ΑΘΑΝΑΣΙΟΣ ΛΕΒΕΝΤΗΣ: Μια λέξη, κυρία Πρόεδρε και τελειώνω. 
        Ήρθε, επίσης, αυτή η τροπολογία για τον αναπτυξιακό νόμο με αυτήν την απαράδεκτη διαδικασία που προείπα. Η εισαγωγή ενός νέου αναπτυξιακού νόμου θα έπρεπε να συνοδεύεται από ολοκληρωμένο απολογισμό -ποσοτικό και ποιοτικό- των αποτελεσμάτων, συμβολή στο παραγόμενο προϊόν, στο εμπορικό ισοζύγιο, στην απασχόληση από την ως σήμερα εφαρμογή του νόμου κ.λπ. Έστω και σήμερα η Κυβέρνηση οφείλει να δώσει έναν τέτοιο απολογισμό. Για να υπηρετήσει ένας αναπτυξιακός νόμος την ανάπτυξη του τόπου, πρέπει η Κυβέρνηση να έχει αποσαφηνίσει τους οικονομικούς τομείς, που είναι αναγκαίο να ενισχυθούν είτε για λόγους συγκριτικού πλεονεκτήματος είτε για λόγους που έχουν να κάνουν με το αναπτυξιακό μοντέλο που θέλουμε να οικοδομήσουμε. 
        Με την τροπολογία που συζητείται, όπως και με τον ίδιο το ν. 3299/2004 που τροποποιεί, ενισχύονται τα πάντα και αυτό μοιάζει σαν να μην ενισχύεται στο τέλος τίποτα. Είναι θετικό να θεσπίζεται διαχωρισμός των μικρών από τις μεσαίες επιχειρήσεις και να ενισχύονται οι μικρές και με μεγαλύτερο ποσοστό, παραδείγματος χάριν, κατά 60%, όπως προβλέπει η τροπολογία. Όμως, τα ποσά που διατίθενται συνολικά για χρηματοδότηση της ανάπτυξης από τον αναπτυξιακό νόμο είναι πολύ μικρά, για να μπορεί να μιλήσει κανείς για ουσιαστική συμβολή στην ανάπτυξη.
       ΠΡΟΕΔΡΟΣ (Άννα Μπενάκη-Ψαρούδα): Κύριε Λεβέντη, παρακαλώ ολοκληρώστε.
       ΑΘΑΝΑΣΙΟΣ ΛΕΒΕΝΤΗΣ: Τελείωσα, κυρία Πρόεδρε, μια τελευταία φράση. Μια ουσιαστική μεταβολή στο ν. 3299 θα ήταν να ενισχύονται επενδύσεις που θα συνοδεύονται με δεσμεύσεις για απασχόληση αριθμού εργαζομένων. Αυτήν τη ρύθμιση την απέφυγε ο ν. 3219, την αποφεύγει και η τωρινή τροποποίησή του. Θεωρούμε επιβεβλημένη τη σύνδεση της επιδότησης με τον αριθμό των δημιουργούμενων νέων θέσεων απασχόλησης. Απ’ όλα αυτά προκύπτει ότι εμείς καταψηφίζουμε επί της αρχής το συζητούμενο νομοσχέδιο.
        Ευχαριστώ.
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Λεβέντη.
        Το λόγο έχει ο συνάδελφος κ. Αντώνιος Φούσας.
       ΑΝΤΩΝΙΟΣ ΦΟΥΣΑΣ: Ευχαριστώ, κυρία Πρόεδρε. 
        Οι θέσεις του Κομμουνιστικού Κόμματος Ελλάδος αλλά και του Συνασπισμού είναι γνωστές και θα έλεγα σε κάποιο βαθμό και σεβαστές και βεβαίως διακρίνονται από μια συνέπεια. Επομένως, δεν έχω λόγο να ασχοληθώ με τις θέσεις αυτές. Θα ήθελα μόνο να πω στον κ. Λεβέντη, ότι η οικονομία μας δεν μπορεί να στηριχθεί στο αν φορολογούνται ή όχι κάποια ιδρύματα της Εκκλησίας ή άλλα ιδρύματα. Να σας πω πάντως -και έχω υποχρέωση να το πω- ότι υπάρχουν πολλά ιδρύματα που προσφέρουν τεράστιο κοινωνικό και πνευματικό έργο και πολλές φορές, λόγω της φορολογίας που είχε επιβληθεί παλαιότερα, δεν μπορούν να ανταποκριθούν στις υποχρεώσεις τους. Αν είχατε μια καλύτερη ενημέρωση –και ευχαρίστως να σας πω το τι συμβαίνει- θα είχατε αντιληφθεί ότι ήταν απολύτως επιβεβλημένη αυτή η λύση που έδωσε η Κυβέρνηση για τα ιδρύματα γενικότερα.
        Μου έκανε εντύπωση ότι, ενώ το βασικό νομοσχέδιο έχει σχέση με τη φορολογία εισοδήματος και την απλούστευση του Κώδικα Βιβλίων και Στοιχείων και ενώ πράγματι υπάρχουν και οι γνωστές τροπολογίες, το ΠΑ.ΣΟ.Κ. ασχολήθηκε περισσότερο με τις τροπολογίες και καθόλου σχεδόν με το νομοσχέδιο.
        Παρακολούθησα με προσοχή την ομιλία του κ. Βερελή, ο οποίος, πράγματι δεν μας είπε απολύτως τίποτα για το νομοσχέδιο. Αντιλαμβάνομαι γιατί δεν μας είπε. Γιατί αυτό το νομοσχέδιο είναι ένα νομοσχέδιο που επιλύει πολλά σοβαρά θέματα, είναι νομοσχέδιο με κοινωνική ευαισθησία, που μειώνει κατά πολύ τον αριθμό των Ελλήνων που φορολογούνται. Δεν μας είπε λέξη, αλλά στάθηκε μόνο στις γνωστές τροπολογίες και κυρίως στο θέμα του Ο.Τ.Ε. Πρέπει, όμως, να πω στον κ. Βερελή και σε όλους του ΠΑ.ΣΟ.Κ. ότι αυτό που μας είπαν ότι τάχα σπαράσσεται η Κυβέρνηση, πέραν του ότι είναι παντελώς αναληθές, ιδιαίτερα θέλει να συγκαλύψει τα προβλήματα στο δικό του κόμμα. Δηλαδή για παράδειγμα αυτός ο φανατισμός και σε μια στείρα αντιπολίτευση τον οδήγησε όπως και πολλούς αγορητές του ΠΑ.ΣΟ.Κ. στο να μην βλέπουν την αλήθεια των πραγμάτων, -το  πώς έχουν τα πράγματα- και να οδηγούνται σε υπερβολές που βλάπτουν τελικώς το ίδιο το ΠΑ.ΣΟ.Κ. και τους ίδιους τους αγορητές. 
        Για παράδειγμα, το έγγραφο που έδειξε ο Υπουργός Οικονομίας και Οικονομικών ήταν αποκαλυπτικό. Ήταν ιδιαίτερα αποκαλυπτικό. Πράγματι, μας έφερε στοιχεία και είδαμε πόσο ασυνεπείς είστε, πόσο δεν θυμάστε τι κάνατε, όταν εσείς είχατε την ευθύνη και πώς ο φανατισμός για αντιπολίτευση σας οδηγεί σε υπερβολές, αλλά και σε αυτοδιαψεύσεις με έγγραφο, το οποίο χρησιμοποίησε ο ίδιος ο Υπουργός. Το χρησιμοποίησε αυτό το έγγραφο, διότι, πράγματι, εσείς πρώτοι το χρησιμοποιήσατε. Και έρχεστε τώρα και κατηγορείτε την Κυβέρνηση η οποία είναι συνεπής με ό,τι υπεσχέθη προεκλογικά. Πήρε τη λαϊκή εντολή, ενημέρωσε όπως πρέπει όλα τα κόμματα να εφαρμόζει και το πρόγραμμά της και τώρα εσείς στέκεστε σε τελείως τυπικά πράγματα και θέλετε να κρίνετε μία πρωτοβουλία, για την οποία η Κυβέρνηση πήρε τη λαϊκή εντολή. Αίφνης να σας ρωτήσω, γιατί στέκεστε στο ποσοστό που έχει σήμερα ο Ο.Τ.Ε. και στο ποσοστό που σκέπτεται σήμερα η Κυβέρνηση, να ιδιωτικοποιήσει αφού δεν το έχουμε δει ακόμα, αν σκέπτεται πραγματικά και πόσο να ιδιωτικοποιήσει. Δεν μας λέτε γιατί εσείς από το 1996 μέχρι το 2003 μεταβιβάσατε το 62% του Ο.Τ.Ε. Αυτό πρέπει να το ξέρει ο ελληνικός λαός. Δηλαδή, να ξέρει ότι εσείς πρώτοι μεταβιβάσατε το 62% και έρχεστε τώρα και εγκαλείτε την Κυβέρνηση, που ολοκληρώνει ένα δικό της πρόγραμμα  που θέλει να ιδιωτικοποιήσει ένα μικρότερο ποσοστό. Αλλά το 62% που εσείς μεταβιβάσατε δεν το επικαλείστε, δεν το αναφέρετε και δεν λέτε τίποτα. 
        Αν, πράγματι, τώρα μας λέτε ότι έχουμε εμείς ευθύνη, ασφαλώς υποκρίνεστε. Εμείς λέμε ότι δεν έχουμε ευθύνη και καλώς κάνουμε και ότι εσείς έχετε μεγαλύτερη ευθύνη βάσει των όσων λέτε εσείς. Και κάτι ακόμα. Επικαλείστε και επικαλέστηκε ο κ. Βερελής το μεγάλο θέμα για την ασφάλεια της χώρας μας. Αυτό είναι ένα θέμα εκ πρώτης όψεως σοβαρό. Πρέπει να σας βεβαιώσουμε, κύριοι συνάδελφοι του ΠΑ.ΣΟ.Κ., διότι με αυτό που λέτε μπορεί να παραπλανάται ο ελληνικός λαός, ότι η Κυβέρνηση θα λάβει όλα τα αναγκαία μέτρα ώστε να μην υπάρχει πρόβλημα στο θέμα της ασφάλειας της χώρας. Στο θέμα αυτό θα υπάρξουν ασφαλώς οι ανάλογες εγγυήσεις ώστε να μην υπάρξει πρόβλημα στη χώρα μας για θέματα ασφαλείας τα οποία επικαλείστε, με τον τρόπο που τα επικαλείστε και δημιουργείτε μία εσφαλμένη εντύπωση. Όμως, η αλήθεια δεν είναι αυτή. Η αλήθεια είναι ότι θα ληφθούν όλα τα μέτρα ώστε στο θέμα της ασφάλειας της χώρας να μην υπάρξει κανένα πρόβλημα.
        Τώρα, όσον αφορά το νομοσχέδιο. Ο εκλεκτός εισηγητής μας ανέπτυξε με μεγάλη πληρότητα το νομοσχέδιο και δεν θέλω να επανέλθω σ’ αυτά τα θέματα. Θέλω μόνο να υπογραμμίσω ότι αυτό το νομοσχέδιο διακρίνεται από μία ιδιαίτερη κοινωνική ευαισθησία. Αντιλαμβάνεστε τι θα πει τρία εκατομμύρια τετρακόσιες χιλιάδες Έλληνες να μην πληρώνουν ούτε ένα ευρώ φόρο στο ελληνικό κράτος; Αντιλαμβάνεστε πόσο σοβαρό ζήτημα είναι αυτό και πόσο μεγάλη κοινωνική ευαισθησία έχει αυτό, συν το ότι αρκετές κατηγορίες πολιτών δεν θα πληρώνουν φόρο, διότι έχουν τα προβλήματα τα οποία αναφέρει το νομοσχέδιο. Σ’ αυτό δεν στέκεστε καθόλου. Δεν τολμάτε να πείτε απολύτως τίποτα.
        Θα πω κάτι ακόμα. Η Κυβέρνηση αποφάσισε και ορθώς να φύγουμε από την τραγική κατάσταση του συνεχούς δανεισμού. Και το έκανε αυτό διότι βλέπει ότι υπάρχει μία αναπτυξιακή πορεία. Βλέπει ότι μειώθηκε η ανεργία στο 8%, πάνω από δυόμιση μονάδες από το 2004 που παραλάβαμε στο 11,3% την ανεργία. Βλέπει ότι μειώνεται το δημόσιο χρέος, βλέπει ότι έχουμε μεγάλη ανάπτυξη και βλέπει ότι η καλή πορεία της οικονομίας μας αναγνωρίζεται από την Ευρωπαϊκή Ένωση. Επομένως, ορθώς προχωρά σ’ αυτά  τα βήματα, βήματα τα οποία ήταν αναγκαία, τα είχε υποσχεθεί και τα είχε εγκρίνει ο ελληνικός λαός.
        Και τώρα, όσον αφορά στις τροπολογίες. Για τον Ο.Τ.Ε. σας είπα μερικές σκέψεις και δεν έχω περισσότερα να σας πω. Έχω απεριόριστη εμπιστοσύνη ασφαλώς στην Κυβέρνηση και ασφαλώς εγκρίνω αυτήν την πρωτοβουλία. Ασφαλώς θα υπάρξουν οι ανάλογες εγγυήσεις. Όμως, δεν μας είπατε τίποτα για την αύξηση του Ο.Γ.Α.. Δεν μας είπατε ότι μέσα σε ενάμιση χρόνο θα αυξηθεί η σύνταξη του Ο.Γ.Α. κατά 40%. Δεν μας είπατε τίποτα για την αύξηση του ΕΚΑΣ και όλα αυτά ασφαλώς ρυθμίζονται με αυτές τις πρωτοβουλίες της Κυβέρνησης. 
        Και τώρα, όσον αφορά τον επενδυτικό νόμο. Ούτε γι’ αυτόν μας είπατε τίποτα. Εγώ θεωρώ πολύ σπουδαίο ότι θα υπάρξει η διαίρεση της Ελλάδος σε τρεις περιφέρειες. Και επίσης, θεωρώ πολύ σπουδαίο ότι αυτό που είχαμε υποσχεθεί προεκλογικά ότι θα υπάρξει ένας ειδικός αναπτυξιακός νόμος για την ελληνική περιφέρεια, το κάναμε πραγματικότητα, όσο μπορούσαμε με το νόμο του 2004 και τώρα φθάνουμε στο 60% τις επιδοτήσεις. 
       ΑΝΔΡΕΑΣ ΜΑΚΡΥΠΙΔΗΣ: Το κάνατε με τροπολογία. 
       ΑΝΤΩΝΙΟΣ ΦΟΥΣΑΣ:  Εσάς, σας «μάρανε» αν είναι με τροπολογία και δεν σας «μάρανε» το ότι λύνουμε ένα τεράστιο θέμα; Δεν σας «μάρανε¨» το ότι δεν τολμήσατε να το λύσετε, δεν σας «μάρανε» που δεν ασχοληθήκατε με την ελληνική περιφέρεια αλλά σας  μάρανε το ότι τώρα έχουμε τροπολογία και δεν έχουμε νόμο. Το συζητάμε με μεγάλη ευχέρεια, με μεγάλη άνεση. 
       ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, ολοκληρώστε.
       ΑΝΤΩΝΙΟΣ ΦΟΥΣΑΣ:  Τελειώνω, κυρία Πρόεδρε.
        Η πολιτική ηγεσία ακούει τις απόψεις μας. Τελειώνω με την παρατήρηση ότι η ελληνική περιφέρεια περίμενε έναν αναπτυξιακό νόμο. Και ασφαλώς περίμενε να είναι όσο περισσότερο γενναίος, και είναι. Και είναι επιτέλους μ’ αυτήν την τροπολογία, την οποία φέρνετε, κύριε Υπουργέ. Ελπίζει ο λαός μας και ελπίζουμε ότι η ελληνική περιφέρεια και η ελληνική οικονομία  θα ανασάνουν, διότι το έχουν ανάγκη. Πράγματι, είχε ανάγκη ένα αναπτυξιακό νόμο, όπως είναι αυτός που φέρνετε, τον οποίο ασφαλώς τον ψηφίζουμε, διότι θα έχει ιδιαίτερα θετικά αποτελέσματα. 
        Σας ευχαριστώ.
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ κι εμείς.
        Η κυρία Παπανδρέου έχει το λόγο.
       ΒΑΣΩ ΠΑΠΑΝΔΡΕΟΥ: Κυρίες και κύριοι συνάδελφοι, σήμερα συζητάμε, μετά από κοινοβουλευτικό πραξικόπημα, ένα τεράστιο νομοσχέδιο και ορισμένες τροπολογίες της νύκτας, που όμως έχουν τεράστια σημασία για την αναπτυξιακή πορεία αυτής της χώρας. Εδώ πρέπει να πω ότι το Προεδρείο της Βουλής, αντί να διασφαλίζει το κύρος του Κοινοβουλίου, εξυπηρετεί τα συμφέροντα της Κυβέρνησης. Φοβάμαι ότι θα μείνετε, κυρία Πρόεδρε, στην ιστορία ως το Προεδρείο που συνέβαλε στην υποβάθμιση του Προεδρείου.
        Η Κυβέρνηση είναι συνεπής με την πολιτική της. Κοιτάζεται στον καθρέφτη και είναι πάρα πολύ ευτυχισμένη. Δεν βγαίνει όμως έξω σήμερα να δει τη γενική απεργία, τη γενική αναστάτωση. Υπάρχει διαμαρτυρία από όλους τους κλάδους για την οικονομική πολιτική την οποία ακολουθεί. Αλλά, η πολιτική της Κυβέρνησης είναι η κατασυκοφάντηση του ΠΑ.ΣΟ.Κ. και τελικά η υπονόμευση του κύρους της χώρας. Είχαμε τεράστια αναδιανομή εισοδήματος υπέρ των ολίγων, εκποίηση της δημόσιας περιουσίας με αδιαφανείς διαδικασίες, εξυπηρέτηση των ολίγων και κυρίως των ξένων συμφερόντων, δημιουργία κομματικού κράτους. Σήμερα, έχουμε το καινούργιο που θέλουν και στη Δ.Ε.Η., να πάνε εκτός Α.Σ.Ε.Π.. 
        Το πιο θλιβερό από όλα είναι ότι έχουμε μια Κυβέρνηση, η οποία δεν έχει εμπιστοσύνη στους Έλληνες. Προτιμά τους ξένους από τους Έλληνες. Υποτιμά τον ελληνικό λαό. Αυτό, όμως, είναι συνεπές με την πολιτική της Δεξιάς που ανέκαθεν την ίδια πολιτική εφαρμόζει. Θεωρείτε ότι ο ρόλος σας είναι, αντί να υπηρετείτε το ελληνικό συμφέρον, να υπηρετείτε τα ξένα συμφέροντα.
      Κύριοι συνάδελφοι, επειδή φαίνεται ότι η Κυβέρνηση ντρέπεται για την πολιτική της φέρνει αυτές τις τροπολογίες της νύχτας. Φέρνει ένα φορολογικό νομοσχέδιο, το οποίο ούτε οι ίδιοι έχουν διαβάσει και εκεί μέσα περνάνε διατάξεις που κανείς δεν ξέρει. Ευτυχώς, εμείς δεν θα το ψηφίσουμε και έτσι δεν έχουμε ευθύνες απέναντι στον ελληνικό λαό. Αλλά δεν είναι τρόπος νομοθέτησης αυτός. Επίσης φέρνουν διατάξεις για να τροποποιήσουν κάποια πράγματα, τα οποία τα ψήφισαν οι ίδιοι πριν από πέντε-έξι μήνες. Τέτοια προχειρότητα και ανευθυνότητα δεν έχει ξαναυπάρξει. 
      Με το φορολογικό νομοσχέδιο γίνεται μία τεράστια αναδιανομή εισοδήματος. Αρκεί να σας πω μόνο ότι την περίοδο 2004-2007 οι Έλληνες πολίτες πλήρωσαν επιπλέον 8,5 δισεκατομμύρια ευρώ φόρους. Τα νομικά πρόσωπα την ίδια περίοδο πλήρωσαν 322.000.000 ευρώ λιγότερους φόρους. Το 2004 για κάθε 100 ευρώ που πλήρωναν οι επιχειρήσεις, τα φυσικά πρόσωπα πλήρωναν 160 ευρώ. Το 2007 θα πληρώσουν 212 ευρώ. Και μας φέρνουν ένα φορολογικό νομοσχέδιο που το διαφημίζουν εκ των προτέρων, με λεφτά του φορολογούμενου για να τον παραπλανήσουν. Αυτό δεν έχει ξανασυμβεί. Τέτοια αλαζονεία και τέτοια κατασπατάληση του δημόσιου χρήματα είναι πρωτοφανής. 
      Με το νομοσχέδιο διευρύνεται ακόμη περισσότερο η αναδιανομή και φέρνουν τροπολογία τη νύχτα, για να μη συζητηθεί καθόλου, αναπτυξιακό νόμο και διαφημίζουν τις επενδύσεις. Έχουν εγκρίνει κάπου 2,5 δισεκατομμύρια ευρώ. Μα, η εκταμίευση σύμφωνα με τα δικά σας στοιχεία το Σεπτέμβρη του 2006 ήταν 70.000.000 ευρώ. Δηλαδή οι επενδύσεις είναι στα χαρτιά. Απλώς, αυτό που κάνετε είναι ότι δημιουργείτε κρυφά χρέη με κατασπατάληση του δημόσιου χρήματος και εγκρίνετε όλα τα σχέδια, διότι οι εγκρίσεις γίνονται από αξιολογητές οι οποίοι είναι υπάλληλοι των εταιρειών που κάνουν τις επενδύσεις. Αυτό δεν έχει ξανασυμβεί. Τέτοια διαπλοκή και τέτοια κατασπατάληση του δημόσιου χρήματος δεν έχει ξανασυμβεί. Δεν καταλαβαίνω πώς οι αρμόδιες αρχές δεν παρεμβαίνουν. 
      Και ερχόμαστε τώρα στην τροπολογία για τον Ο.Τ.Ε. Ο Ο.Τ.Ε. είναι ο μεγαλύτερος τηλεπικοινωνιακός οργανισμός των Βαλκανίων και αυτό οφείλεται στην πολιτική του ΠΑ.ΣΟ.Κ. που ακολούθησε όλα αυτά τα χρόνια, σε αντίθεση με τη Νέα Δημοκρατία  που το 1990-1993 δεν επέτρεπε στον Ο.Τ.Ε. να συμμετάσχει στην κινητή τηλεφωνία. Και βέβαια όταν ήρθε το ΠΑ.ΣΟ.Κ. έφτιαξε την «COSMOTE» και η «COSMOTE» σήμερα είναι πρώτη στον τομέα. Θέλατε το 1990-1993 να πουλήσετε πάλι τον Ο.Τ.Ε. για 500.000.000 δολάρια και ο Ο.Τ.Ε. από το 1994 μέχρι το 2003 έχει δώσει 9.200.000.000 ευρώ στο ελληνικό δημόσιο, πέρα από τις επενδύσεις που έχουν γίνει και εδώ και στο εξωτερικό. Αυτή είναι μία πολιτική αναπτυξιακή, μία πολιτική που έχει στόχο την αναβάθμιση των δημοσίων επιχειρήσεων, που έχει στόχο την επέκταση της αρμοδιότητάς μας, της λειτουργίας μας και της πολιτικής μας στα Βαλκάνια; 
      Ο κ. Αλογοσκούφης, είπε ότι αυτά είναι σύμφωνα με το πρόγραμμα της Νέας Δημοκρατίας, δηλαδή η εκποίηση που προχωράει. Εγώ διαβάζω εδώ από το πρόγραμμα της Νέας Δημοκρατίας: «Στα φυσικά μονοπώλια όπου λόγω αποδόσεων κλίμακας, φύσης του παραγόμενου αγαθού, π.χ. κλάδοι όπου δεν μπορεί να υπάρξει ανταγωνιστικό δίκτυο, θα διατηρηθεί ο δημόσιος χαρακτήρας των επιχειρήσεων». Και επειδή το πρόγραμμα αυτό το είχε κάνει ο κ. Σουφλιάς και το γνωρίζει καλά, γι’ αυτό διαφωνεί σήμερα με την πολιτική την οποία ακολουθείτε. Αλλά το ερώτημα είναι: Σας ήρθε έτσι ξαφνικά η ιδέα να πουλήσετε τον Ο.Τ.Ε.; Γιατί πριν από λίγους μήνες η «COSMOTE» αγόρασε τη «ΓΕΡΜΑΝΟΣ». Τότε είχαμε μία κρατικοποίηση ιδιωτικής εταιρείας. Και αγόρασε τη «ΓΕΡΜΑΝΟΣ» με αδιαφανείς διαδικασίες, με εσωτερική πληροφόρηση στο ποσό του 1.300.000.000 ευρώ. Όλες οι εφημερίδες, ακόμη και ο δικός σας φιλικός Τύπος έγραφε για σκάνδαλο. Τι έχει κάνει η Κυβέρνηση για να δει αν πράγματι υπήρχε ή όχι εσωτερική πληροφόρηση; Βεβαίως, υπήρχε εσωτερική πληροφόρηση, γιατί ο κ. Βουρλούμης είπε στην αρμόδια επιτροπή ότι κάποιους μήνες πριν όταν έφθασαν να αγοράσουν τη «ΓΕΡΜΑΝΟΣ» είχαν και συνάντηση στο Βουκουρέστι με τον κ. Γερμανό. 
      Και αν δώσαμε 1.300.000.000 για τη «ΓΕΡΜΑΝΟΣ», που τα περισσότερα καταστήματα είναι franchise, τι τιμή θα διαμορφώσετε για τον Ο.Τ.Ε., που έχει είκοσι θυγατρικές και αυτές οι θυγατρικές έχουν άλλες θυγατρικές, ένα τεράστιο δίκτυο, κρυφές αξίες, κρυμμένες υπεραξίες, κτήρια ιδιόκτητα αξίας 2,5 δισεκατομμυρίων ευρώ; 
      Αλλά πέρα από το τίμημα, το θέμα είναι ότι ο Ο.Τ.Ε. έχει να παίξει, μαζί με άλλους τομείς, σημαντικό ρόλο για την ανάπτυξη στα Βαλκάνια.  Ποια λογική λέει ότι, εμείς πρέπει να πουλήσουμε τον Ο.Τ.Ε., και ένας άλλος Ο.Τ.Ε. ίσως κρατικός, π.χ. της Αυστρίας που λέγεται ότι ενδιαφέρεται, του ιδίου περίπου μεγέθους να μπορεί να εξαγοράσει το δικό μας Ο.Τ.Ε. για να παίξει η Αυστρία, όπως παίζει, πολύ αποτελεσματικά, διευρυμένο ρόλο στα Βαλκάνια; Εμείς, λοιπόν, εκχωρούμε όλα μας τα δικαιώματα, όλες μας τις δυνατότητες για να είμαστε υπηρέτες τελικά ξένων συμφερόντων. 
      Αλλά υπάρχει και ένα τεράστιο θέμα με την εθνική ασφάλεια. Κυρίες και κύριοι συνάδελφοι, ρωτήσατε τις Ένοπλες Δυνάμεις γι’ αυτό που πάτε να κάνετε; Οι Ένοπλες Δυνάμεις μαζί με τον Ο.Τ.Ε. έφτιαξαν ένα δίκτυο με συγχρηματοδότηση το Σ.Ε.Ε.Θ.Α. και αυτό το δίκτυο για είκοσι πέντε χρόνια από τη στιγμή κατασκευής κάθε μέρους του λειτουργεί και συντηρείται από τον Ο.Τ.Ε. Αυτό σημαίνει ότι αυτό θα πάει στον μελλοντικό ιδιώτη, ο οποίος θα γνωρίζει όλα τα σχέδια των Ενόπλων Δυνάμεων, τη θέση των μονάδων, τις συντεταγμένες, και θα μπορεί τμήματα της ελληνικής επικράτειας, να τα θέτει εκτός λειτουργίας. Καταλαβαίνετε τι σημαίνει; Δεν είμαστε ούτε ΠορτΟ.Γ.Α.λία, ούτε Αυστρία, ούτε Γαλλία. Έχουμε δίπλα μας την Τουρκία και δεν μπορείτε, να εκχωρείτε αυτά τα εθνικά συμφέροντα σε οποιονδήποτε ξένο ιδιώτη για οποιονδήποτε λόγο. Ο ελληνικός λαός δεν σας ψήφισε για να εκποιήσετε τη δημόσια περιουσία, δεν σας ψήφισε για να υπονομεύσετε τα εθνικά μας συμφέροντα!
      Πέρα από το θέμα των εργασιακών σχέσεων, ακόμη και η διεθνή οργάνωση των εργαζομένων στις τηλεπικοινωνίες έστειλε γράμμα στον Πρωθυπουργό ότι αυτό το οποίο πάτε να κάνετε είναι απαράδεκτο ενάντια στις συλλογικές συμβάσεις και στις συλλογικές διαπραγματεύσεις. 
        Κυρίες και κύριοι συνάδελφοι, προσπαθήσατε πριν τελειώσει ο χρόνος να τα περάσετε όλα «στη ζούλα», γιατί είναι πράγματα τα οποία δεν μπορούν να δουν το φως της δημοσιότητας και γιατί μετά το τέλος του 2006 ο Ο.Τ.Ε. δεν θα ήταν ζημιογόνος, όπως τον κάνατε τα δύο τελευταία χρόνια. Αλλά ο ελληνικός λαός έχει επαναστατήσει. Σήμερα είναι όλοι στους δρόμους...
       ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ κυρία Παπανδρέου, τελειώστε. 
       ΒΑΣΩ ΠΑΠΑΝΔΡΕΟΥ: ...και θα είσαστε και πάλι μία θλιβερή παρένθεση, όπως το 1990-1993. Ακολουθείτε την ίδια πολιτική. Όσα χρόνια και αν περάσουν μυαλό δεν βάζετε. Και βεβαίως, θα έχετε την ίδια αντιμετώπιση. Είναι καιρός σιγά-σιγά να τα μαζεύετε!
        Ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΟΣ (Άννα Μπενάκη - Ψαρούδα): Ο Υφυπουργός κ. Μπέζας έχει το λόγο για μία σύντομη παρέμβαση. 
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριοι συνάδελφοι, δεν υπάρχει κανενός είδους κοινοβουλευτικό πραξικόπημα και απορώ, πραγματικά, για την ευκολία με την οποία χρησιμοποιείτε τόσο βαρείς κοινοβουλευτικά εκφράσεις. Η Κυβέρνηση εισάγει διατάξεις για συζήτηση στη Βουλή σύμφωνα με τον Κανονισμό της Βουλής και σύμφωνα με το Σύνταγμα και δεν μπορείτε να μιλάτε εσείς για εκποίηση της δημόσιας περιουσίας. Δεν είστε, κύριοι συνάδελφοι της Αξιωματικής Αντιπολίτευσης εσείς μόνο θεματαφύλακες της δημόσιας περιουσίας, ούτε εσείς –το κόμμα σας- μονοπωλείτε τη διασφάλιση του δημόσιου συμφέροντος και την εθνική ασφάλεια. Δεν μπορεί να μιλάτε εσείς για εκποίηση της δημόσιας περιουσίας, όταν στον Ο.Τ.Ε. εσείς, η κυβέρνησή σας, από το 1996 μέχρι το 2004 προχωρήσατε για καθαρά εισπρακτικούς λόγους σε οκτώ μετοχοποιήσεις και μάλιστα, προσπαθήσατε να βρείτε και στρατηγικό εταίρο, όπως αποκάλυψε προηγουμένως ο κ. Αλογοσκούφης, αλλά αποτύχατε. Και μη μας πείτε ότι δεν θέλατε να δώσετε το  management. Για ποιο λόγο θα ερχόταν ο στρατηγικός εταίρος; Προφανώς και θα είχε συμμετοχή στο management της εταιρείας. Αλλιώς, αν δεν θέλατε συμμετοχή του στρατηγικού εταίρου στο management της εταιρίας, θα προχωρούσατε σε μια ακόμη μετοχοποίηση. Αυτή είναι η πραγματικότητα.
        Οι αλλαγές που επιχειρούμε, σύμφωνα με το κυβερνητικό μας πρόγραμμα και σύμφωνα με τις δεσμεύσεις μας απέναντι στους πολίτες, είναι αλλαγές που θα ενισχύσουν την ανταγωνιστικότητα, θα βοηθήσουν τον εκσυγχρονισμό του Ο.Τ.Ε. Είναι βέβαιο ότι με τις συγκεκριμένες πρωτοβουλίες ο Ο.Τ.Ε θα περάσει σε μια νέα εποχή και αυτή η νέα εποχή θα είναι προς όφελος, όχι  μόνο του Ο.Τ.Ε, αλλά της ελληνικής οικονομίας. Και επειδή θα είναι προς όφελος της ελληνικής οικονομίας, θα είναι και προς όφελος ολόκληρης της ελληνικής κοινωνίας. Αυτή είναι η πραγματικότητα.
        Έρχομαι τώρα στο θέμα της φορολογικής μεταρρύθμισης. Για το θέμα αυτό θα μου επιτρέψετε να σας πω, κύριοι συνάδελφοι, ότι δύο πράγματα μπορεί να συμβαίνουν. Ή ότι βρίσκεσθε σε πλήρη σύγχυση ή ότι παραποιείτε την αλήθεια και προσπαθείτε να κάνετε το άσπρο, μαύρο.
        Εγώ, βέβαια, πιστεύω ότι δεν βρίσκεσθε σε σύγχυση. Ξέρετε τι πραγματικά συμβαίνει, αλλά προσπαθείτε να παραπληροφορήσετε τον ελληνικό λαό και να παραποιήσετε την αλήθεια. 
        Επιπλέον, πέραν του ότι προσπαθείτε να παραποιήσετε την αλήθεια, δεν έχετε και πολιτική μνήμη. Ας ανατρέξουμε λίγο στο παρελθόν να δούμε τα αποτελέσματα της δικής σας φορολογικής πολιτικής. Λέτε ότι δεν είναι επαρκής η αύξηση του αφορολογήτου ορίου. Πράγματι, εσείς τα προηγούμενα χρόνια, από το 2003 στο 2004 -επειδή ήταν και προεκλογικό έτος το 2003- αυξήσατε το αφορολόγητο όριο από τα 8.400 στα 10.000 ευρώ. 
        Δεν λέτε όμως ότι όταν κάνατε αυτήν την αύξηση του αφορολογήτου ορίου, φέρατε μεταβολές και τα έξοδα ιατρικής και νοσοκομειακής περίθαλψης έπαψαν να αφαιρούνται από το συνολικό εισόδημα του φορολογουμένου. Τα ίδια ίσχυαν και για τα ασφάλιστρα και για το ενοίκιο κύριας κατοικίας και για το ενοίκιο των παιδιών που σπουδάζουν και για τις δαπάνες των φροντιστηρίων. Αυτή είναι η καθαρή φορολογική σας πολιτική; Γιατί με αυτά που κάνατε, αναιρέσατε την οποιαδήποτε αύξηση είχατε δώσει στο αφορολόγητο. Αυτή είναι η πραγματικότητα.
        Ας έρθουμε, όμως, να δούμε και κάτι άλλο. Για να καταλάβουμε ποια παράταξη είναι εκείνη η οποία πραγματικά μειώνει τη φορολογία και τα φορολογικά βάρη, ας δούμε την εξέλιξη των κλιμακίων εφαρμογής των ανώτατων φορολογικών συντελεστών στη χώρα μας.
        Το 1994 ο ανώτατος φορολογικός συντελεστής ήταν 45% και εφαρμοζόταν για εισοδήματα άνω των 15.000.000 δραχμών. Αν κάνουμε την αναγωγή, με βάση τον πληθωρισμό και την αγοραστική δύναμη, αυτά ήταν 72.000 ευρώ. Δηλαδή ο ανώτατος συντελεστής εφαρμοζόταν στα εισοδήματα άνω των 72.000 ευρώ. Στη συνέχεια οι κυβερνήσεις Παπανδρέου και Σημίτη άφησαν τους φορολογικούς συντελεστές, παρότι η δραχμή έχανε την αξία της και οι πολίτες πλήρωναν συνέχεια περισσότερους φόρους, πρακτικά αμετάβλητους. 
        Το 2002 με την καθιέρωση του ευρώ, η κυβέρνηση του ΠΑ.ΣΟ.Κ. προχώρησε σε ένα ατόπημα εις βάρος κυρίως των μεσαίων εισοδημάτων. Μπορεί να μείωσε μεν τον φορολογικό συντελεστή από το 45% στο 40%, αλλά αυτός ο φορολογικός συντελεστής άρχισε να εφαρμόζεται σε εισοδήματα πάνω από 23.000 ευρώ. Εισοδήματα πάνω από 23.000 ευρώ το έτος, σημαίνει 1.600 ευρώ τον μήνα. 
        Εμείς όμως τώρα, με τη φορολογική μεταρρύθμιση, εφαρμόζουμε τον ανώτερο συντελεστή -αυτή είναι και η πεμπτουσία της μεταρρύθμισης- σε εισοδήματα πάνω από 75.000 ευρώ. Για να το κάνω απλούστερο, θα φορολογούνται με 40% όχι όσοι έχουν εισόδημα πάνω από 1.600 ευρώ το μήνα. Και αυτό γιατί εμείς, σε αντίθεση με εσάς, θεωρούμε ότι ένας οικογενειάρχης ο οποίος έχει 1.600 ευρώ εισόδημα τον μήνα δεν είναι από τους έχοντες και κατέχοντες. Θα φορολογούνται με τον ανώτατο συντελεστή αυτοί που έχουν εισόδημα πάνω από 5.300 ευρώ το μήνα. Όλοι οι υπόλοιποι Έλληνες είτε θα φορολογούνται με πολύ μικρότερους συντελεστές, είτε δεν θα φορολογούνται καθόλου.
        Κυρία Πρόεδρε,  τα στοιχεία αυτά αποδεικνύουν με τον πιο ξεκάθαρο τρόπο ποια είναι η παράταξη που πραγματικά ενδιαφέρεται για τη διασφάλιση του εισοδήματος των οικονομικά ασθενέστερων, ποια είναι η παράταξη εκείνη που διαχρονικά μειώνει τη φορολογία. Το ΠΑ.ΣΟ.Κ. έφερε για δεκαετίες στην οικονομική ζωή του τόπου τον υψηλό πληθωρισμό και τις τρεις υποτιμήσεις του εθνικού νομίσματος, με αποτέλεσμα να επιβαρυνθούν υπέρμετρα τα χαμηλά και τα μεσαία εισοδήματα. 
        Η Νέα Δημοκρατία, με τη δεύτερη φάση της φορολογικής μεταρρύθμισης, έρχεται για μια ακόμη φορά να διορθώσει τα κακώς κείμενα και να αναδιανείμει πραγματικά δίκαια, τα εισοδήματα υπέρ των χαμηλόμισθων και των χαμηλοσυνταξιούχων. Αυτή είναι η πραγματικότητα, κύριοι συνάδελφοι.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Υπουργέ. 
        Το λόγο έχει ο κ. Αθανάσιος Παπαγεωργίου.
       ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, με το υπό συζήτηση νομοσχέδιο η Κυβέρνηση υπογράφει τον βαθιά ταξικό χαρακτήρα της οικονομικής της πολιτικής. Επιβεβαιώνει τη βίαια μεταφορά εισοδήματος που γίνεται από τους φτωχούς και τους πολλούς στους λίγους και τις επιχειρήσεις. Επιβαρύνσεις ή ψίχουλα στους πολλούς και φτωχούς, ελαφρύνσεις στους λίγους και τις επιχειρήσεις. Αυτό είναι το μοντέλο, αυτός είναι ο πυρήνας της νεοφιλελεύθερης προσέγγισης στην οικονομία. Αυτή είναι η οικονομική σας πολιτική.
        Τις κάποιες ελαφρύνσεις που δίνετε στους εργαζόμενους, τις παίρνετε με το άλλο χέρι, και από την άλλη τσέπη, με τις αυξήσεις στους έμμεσους φόρους, με την αύξηση του Φ.Π.Α., με τις αυξήσεις του φόρου στα τσιγάρα, στα ποτά, στην κινητή τηλεφωνία. Τα παραδείγματα είναι πάρα, πάρα πολλά. Αν είχε κανείς χρόνο να παραθέσει παραδείγματα από πολλές κατηγορίες εργαζομένων και μισθωτών, αναλόγως του ύψους, θα έβλεπε πώς γίνεται αυτή η αφαίμαξη, πώς γίνεται αυτή η βίαιη αρπαγή του πλούτου και η μεταφορά στους λίγους, στις υψηλά εισοδηματικές κοινωνικές τάξεις, σε κάποιους επιχειρηματίες.
        Με την τροποποίηση του αναπτυξιακού νόμου, τι διαπιστώνουμε, κυρίες και κύριοι συνάδελφοι; Αφού πορευτήκαμε έναν χρόνο μετά την ανάληψη της διακυβέρνησης της χώρας χωρίς αναπτυξιακό νόμο, αφού φέρατε στη συνέχεια έναν αναπτυξιακό νόμο χωρίς επικέντρωση, χωρίς προτεραιότητες, χωρίς σχέδιο για την ανάπτυξη, αφού ψηφίστηκε ένας νόμος «πασπαρτού» -όπου ό,τι κινείται, ό,τι ζητείται, επιδοτείται- αφού καλέσατε τους επιχειρηματίες όλων των κλάδων να υποβάλλουν επενδυτικά σχέδια, αφού μειώσατε τα κριτήρια αξιολόγησης των επενδύσεων, διαπιστώσαμε -και με τον επενδυτικό νόμο, αλλά και με το Ε.Π.Α.Ν. και με όλες τις άλλες δράσεις- ότι δεν υπήρχαν λεφτά. Καλέσατε τους πολίτες, υπέβαλαν μελέτες, μπήκαν σε δαπάνες, δεν υπήρχε όμως αντίκρισμα για να ανταποκριθεί στις επενδύσεις που εζητούντο. Αυτή είναι η πραγματικότητα.
        Τώρα ερχόμαστε και τι κάνουμε; Αφού σκανδαλωδώς τους λέτε ότι εάν υποβάλλετε επενδυτικό σχέδιο και κριθεί θα πάρετε αμέσως το 50%. Πρώτη φορά τα τελευταία είκοσι χρόνια έχουμε τέτοια δραματική αλλαγή, καθώς δίνουμε τη δυνατότητα να αξιολογούν οι ίδιοι οι επιχειρηματίες τα επενδυτικά τους σχέδια και να παίρνουν αυτόματα το 50% του επενδυτικού τους σχεδίου. 
        Αφού κάνουμε το τραγικό και επιδοτούμε με υψηλά ποσοστά τις περιοχές της Θεσσαλονίκης, την Α’ Ζώνη και την Αθήνα, ξαφνικά λέμε ότι θα κάνουμε περιφερειακή ανάπτυξη, θα αναπτυχθεί η περιφέρεια. Πώς; Ποιος επιχειρηματίας κύριε Υπουργέ, θα φύγει από τη Θεσσαλονίκη για παράδειγμα με αυτά τα κριτήρια, με αυτά τα αυξημένα κίνητρα για να πάει στο Κιλκίς, στην Πιερία; Θα συμβεί αυτό; Και γιατί εξαπατάτε τον ελληνικό λαό και του λέτε για επιδοτήσεις και ανάπτυξη της περιφέρειας; 
        Έρχομαι τώρα στο θέμα του Ο.Τ.Ε. Κατορθώσατε να δημιουργήσετε στον Οργανισμό δύο ζημιογόνες χρήσεις, διώξατε σκανδαλωδώς πεντέμισι χιλιάδες εργαζόμενους και από την άλλη πόρτα προσλάβατε δυόμισι χιλιάδες. Οι πρώτοι μεν ήταν εκπαιδευμένοι και αξιόμαχοι να προσφέρουν στην ανάπτυξη του Ο.Τ.Ε., ενώ οι δεύτεροι ακόμη αμαθείς –δεν τους κατηγορώ, τώρα μπήκαν σε αυτό τον εργασιακό χώρο- δημιούργησαν πρόβλημα δυσλειτουργίας στον Ο.Τ.Ε. 
        Είναι πρωτόφαντο να κάνει αίτηση κάποιος για να έχει σύνδεση με τον Ο.Τ.Ε. και να παίρνει μετά από ένα μήνα, όταν ο χρόνος προσπέλασης στις υπηρεσίες του Ο.Τ.Ε., ήταν dt, όπως λένε στα μαθηματικά. Είναι δυνατόν να μην αξιοποιείται παρά μόνο το 20% των υποδομών του Ο.Τ.Ε; 
        Κυρίες και κύριοι συνάδελφοι, αφού ετοιμάσατε αυτό το κλίμα με τις ζημιογόνες χρήσεις και τις περίφημες δηλώσεις περί σκαφών, περί πλοίων του κ. Βουρλούμη  έρχεσθε και λέτε τώρα ότι το κλίμα είναι έτοιμο να πουλήσουμε τον Ο.Τ.Ε. 
        Όμως, αν παλαιότερα το 10%, η λεγόμενη «χρυσή μετοχή» είχε μία σημασία, μετά τις αλλαγές που έχουν συμβεί με τις οδηγίες της Ευρωπαϊκής Ένωσης, αυτό ακυρώθηκε. Εμείς πάντα επικαλούμαστε τη «χρυσή μετοχή».
        Τώρα το blocking minority που λένε, το 33%, τo 1/3 είναι απαραίτητο στοιχείο για να μπορεί να διατηρήσει τον χαρακτήρα και τον τύπο του management. Φυσικά ο κ. Αλογοσκούφης σήμερα, με περισσή υποκρισία και μια προσπάθεια μετατόπισης της όλης συζήτησης, τι μας είπε; Ότι και εσείς, λέει, τότε είχατε μια απόφαση του 2001 για να βρείτε partner ή στρατηγικό εταίρο. Μα και βέβαια. Αυτό το είπαμε και το λέμε και το ισχυριζόμαστε. Είναι πάγια θέση μας. Αυτό που όμως λέγαμε -και λέμε και τώρα- είναι ότι αυτός ο Οργανισμός δεν μπορεί ν’ αφεθεί σε ξένα χέρια, από άποψη management και το ελληνικό δημόσιο πρέπει να έχει ρόλο και λόγο. Και μπορεί να έχει ρόλο όταν μπορεί να ασκήσει την ισχυρή του μειοψηφία, το blocking minority, που λένε οι Αμερικανοί. Και αυτό δεν μπορεί να είναι κάτω από το 33% αυτή η απόφασή σας. 
        Και βέβαια αυτή η απόφασή σας θα είναι σε βάρος του δημοσίου συμφέροντος. Αυτό το κοινωνικό αγαθό θα το αξιοποιήσουν οι ιδιώτες, οι όποιοι μάνατζερς, σε βάρος των Ελλήνων πολιτών. Και βέβαια είναι και θα είναι σε βάρος της εθνικής άμυνας και της ασφάλειας της χώρας. 
        Έρχομαι σ’ ένα τελευταίο. Είναι εντυπωσιακό και είναι επίσης ανακόλουθο. Είναι τρανταχτά ανακόλουθο ζήτημα, ότι ο Πρωθυπουργός, κατά τις περιοδείες του προεκλογικά σ’ όλην την Ελλάδα, έλεγε ότι «όλες τις τράπεζες θα τις αποκρατικοποιήσουμε, πλην της Αγροτικής Τράπεζας, όπου το 51%» -έλεγε μετ’ επιτάσεως- «θα παραμείνει στο κράτος». Τώρα κι εδώ ερχόμαστε και επισπεύδουμε, ετοιμάζουμε, έχουμε την εξαγγελία του κ. Αλογοσκούφη που λέει: «Στη σειρά οι τρεις εταιρείες, οι οποίες θ’ αποκρατικοποιηθούν φέτος, θα είναι πρώτη η Αγροτική Τράπεζα». Υπάρχει ασυνέπεια λόγων και πράξεων; Υπάρχει υφαρπαγή ψήφου από τους Έλληνες πολίτες και ιδιαίτερα τους αγρότες που έχουν ακουμπήσει σ’ αυτήν την Τράπεζα τη μοίρα, τη ζωή τους, το βιός τους; Και όμως έρχεστε και το εξαγγέλλετε. Και φυσικά η τροποποίηση που κάνετε για το Ταμείο της Αγροτικής Τράπεζας γίνεται με επισπεύδοντα χαρακτήρα, για να πάνε οι εργαζόμενοι στο Ι.Κ.Α.-Ε.Τ.Α.Μ., σε επίρρωση φυσικά της προηγούμενης τροποποίησης, όμως η ουσία του πράγματος είναι ότι ρίχνετε προγεφυρώματα, για να πάτε γρήγορα στην πώληση, σε αντίφαση με αυτά που έλεγε ο κύριος Πρωθυπουργός ή που λένε ή ψελλίζουν πολλά στελέχη.
        Και φυσικά δεν λαμβάνεται υπ’ όψιν η άποψη των εργαζόμενων.  Αυτό που κάνετε, δηλαδή να πάτε αναδρομικά, για να υπολογίσετε τα συνταξιοδοτικά δικαιώματα των εργαζόμενων, θεωρούμε ότι είναι βιασμός των δικαιωμάτων των Ελλήνων πολιτών. Πώς θα υπολογίσετε σήμερα την τεκμηρίωση της σύνταξης των εργαζόμενων πριν από χρόνια, με αναδρομική ισχύ; Γιατί δεν αφήνετε το Ταμείο της Αγροτικής Τράπεζας από τον Οργανισμό του, όπως προβλέπουν οι Οργανισμοί μέχρι τώρα, να καθορίσει αυτό το ύψος των συντάξεων; Γιατί ο υπολογισμός για την απονομή της σύνταξης να μην γίνει με βάση τα στοιχεία του Οργανισμού και έρχεστε και το καθορίζετε αυθαίρετα και μάλιστα με μία αναδρομικότητα; Αυτό δεν θα το δεχθεί κανένας και θεωρώ ότι είναι βιασμός των δικαιωμάτων και υφαρπαγή του κόπου και του μόχθου των εργαζομένων στην Αγροτική Τράπεζα.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη- Ψαρούδα): Ευχαριστούμε πολύ τον κ. Παπαγεωργίου.
        Το λόγο έχει η κ. Μιλένα Αποστολάκη.
       ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, κύριε Υπουργέ, τα φορολογικά νομοσχέδια που καταθέτουν οι εκάστοτε κυβερνήσεις είναι η κατ’ εξοχήν νομοθετική πρωτοβουλία της Κυβέρνησης, από την οποία προκύπτει αβίαστα το συμπέρασμα σε σχέση με την ταξική της τοποθέτηση, σε σχέση με την ιδεολογική της ταυτότητα, σε σχέση με τις κοινωνικές της ευαισθησίες αλλά και τις κοινωνικές της προτεραιότητες, ποια είναι δηλαδή εκείνα τα κοινωνικά στρώματα, τα οποία υπερασπίζεται, με ποιους είναι, ποιοι είναι εκείνοι, τα συμφέροντα των οποίων έχει ταχθεί να προασπίσει. 
        Είναι αλήθεια ότι και απ’ αυτό το φορολογικό νομοσχέδιο που η Κυβέρνηση καταθέτει αλλά και από το σύνολο της οικονομικής της πολιτικής και το απαύγασμα αυτής τον προϋπολογισμό που την ερχόμενη βδομάδα θα συζητήσει η Βουλή, το συμπέρασμα προκύπτει αβίαστα: Με ποιους δηλαδή, είναι αυτή η Κυβέρνηση, ποιων τα συμφέροντα υπερασπίζεται και ταυτόχρονα σε ποιους είναι απέναντι, ποιων τη ζωή θέλει να κάνει ακόμα δυσκολότερη και επαχθέστερη. 
        Είναι χαρακτηριστικοί οι αριθμοί και μιλούν από μόνοι τους. Για το 2007 προβλέπονται επιπλέον 3,2 δισεκατομμύρια ευρώ από φόρους. Εκείνοι οι οποίοι θα καλύψουν αυτό το βάρος είναι, στην συντριπτική τους πλειοψηφία, οι μισθωτοί, οι συνταξιούχοι και οι μικρομεσαίοι. Οι άμεσοι φόροι για τα φυσικά πρόσωπα αυξάνονται κατά 6,8% ή αλλιώς 620.000.000 ευρώ παραπάνω από ό,τι την προηγούμενη χρονιά, παρά τις κυβερνητικές τυμπανοκρουσίες για τη μείωση των συντελεστών φορολόγησης, ενώ οι φόροι στα νομικά πρόσωπα αυξάνονται μόλις κατά 2,7%, δηλαδή περίπου 120.000.000 ευρώ. Η Κυβέρνηση, την ίδια στιγμή που καυχιέται ότι δήθεν τρία εκατομμύρια διακόσιες χιλιάδες Έλληνες πολίτες δεν θα κληθούν να πληρώσουν φόρο, αποκρύπτει ότι μόνο από την αύξηση του Φ.Π.Α. κατά μία μονάδα το 2005, που εξακολουθεί να επιβαρύνει τους εργαζόμενους, τους μισθωτούς και τους συνταξιούχους, το φορολογικό βάρος ετησίως ανέρχεται σε ποσό που ξεπερνά τα 120 ευρώ για κάθε φορολογούμενο. Και βεβαίως αν στο ποσό αυτό προστεθούν οι άλλες επιβαρύνσεις, όπως είναι οι φόροι στα καύσιμα, στα κινητά, στα φθηνά κυρίως τσιγάρα, τότε το φορολογικό βάρος αυξάνεται πολύ περισσότερο. 
        Αυτή, λοιπόν,. είναι η πραγματικότητα, σε σχέση με τις κοινωνικές ευαισθησίες και τις προτεραιότητες της Κυβέρνησης. Την ίδια στιγμή ο Υπουργός, που πριν από λίγο διαμαρτυρήθηκε για τις βαριές εκφράσεις περί φορολογικού πραξικοπήματος, είναι προφανές ότι δεν θέλει να δει την πραγματικότητα. Γιατί αν τον ενοχλεί η έκφραση, που, κατά την άποψή μου, απηχεί ακριβώς την πραγματικότητα, θα πρέπει να συνομολογήσει ότι εδώ έχουμε μια σαφέστατη παραβίαση της κοινοβουλευτικής τάξης τουλάχιστον. Έχουμε μία τροπολογία σε ένα θέμα μείζονος εθνικής σημασίας, που συγκεντρώνει το συνολικό ενδιαφέρον της κοινής γνώμης, να κατατίθεται για άλλη μια φορά, σύμφωνα με τη γνωστή παράδοση αυτής της Κυβέρνησης, λάθρα, Παρασκευή και ένα ολόκληρο σχέδιο νόμου, που αφορά την αναπτυξιακή προοπτική αυτού του  τόπου, την κατεύθυνση επενδύσεων, εθνικών πόρων, επενδυτικού κεφαλαίου και γνώσης και που αφορά, όπως είπα και προηγουμένως, τη συνολική αναπτυξιακή προοπτική, το μέλλον αυτού του τόπου, να έρχεται με τη μορφή τροπολογίας. Και μιλώ φυσικά για τον αναπτυξιακό νόμο. Νομίζω ότι είναι σαφές το τι επιδιώκει η Κυβέρνηση. 
        Θα έρθω στο ζήτημα του Ο.Τ.Ε.. Για την Κυβέρνηση είναι σαφές το πώς εννοεί τη μεταρρύθμιση. Μεταρρύθμιση για την Κυβέρνηση σημαίνει τροπολογία την Παρασκευή, λάθρα, και από Δευτέρα ξεπούλημα του Ο.Τ.Ε.. Και πρόκειται περί ξεπουλήματος γιατί, παρά τα ρητορικά ερωτήματα που συνάδελφοι της Αντιπολίτευσης θέτουν σ’ αυτήν την Αίθουσα, γνωρίζουμε πολύ καλά ότι δεν είναι τυχαίο ούτε προέκυψε τυχαία αυτή η ιδέα στο επιτελείο του Υπουργείου Οικονομίας, συνολικά στην Κυβέρνηση, στον Πρωθυπουργό, ερήμην –είναι αλήθεια- του υπεύθυνου για τη σύνταξη του προεκλογικού προγράμματος, του κ. Σουφλιά, ο οποίος με τον γνωστό υπαινικτικό τρόπο του έχει καταστήσει σαφέστατη και τη διαφωνία του αλλά και την άγνοιά του σε σχέση με τη μεθόδευση αυτή. 
        Η μεθόδευση αυτή έχει δύο επιλεκτικούς σταθμούς. Ο πρώτος σταθμός είναι η εθελουσία  έξοδος των εργαζομένων του Ο.Τ.Ε. την προηγούμενη περίοδο, ένα βήμα το οποίο ουσιαστικά συνέτεινε στις μεθοδευμένες ζημιές που σήμερα παρουσιάζει ο Ο.Τ.Ε.. 
        Και βεβαίως το δεύτερο βήμα σ’ αυτό το πλάνο είναι η σκανδαλώδης εξαγορά της επιχείρησης «ΓΕΡΜΑΝΟΣ» από την «COSMOTE». Την ίδια στιγμή η Κυβέρνηση γνώριζε τι μεθοδεύει. Γνώριζε ότι μεθοδεύει το ξεπούλημα του Ο.Τ.Ε. σε μία μάλιστα, κατά τα φαινόμενα, ξένη εταιρεία, στην οποία ένα άλλο «δημόσιο» έχει δεσπόζουσα θέση, ένα άλλο «δημόσιο», που το ελληνικό δημόσιο αναγνωρίζει, υπολήπτεται, του αναγνωρίζει τη δυνατότητα και το ρόλο να ασκήσει management στον Ο.Τ.Ε., στον εθνικό πλούτο του Ο.Τ.Ε.. 
        Είναι βέβαιο από τις διαβεβαιώσεις του κ. Αλογοσκούφη, ότι αυτή η Κυβέρνηση δεν έχει να φοβηθεί τίποτα και δεν πρόκειται να λογοδοτήσει σε κανέναν. Δεν πρόκειται ασφαλώς να λογοδοτήσει στον κ. Σουφλιά, τον οποίο αγνοεί επιδεικτικά. Δεν πρόκειται ασφαλέστερα να λογοδοτήσει στον κ. Πουπάκη και τη συνδικαλιστική παράταξη Δ.Α.Κ.Ε., την οποία ασφαλώς θα χρησιμοποιήσει ως δεκανίκι προεκλογικά, αλλά σήμερα την αγνοεί επιδεικτικά. 
        Είναι επίσης βέβαιο –γιατί μας διαβεβαίωσε ο Υπουργός, ο κ. Αλογοσκούφης, πριν από λίγο- ότι αυτή η Κυβέρνηση δεν έχει να φοβηθεί τίποτα. Το έχει αποδείξει μέχρι τώρα. Δεν έχει να φοβηθεί τους αγρότες, Δεν έχει να φοβηθεί τους συμβασιούχους, δεν έχει να φοβηθεί τους δασκάλους, δεν έχει να φοβηθεί σύσσωμα τα κόμματα της Αντιπολίτευσης σε ό,τι αφορά τη συγκεκριμένη τροπολογία του Ο.Τ.Ε., διότι αυτή η Κυβέρνηση είναι αποφασισμένη να προχωρήσει στο ξεπούλημα δημόσιου πλούτου, στο ξεπούλημα του Ο.Τ.Ε.. Είναι στρατηγική της επιλογή.
        Είναι σαφές ότι ο Πρωθυπουργός θα έρθει και με το γνωστό του τρόπο θα πει, το είπαμε, το κάναμε. Ο κ. Σουφλιάς είναι βέβαιο ότι θα έχει μία ένσταση και θα θυμίζει σε όλους, στο σύνολο του ελληνικού λαού, ότι άλλα είπαν και άλλα έκαναν.
        Κυρίες και κύριοι συνάδελφοι, τα τηλεπικοινωνιακά συστήματα των Ενόπλων Δυνάμεων της χώρας διασυνδέονται με το τηλεπικοινωνιακό δίκτυο του Ο.Τ.Ε.. Σε αυτήν την επισήμανση, που γίνεται όχι μόνο μέσα στην Αίθουσα της Βουλής, αλλά παντού -συζητείται παντού, είναι ένα θέμα και ένα αγκάθι που απασχολεί πλέον τον κάθε Έλληνα- η απάντηση είναι γραφική και είτε έρχεται από συναδέλφους που αγωνίζονται να στηρίξουν τις κυβερνητικές επιλογές, λέγοντάς μας ότι θα πάρουμε διαβεβαιώσεις, είτε από την ένοχη σιωπή της Κυβέρνησης.
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
        Ένα μόνο δευτερόλεπτο, κυρία Πρόεδρε.
        Οι διαβεβαιώσεις αυτές είναι ανέξοδες. Οι διαβεβαιώσεις αυτές προκαλούν θυμηδία όχι μόνο εδώ. Προκαλούν θυμηδία και στις Βρυξέλλες, γι’ αυτό κι έρχονται οι απαντήσεις από τον αρμόδιο Επίτροπο από την Ευρωπαϊκή Επιτροπή.
        Είναι σαφές ότι με την προωθούμενη από την Κυβέρνηση τροπολογία, ζωτικά εθνικά συμφέροντα στον τομέα των τηλεπικοινωνιών ξεπουλιούνται. Είναι σαφές ότι η χώρα μας έχει μία συγκεκριμένη γεωπολιτική θέση, που δεν την καθιστά παράδειγμα που μπορεί να συγκριθεί με άλλες χώρες της Ευρωπαϊκής Ένωσης. Τα αγνοείτε και ταυτόχρονα διατυμπανίζετε ότι δεν έχετε να φοβηθείτε κανέναν. Είναι, κυρίες και κύριοι συνάδελφοι, αυτή σας η αλαζονεία η βέβαιη συνταγή της ήττας. Συνεχίστε με αυτόν τον τρόπο. Έρχεται όπου να’ ναι.
        Σας ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα τέσσερις μαθητές και μαθήτριες και τρεις συνοδοί καθηγητές από το Πειραματικό Γυμνάσιο Καλαμάτας.
        Η Βουλή τους καλωσορίζει.
        (Χειροκροτήματα απ’ όλες τις πτέρυγες της Βουλής)
        Το λόγο έχει ο συνάδελφος κ. Ιωάννης Κουράκος.
       ΙΩΑΝΝΗΣ ΚΟΥΡΑΚΟΣ: Κυρίες και κύριοι συνάδελφοι, τρεις παρατηρήσεις θα κάνω πριν μπω στην ομιλία μου.
        Η πρώτη είναι η εξής: Από τους προλαλήσαντες συναδέλφους του ΠΑ.ΣΟ.Κ. κατάλαβα τι θέλουν να κάνουν με το νομοσχέδιο. Είπατε ότι θα το καταψηφίσετε. Το ότι θα το καταψηφίσετε είναι το τελευταίο. Το χειρότερο απ’ όλα είναι ότι δεν μπήκατε στον κόπο να το διαβάσετε, επειδή θα το καταψηφίσετε. 
        Δεύτερη παρατήρηση: Το ΠΑ.ΣΟ.Κ. δεν μπορεί να μιλάει για εθνική ασφάλεια και για μειωμένη εθνική συνείδηση στα υπόλοιπα κόμματα. Πρέπει να θυμόσαστε και να έχετε στο μυαλό σας τι συνέβη με τα Ίμια και με τον Οτσαλάν.
        Τρίτον, για τον Ο.Τ.Ε., το συμμαχικό εταίρο τι τον θέλατε; Για να τον χειροκροτείτε, όπως χειροκροτήσατε τους Αμερικανούς; Κάποια στιγμή θα πρέπει να σοβαρευτούμε.
        Το παρόν νομοσχέδιο είναι πάρα πολύ σημαντικό, αφού σχετίζεται άμεσα με την αναδιανομή του εθνικού εισοδήματος, άρα και την κοινωνική δικαιοσύνη. Πάνω από τρία εκατομμύρια τριακόσιες χιλιάδες Έλληνες δεν θα πληρώσουν φόρο εισοδήματος, κάτι που εσείς, αγαπητοί συνάδελφοι του ΠΑ.ΣΟ.Κ., κατά τη διάρκεια της εικοσαετούς θητείας σας σαν κυβέρνηση, δεν το είχατε πράξει.
        Υποστηρίζατε ότι η οικονομία αναπτύσσεται. Εξαπατήσατε και τους πλέον καλόπιστους. Ούτε μία φορά δεν προβήκατε σε μείωση των φορολογικών συντελεστών από το 2000 και μετά. Για ποια ισχυρή οικονομία μας μιλούσατε; Ήσασταν ασυνεπείς προς το λαό. 
        Σήμερα ο Κοινοβουλευτικός σας Εκπρόσωπος επικαλέστηκε το λαό. Ξεχνάτε σε ποια οικονομική κατάντια τον έχετε οδηγήσει όλα αυτά τα χρόνια; Γιατί σας καταψήφισε; Θα σας κρατήσει για πολλά χρόνια ακόμα στην Αντιπολίτευση.
        Εσείς μας είπατε για γραμμάρια πλούτου. Δεν μας είπατε, όμως: Επί είκοσι χρόνια τα κιλά πλούτου πού πήγαν; 
        Αντίθετα, εμείς με το παρόν νομοσχέδιο κάνουμε πραγματικότητα μία κεντρική προγραμματική μας δέσμευση. Διανέμουμε πλέον δικαιότερα τον εθνικό πλούτο. Αυτό, όμως, δεν είναι αποτέλεσμα δουλειάς μιας ημέρας. Είναι αποτέλεσμα μιας σκληρής συλλογικής προσπάθειας δυόμισι ετών, της ήπιας δημοσιονομικής προσαρμογής, πολιτικής ικανής να βγάλει την Ελλάδα από το τέλμα, στο οποίο μας είχατε φέρει.
        Σήμερα το παρόν σχέδιο νόμου δείχνει ότι τελικά αυτή η προσπάθεια απέδωσε και αποδίδει καρπούς. Και αυτό για τους εξής λόγους: Μειώνεται για πρώτη φορά η φορολογική κλίμακα των φυσικών προσώπων. Επιλύει τα αντικίνητρα που προκαλεί η δομή της υφιστάμενης φορολογικής κλίμακας. Εκσυγχρονίζει και απλουστεύει τις ρυθμίσεις του Κώδικα Βιβλίων. Ενισχύει τη διαφάνεια. Μειώνει το επιχειρηματικό κόστος. Μειώνει τις γραφειοκρατικές διαδικασίες. Εναρμονίζεται με το θεσμικό πλαίσιο και με τα νέα δεδομένα της ψηφιακής τεχνολογίας. 
        Κυρίες και κύριοι συνάδελφοι, δεν είναι μόνο τα προαναφερόμενα που κάνουν σημαντικό το παρόν νομοσχέδιο. Ο χαρακτήρας του έχει πρωτίστως κοινωνικό περιεχόμενο. Στοχεύει, μέσω της κοινωνικής αναδιανομής, στην επίτευξη κοινωνικής συνοχής. Αυτό επισημαίνουν όλα τα ποσοτικά και ποιοτικά στοιχεία της οικονομίας μας. 
        Ειδικότερα: Αυξάνεται το ασφαλιστικό εισόδημα για τους μισθωτούς και τους συνταξιούχους από 11.000 σε 12.000 ευρώ. Όσο για τους ελεύθερους επαγγελματίες, από 9.500 σε 10.500 ευρώ. 
        Αντίθετα, σας θυμίζω ότι επί των ημερών σας το αφορολόγητο για τους μισθωτούς για τέσσερα χρόνια ήταν 8.400 ευρώ. Από το 2000 έως το 2003. Δηλαδή, μέσα σε δυόμισι χρόνια αυξήθηκε –και αυτό καταφέραμε- το αφορολόγητο κατά 20%. 
        Αυτή είναι η απάντηση της Νέας Δημοκρατίας στη δική σας φορολογική πολιτική, αγαπητοί συνάδελφοι του ΠΑ.ΣΟ.Κ..
        Δεν είναι, όμως, μόνο αυτό το στοιχείο που κάνει σημαντικό το παρόν σχέδιο νόμου. Διευρύνεται το κλιμάκιο εφαρμογής του κεντρικού αφορολόγητου συντελεστή μέχρι του ποσού εισοδήματος των 30.000 ευρώ αντί 23.000 ευρώ που ήταν μέχρι σήμερα.
        Επίσης, μειώνονται οι φορολογικοί συντελεστές από το 30%, που ίσχυε μέχρι σήμερα, στο 25% σταδιακά μέχρι το 2009.
        Μειώνεται η φορολογία στους συνταξιούχους, αλλά και στα άτομα με ειδικές ανάγκες.
        Όλα τα προαναφερόμενα δεν σχετίζονται μόνο με την οικονομία. Έχουν σαφέστατα κοινωνικό χαρακτήρα. Τις δεσμεύσεις της η Νέα Δημοκρατία της τηρεί στο ακέραιο και τις κάνει πράξεις, ιδιαίτερα όταν πρόκειται για θέματα που άπτονται κοινωνικής συνοχής.
        Τέλος, άλλος ένας λόγος που τάσσομαι υπέρ του συγκεκριμένου σχεδίου νόμου, είναι ότι προστατεύει επαγγέλματα που αντιμετωπίζουν έντονο ανταγωνισμό. Αναφέρομαι βεβαίως στη στήριξη των ναυτικών μας. 
        Το παρόν σχέδιο νόμου έχει ως στόχο τη στήριξη των ναυτικών, καθώς μειώνεται ο φόρος στις αμοιβές που αποκτούν οι αξιωματικοί του Εμπορικού Ναυτικού και τα κατώτερα πληρώματα από την παροχή υπηρεσιών. Μέχρι σήμερα ο αναλογικός συντελεστής για τους αξιωματικούς ήταν 6% και το μειώνουμε στο 3%. Στα κατώτερα πληρώματα από 3% μειώνεται στο 1%. Έχουμε, δηλαδή, μία πολύ σημαντική μείωση στη φορολογία για τους ναυτικούς.
        Κυρίες και κύριοι συνάδελφοι, το παρόν σχέδιο νόμου αποτελεί ένα σημαντικό βήμα για ένα καλύτερο μέλλον, αφού η βελτίωση του φορολογικού συστήματος έχει ως επακόλουθο τη βελτίωση του επενδυτικού περιβάλλοντος, ενός νέου οικονομικού περιβάλλοντος, το οποίο όμως έχει ως πρώτιστο στόχο την κοινωνική προστασία, ιδιαίτερα για τις χαμηλές εισοδηματικές τάξεις. Αυτή είναι η στρατηγική μας, αυτή είναι η επιλογή μας και βάζουμε το γκρίζο χθες στο χθες, η Ελλάδα της αυτοπεποίθησης και της αισιοδοξίας, η Ελλάδα που διασφαλίζει συνθήκες καλύτερης ζωής για όλους τους πολίτες. 
        Για όλους αυτούς τους λόγους τάσσομαι υπέρ της ψήφισης του νομοσχεδίου. 
        Σας ευχαριστώ.
(Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
        Το λόγο έχει ο κ. Σαμπαζιώτης.
       ΔΗΜΗΤΡΙΟΣ ΣΑΜΠΑΖΙΩΤΗΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, θα ήθελα και εγώ να εκφράσω την ιδιαίτερη χαρά μου που σήμερα παρακολουθούν τη συνεδρίασή μας μαθητές από την ιδιαίτερη πατρίδα μου του Πειραματικού Γυμνασίου Καλαμάτας. Θα ήθελα να ευχηθώ καλή πρόοδο και υγεία σε αυτούς, στις οικογένειές τους και στους συνάδελφούς μου τους καθηγητές.
        Κυρίες και κύριοι συνάδελφοι, όταν η Νέα Δημοκρατία ανέλαβε την ευθύνη της διακυβέρνησης της χώρας, η ελληνική οικονομία παρουσίαζε τεράστια προβλήματα (δημοσιονομικά ελλείμματα, δημόσιο χρέος, διαρθρωτικές ανισορροπίες). Σήμερα, μετά από τρία σχεδόν χρόνια και μετά από τη συστηματική και συνεπή εφαρμογή του μεταρρυθμιστικού μας προγράμματος η πορεία της ελληνικής οικονομίας και όλοι οι δείκτες εμφανίζουν μια σημαντική και μετρήσιμη βελτίωση. Οι διαρθρωτικές αλλαγές που έγιναν, είναι σημαντικές και άλλαξαν το πλαίσιο λειτουργίας της. Πετύχαμε με μια σειρά ενεργειών να αντιμετωπίσουμε προβλήματα που προϋπήρχαν πολλά χρόνια και δεν αντιμετωπίζονταν από τις κυβερνήσεις του ΠΑ.ΣΟ.Κ. Μειώσαμε το δημοσιονομικό έλλειμμα από το 7,8% στο 2,6%. Μειώσαμε το δημόσιο χρέος από το 109,3% που ήταν το 2004 στο 100% το 2006.
        Επίσης, καταφέραμε να μειωθεί η ανεργία από το 11,4% στο 8,8%, δηλαδή περίπου 2,6 μονάδες. Για εμάς είναι μονόδρομος να πετύχουμε μεγαλύτερους ρυθμούς στο Α.Ε.Π., στις επενδύσεις, στην παραγωγικότητα, στην ανταγωνιστικότητα. Είναι καθήκον το οποίο αποτελεί ευθύνη απέναντι στην ελληνική κοινωνία. Τα αποτελέσματα της ήπιας δημοσιονομικής και φορολογικής πολιτικής που εφαρμόζουμε εδώ και δυόμισι χρόνια, συνέβαλαν στη διατήρηση υψηλού ρυθμού ανάπτυξης. Ήδη καταγράφεται ανάπτυξη που προσεγγίζει το 4%, που είναι, δηλαδή, σχεδόν διπλάσια από το μέσο των χωρών της Ευρωζώνης.
        Κατορθώσαμε να πετύχουμε πολύ υψηλή αύξηση του Α.Ε.Π. Ήδη πριν το τρίμηνο του 2006 το Α.Ε.Π. απογειώθηκε στο 4,4% επαναφέροντας επιτέλους, κυρίες και κύριοι συνάδελφοι, τη χώρα μας στο διεθνή επενδυτικό χάρτη. 
        Η μητέρα, όμως, όλων των μεταρρυθμίσεων είναι το φορολογικό. Η φορολογική μεταρρύθμιση είναι η απάντησή μας σ’ ένα παρωχημένο και γεμάτο αντικίνητρα φορολογικό καθεστώς, ένα καθεστώς που αποθάρρυνε την επιχειρηματικότητα, περιόριζε την ανάπτυξη της οικονομίας και οδηγούσε εν τέλει σε μεγάλες κοινωνικές αδικίες. Η μεταρρύθμισή του είναι ένα θέμα που συζητείται τα τελευταία χρόνια και είναι απαίτηση απ’ όλη την ελληνική κοινωνία. Με το φορολογικό νομοσχέδιο που συζητούμε σήμερα, υλοποιείται μια ακόμα κεντρική δέσμευση της Κυβέρνησης απέναντι στον ελληνικό λαό. Είναι η δέσμευση για σταδιακή μείωση της φορολογίας για τα φυσικά πρόσωπα και για ένα δικαιότερο φορολογικό σύστημα.
        Η περαιτέρω απλοποίηση και ο εξορθολογισμός του φορολογικού μας συστήματος κινείται πάνω σε δύο βασικούς άξονες. Ο πρώτος άξονας είναι η δικαιότερη κατανομή των φορολογικών βαρών, η μείωση της φορολογικής επιβάρυνσης των φυσικών προσώπων και η ενίσχυση του διαθέσιμου εισοδήματος των νοικοκυριών. Ο δεύτερος άξονας είναι η απλούστευση και ο εκσυγχρονισμός των ρυθμίσεων του Κώδικα Βιβλίων και Στοιχείων, ώστε και η διαφάνεια να αυξηθεί και το επιχειρηματικό κόστος να μειωθεί, αλλά και να διασφαλιστεί το δημόσιο συμφέρον. Στην εποχή της νέας οικονομίας που ζούμε, οι υψηλοί συντελεστές φορολόγησης επιτυγχάνουν εντελώς τα αντίθετα αποτελέσματα από τα επιδιωκόμενα, δηλαδή αντί να βοηθήσουν το κράτος να εισπράξει περισσότερους φόρους, διογκώνουν τη φοροδιαφυγή, διώχνουν τις επενδύσεις και προκαλούν δυσμενείς συνέπειες για την εθνική οικονομία.
        Μου προκαλεί ιδιαίτερη εντύπωση η αντίδραση των συναδέλφων του ΠΑ.ΣΟ.Κ. Να σας θυμίσω, κύριοι συνάδελφοι, ότι επί των ημερών σας η φορολογική επιβάρυνση διαρκώς μεγεθυνόταν. Το 1993 τα φορολογικά έσοδα ως ποσοστό επί του Α.Ε.Π. βρίσκονταν στο 21%. Το 1997 προχώρησαν στο 23% και το 2000 εκτινάχτηκαν στο 26,5%.. Με τη νέα διακυβέρνηση αντίθετα η συνολική φορολογική επιβάρυνση ως ποσοστό του Α.Ε.Π. από 23,4% που ήταν το 2004, πήγε στο 23,2% το 2005 και κατέληξε να είναι στο 23% το 2006. 
        Με τις διατάξεις, κυρίες και κύριοι συνάδελφοι, του νομοσχεδίου προβλέπεται η αύξηση του αφορολόγητου ποσού στις 12.000 ευρώ για τους μισθωτούς και τους συνταξιούχους και για τους μη μισθωτούς στα 10.500 ευρώ. 
        Άκουσα αντιπολιτευόμενους συναδέλφους να ζητούν τιμαριθμοποίηση της κλίμακας.
        Να σας θυμίσω, κύριοι συνάδελφοι, ότι το συγκεκριμένο ποσόν όταν το παραλάβαμε, ήταν 10.000 ευρώ, που θα πει ότι τα τελευταία τρία χρόνια επετεύχθη μια αύξηση  της τάξης του 20%, δηλαδή, η αύξηση του αφορολόγητου στα χρόνια της δικής μας διακυβέρνησης είναι πολύ μεγαλύτερη και από την πιθανή αύξηση που θα προκαλούσε η τιμαριθμοποίηση της φορολογικής κλίμακας. Εξ άλλου -και το θεωρώ πολύ σημαντικό- με το αυξημένο αφορολόγητο όριο συνολικά τρία εκατομμύρια τριακόσιες χιλιάδες μισθωτοί και ελεύθεροι επαγγελματίες δεν υπόκεινται πλέον σε καμία μα καμία φορολογία εισοδήματος.
        Διευρύνουμε, επίσης, το κλιμάκιο εφαρμογής του κεντρικού φορολογικού συντελεστή από τα 23.000 ευρώ στα 30.000 ευρώ. Με το φορολογικό σύστημα που υπήρχε ένας επαγγελματίας ή ένας μισθωτός που ξεπερνούσε τις 23.000 ευρώ φορολογούνταν με συντελεστή 40%. Ε, ο συντελεστής αυτός σήμερα έχει μειωθεί στο 25%, ενώ παράλληλα προχωράμε σε σταδιακή μείωση του κεντρικού φορολογικού συντελεστή από το 30% στο 25% μέσα στα επόμενα τρία χρόνια. Αυτό σημαίνει ότι περίπου δυόμισι εκατομμύρια φορολογούμενοι με χαμηλά και μεσαία εισοδήματα θα πληρώνουν λιγότερους φόρους από το 2007.
        Κυρίες και κύριοι συνάδελφοι, θεωρώ ότι το μήνυμα που στέλνει η Κυβέρνηση με αυτό το νομοσχέδιο, είναι σαφές. Ολοκληρώνοντας τη δεύτερη φάση της φορολογικής μεταρρύθμισης, μειώνουμε τους φόρους για τους Έλληνες πολίτες, διαφυλάσσουμε και ενισχύουμε την κοινωνική συνοχή, ανακουφίζοντας τις κοινωνικές ομάδες που έχουν μεγαλύτερη ανάγκη. Εργαζόμαστε συστηματικά για την περαιτέρω οικονομική ανάπτυξη της χώρας και την ίδια στιγμή απλουστεύουμε και εκσυγχρονίζουμε τον Κώδικα Βιβλίων και Στοιχείων, διασφαλίζοντας έτσι τον αγώνα μας κατά της φοροδιαφυγής.
        Με τη μεγάλη τομή που κάνουμε στη φορολογία εισοδήματος των φυσικών προσώπων, το φορολογικό μας σύστημα τίθεται σε σύγχρονες βάσεις απλότητας, διαφάνειας, αναπτυξιακής κατεύθυνσης και κοινωνικής δικαιοσύνης. Η νέα διακυβέρνηση, η Κυβέρνηση του Κώστα Καραμανλή, δείχνει για μια ακόμη φορά το κοινωνικό της πρόσωπο. Με μια σειρά από ουσιαστικές μεταβολές θεσμοθετεί ευνοϊκές διατάξεις για το σύνολο των πολιτών και ιδιαίτερα για τις ασθενέστερες οικονομικά τάξεις, κυρίως για τις πολύτεκνες μητέρες, για τους μικροσυνταξιούχους, για τους ναυτικούς, για τους ανάπηρους και γενικά για όλους εκείνους που έχουν ανάγκη φροντίδας και οικονομικής στήριξης.
        Κυρίες και κύριοι συνάδελφοι, θεωρώ ότι με το νομοσχέδιο αυτό δημιουργούμε ένα νέο φορολογικό σύστημα ανθρωποκεντρικό, με κοινωνικό χαρακτήρα, γι’ αυτό και το ψηφίζω ανεπιφύλακτα.
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Αντωνακόπουλος.
       ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κυρία Πρόεδρε, κύριε Υπουργέ, και με αυτό το νομοσχέδιο η Κυβέρνηση δίνει εξετάσεις απέναντι στον ιδεολογικό της προσανατολισμό, παραμένοντας σταθερή στην ασυνέπεια μεταξύ των πραττομένων σήμερα και των λεγομένων προεκλογικά. Σαφώς η Κυβέρνηση έχει τρόπους να δείξει εάν είναι με τα πλατιά λαϊκά στρώματα, ή εάν είναι με τα στενά συμφέροντα των ολιγοπωλίων στη χώρα. Βεβαίως, μέχρι τώρα έχει δείξει με ποιους είναι. Το έχει δείξει με τις απόπειρες απορρύθμισης του ασφαλιστικού που κάνει, με την πολιτική μισθών, με την κοινωνική πολιτική και σήμερα βεβαίως το δείχνει περίτρανα με αυτό το φορολογικό νομοσχέδιο, το οποίο συζητούμε και το οποίο έχει γίνει ένα όχημα για να πάει στην αγορά ο Ο.Τ.Ε. και να ξεπουληθεί όπως-όπως.
        Δείχνει, λοιπόν, σήμερα η Κυβέρνηση ότι γι’ αυτήν η οικονομία της αγοράς εκλαμβάνεται ως μοντέλο της κοινωνίας της αγοράς. Δείχνει σήμερα η Κυβέρνηση ότι έχει την αντίληψη πως η κοινωνία πρέπει να υποταγεί πλήρως στις σκοπιμότητες κάποιων οικονομικών ολιγοπωλίων.
        Και το δείχνει απερίφραστα και το φέρνει και χριστουγεννιάτικα, γιατί πράγματι πιστεύει ότι μέσα στη χαρά των ημερών ένα τόσο σκληρό νομοσχέδιο, μια τέτοια σκληρή εξέλιξη θα περάσει απαρατήρητη. Δεν θα περάσει. Και δεν θα περάσει, γιατί αυτή η κοινωνία έχει δεχθεί πάρα πολλές πιέσεις από αυτήν την Κυβέρνηση. Είναι η ίδια Κυβέρνηση που δεν πληρώνει το 1% του Α.Ε.Π. για το Ι.Κ.Α., είναι η ίδια Κυβέρνηση που χάρισε 10.000.000.000 στους τραπεζίτες, φορτώνοντας τη ρύθμιση του ασφαλιστικού των τραπεζών στο Ι.Κ.Α., είναι η ίδια Κυβέρνηση που προχθές στο μίνι ασφαλιστικό χάρισε με τις ρυθμίσεις πάλι άπειρα δισεκατομμύρια δραχμές στους ολίγους της χώρας, είναι η ίδια Κυβέρνηση που τελικά για τις συντάξεις των αγροτών δεν κάνει τίποτα, είναι η ίδια Κυβέρνηση που αποπειράθηκε τους αγρότες, αυτούς τους μικροεπαγγελματίες της υπαίθρου, να τους εντάξει σε άλλα ταμεία και να πληρώνουν υψηλές εισφορές, αλλά ανέκρουσεν πρύμναν, όταν κατάλαβε ότι ξεσηκώνεται η ελληνική ύπαιθρος. Είναι η ίδια Κυβέρνηση που στην πολιτική των μισθών τα τελευταία χρόνια οδηγεί σε πραγματικές μειώσεις των απολαβών των εργαζομένων, των δημοσίων υπαλλήλων. Και ας μη συζητήσουμε, βέβαια, τι γίνεται στον ιδιωτικό τομέα, όπου υπήρξε πλήρης απορύθμιση των εργασιακών σχέσεων, που καταργήθηκε το οχτάωρο, που μειώθηκαν οι απολαβές λόγω κατάργησης των υπερωριών και που τελικά πάμε στα συστήματα αυτοαπασχολουμένων και ακολουθούμε ένα μοντέλο νεοφιλελευθερισμού αλά ελληνικά, αλά νεοδημοκρατικά, όπου διώκεται η εργασία, που θεωρείται ως μόνο στοιχείο οικονομικής ανταγωνιστικότητας το κόστος εργασίας, όπου οι εργαζόμενοι τελικά πρέπει να αισθάνονται και ένοχοι. Για παράδειγμα, για την κακή διαχείριση στον Ο.Τ.Ε. φταίνε οι εργαζόμενοι. Αυτοί είναι οι ένοχοι και άρα, αυτοί πρέπει να πληρώσουν. Πιστεύω ότι αυτή η πολιτική δεν μπορεί να οδηγήσει μακριά. 
        Έρχεσθε, λοιπόν, τώρα με το φορολογικό και πανηγυρίζετε. Επιτέλους, δεν κατοικεί σε αυτήν τη χώρα η φυλή «ξεχνάω». Μιλάτε για φόρους. Δηλαδή για εσάς οι έμμεσοι φόροι δεν είναι φορολογία; Ποιος πληρώνει αυτές τις εκτινάξεις των έμμεσων φόρων; Ο καταναλωτής. Ποιοι είναι οι καταναλωτές στη χώρα; Μόνο αυτό το 15%, το οποίο ωφελείται με τη σημερινή νομοθετική πρωτοβουλία; Όχι, βεβαίως. Είναι τα πλατιά λαϊκά στρώματα, είναι αυτά τα τρία εκατομμύρια εκατό χιλιάδες που είναι κάτω από το αφορολόγητο και ένας μικρός αριθμός που είναι στη χαμηλή κλίμακα. Αυτοί πληρώνουν τους ειδικούς φόρους για τα καύσιμα, για τα τσιγάρα που έγιναν όλα ακριβά, τους ειδικούς φόρους του οινοπνεύματος, στα κινητά, τους έμμεσους φόρους που έχουν αυξηθεί όλοι, διότι αυξήσατε το Φ.Π.Α. από το 18% στο 19%. Ποιοι τα πληρώνουν, λοιπόν, αυτά; Τους λέτε «ξέρετε, είστε στο αφορολόγητο». Μα, είναι προσβολή να το λέτε, όταν τους αυξάνετε τα τέλη κυκλοφορίας των αυτοκινήτων, όταν αυξάνονται όλες οι εισφορές παντού. Σημαίνει, λοιπόν, ότι πέφτουν οι μάσκες και ότι δείχνετε ένα πρόσωπο, το οποίο ουσιαστικά είναι αποκρουστικό και δεν θα οδηγήσει πολιτικά πολύ μακριά. 
        Όμως, για να φτάσουμε στο σημερινό φορολογικό, τι έχετε κάνει; Έχετε αμνηστεύσει όλο το οικονομικό έγκλημα της χώρας με τον περίφημο νόμο για την αμνήστευση της χρήσης πλαστών και εικονικών τιμολογίων. Έχετε χαρακτηρίσει επαναπατρισμό του μαύρου χρήματος, ασχέτως πως αποκτήθηκε στην αλλοδαπή. Και το λέτε και επαναπατρισμό. Δηλαδή φτιάχνουμε ένα περίβλημα εθνικής καλής πράξης γι’ αυτούς που έκλεβαν τη χώρα και πήγαιναν τα χρήματα στο εξωτερικό.
        Παράλληλα, έχετε κάνει και άλλες πρωτοβουλίες, οι οποίες έχουν οδηγήσει την οικονομική παραβατικότητα πολύ ψηλά στην αγορά, διότι τους βραβεύετε, διότι ουσιαστικά δεν είστε τιμωροί αυτών που καταχρώνται.
        Όσον αφορά αυτό το νομοσχέδιο, πιστεύω ότι είναι ένα νομοσχέδιο-όχημα για το ξεπούλημα του Ο.Τ.Ε.. Αυτές οι τροπολογίες που πράγματι ώζουν ελλυχνίων, αμηχανίας ώζουν σε σχέση με τις τοποθετήσεις των Βουλευτών και των κορυφαίων συνδικαλιστών σας στο χώρο του Ο.Τ.Ε.. Συνειδητά χρεοκοπήσατε αυτόν τον κερδοφόρο Οργανισμό, παρ’ ότι σας προειδοποιούσαμε ότι εκεί πηγαίνατε το πράγμα. Λέγατε τόσο καιρό, υποκρινόμενοι, διαρρηγνύοντας τα ιμάτια σας, ότι εσείς έχετε μια άλλη στρατηγική για τον Ο.Τ.Ε., μία άλλη τακτική, υποκρύπτοντας βεβαίως το στόχο σας να τον οδηγήσετε σε μια πλασματική χρεοκοπία, ούτως ώστε να μπορέσετε να αλλάξετε το γενικό κανονισμό εργασίας. Νομίζετε ότι παρασύρατε εις ερημικήν τοποθεσίαν τους εργαζόμενους, για να υποστούν τον ηθικό βιασμό, παίρνοντάς τους την έγκριση για τις αλλαγές των εργασιακών σχέσεων εδώ και κάποιους μήνες και να βγουν αυτοί σε πρώιμη έξοδο από την εργασία. Δεν είναι έτσι, όμως. Οι ίδιοι οι εργαζόμενοι ρίχνουν το φως πάνω σε αυτήν την απρέπεια που έχετε κάνει και είναι τώρα στους δρόμους, είναι έξω και θα τους βρίσκετε πάντα μπροστά σας.
        Δείχνετε το πραγματικό σας πρόσωπο με αυτήν την τροπολογία. Είναι, όμως, και το μοιραίο λάθος που έκανε και η κυβέρνηση Μητσοτάκη κατά την περίοδο 1990-1993, διότι με αυτό το λάθος ανακινήθηκε η μεγάλη ανησυχία στις τάξεις των εργαζομένων. Εάν είναι ο Ο.Τ.Ε. τώρα, ποιος άλλος δημόσιου συμφέροντος Οργανισμός, ποια άλλη δημόσια περιουσία είναι ο επόμενος στόχος σας; Είναι ο χώρος της υγείας, όπου έχετε ήδη φτιάξει το νόμο εδώ και δυο χρόνια για σύσταση νομικών προσώπων ιδιωτικού δικαίου που θα παράγουν και θα μοιράζουν υπηρεσίες; Φέρατε ένα προεδρικό διάταγμα για την πρωτοβάθμια φροντίδα, το οποίο δίνει τη δυνατότητα σε συγκεκριμένο όμιλο να πάρει όλην την πρωτοβάθμια φροντίδα υγείας. Είναι η Δ.Ε.Η., ο χώρος της ενέργειας; Είναι ο χώρος της παιδείας; Γι’ αυτό υποχρηματοδοτείτε την υγεία και την παιδεία; Για να τις κάνετε και αυτές προβληματικές υπηρεσίες και να τις πάρει ο ιδιωτικός τομέας; Μα, τότε είστε άχρηστοι πολιτικά, όταν ομολογείτε ότι δεν μπορείτε να ρυθμίσετε τίποτα το δημόσιο, διότι είστε μια Κυβέρνηση στην κορυφή του κράτους του δημοσίου. Τότε, λοιπόν, γιατί κυβερνάτε; Για να ξεπουλάτε; Για να οδηγείτε δηλαδή, όπως κάνουν στις λαϊκές αργά το μεσημέρι που πουλούν μπιρ παρά, ό,τι καλό δεν πουλήθηκε τις πρώτες ώρες; Αυτή είναι η πολιτική σας;
        Πιστεύω, κύριε Υπουργέ, ότι το προεκλογικό σας σύνθημα «πωλείται ελπίς» μετατρέπεται, με αυτό το ανοσιούργημα περί πώλησης του Ο.Τ.Ε., σε «πωλείται Ελλάς». Φαίνεται, λοιπόν, πως οι κύκλοι σας είναι κύκλοι τριετίας. Λέει και ο λαός μας «μια του ψεύτη, δυο του ψεύτη, τρεις και πιάνεται». Θα πιαστείτε στην κάλπη πολύ σύντομα. Δεν θα προλάβετε να ξεπουλήσετε, κύριε Υπουργέ, θα υποστείτε λαϊκή αναχαίτιση. Και ο όρος «αναχαίτιση» έχει μεγάλη σχέση με την εθνική διάσταση που έχει η λειτουργία του Ο.Τ.Ε. με το Αιγαίο. Γιατί; Γιατί ξέρετε ότι στις ασκήσεις του ΝΑΤΟ, στο επιχειρησιακό επιτελείο, όταν συμμετέχει η Ελλάδα, συμμετέχει πάντα εκπρόσωπος του Ο.Τ.Ε.. Τώρα ποιον θα στείλετε εκεί; Κάποιον μεγαλοεπενδυτή, κάποιο μεγαλομέτοχο, κάποιον ξένο, ο οποίος θα προστατεύει τα εθνικά συμφέροντα, όπως αυτός ο δημόσιος Οργανισμός; 
        Γι’ αυτό, λοιπόν, ετοιμαστείτε. Μη σας πιάνει πανικός, έτσι έγινε και το 1993. Φθάσατε στη βρύση, αλλά νερό δεν θα πιείτε. Να περιμένετε, λοιπόν, το εκλογικό αποτέλεσμα, διότι ο ελληνικός λαός γνωρίζει ποιοι είναι μαζί του, ποιοι προστατεύουν τη δημόσια περιουσία και ποιοι τα συμφέροντά του; 
        Ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η συνάδελφος κα Άννα Διαμαντοπούλου.
       ΑΝΝΑ ΔΙΑΜΑΝΤΟΠΟΥΛΟΥ: Κυρία Πρόεδρε, κυρίες και κύριοι συνάδελφοι, ο τρόπος, με τον οποίο η Νέα Δημοκρατία εισήγαγε στη Βουλή το νομοσχέδιο και τις τροπολογίες τις οποίες συζητούμε σήμερα, μπορεί να ερμηνευθεί ως εξής: Ή υπάρχει απόλυτος κοινοβουλευτικός αμοραλισμός, που δεν λαμβάνει υπ’ όψιν την ανάγκη συζήτησης επί τόσων σημαντικών θεμάτων και άρα υπάρχει αλαζονεία μιας Κυβέρνησης η οποία νομίζει ότι μπορεί να κάνει ό,τι θέλει, ή πάμε πάρα πολύ γρήγορα σε εκλογές, οπότε αποφασίζει μέσα σε μια νύχτα να λύσει όλα τα μεγάλα ζητήματα εν ριπή οφθαλμού ή και τα δύο. Και νομίζω ότι συμβαίνουν και τα δύο. Οι εκλογές έρχονται -εμπρός βήμα ταχύ- με μία Κυβέρνηση, η οποία επιδεικνύει πια ακραία φαινόμενα κοινοβουλευτικού αμοραλισμού και αλαζονείας.
        Το νομοσχέδιο αυτό και η συζήτηση και επί των τροπολογιών δίνει μια μεγάλη ευκαιρία. Συνήθως η συζήτηση είναι εύκολη, όταν γίνεται ανάμεσα σε καλούς και σε κακούς, σε έντιμους και μη έντιμους, σε ικανούς και μη ικανούς. Σήμερα μας δίνεται η δυνατότητα να αποδείξουμε ότι στη Βουλή υπάρχουν δύο μεγάλα κόμματα με σαφέστατες διαφορές. Υπάρχει ένα σύγχρονο σοσιαλδημοκρατικό κόμμα που αντιλαμβάνεται τα μηνύματα των καιρών και τα μεταφράζει σε σύγχρονες πολιτικές και υπάρχει και ένα παλαιονεοφιλελεύθερο κόμμα, που είναι η Νέα Δημοκρατία και η οποία φέρνει συνταγές οι οποίες υλοποιήθηκαν και εφαρμόστηκαν μία δεκαετία ή μία εικοσαετία πριν σε άλλες χώρες.
        Πού είναι οι διαφορές μας και πού φαίνεται ότι υπάρχει ιδεολογικό και πολιτικό διαφορετικό περιεχόμενο στις πολιτικές μας; Δυο πράγματα είναι τα βασικά ζητήματα που συζητούμε σήμερα. Το ένα είναι το θέμα της αναδιανομής. Το δεύτερο είναι το θέμα της απελευθέρωσης αγοράς τηλεπικοινωνιών. 
        Ξεκινάω από το θέμα της αναδιανομής. Και πάλι ο βερμπαλισμός της μεταρρύθμισης. Η μεταρρύθμιση ταυτίζεται με την αγοροπωλησία. Η ιδιωτικοποίηση,  η οποία έχει ένα συγκεκριμένο περιεχόμενο στο φιλελευθερισμό ταυτίζεται με την εκποίηση για εισπρακτικούς και μόνο λόγους. Δεν υπάρχει κανένα γιατί, κανένα δια ταύτα. Πωλείται κάτι με συγκεκριμένο τρόπο για να μπει ρευστό χρήμα στα ταμεία, χωρίς κανένα προσδιορισμό για την επόμενη μέρα. Ξεκινώ, όμως, για να τελειώσω με το θέμα του Ο.Τ.Ε., με το θέμα της αναδιανομής.
        Κυρίες και κύριοι συνάδελφοι, μέσα σε τρία χρόνια είχαμε πολύ σημαντικές αλλαγές. Το ΠΑ.ΣΟ.Κ. έκανε μεγάλες προσπάθειες επί πολλά χρόνια στο θέμα του φορολογικού συστήματος. Ένας από τους πλέον δύσκολους χώρους στην ελληνική πολιτική σκηνή με στρεβλώσεις, με προβλήματα, με ζητήματα νοοτροπίας, με πολιτικά και κοινωνικά κατεστημένα δεκαετιών. Είμαστε ευχαριστημένοι; Όχι. Υπάρχουν πολλά προβλήματα. Το 2004 υπήρχαν πολλά προβλήματα και κυρίως τα προβλήματα εντοπίζονται στη συγκέντρωση των φόρων, όπου έχουμε το τεράστιο πρόβλημα της φοροδιαφυγής.
        Θα μπορούσε κάποιος να μιλήσει για μεταρρύθμιση βλέποντας ένα νέο φορολογικό σύστημα που αντιμετωπίζει το θέμα της φοροδιαφυγής, που βάζει καινούργιες λογικές. Η μεταρρύθμιση στη Νέα Δημοκρατία είναι κάτι πολύ απλό. Είναι μια αλλαγή συντελεστών, μια ουσιαστικά παράλυση των μηχανισμών ελέγχων του κράτους που όμως είχαν πολύ συγκεκριμένα αποτελέσματα τα τελευταία τρία χρόνια.
        Νομίζω ότι αξίζει να δώσουμε τρία στοιχεία. Το πρώτο στοιχείο είναι ότι το 2004 είχαμε πετύχει μια αναλογία καταβολής άμεσων φόρων, ανάμεσα στα φυσικά πρόσωπα που είναι οι μισθωτοί, οι συνταξιούχοι και οι επαγγελματίες και σε νομικά πρόσωπα που είναι οι επιχειρηματίες, η οποία ήταν 1,5 προς 1. Ουσιαστικά ήταν μια αποτύπωση που αντικατόπτριζε τη συμμετοχή στη διαμόρφωση του εθνικού εισοδήματος. Σήμερα, μέσα σε τρία χρόνια, η αναλογία αυτή γίνεται 1 προς 2,2. Τα φυσικά πρόσωπα 2,2 και 1 οι επιχειρηματίες. Είναι τόσο διάφανη η επιλογή μεταφοράς πλούτου από συγκεκριμένες τάξεις σε συγκεκριμένες τάξεις, που θα έλεγα ότι είναι επιτέλους καθαρό και στο δημόσιο διάλογο, ποια είναι η βασική διαφορά σε θέματα πολιτικών αναδιανομής.
        Το δεύτερο στοιχείο που έχει ενδιαφέρον κάποιος να δει στο φορολογικό νομοσχέδιο είναι ότι γίνεται επιλογή, ουσιαστικά να πληρώσουν τα βάρη συγκεκριμένη τάξη που είναι από 15.000, έως 23.000 ευρώ,  ουσιαστικά δηλαδή η μεγάλη μεσαία τάξη. Εάν συνδυάσουμε την επιδρομή των έμμεσων φόρων με το θέμα της συγκεκριμένης επίθεσης σ’ αυτήν τη συγκεκριμένη τάξη -δεν έχουμε το ίδιο, έχουμε το αντίστροφο για πάνω από 23.000 ευρώ- καταλαβαίνουμε ότι ο στόχος είναι τα χαμηλά εισοδήματα και η μεσαία τάξη.
        Κυρίες και κύριοι συνάδελφοι, παραδόθηκε κάτι που αντικατόπτριζε τη συμμετοχή στο Ακαθάριστο Εθνικό Προϊόν. Εμείς πιστεύουμε ότι χρειάζεται περαιτέρω αλλαγή. Η πρότασή μας για το φορολογικό σύστημα χρειάζεται και θα επικεντρώσει κυρίως το κομμάτι της αναδιανομής, υπέρ των χαμηλόμισθων και της μέσης τάξης. Αλλά και βεβαίως, υπέρ πολύ σημαντικών αλλαγών που έχουν να κάνουν με τη συγκέντρωση των φόρων.
        Και έρχομαι τώρα στο δεύτερο θέμα που είναι η αγορά των τηλεπικοινωνιών, μια απελευθέρωση της αγοράς τηλεπικοινωνιών. Από τις χώρες του Ο.Ο.Σ.Α., δεν υπάρχει καμία χώρα, ούτε μια, η οποία  δεν έχει απελευθερώσει την αγορά της και η οποία δεν έχει μετοχοποιήσει τις τηλεπικοινωνίες της. Επομένως αυτό που έγινε σε όλο τον κόσμο, έγινε και στην Ελλάδα. Στην Ελλάδα έγινε με σημαντική επιτυχία. Δεν πρέπει να ξεχνάμε ότι μέσα σ’ ένα μικρό χρονικό διάστημα -γιατί καθυστερήσαμε την απελευθέρωση- ενσωματώσαμε το ευρωπαϊκό θεσμικό πλαίσιο, είχαμε στρατηγικό σχέδιο ανάπτυξης -το οποίο οδήγησε σε έναν Ο.Τ.Ε., ο οποίος από δυο εκατομμύρια καταναλωτές είχε σαράντα εκατομμύρια καταναλωτές και έχει χρυσοφόρα κέρδη από τις βαλκανικές του επενδύσεις- είχαμε μια λειτουργία στο χώρο των τηλεπικοινωνιών διακοσίων ογδόντα επιχειρήσεων με αντίστοιχη δημιουργία θέσεων απασχόλησης, είχαμε ικανοποιητικό επίπεδο, σύμφωνα με τον Ο.Ο.Σ.Α., παροχής υπηρεσιών και στην κινητή και στην σταθερή τηλεφωνία -όπου έχουμε πλέον αρκετούς παρόχους- έχουμε καλές τιμές και στην κινητή τηλεφωνία και στη σταθερή και δημιουργήσαμε ένα πρώτο σχέδιο επιτυχές για την απελευθέρωση αγοράς εργασίας, με θετικά αποτελέσματα στον πολίτη και στον καταναλωτή.
         Ποια ήταν η κεντρική ιδέα. Η κεντρική ιδέα ήταν ότι σε μια αγορά που απελευθερώνεται τώρα, δηλαδή είναι στην πρώτη φάση της και είναι ανώριμη, οφείλει το δημόσιο να παίζει ένα σημαντικό ρόλο, γιατί οι τηλεπικοινωνίες δημιουργούν τις υποδομές για την ανάπτυξη της χώρας. Επομένως, βάλαμε το όριο του 33% που και στη συγκεκριμένη περίοδο τότε, αλλά και σήμερα, είναι μια απαραίτητη αναγκαιότητα για να ελέγξουμε με θετικό όρο το ρυθμό και τον τρόπο ανάπτυξης των υποδομών, των ευρυζωνικών δικτύων των τιμών και βεβαίως, κύριοι συνάδελφοι, για να μην έχουμε ένα ιδιωτικό μονοπώλιο.
        Τι συμβαίνει σήμερα. Από τις δεκαπέντε χώρες, οι οποίες είχαν τον χρόνο ν’ αναπτύξουν την απελευθέρωση των αγορών ενέργειας, πέντε έχουν πλήρως ιδιωτικοποιημένο τηλεπικοινωνιακό οργανισμό. Σε αυτές τις πέντε δεν υπάρχει ούτε μια στην οποία να υπάρχει ένα μονοπώλιο. Υπάρχουν και άλλες εταιρείες, όπου υπάρχει ανταγωνισμός. Οχτώ χώρες έχουν κάτω από 50% το δημόσιο τομέα, αλλά ένα δημόσιο τομέα, ο οποίος μπορεί να παίζει ένα σημαντικό ρόλο σε μια αγορά που λειτουργεί ανταγωνιστικά και μόνο δυο έχουν σήμερα πάνω από 50%.
        Τι σημαίνει αυτό. Σημαίνει ότι η βασική μας διαφορά είναι, πρώτον, στο ότι δεν μπορούμε επ’ ουδενί να αποδεχθούμε τη μετατροπή ενός τεράστιου μονοπωλίου,  όπως είναι ο Ο.Τ.Ε., όπου το δημόσιο παίζει ένα σημαντικό ρόλο, σ’ ένα απόλυτα ιδιωτικό μονοπώλιο. Και μάλιστα σας υπενθυμίζω ότι στην τροπολογία δεν υπάρχει καμία αναφορά στη ρυθμιστική επιτροπή τηλεπικοινωνιών που δεν είναι δυνατόν να πάμε σε οποιαδήποτε ιδιωτικοποίηση, χωρίς να ενισχύσουμε τη ρυθμιστική αγορά.
        Το δεύτερο είναι ότι η δική μας θέση, είναι ότι σε όλες αυτές τις απελευθερώσεις υπάρχει ένα βασικό πολιτικό διά ταύτα, που λέει ότι οι υποδομές ανήκουν στο δημόσιο, η παροχή υπηρεσιών και αγαθών μπορεί να είναι στο δημόσιο ή στον ιδιωτικό τομέα, αλλά με την προϋπόθεση της υπεράσπισης της καθολικής υπηρεσίας. Και εδώ, θα έχουμε σοβαρότατα προβλήματα καθολικής υπηρεσίας.
        Δείτε λίγο την «ΤΕΛΕΦΟΝΚΑ», την οποία θαυμάζετε. Η Ισπανία σήμερα έχει πρόβλημα καθολικής υπηρεσίας. Μελετά για να κάνει ταμείο καθολικής υπηρεσίας, ώστε να μπορέσει ν’ αντιμετωπίσει τα τεράστια προβλήματα περιφερειών και τάξεων, οι οποίες έχουν σημαντικά προβλήματα.
        Κυρίες και κύριοι συνάδελφοι, ο μόνος λόγος που πραγματικά θα έπρεπε να ευχαριστήσουμε γι’ αυτήν τη συζήτηση, είναι γιατί μας δίνεται η δυνατότητα να κάνουμε σαφείς τις μεγάλες ιδεολογικές και πολιτικές διαφορές που υπάρχουν με τη Νέα Δημοκρατία.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε την κυρία συνάδελφο.
        Το λόγο έχει η κ. Χριστοφιλοπούλου.
       ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρία Πρόεδρε, κυρίες και κύριοι συνάδελφοι, στην αρχή ήρθε αυτό το νομοσχέδιο. Γρήγορα, από Παρασκευή σε Τρίτη να μπει στην Επιτροπή, ένα ογκώδες νομοσχέδιο, ένα νομοσχέδιο το οποίο δεν είναι τίποτα άλλο, παρά η συνέχεια της επίθεσης στα χαμηλά και μεσαία εισοδήματα. Η συνέχεια της εύνοιας στα υψηλά εισοδήματα.
        Για σας, κυρίες και κύριοι της Νέας Δημοκρατίας, φαίνεται ότι τα ρετιρέ χρειάζονται περισσότερο φως από τα υπόγεια. Για σας φαίνεται ότι είναι αυτονόητο να μην υπάρχει κοινωνική ευαισθησία. Άλλωστε, δεν μπορείτε να την αποκτήσετε ξαφνικά. Έτσι, λοιπόν, εξηγείται ότι υπάρχει μηδενικό όφελος για χαμηλόμισθους και μάλιστα για χαμηλόμισθους που είναι έγγαμοι με παιδιά. Έτσι εξηγείται, γιατί δεν λαμβάνετε υπ’ όψιν σας τον αριθμό των παιδιών, με αποτέλεσμα περισσότερα παιδιά να σημαίνει λιγότερο όφελος. Αυτή είναι η πολιτική σας για την ενίσχυση της οικογένειας, για την ενίσχυση των χαμηλόμισθων, των χαμηλών εισοδημάτων. Από το ένα χέρι δίνετε πενιχρές αυξήσεις και ταυτόχρονα αυξάνετε τη φορολογία γι’ αυτές τις τάξεις που σήμερα είναι αυτές που δοκιμάζονται περισσότερο, ενώ ταυτόχρονα από την άλλη με αυτό το νομοσχέδιο ελαφρύνετε τα υψηλά εισοδήματα.
        Αμέσως μετά, ήρθε η συνέχεια των πραξικοπημάτων, ένα ακόμα πραξικόπημα κοινοβουλευτικό, μια ακόμα κατάθεση τροπολογιών και πάντα Παρασκευή και πάντα νύχτα. Σημαντικότατες, λεγόμενες, «μεταρρυθμίσεις» αλλά στην πραγματικότητα ανατροπές, κακοσχεδιασμένες, κακογραμμένες τροπολογίες, σημαντικότατων όμως πολιτικών, όπως ήταν η εθελουσία του Ο.Τ.Ε., όπως ήταν το ασφαλιστικό των τραπεζών, όπως ήταν η ρύθμιση χρεών στο Ι.Κ.Α., των εργολάβων του δημοσίου. Όλες αυτές ήρθαν νύχτα και Παρασκευή.
         Συνεχίζετε, λοιπόν, μια μακρά παράδοση. Μάθατε να κυβερνάτε νύχτα. Και μάθατε και ξέρετε να κυβερνάτε βαθιά νυχτωμένοι, είτε για τις ανάγκες του ελληνικού λαού, είτε για την ανάπτυξη αυτού του τόπου. 
        Εγώ θέλω να αναφερθώ, κυρίες και κύριοι συνάδελφοι, πριν μπω στο θέμα του Ο.Τ.Ε., σε μια από τις τρεις τροπολογίες που δεν είναι άλλη από την τροπολογία που αφορά την Αγροτική Τράπεζα. Να θυμηθούμε και το πλαίσιο. Δεν ήταν άλλο από τη μη δυνατότητα καταβολής συντάξεων Δεκεμβρίου στην Αγροτική Τράπεζα. Και το πρωτοφανές γεγονός ότι ο ίδιος ο Διοικητής της Αγροτικής αρνιόταν την καταβολή των συντάξεων.
        Θυμίζω ότι μέσα σε δυόμισι χρόνια κατέρρευσε οικονομικά το ταμείο της Αγροτικής Τράπεζας, ρευστοποιώντας το σύνολο της περιουσίας του, για να πληρώσει συντάξεις με εσωτερικό δανεισμό. Τελευταία στιγμή, κάτω από την κατακραυγή, άρον-άρον τρέξατε να καταβληθούν οι συντάξεις του Δεκεμβρίου στους συνταξιούχους. Και τώρα τι θα γίνει, κύριε Υπουργέ; Τι θα γίνει με τις συντάξεις της Αγροτικής για το Γενάρη; Τι θα γίνει με το δώρο των Χριστουγέννων, των συνταξιούχων της Αγροτικής Τράπεζας. Μήπως θα το πληρώσει ο Λ.Α.Φ.Κ.Α.; Ποιος θα το πληρώσει; Γιατί κάτι τέτοιο ακούγεται, τέτοια ενημέρωση είχαμε. Ποιος θα πληρώσει γι’ αυτές; Πώς θα πάρουν τη σύνταξή τους σε λίγες εβδομάδες και το δώρο τους, οι συνταξιούχοι της Αγροτικής Τράπεζας; Αντ’ αυτού έχουμε τη βεβιασμένη ένταξη του κλάδου κύριας σύνταξης του Ταμείου Συντάξεων της Αγροτικής στο Ι.Κ.Α.-Ε.Τ.Α.Μ.. 
        Θα μας πείτε αυτάρεσκα, εφαρμόζουμε τους νόμους, εφαρμόζουμε το ν. 3029. Ναι, αλλά πώς; Έγινε οικονομική μελέτη, κυρίες και κύριοι συνάδελφοι; Έγινε, κύριε Υπουργέ, οικονομική μελέτη; Πού είναι αυτή η μελέτη που έγινε; Γιατί δεν κατατίθεται στη Βουλή; Καταθέστε τη μελέτη στη Βουλή. Την παρέλαβε κάποιος αρμόδιος τη μελέτη; Έχει υπογράψει κάποιος να παραληφθεί αυτή η οικονομική μελέτη με βάση την οποία εντάσσεται με αυτήν την επαίσχυντη τροπολογία το ταμείο κύριας ασφάλισης και τα επικουρικά στο Ι.Κ.Α., Ε.Τ.Α.Μ., Ε.Τ.Ε.Α.Μ. και το Ε.Τ.Α.Τ.; 
        ‘Ηταν μήπως αυτή η μελέτη κατευθυνόμενη; ‘Ηρθε μήπως και αυτή, όπως και η προηγούμενή της, της Εμπορικής Τράπεζας, με ένα πλαίσιο προδιαγραφών έξω από αυτά της τρέχουσας αγοράς και μάλιστα της τρέχουσας ευρωπαϊκής αγοράς, της τρέχουσας διεθνούς αγοράς; 
        Υπάρχει, κυρίες και κύριοι συνάδελφοι, στη μελέτη σοβαρή υποεκτίμηση των ποσών που πρέπει να καταβάλει η Αγροτική στο ΙΚΑ. Μήπως αυτό σχετίζεται, κύριε Υπουργέ, με την πρόσφατη επίσκεψη του κ. Βαρθολομαίου στον Πρωθυπουργό, παρακάμπτοντας τον αρμόδιο Υπουργό κ. Τσιτουρίδη; Εδώ θέλουμε απαντήσεις.
        Βέβαια, απαντήσεις για τον Ο.Τ.Ε. –για να έρθω στην επόμενη τροπολογία- δεν είναι δυνατόν να υπάρξουν, κυρίες και κύριοι συνάδελφοι. Διότι, υπήρχε μια προδιαγεγραμμένη πορεία εκποίησης του Ο.Τ.Ε. από την πρώτη στιγμή. Καμία στρατηγική ανάπτυξης γι’ αυτόν τον οργανισμό, καμία μέριμνα για τις ποιοτικές υπηρεσίες, που έπρεπε να παρέχει στους πολίτες, καμία μέριμνα για τη γρήγορη και αποτελεσματική εξυπηρέτηση των πολιτών. Όλες οι πολιτικές στόχευαν στην εκποίηση. Το είδαμε συγκεκριμένα, το ζήσαμε τόσους μήνες, δύο χρόνια τώρα, από την αρχή με την εθελούσια έξοδο που έγινε και επιβάρυνε σημαντικότατα το ασφαλιστικό σύστημα και τα ταμεία. 
        Θέλω εδώ, κύριε Υπουργέ, να απαντήσετε ποια είναι τα ελλείμματα του Τ.Α.Π.-Ο.Τ.Ε. σήμερα. Γνωρίζετε ότι το οργανικό έλλειμμα του ταμείου τριπλασιάστηκε την τριετία 2003-2006, εκτινασσόμενο από τα 234.000.000 ευρώ, στα 496.000.000 ευρώ; Αυτές είναι οι πολιτικές σας. Όλα τα βήματα στόχευαν, βήμα στο βήμα, να ωραιοποιηθεί ο Ο.Τ.Ε. Ο Ο.Τ.Ε. μπήκε στην προκρούστειο κλίνη και κάνατε αυτό που θέλατε εσείς, για να βρείτε αυτούς τους αντίστοιχους αγοραστές, “TELEFONICA” ή την αυστριακή, ή όποια άλλη ήταν. Ήταν προδιαγεγραμμένη, λοιπόν, η πορεία, και η εθελούσια έξοδος έγινε όπως έγινε, έχασε ο οργανισμός σημαντικότατο ανθρώπινο δυναμικό και έπεσε το επίπεδο υπηρεσιών. Να πω μόνον ένα παράδειγμα. Μια απλή τηλεφωνική γραμμή έμπαινε σε μια μέρα, το πολύ σε δύο-τρεις ημέρες. 
        Σήμερα, κυρίες και κύριοι συνάδελφοι, της Νέας Δημοκρατίας, που ήρθατε εδώ στο Βήμα και χαίρεστε πάρα πολύ για τις πολιτικές σας που εξυπηρετούν τους πολίτες, ξέρετε πόσο είναι; Ένα μήνα. 
        Μπορώ να πω και άλλα, μπορούν να πουν και οι συνάδελφοί μου και άλλα και για τα ADSL και για το πώς εξυπηρετείται ο πολίτης, αλλά αυτό δεν ενδιαφέρει όπως δεν ενδιαφέρουν και τα εθνικά συμφέροντα τα οποία ξεπουλάτε σήμερα με αυτήν την επαίσχυντη τροπολογία.
        Είναι, λοιπόν, σαφές ότι κάνατε τον Ο.Τ.Ε. ζημιογόνο ξαφνικά και τώρα κινδυνεύετε, αν δεν περάσει αυτή –γι’ αυτό τη φέρατε νύχτα- να ξαναγίνει κερδοφόρος ο Ο.Τ.Ε. 
        Πρώτη φορά, λοιπόν, κυρίες και κύριοι συνάδελφοι, βλέπουμε μια Κυβέρνηση να προσπαθεί να μετατρέψει τη δική της ανικανότητα, τη δική της έλλειψη σχεδίου και την προειλημμένη απόφασή της για ξεπούλημα του Ο.Τ.Ε., σε άλλοθι μιας στρατηγικής επενδυτικής, που πραγματικά δεν μπορώ να καταλάβω τι στόχο έχει. 
        Τέλος, νομίζω ότι πρέπει  να σκεφθείτε πολύ καλά. Εγώ είμαι νέα Βουλευτής αλλά πραγματικά μένω έκθαμβη από τον αυταρχικό ετσιθελικό τρόπο με τον οποίο λειτούργησε το Προεδρείο της Βουλής και δέχτηκε κάτι που δεν γινόταν παλιά, που δεν μπορούσαν να μπουν τροπολογίες άσχετες με νομοσχέδια, χωρίς να υπήρχε συμφωνία των κομμάτων. Δεν σας ενδιαφέρει η συμφωνία των κομμάτων, όπως δεν σας ενδιαφέρουν και οι συνδικαλιστικές ελευθερίες που καταστρατηγήσατε ούτε η προοπτική του Ο.Τ.Ε., που σήμερα την καταστρέφετε αντί πινακίου φακής, για να μπορέσετε να καλύψετε τα ελλείμματα.
       ΠΡΟΕΔΡΟΣ (Άννα Μπενάκη-Ψαρούδα): Η κ. Ζέτα Μακρή έχει το λόγο.
       ΖΕΤΤΑ ΜΑΚΡΗ: Ευχαριστώ, κυρία Πρόεδρε.
        Κυρίες και κύριοι συνάδελφοι, ομολογώ ότι πέρυσι περίπου τέτοια εποχή ακούγοντας συναδέλφους του ΠΑ.ΣΟ.Κ. να μας προειδοποιούν ότι θα σκίσουν τα πτυχία και να βάζουν στοιχήματα, νόμιζα ότι είναι η μεγαλύτερη υπερβολή που θα άκουγα. Δυστυχώς, διαπίστωσα ότι ο χρόνος που πέρασε μάλλον δεν συνέτισε κανέναν.
        Από τις τοποθετήσεις που άκουσα από τους προηγούμενους ομιλητές, θα συμφωνήσω μόνον με εκείνη μιας ομιλήτριας που είπε ότι τα δύο μεγάλα κόμματα έχουν σαφέστατες διαφορές. Πράγματι, έχουμε και αυτές οι διαφορές είναι που επέβαλαν στον ελληνικό λαό να ψηφίσει εμάς και να καταψηφίσει το ΠΑ.ΣΟ.Κ. Είναι και ο λόγος για τον οποίο συνεχίζουν να μας εμπιστεύονται. Και δεν το λέω γιατί καταγράφεται στις δημοσκοπήσεις, αλλά γιατί το προσλαμβάνουμε όλοι στην επαφή που έχουμε με τον κόσμο. Και δυστυχώς για ορισμένους, ευτυχώς για τη χώρα, έτσι θα συνεχίσει να είναι.
        Άκουσα επίσης να λέγεται ότι οι δικές μας νομοθετικές και άλλες πρωτοβουλίες, προκαλούν θυμηδία εδώ και στις Βρυξέλλες. Εγώ θα ήθελα να πω ότι εμένα μου προκαλούν θυμό ανάλογες τοποθετήσεις. Προκαλούν θυμό σ’ εμάς, που ακούμε και γνωρίζουμε, όπως επίσης και δυσάρεστη έκπληξη, τοποθετήσεις όπως «ευτυχώς δεν θα ψηφίσουμε αυτό το νομοσχέδιο». 
        Πιστεύω ότι μια σύγκριση ανάμεσα στο νοσηρό παρελθόν που δημιούργησε το ΠΑ.ΣΟ.Κ., με την  εκτόνωση του αρνητικού κλίματος που πέτυχε η Νέα  Δημοκρατία θα συνέτιζε όσους, τώρα, ανερυθρίαστα, ασκούν κριτική. Οι κακώς εννοούμενες προσωπικές και κομματικές προτεραιότητες, που ήταν αντιπαραγωγικές γα τον τόπο, έδωσαν τώρα τη θέση τους σε θετικές κυβερνητικές πρωτοβουλίες. Ο λαός έχει και μνήμη και κρίση. Και αντιλαμβάνεται την ποιοτική διαφορά της σημερινής διακυβέρνησης από τα έργα και τις ημέρες του ΠΑ.ΣΟ.Κ. Κρίμα που για άλλη μια φορά, μια τόσο σημαντική νομοθετική πρωτοβουλία της Κυβέρνησης, αντιμετωπίστηκε δημαγωγικά, με στείρα κομματική αντιπαράθεση, παντελή απουσία πολιτικής μνήμης και χωρίς ίχνος αυτοκριτικής.
        Σε ό,τι αφορά το παρόν νομοσχέδιο, θέλω να σημειώσω ότι το Υπουργείο Οικονομικών, παρά το γεγονός ότι έχει να αντιμετωπίσει δύο βασικά και εν πολλοίς ανταγωνιζόμενα μεταξύ τους δεδομένα, καταφέρνει να εισάγει μεταρρυθμίσεις που είναι σημαντικές για τη λειτουργία της οικονομίας και της κοινωνίας. Από τη μια πλευρά, έχει την ευθύνη να αποκαταστήσει με ήπιες πολιτικές την αναγκαία προσαρμογή στους κρίσιμους δημοσιονομικούς δείκτες, που σημαίνει αύξηση των εσόδων και μείωση των δαπανών, και από την άλλη να εφαρμόσει το κυβερνητικό πρόγραμμα που επιδιώκει δηλαδή τη μείωση των συντελεστών φορολόγησης και την ανακούφιση των οικονομικά ασθενέστερων στρωμάτων της κοινωνίας μας. Και σε γενικές γραμμές το καταφέρνει με επιτυχία. 
        Είναι χαρακτηριστικό ότι με βάση τα στοιχεία του Γενικού Λογιστηρίου του Κράτους για το 2007 το κόστος από τις φορολογικές ρυθμίσεις προσδιορίζεται σε 149,1 εκατομμύρια ευρώ, ενώ μέχρι το 2010 θα ανέλθει στο 1,3 δισεκατομμύρια ευρώ. Ο προγραμματισμός αυτός αναμφίβολα δημιουργεί την αναγκαία ασφάλεια για τη λειτουργία της αγοράς και του οικογενειακού προϋπολογισμού. 
        Ωστόσο, θα ήθελα να επισημάνω δύο κρίσιμα κατά την άποψή μου ζητήματα. Το πρώτο έχει να κάνει με τις δημόσιες δαπάνες. Είναι γεγονός ότι το κράτος είναι αναγκασμένο εκ των πραγμάτων να περιορίζει τις οικονομικές του απαιτήσεις από τη ζώσα οικονομία. Παρ’ όλα αυτά, με τους σταδιακά μειούμενους πόρους πρέπει να συνεχίσει να βελτιώνει την ποιότητα του κράτους. Δηλαδή, είναι καιρός να κατανοήσουμε ότι οι ήδη απασχολούμενοι πόροι είναι πάρα πολλοί, ότι η παρεχόμενη ποιότητα υπηρεσιών όχι μόνο είναι αναντίστοιχη προς το καταβαλλόμενο κόστος αλλά και ότι η ποιότητα δεν έχει απαραίτητα σχέση με την οικονομική επέκταση αλλά και με τις διοικητικές ικανότητες, που ξεπερνούν τη στενή διαχειριστική έννοια. Δηλαδή, σταδιακά θα πρέπει να συγκλίνουμε προς την έννοια της παραγωγικής αποτελεσματικότητας, κάτι που πιστεύω ότι καθοδηγεί τη νομοθετική πρωτοβουλία που αφορά στον Ο.Τ.Ε. 
        Και εδώ θέλω να πω πως ο χρόνος που πέρασε ήταν πολύς. Δεν κάνω καμία αναφορά στον χρόνο που κατατέθηκε η τροπολογία, η οποία θα μπορούσε να έχει κατατεθεί και νωρίτερα. Εννοώ, όχι το μεσημέρι της Παρασκευής. Πάντως, ο χρόνος που πέρασε πιστεύω ότι δεν ωφέλησε κανένα. 
        Το δεύτερο σημείο που θα ήθελα να πω έχει σχέση με πτυχές αυτού καθ’ εαυτού του φορολογικού μας καθεστώτος. Ασφαλώς, είναι το σύστημα που διασφαλίζει τα έσοδα τα οποία έχει ανάγκη, για να κινηθεί το κράτος, για να εξυπηρετήσει υποχρεώσεις, αλλά και για να εφαρμόσει τις πολιτικές της Κυβέρνησης. Μέχρι εδώ δεν υπάρχει τίποτα μεμπτό. Αντίθετα, οι ρυθμίσεις είναι και λειτουργικά προβλέψιμες και απολύτως αποδεκτές. Εκείνο, ωστόσο, το οποίο προβληματίζει έντονα είναι οι δυνατότητες αυθαίρετης λειτουργίας που μπορούν να έχουν οι φοροελεγκτικοί μηχανισμοί σε βάρος της αγοράς και της επιχειρηματικότητας. Είναι κοινό μυστικό ότι στο βαθμό που δεν έχουν γίνει αντικειμενικές οι επιλέξιμες δαπάνες των νομικών προσώπων όχι μόνο θα διαιωνίζεται η συναλλαγή κάτω από το τραπέζι, αλλά και οι λογιστικές διαφορές θα αποτελούν τελικά σε μεγάλο βαθμό την επίσημη οικονομική μας πολιτική. Δηλαδή,  η προσπάθεια η δική σας και του επιτελείου σας, κύριε Υπουργέ, για μείωση των συντελεστών επί των κερδών των επιχειρήσεων θα υπονομεύεται ευθέως εκ των έσω και θα αναπαράγει το απαράδεκτο φαινόμενο της διαφθοράς. 
        Αντιλαμβάνομαι ότι αυτή η κατάσταση, για να ξεριζωθεί και να εξαλειφθεί, χρειάζεται και χρόνο και προσπάθεια. Διότι δεν πρόκειται για απλά φαινόμενα αλλά για καταστάσεις παθογένειας που ένα σύστημα ΠΑ.ΣΟ.Κ. για μια μακρά χρονική  περίοδο εγκατέστησε στην ελληνική κοινωνία πείθοντας τους επιρρεπείς ότι η διαφθορά είναι ένας αποδεκτός μηχανισμός για την αναδιανομή του πλούτου. Γιατί αυτή ήταν η ανήθικη και παράνομη αναδιανομή του πλούτου και όχι αυτή για την οποία κατηγορηθήκαμε από προηγούμενες ομιλήτριες. Δυστυχώς, είναι ένα ακόμη οικτρό κατασκεύασμα του ΠΑ.ΣΟ.Κ., το οποίο εμείς πρέπει να αντιμετωπίσουμε και θα το κάνουμε, γιατί είμαι βέβαιη ότι υπάρχει και η κυβερνητική αποφασιστικότητα, για να αντιμετωπιστεί. 
        Παρακολουθώ, όπως και όλη η ελληνική κοινωνία, τις προσπάθειες του Υπουργείου για ενίσχυση της ανταγωνιστικότητας της οικονομίας και αντιλαμβάνομαι ταυτόχρονα τα διλήμματα που είναι υποχρεωμένη η ηγεσία του Υπουργείου ν’ αντιμετωπίσει. Είμαι απολύτως βέβαιη ότι θα προχωρήσει με την νηφαλιότητα που διακρίνει τις σωστές επιλογές και τις σωστές πρωτοβουλίες που μέχρι τώρα έχει πάρει. 
        Ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα):  Το λόγο έχει ο κ. Φωτιάδης και ακολουθεί ο κ. Τσιόκας.
       ΑΠΟΣΤΟΛΟΣ ΦΩΤΙΑΔΗΣ: Κυρίες και κύριοι συνάδελφοι, με έκπληξη είδα στις αθηναϊκές εφημερίδες διαφήμιση του Υπουργείου Οικονομικών σχετικά με τη φορολογική μεταρρύθμιση. Κυρία Πρόεδρε, δεν υπάρχει μεγαλύτερη προσβολή του Κοινοβουλίου την ώρα που συζητούμε εδώ στη Βουλή το φορολογικό νομοσχέδιο, ο Υπουργός Οικονομικών να θεωρεί δεδομένη εκ των προτέρων την ψήφισή του. Δεν είχε καν την υπομονή να περιμένει δύο μέρες, μέχρι να ολοκληρωθεί η διαδικασία και να φέρει τετελεσμένο το συγκεκριμένο φορολογικό νόμο.
         Μιλά για φορολογική μεταρρύθμιση ο κύριος Υπουργός. Οι φόροι μειώνονται και οι πολίτες κερδίζουν. Αποτελεί άραγε, κύριοι συνάδελφοι, φορολογική μεταρρύθμιση η αλλαγή των συντελεστών φορολογίας ή οι τριακόσιες επιμέρους ρουσφετολογικές ρυθμίσεις που προβλέπει το συγκεκριμένο φορολογικό νομοσχέδιο; Στις εκατόν εξήντα σελίδες του μπόρεσα να μετρήσω πολλές εκατοντάδες επιμέρους ρυθμίσεις που αφορούν συγκεκριμένους τομείς δραστηριότητας, συγκεκριμένα επαγγέλματα αλλά και συγκεκριμένες επιχειρήσεις με φωτογραφικές διατάξεις, με τις οποίες ρυθμίζονται προβλήματα που προέκυψαν από τους ελέγχους των ελεγκτικών μηχανισμών του Υπουργείου Οικονομικών. Αποτελεί άραγε μεταρρύθμιση η κατάργηση των προηγούμενων φορολογικών νόμων που ψηφίστηκαν από την προηγούμενη Βουλή, το ΠΑ.ΣΟ.Κ., αλλά αποτέλεσαν προϊόν επιτροπής μεταρρύθμισης του φορολογικού συστήματος και είχαν την απόλυτη συναίνεση –το τονίζω- όλων των παραγωγικών τάξεων αλλά και τη σύμφωνη γνώμη της Οικονομικής και Κοινωνικής Επιτροπής;
        Ήρθατε και τα σαρώσατε όλα. Μεταρρυθμίσατε το φορολογικό σύστημα χορηγώντας ασυλία στους εκδότες των πλαστών και εικονικών τιμολογίων. Η πρώτη πράξη μεταρρύθμισης του φορολογικού συστήματος ένα μήνα, αφ’ ότου αναλάβατε τη διακυβέρνηση της χώρας. Μεταρρυθμίζετε τελικά το φορολογικό σύστημα αλλάζοντας τη φορολογία των μεγαλοεπιχειρηματιών και των μεγαλομετόχων. Μειώσατε κατά δέκα μονάδες τη φορολογία των διανεμομένων κερδών. Αποτελεί μύθο ότι μειώσατε τη φορολογία των επιχειρήσεων. Δεν μειώσατε τη φορολογία των επιχειρήσεων, μειώσατε τη φορολογία των επιχειρηματιών. Δεν ενισχύσατε τις επιχειρήσεις. Αντίθετα, δώσατε κίνητρο να πάρουν οι επιχειρηματίες τα χρήματα της επιχείρησης και να μην προβούν σε επενδύσεις ή να μην έχουν χρήματα οι επιχειρήσεις. Αυτά είναι τα κίνητρα. 
        Χορηγήσατε σε μόνιμη βάση, κύριε Υπουργέ, 2.000.000.000 ευρώ κάθε χρόνο από την ολοκλήρωση της συγκεκριμένης σας ρύθμισης στους μεγαλομετόχους των εταιρειών. Αυτή είναι η πολιτική σας.  Το 2006 σύμφωνα με δικά σας στοιχεία –γιατί μιλάτε για μείωση των φόρων- οι μεν μισθωτοί και συνταξιούχοι, τα φυσικά πρόσωπα, πλήρωσαν 10% περισσότερους φόρους, ενώ τα νομικά πρόσωπα, δηλαδή, οι εταιρείες πλήρωσαν 5% λιγότερους φόρους από την προηγούμενη χρονιά. Εσείς τα λέτε, δεν τα λέμε εμείς. 
        Λέτε ότι οι φόροι μειώνονται. Έχουμε χάσει την αίσθηση των λέξεων. Εσείς λέτε μέσα στον προϋπολογισμό που καταθέσατε ότι θα εισπράξετε 3,3 δισεκατομμύρια ευρώ επιπλέον, δηλαδή 1.000.000.000.000 και πλέον σε δραχμές φόρους επιπλέον για το 2007. Εσείς το λέτε. Και από το σύνολο των 3,3 δισεκατομμυρίων ευρώ –πάλι εσείς το λέτε- θα πληρώσουν οι επιχειρήσεις μόνο τα 100.000.000 ευρώ. Δηλαδή, η αναλογία; Το 99,7% των επιπλέον φόρων του 2007 επιβαρύνει αποκλειστικά και μόνο τα φυσικά πρόσωπα, δηλαδή, τους μισθωτούς και συνταξιούχους, και μόνο το 0,3% της επιπλέον φορολογίας θα πληρώσουν οι εταιρείες, εάν βέβαια υλοποιηθεί η πρόβλεψή σας να έχουμε αύξηση έστω των 100.000.000 ευρώ επιπλέον. Γιατί και πέρυσι προβλέψατε ότι οι επιχειρήσεις θα πληρώσουν 3,5% επιπλέον, όμως, σε τελική ανάλυση απολογιστικά εσείς ομολογείτε στον προϋπολογισμό που καταθέσατε ότι τελικά προβλέπεται να πληρώσουν, αντί για +3,5%, -5%. Αντίθετα, οι μικρομεσαίοι πληρώνουν επιπλέον με την αύξηση των μοναδικών συντελεστών καθαρού κέρδους. Επιβάλλατε σε εκατόν πενήντα ένα επαγγέλματα αύξηση μέχρι 250% και σε άλλα διακόσια εξήντα δύο νέα επαγγέλματα επιβάλλατε για πρώτη φορά το μοναδικό συντελεστή. Η πρόσθετη φορολογική επιβάρυνση στο εμπόριο έως 138% επιπλέον φόρους, σε υπηρεσίες 203%, στη βιοτεχνία 350%, στις ασφάλειες 693% επιπλέον φόρους. 
        Μιλήσατε για μείωση της φορολογίας στα φυσικά πρόσωπα, στους εργαζόμενους. Ποιους, κύριε Υπουργέ; Το 70% των Ελλήνων πολιτών δεν πλήρωνε φόρο ούτε επί ΠΑ.ΣΟ.Κ. ούτε επί Νέας Δημοκρατίας. Ερχόμαστε στα μεσαία εισοδήματα. Μέχρι 23.000 ευρώ, 2.000 ευρώ δηλαδή μισθό ή εισόδημα -γιατί αφορά και τους εισοδηματίες αυτό- το μήνα, πληρώνουν παραπάνω φόρους, σύμφωνα με στοιχεία που κατέθεσε ο εισηγητής μας εδώ στη Βουλή. Άρα, ποιους αφορά; Βεβαιότατα κερδίζουν πολίτες, αλλά δεν μας λέτε ποιοι πολίτες κερδίζουν. Βεβαιότατα κερδίζουν τα 2.000.000.000 ευρώ οι μεγαλομέτοχοι και επιχειρηματίες από τη μείωση της φορολογίας. Βεβαιότατα κερδίζουν αυτοί που έχουν υψηλά εισοδήματα, όμως το σύνολο των Ελλήνων πληρώνει περισσότερους φόρους, είτε ως άμεση φορολογία εισοδήματος είτε ως έμμεση φορολογία, αφού οι έμμεσοι φόροι έχουν αυξηθεί κατακόρυφα τα προηγούμενα δύο χρόνια με τους προηγούμενους προϋπολογισμούς σας αλλά και με το συγκεκριμένο προϋπολογισμό που καταθέσατε φέτος. 
        Μειώσατε -εκτός των άλλων και προλάβατε μαζί με τη φορολογία των ανωνύμων εταιρειών- και τη φορολογία των μελών των διοικητικών συμβουλίων των ανωνύμων εταιρειών, δηλαδή, των συγγενικών προσώπων των μεγαλοεπιχειρηματιών. Μέσα από όλη αυτήν την ιστορία έρχεστε να μας πείτε ότι θα δώσετε αύξηση, αυτή που οφείλατε, αυτά που στερήσατε, στους αγρότες και στο Ε.Κ.Α.Σ.. Ε, λοιπόν, αν κάνετε έναν απλό πολλαπλασιασμό για να δείτε τι έχασαν οι αγρότες τα προηγούμενα χρόνια που τους στερήσατε τα 30 ευρώ που τους δίναμε εμείς κάθε χρόνο, θα δείτε ότι μόνο οι αγρότες έχασαν 400.000.000 ευρώ και περίπου 300.000.000 ευρώ οι δικαιούχοι του Ε.Κ.Α.Σ.. 
        Τέλος δε, για να μην καταχραστώ το χρόνο, θέλω να σας πω για την τροπολογία που φέρατε για το σημαντικότατο θέμα, τον αναπτυξιακό νόμο. Τον αναπτυξιακό νόμο τον φέρατε με τροπολογία της τελευταίας στιγμής. Αυτή είναι η σοβαρότητά –θα έλεγα- της Κυβέρνησής σας, μ’ αυτόν τον τρόπο αντιμετωπίζει τα σοβαρά ζητήματα. Μία μόνο παρατήρηση θα κάνω για τον αναπτυξιακό νόμο που αφορά τη Θράκη. Για μια ακόμα φορά βάλατε τη σφραγίδα σας για την ισοπέδωση των κινήτρων μεταξύ της Θράκης και των υπολοίπων περιοχών με το κέντρο. Τα ίδια κίνητρα δίνετε για τη Θράκη και τα ίδια κίνητρα δίνετε για την Αττική. Ε, λοιπόν, μ’ αυτόν τον τρόπο θα προσελκύσουμε επενδύσεις στις παραμεθόριες, στις ακριτικές περιοχές; 
        Πιστεύω, κύριε Υπουργέ, ότι είναι ένα δείγμα ακόμα της πολιτικής σας αυτό το φορολογικό νομοσχέδιο και, αν δεν αποτελούσε σατανική επιλογή της Κυβέρνησής σας να φέρετε την τροπολογία για τον Ο.Τ.Ε. που μονοπώλησε τελικά τα ζητήματα της συζήτησής μας εδώ στη Βουλή, θ’ ανακαλύπτατε, κύριοι συνάδελφοι πολύ περισσότερα και θα συζητούσαμε πολύ περισσότερα για το φορολογικό νομοσχέδιο. Όμως, το «ψέμα έχει κοντά πόδια» και γρήγορα οι πολίτες θα αντιληφθούν ότι η μείωση των φόρων που εσείς επαγγέλλεστε σημαίνει περισσότερους φόρους για τον κάθε Έλληνα. 
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ. 
        Το λόγο έχει ο κ. Θεοχάρης Τσιόκας και ακολουθεί ο κ. Σπηλιόπουλος. 
       ΘΕΟΧΑΡΗΣ ΤΣΙΟΚΑΣ: Κυρία Πρόεδρε, κυρίες και κύριοι συνάδελφοι, έκπληκτοι, μήνες πλέον πριν τις εκλογές, παρακολουθούμε να κορυφώνει η  Νέα Δημοκρατία μια πολιτική, η οποία πλέον δεν είναι ούτε καν ορυμαγδός, είναι πολιτικό πλιάτσικο. Πλιάτσικο στη φορολογία. Πλιάτσικο σήμερα διαβάζουμε στη Δ.Ε.Η. με τις προσλήψεις. Πλιάτσικο σήμερα διαβάζουμε με την κατάληψη των θεσμών. Θέλετε να πάρετε την Κ.Ε.Δ.Κ.Ε., για να διοικήσετε από την πίσω πόρτα το Δ΄ Κοινοτικό Πλαίσιο Στήριξης ερήμην της κοινωνίας. Παραβιάζετε δημοκρατικούς κανόνες, τη θέληση της βάσης. 
        Πλιάτσικο με τον Ο.Τ.Ε., διότι τι είναι αυτό που σας κατηγορούμε όλοι, όχι μόνο εμείς, η ελληνική κοινωνία; Σας κατηγορούμε πλέον με αποδείξεις με βάση την τρίχρονη πολιτική σας ότι εκχωρείτε εργαλεία άσκησης σύγχρονης πολιτικής, σε εξωελληνικά, σε εξωευρωπαϊκά κέντρα. Αυτό κάνετε. Είστε απλώς τροχονόμοι της περιουσίας του ελληνικού λαού με τον πλέον δόλιο τρόπο. Ξεπουλάτε τον πλούτο της ελληνικής κοινωνίας, διαμορφώνετε συνθήκες εργασιακού μεσαίωνα, αυξάνετε το κόστος στους χρήστες, μειώνετε την ποιότητα των παρεχόμενων υπηρεσιών και παραχωρείτε επιχειρήσεις ως δώρο στους αγοραστές που δεν δεσμεύονται για καμιά νέα επένδυση, για καμιά νέα θέση εργασίας. Τους παραχωρείτε ως δώρο «φιλέτα» έτοιμα, για τα οποία ίδρωσε ο ελληνικός λαός. 
        Και, πέραν τούτου, δημιουργείτε και προβλήματα στην εθνική ασφάλεια. Αυτό κάνετε με τον Ο.Τ.Ε. Δεν διαβάζετε; Δεν μελετάτε; Δεν προσέχετε τι συμβαίνει στην Ευρώπη; Στην Ευρώπη, όλες οι χώρες στα πλαίσια της παγκοσμιοποιημένης οικονομίας κάνουν πολιτικές που στηρίζουν την εθνική τους παραγωγική βάση με νέες συμμαχίες, με δεσμεύσεις για νέες επενδύσεις και νέες θέσεις εργασίας. Αυτό κάνει ολόκληρη η Ευρώπη και κρατάει και τις εθνικές παραγωγικές δυνάμεις όρθιες και τα κέντρα λήψης απόφασης στη χώρα. Αυτό κάνει κάθε χώρα-μέλος. Αυτό είναι το παράδειγμα ολόκληρης της Ευρώπης. Εσείς τι κάνετε; Εσείς με την εκποίηση του Ο.Τ.Ε. δεν λΟ.Γ.Α.ριάζετε αν πάνω από διακόσιες επιχειρήσεις που δραστηριοποιούνται συμπληρωματικά στα Βαλκάνια γύρω από τον Ο.Τ.Ε., με το που θα έρθει ο ξένος αγοραστής, θα σηκωθούν να φύγουν, δεν θ’ αντέξουν τον ανταγωνισμό. Εκχωρείτε μερίδια αγοράς σε βάρος της εθνικής παραγωγικής βάσης, αυτό κάνετε. 
        Δεύτερον, δεν λΟ.Γ.Α.ριάζετε το χειρότερο απ’ όλα, διότι, το τι θα κερδίσει ο ιδιώτης από την αγορά των υποδομών του Ο.Τ.Ε., το καταλαβαίνουμε, το τι θα κερδίσει η ελληνική οικονομία, δεν μας το λέτε ούτε θέλετε να το πείτε. Δεν μας λέτε καν ποιο είναι το σχέδιο. Δύο χρόνια ο εντεταλμένος σας κ. Βουρλούμης δεν έχει καταθέσει ούτε ένα επιχειρησιακό σχέδιο προς έγκριση και στο Διοικητικό Συμβούλιο του Ο.Τ.Ε. και προς την Κυβέρνηση. 
        Συρρικνώνετε την εθνική παραγωγική βάση και απαξιώνετε το μέλλον της ελληνικής οικονομίας, γι’ αυτό κι σας έχουμε κατηγορήσει και δεν θέλετε να απαντήσετε: Πείτε μας μία από τις σαράντα εννιά Δ.Ε.Κ.Ο. στην οποία να έχετε δημιουργήσει θετικό αποτέλεσμα από αυτό που παραλάβατε. Δεν έχετε δημιουργήσει σε καμία από τις σαράντα εννέα Δ.Ε.Κ.Ο., διότι δεν σας ενδιαφέρει η ανάπτυξη, δεν σας ενδιαφέρει πώς θα μετασχηματίσετε σε εργαλεία-κλειδιά τις Δ.Ε.Κ.Ο., δεν σας ενδιαφέρει η εθνική οικονομία και ο πολίτης. 
        Έτσι απαξιώσατε και τον Ο.Τ.Ε. Οι υποδομές κοιμούνται, τα Ι.Ρ. κοιμούνται, οι οπτικές ίνες κοιμούνται. Να σας πω; Ο HELLAS SAT αναξιοποίητος, τελειώνουν οι ημερομηνίες. Οι υπηρεσίες εχθρικές στον πολίτη. Μέσο πολιτικό βάζουν οι Βουλευτές σας για να μπορέσουν να έχουν διόρθωση βλάβης, να κάνουν σύνδεση και να μην πω για τα ευρυζωνικά που τα έχετε απαξιωμένα. Διοικητικές και οικονομικές επιβαρύνσεις; Ο κ. Βουρλούμης με την ανοχή του κ. Αλογοσκούφη κάνει πάρτι, προσλαμβάνει με τριπλάσιες, με πενταπλάσιες αμοιβές, φορτώνει με κόστος τον Ο.Τ.Ε., τον απαξιώνει, παίζει μόνο με τις μετοχές, δεν τον ενδιαφέρει η ανάπτυξη. Και το χειρότερο από όλα, ήδη οι επιπτώσεις φαίνονται. Ενώ κερδοφορεί ο Ο.Τ.Ε. στα Βαλκάνια, έχει μείωση εσόδων στη σταθερή τηλεφωνία. Μα, πώς να μην έχει, αφού με την εθελούσια έξοδο όλο το καλό και έμπειρο προσωπικό το διώξατε, για να ξαναπάρετε τους «γαλάζιους» με τριπλάσιες αμοιβές;
        Αυτά είναι που ξέρει η ελληνική κοινωνία και σας καταγγέλλει. Και το χειρότερο απ’ όλα είναι αυτό που κάνατε με τον «ΓΕΡΜΑΝΟ». Εγώ δεν μιλάω μόνο για το σκάνδαλο της αγοράς, δηλαδή, αυτό είναι παγκόσμια πατέντα, η κρατική εταιρεία να αγοράζει ιδιωτική, δηλαδή, να μιλάτε για «αποκρατικοποίηση» και να αγοράζει το κράτος. Το χειρότερο απ’ όλα είναι, με το που πήρατε τον «ΓΕΡΜΑΝΟ», απομειώθηκε η τιμή, η αξία της μετοχής του. Και ξέρετε γιατί; Γιατί έφυγε η «ΤΙΜ», γιατί θα φύγει η «VODAFONΕ», γιατί φεύγουν μία-μία. Γιατί τον πήρατε, λοιπόν, έναν «ΓΕΡΜΑΝΟ» που στο site το δικό του γράφει ότι έχει 24.000.000 το χρόνο κέρδη και εσείς θα πληρώνετε 204.000.000 για να αγοράσετε την επιχείρησή του; Ποιο ρουσφέτι, λοιπόν, κάνετε; Για ποια έσοδα μιλάτε; Για ποια εθνική οικονομία;
        Τώρα, να περιγράψουμε και τον εργασιακό μεσαίωνα που δημιουργείται; Για παράδειγμα ο γενικός κανονισμός προσωπικού του Ο.Τ.Ε., για τον οποίο ήθελαν οι εργαζόμενοι να βρουν ένα σημείο συμφωνίας με τη διοίκηση, προέβλεπε ότι για να επιλεγεί κάποιος διευθυντής, κύριοι συνάδελφοι, θα περνούσε από υπηρεσιακό συμβούλιο, στο οποίο συμμετέχουν με κάποια κριτήρια. 
        Τι προτείνετε τώρα ότι με διευθυντικό δικαίωμα θα αποφασίζει ο διευθυντής με βάση το βιογραφικό και τη συνέντευξη. Σας έχουμε κάνει ερώτηση και δεν απαντάτε. Κάθεται, κοιμάται στα συρτάρια της Βουλής έξι μήνες. Ξέρετε τι λένε οι «συνεντεύξεις» του Ο.Τ.Ε, στους διαγωνισμούς; Σας αρέσει το κτήριο του Ο.Τ.Ε; Αν είστε παντρεμένοι, μπορείτε να δουλέψετε στον Ο.Τ.Ε; Τι ομάδα είστε; Αυτή είναι η συνέντευξη που προτείνετε εσείς. Αυτές είναι οι «γαλάζιες συνεντεύξεις» που λέτε εσείς. Με αυτό θέλετε να διοικήσετε. Αυτή είναι η στρατηγική σας. Πλιάτσικο λοιπόν και εδώ. 
        Αξιοποιήσατε και το όχημα της Ο.Τ.Ε Plus και έχετε πάρει πάνω από δυόμισι χιλιάδες κόσμο. Αυτόν τον κόσμο τώρα τον νοικιάζετε στον Ο.Τ.Ε. Οι άνθρωποι δεν είναι εκπαιδευμένοι πουθενά. Πως θα λειτουργήσουν οι υπηρεσίες του Ο.Τ.Ε; Πως θα αξιοποιηθούν τα δίκτυα; Άρα δώρο οι υποδομές σε κάποιους ιδιώτες που είναι έξω από την ελληνική παραγωγική βάση. Αυτοί θα πάρουν και θα λειτουργήσουν μόνο τα φιλέτα. Γιατί δεν λέτε στον κόσμο την αλήθεια ότι στην ουσία η πρότασή σας είναι να μην υπάρξει ποτέ τηλέφωνο στην ελληνική περιφέρεια. Διότι κανένας ιδιώτης δεν θα έχει κερδοφορία αν πάει να επενδύσει στην ελληνική περιφέρεια. Το τηλέφωνο δεν θα φτάσει. Και όσον αφορά το Ιντερνετ που υποσχόταν ο κ. Καραμανλής ότι θα είναι φτηνό και ότι θα φτάσει στους νέους είναι όνειρο θερινής νυκτός.
        Γι αυτό σας λέμε ότι η πολιτική σας είναι πολιτική πλιάτσικου. Δεν είναι τίποτε άλλο. Δεν έχει μέλλον. Δεν έχει τέλος. Περιορίζεστε απλώς σε δύο στρατηγικές. Δύο είναι οι ευδιάκριτες πολιτικές επιλογές σας. Απαξίωση από τη μια πλευρά και κατάληψη των Δ.Ε.Κ.Ο. μέσα από τις «γαλάζιες παράγκες» ως λάφυρο υποχρεώσεων στην εκλογική σας πελατεία. Από αυτούς που διώξατε με την εθελούσια έξοδο –είναι πολλοί περισσότεροι- ήδη εμείς έχουμε καταγεγραμμένους πάνω από τριάντα «γαλάζιους απόστρατους» που έχουν ξαναγυρίσει με τριπλάσιους μισθούς. Αυτή είναι η στρατηγική σας. Γι αυτό, λοιπόν, λέμε καθαρά ότι η πολιτική σας έχει επιπτώσεις σε βάρος της εθνικής οικονομίας, στα εργαλεία άσκησης σύγχρονης πολιτικής, επιπτώσεις σε βάρος του πολίτη, στο κόστος, στην ποιότητα, στις παρεχόμενες υπηρεσίες, επιπτώσεις σε βάρος των εργασιακών σχέσεων.
        Γι αυτό και η δέσμευσή μας είναι καθαρή. Εμείς θα ανατρέψουμε αυτή την επιλογή σας. Δεν θα την νομιμοποιήσουμε. Έχουμε μια άλλη αντίληψη για τα αναπτυξιακά εργαλεία της ελληνικής κοινωνίας. Θα εφαρμόσουμε μια άλλη πολιτική και αυτό θα γίνει γρήγορα γιατί ο ελληνικός λαός με την ψήφο του θα δώσει μια νέα πλειοψηφία στο ΠΑ.ΣΟ.Κ. με την οποία θα αναλάβουμε τα ηνία της χώρας. 
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, να σας γνωρίσω ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στους χώρους του Μεγάρου της Βουλής των Ελλήνων σαράντα ένα μαθητές και μαθήτριες και τρεις συνοδοί-καθηγητές από το Γυμνάσιο Αλιβερίου Ευβοίας.
        Η Βουλή τους καλωσορίζει.
        (Χειροκροτήματα από όλες τις πτέρυγες της Βουλής)
        Ο κ. Σπηλιόπουλος έχει το λόγο.
       ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, η Κυβέρνηση και ο κ. Αλογοσκούφης, ο Υπουργός Οικονομίας και Οικονομικών, λένε συνεχώς ότι με το φορολογικό νομοσχέδιο μία ακόμη δέσμευση της Κυβέρνησης γίνεται πραγματικότητα και ότι με αυτήν την ρύθμιση θα υπάρξει ουσιαστική μείωση της φορολογίας σε όλα τα φυσικά πρόσωπα. Κανείς όμως δεν μπορεί να καταλάβει γιατί ο κ. Αλογοσκούφης την ονομάζει μεταρρύθμιση. Μάλλον υποβαθμίζει την έννοια του όρου σε σχέση με τις ανάγκες της οικονομίας και γενικότερα της χώρας μας. 
        Φαίνεται ότι η Κυβέρνηση έχει μπερδέψει τις μεταρρυθμίσεις με την ανάγκη ν’ αυξήσει τα δημόσια έσοδα και κυρίως να εξυπηρετήσει τις κομματικές της επιδιώξεις. Σε αυτήν τη νομοθετική προσπάθεια της Κυβέρνησης υπάρχουν δύο μεγάλα ψέματα με τα οποία ο κ. Αλογοσκούφης και η Κυβέρνηση συνολικά προσπαθούν να παραπλανήσουν τον ελληνικό λαό. Η πρώτη πλάνη είναι ότι η φορολογική μεταρρύθμιση που προκύπτει από το νομοσχέδιο έχει μια σημαντική φορολογική ελάφρυνση προς τους Έλληνες φορολογούμενους. Σύμφωνα όμως με την έκθεση του Γενικού Λογιστηρίου του Κράτους, αυτή η ελάφρυνση συνολικά ανέρχεται στα 195.000.000 ευρώ. Αν δούμε, όμως, στο σχέδιο του προϋπολογισμού του 2007 που θα συζητήσουμε σε λίγες ημέρες τα φυσικά πρόσωπα θα πληρώσουν 620.000.000 ευρώ περισσότερα σε σχέση με το προηγούμενο έτος 2006. Ακόμη όμως και εάν υπολογίσουμε ότι υπάρχει ρυθμός ανάπτυξης, δηλαδή, αύξηση των εισοδημάτων μπορούμε να βγάλουμε το συμπέρασμα ότι αυτή η ελάφρυνση των 195.000.0000 είναι μια ελάχιστη ελάφρυνση σε σχέση με τη μεγάλη επιβάρυνση την οποία θα υποστούν τα φυσικά πρόσωπα.
        Άρα για ποια ελάφρυνση μας μιλάει ο κ. Αλογοσκούφης; Στον προϋπολογισμό, όμως, υπάρχει και μια άλλη αποκάλυψη. Για το 2006 το Υπουργείο Οικονομικών είχε υπολογίσει ότι θα εισπράξει από τα φυσικά πρόσωπα, 8,86 δισεκατομμύρια ευρώ. Τώρα εκτιμά στο σχέδιο του προϋπολογισμού ότι τελικά θα εισπράξει 9,1 δισεκατομμύρια ευρώ. Δηλαδή 240.000.000 ευρώ περισσότερους φόρους από αυτούς που είχε προϋπολογίσει στον προϋπολογισμό  του 2006. Άρα παίρνει από τους πολίτες προκαταβολικά 240.000.000 ευρώ για να κάνει τη μεγάλη ελάφρυνση φέτος για το 2007 των 195.000.000 ευρώ όπως λέει ο κ. Αλογοσκούφης.
        Η δεύτερη πλάνη είναι ότι όλοι οι Έλληνες φορολογούμενοι ωφελούνται από αυτήν τη ρύθμιση. Απορούμε που ο Υπουργός και πολλοί συνάδελφοι από το Κόμμα της Νέας Δημοκρατίας ισχυρίζονται κάτι τέτοιο. Από ανάλυση που έγινε στο νομοσχέδιο και που παρουσιάσαμε εδώ στη Βουλή, ο εισηγητής μας και πολλοί συνάδελφοι, έχουμε αποδείξεις που δείχνουν ότι οι φορολογούμενοι με εισόδημα από 12.000 έως 18.000 ευρώ δεν θα έχουν καμία ή θα έχουν μία πολύ μικρή ελάφρυνση. Αντίθετα, οι φορολογούμενοι που έχουν εισόδημα από 18.000 έως 23.000 ευρώ που είναι και οι περισσότεροι θα έχουν σημαντική επιβάρυνση. Αντίθετα, πάλι σημαντική ελάφρυνση θα έχουν τα μεγάλα εισοδήματα. Δηλαδή αποδεικνύεται ότι και με αυτήν τη νομοθετική πρωτοβουλία όπως έγινε και με όλες τις άλλες η Κυβέρνηση κάνει μετατόπιση των φορολογικών βαρών από τους έχοντες στους μη έχοντες. Δηλαδή οι ασθενέστερες τάξεις που είναι και οι περισσότεροι, θα πληρώσουν περισσότερους φόρους σε σχέση με αυτούς που έχουν μεγαλύτερα εισοδήματα.
        Δεν είναι, όμως, μόνο αυτό το νομοσχέδιο που αποδεικνύει ότι υπάρχει αναδιανομή του πλούτου από τους πολλούς και αδύναμους προς τους λίγους και ισχυρούς. Όλες οι νομοθετικές πρωτοβουλίες που έχει πάρει η Κυβέρνηση της Νέας Δημοκρατίας σε σχέση με τα φορολογικά –υπήρξαν αρκετές μέσα στα τρία χρόνια- στοχεύουν όλες στην αναδιανομή του παραγόμενου πλούτου της χώρας μας. Αυτό δεν είναι τυχαίο. Όλες οι ρυθμίσεις που γίνονται ωφελούν τους λίγους με τα υψηλά εισοδήματα και βλάπτουν τους πολλούς με τα χαμηλά εισοδήματα, διότι αυτή είναι η ιδεολογική και πολιτική τοποθέτηση της Νέας Δημοκρατίας. Είναι τελείως διαφορετική από τη δική μας και γι αυτό εμάς του ΠΑ.ΣΟ.Κ. μας βρίσκει τελείως αντίθετους.
        Υπάρχει και κάτι ακόμη. Είναι η αύξηση των εμμέσων φόρων σύμφωνα και πάλι με το σχέδιο του Προϋπολογισμού που επιβαρύνει περισσότερο τα μικρά εισοδήματα. Οι έμμεσοι φόροι αυξάνονται για το 2007 με ρυθμό 8,8% ενώ οι άμεσοι φόροι αυξάνονται κατά 4,8%. Ξέρουμε πόσο άδικος φόρος είναι ο έμμεσος φόρος. 
        Κυρίες και κύριοι συνάδελφοι, προφανώς με αυτό το νομοσχέδιο δεν γίνεται καμία φορολογική μεταρρύθμιση. Είναι μια υπόσχεση χωρίς αντίκρισμα. Και βεβαίως, είναι η προετοιμασία του προεκλογικού τμήματος για τις επόμενες εκλογές. Αλλά όπως είπα και προηγουμένως, όπως και όλες οι άλλες ρυθμίσεις οι φορολογικές που έχει κάνει μέχρι σήμερα η Κυβέρνηση, μεταφέρουν τα βάρη στους πολλούς και αδύναμους, υπέρ βεβαίως των ολίγων και ισχυρών.
        Θέλω, κυρία Πρόεδρε, να κάνω ένα σχόλιο για το δεύτερο σημαντικό θέμα που συζητάμε σήμερα. Είναι το θέμα του Ο.Τ.Ε. Το ερώτημα είναι γιατί φέρνει βιαστικά αυτήν την τροπολογία η Κυβέρνηση; Η πρώτη απάντηση είναι ότι δεν θέλει συζήτηση. Θέλει γρήγορα να ξεπεράσει και αυτόν τον σκόπελο. Και μάλιστα φέρνει αυτήν την τροπολογία ενώ σήμερα και αυτές τις ημέρες γενικότερα αντιδρά ολόκληρη η κοινωνία στο φορολογικό νομοσχέδιο, δηλαδή, στη νέα φορολογική πολιτική που θ’ ακολουθήσει η Κυβέρνηση για την επόμενη χρονιά αλλά και συνολικά στην οικονομική πολιτική του προϋπολογισμού που θα συζητήσουμε τις επόμενες ημέρες.
        Αυτή τη συγκυρία επέλεξε για να φέρει αυτήν την τροπολογία. Νομίζει, όμως, ότι η αντίδραση που υπάρχει για τη ρύθμιση αυτή του Ο.Τ.Ε. θα πνιγεί μέσα στη γενικότερη αντίδραση που υπάρχει στην κοινωνία. Και βεβαίως, δεν θέλει τη νέα χρονιά να έχει μπροστά της κανένα εμπόδιο, καμία δυσκολία, για να προετοιμάσει το κλίμα προς τις εκλογές. Νομίζει, όμως, ότι θα ξεχάσει ο ελληνικός λαός. Ο ελληνικός λαός δεν θα ξεχάσει αυτές τις πρωτοβουλίες της Κυβέρνησης. 
        Ποια είναι η πολιτική σας, όμως, με αυτήν τη ρύθμιση, η οποία την χαρακτηρίζει απολύτως; Είναι η προσπάθεια να πουλήσετε, να εκποιήσετε ό,τι καλύτερο έχει η χώρα μας, ό,τι πιο κερδοφόρο σε αντίθεση μ' αυτό που συμβαίνει στην Ευρωπαϊκή Ένωση και γενικότερα στον κόσμο. Ξέρουμε και γνωρίζουμε πολλά κράτη και μεγάλα κράτη που προσπαθούν τις καλές, στρατηγικής σημασίας, επιχειρήσεις τους, να τις κρατήσουν ψηλά υπό κρατικό έλεγχο και το κάνουν με οποιοδήποτε κόστος. Θέλουν τους εθνικούς πρωταθλητές όλα τα κράτη, τα ισχυρά κράτη, που ενδιαφέρονται για την οικονομία τους, σε αντίθεση, βεβαίως, μ’ εμάς που φαίνεται πως ό,τι καλύτερο έχουμε θέλουμε να το εκποιήσουμε. 
        Όμως, υπάρχει κάτι, πιστεύω, που το είδαμε αρκετό καιρό πριν να εκτυλίσσεται. Δεν είναι η πρωτοβουλία του κ. Αλογοσκούφη μόνο για να φέρει αυτήν την τροπολογία. Είναι μια συστηματική προσπάθεια εδώ και καιρό να υποβαθμίσει το ρόλο του Ο.Τ.Ε., να δημιουργήσει ζημιογόνες επιχειρήσεις για να μπορέσει ευκολότερα να της εκποιήσει και να εφαρμόσει το σχέδιο της η Κυβέρνηση. Ακούσαμε, για παράδειγμα, πριν από μερικές ημέρες δηλώσεις ενός άλλου Υπουργού για τον Ο.Τ.Ε., του κ. Τσιτουρίδη, που έλεγε ότι ο Ο.Τ.Ε. είναι μια προβληματική επιχείρηση. Ποιος; Ο Ο.Τ.Ε.. Γιατί, όμως, γίνονταν αυτές οι δηλώσεις; Ασφαλώς, κύριοι συνάδελφοι, για να προετοιμάσουν το κλίμα για να έρθουμε στο σημείο που βρισκόμαστε σήμερα. 
        Κυρίες και κύριοι συνάδελφοι, γινόμαστε σήμερα μάρτυρες μιας προσπάθειας ξεπουλήματος μιας από τις καλύτερες και μεγαλύτερες επιχειρήσεις της χώρας μας και βεβαίως ερήμην του ελληνικού λαού στον οποίο άλλα είπατε προεκλογικά. Πιστεύετε ότι με την κοινοβουλευτική Πλειοψηφία που έχετε, έχετε και το δικαίωμα να ξεπουλήσετε τον εθνικό μας πλούτο. Κύριοι της Κυβέρνησης, να ξέρετε ότι δεν έχετε βάλει απέναντί σας μόνο το ΠΑ.ΣΟ.Κ. και γενικότερα, θα έλεγα, την Αντιπολίτευση. Να ξέρετε ότι με αυτές τις πρωτοβουλίες βάζετε απέναντί σας ολόκληρο τον ελληνικό λαό, τον οποίο εξαπατήσατε! 
        Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η κ. Χριστιάνα Καλογήρου. 
       ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, συζητούμε σήμερα εδώ και συνεχίζουμε τη χθεσινή συζήτηση στην Εθνική Αντιπροσωπεία και θα έλεγα ότι συνεχίζουμε τη συζήτηση μετά από μια πολύ έντονη χθεσινή συνεδρίαση του φορολογικού νομοσχεδίου και των τροπολογιών που κατέθεσε η Κυβέρνηση. Και πρέπει να πω εδώ –και το σημειώνω αυτό ως νέα Βουλευτής- ότι βεβαίως οφείλουμε όλοι ανεξάρτητα από κομματική ένταξη και από ιδεολογικές πεποιθήσεις, που ασφαλώς διαφέρουν σε μία δημοκρατία, σεβασμό στην ουσία των κινήτρων της κοινοβουλευτικής τάξης, γιατί ασφαλώς οι διαδικασίες οργάνωσης και λειτουργίας της Βουλής είναι σεβαστές απ’ όλους. Ταυτόχρονα, όμως, σεβαστό απ’ όλους θα πρέπει να είναι ότι προτεραιότητα σε αυτήν εδώ την Αίθουσα έχει η υπηρέτηση του δημόσιου και του εθνικού συμφέροντος, η προαγωγή των συμφερόντων των πολιτών και της πατρίδας. 
        Και εάν μου επιτρέπετε κάποια κριτική σε σχέση με όσα συνέβησαν σε αυτήν εδώ την Αίθουσα χθες θα έλεγα ότι οι πολίτες ειδικά των απομακρυσμένων περιοχών της Ελλάδος, οι πολίτες, όπως του νομού που εγώ εκπροσωπώ εδώ στη Βουλή, του Νομού Λέσβου, περιμένουν από εμάς να συζητήσουμε, να ανταλλάξουμε απόψεις και στο τέλος αναμένουν και απαιτούν μια σοβαρή συζήτηση και ζητούν και την υπερψήφιση ενός νομοσχεδίου και των τροπολογιών που σαφώς αφορούν και βελτιώνουν τη ζωή τους!
        Κυρίες και κύριοι συνάδελφοι, επιτρέψτε μου ακόμη να εκφράσω τη διαμαρτυρία μου για το γεγονός ότι τόσο σημαντικές διατάξεις, όπως αυτές που τροποποιούν τον αναπτυξιακό νόμο προς όφελος της ελληνικής περιφέρειας φαίνονται σήμερα να μεταπίπτουν σε ρυθμίσεις δεύτερης διαλογής. Και το διαπιστώνω αυτό με λύπη μου, διότι επειδή η πολιτική επικαιρότητα και το κυνήγι των εντυπώσεων επιβάλλουν στους αγορητές της Αντιπολίτευσης να επιμένουν στην υπόθεση του Ο.Τ.Ε., που επίσης συζητούμε, ο αναπτυξιακός νόμος λησμονείται, λες και οι πολίτες της απομακρυσμένης Ελλάδας που κατά κύριο λόγο τους αφορούν οι μετατροπές του αναπτυξιακού νόμου, είναι πολίτες δεύτερης κατηγορίας. 
        Η Κυβέρνηση, κυρίες και κύριοι συνάδελφοι, κατέθεσε εδώ στη Βουλή μια τροπολογία που αλλάζει προς τη θετική κατεύθυνση τα προνόμια που παρέχει ο αναπτυξιακός νόμος στην περιφέρεια της χώρας. Και επειδή η Κυβέρνηση της Νέας Δημοκρατίας ήταν που εισήγαγε, εισηγήθηκε και ψηφίστηκε στη Βουλή και το Σώμα ενέκρινε τελικά τον ισχύοντα αναπτυξιακό νόμο, θέλω να απαντήσω σε μία ακόμη κριτική που ακούστηκε εδώ από την Αντιπολίτευση. Ναι, κυρίες και κύριοι συνάδελφοι, ο αναπτυξιακός νόμος είναι ένας δικός μας νόμος. Είναι ο νόμος της Νέας Δημοκρατίας και εγώ τουλάχιστον θεωρώ τιμή για εμένα και την παράταξή μου ότι σε πολύ σύντομο χρόνο επανέρχεται η Κυβέρνηση της Νέας Δημοκρατίας για να προσθέσει αναπτυξιακά κίνητρα στις περιοχές της χώρας που τα έχουν ανάγκη. Αυτό σημαίνει πίστη στην εξαγγελία της παράταξής μας ότι την προτεραιότητα την έχει η ελληνική περιφέρεια, διότι δικαιούται πολλά περισσότερα, γιατί ο κ. Κώστας Καραμανλής τιμά απόλυτα τις εξαγγελίες της Κυβέρνησής του!
        Ποια είναι αυτά τα πρόσθετα αναπτυξιακά οφέλη, στα οποία αναφέρθηκα, ποια είναι αυτά τα πρόσθετα οφέλη που έχει η ελληνική περιφέρεια. Έχω απομονώσει τρία και σε αυτά θα αναφερθώ:
        Πρώτον, για πρώτη φορά οι επιχορηγήσεις φτάνουν ακόμα και στο 60% της σχεδιαζόμενης επένδυσης. Απομακρυσμένοι νομοί, νομοί που ανήκουν στην άλλη ξεχασμένη Ελλάδα του καθεστώτος ΠΑ.ΣΟ.Κ., του καθεστώτος που προηγήθηκε των κυβερνήσεων της Νέας Δημοκρατίας, αυτοί οι νομοί πλέον μπορούν να επιχορηγούνται για τις επενδύσεις μέχρι και το ποσοστό του 60%. Και νομίζω όλοι μπορούμε να καταλάβουμε πόσο σημαντικό είναι αυτό για τις απομακρυσμένες περιφέρειες. 
        Δεύτερον, προχωρούμε σε  μία εξαιρετική απλούστευση των διαδικασιών της αξιολόγησης, διαδικασίες οι οποίες πλέον θα γίνονται γρήγορα. Αυτή η ταχύτερη αξιολόγηση οδηγεί στην ταχύτερη διαδικασία ένταξης των επενδύσεων και τα οφέλη για τους επενδυτές είναι προφανή και νομίζω ότι δεν χρειάζεται να πω περισσότερα. 
        Τρίτον και σημαντικότερο, επιταχύνονται οι διαδικασίες για τη χρηματοδότηση με αποτέλεσμα τη γρήγορη εκταμίευση των επιχορηγούμενων ποσών. Και βεβαίως, καταλαβαίνουν όλοι οι πολίτες το πόσο σημαντικό είναι οι επενδυτές να παίρνουν τα χρήματα στην ώρα τους, γρήγορα και χωρίς καθυστερήσεις. Και αυτό μπορούν καλύτερα να το καταλάβουν οι επενδυτές εκείνοι, οι οποίοι επένδυσαν πριν από το 2004, τότε που υπήρχαν πάρα πολλές περιπτώσεις όπου τελείωνε η επένδυση και ακόμα καλά-καλά δεν είχαν εκταμιευτεί τα χρήματα της προκαταβολής. 
        Αγαπητοί συνάδελφοι, επανέρχομαι λίγο στις διατάξεις του φορολογικού νομοσχεδίου που είναι και το κύριο σώμα του υπό συζήτηση σχεδίου νόμου που συζητούμε σήμερα. Οι διατάξεις αυτές συνιστούν ένα προανάκρουσμα μιας γενναίας φορολογικής μεταρρύθμισης. Και, ναι, είναι φορολογική μεταρρύθμιση. Είναι μια φορολογική μεταρρύθμιση, η οποία έχει καθαρό πολιτικό προσανατολισμό που δεν είναι άλλος από την ενίσχυση των εισοδηματικά ασθενέστερων κοινωνικά ομάδων. Την πρόθεση αυτή μάλιστα δεν την έκρυψε ποτέ η παρούσα Κυβέρνηση. Ο στόχος της φορολογικής κατά το δυνατόν ελάφρυνσης των φτωχότερων, της όσο το δυνατόν λιγότερης επιβάρυνσης των φτωχότερων, έχει αναπτυχθεί σε όλους τους τόνους και από τον ίδιο τον Πρωθυπουργό και από τους Υπουργούς της Κυβέρνησης. 
        Η αύξηση αφορολογήτων ορίων τι σημαίνει; Σημαίνει ότι τα ασθενέστερα εισοδήματα δεν πληρώνουν φόρους. Ναι, είναι φορολογική μεταρρύθμιση υπέρ των ασθενέστερων τάξεων το ότι μέχρι και το ποσό των 12.000 ευρώ πλέον είναι αφορολόγητο. Η μείωση των φορολογικών κλιμάκων και ιδίως η διεύρυνση εκείνης της μεσαίας κλίμακας που έχει να κάνει με το με ποιο ποσοστό φορολογούνται τα εισοδήματα από 23.000 ευρώ μέχρι 30.000 ευρώ είναι κάτι πάρα πολύ σημαντικό, διότι αυτό αφορά κατά κύριο λόγο τις μεσαίες οικονομικά τάξεις. Και ας μην ξεχνάμε, κυρίες και κύριοι συνάδελφοι, ότι ο Έλληνας πολίτης είναι ένας από τους σκληρότερα φορολογούμενους ευρωπαίους πολίτες. 
        Την απόφαση, λοιπόν, αυτή, τη συνειδητή απόφαση της Νέας Δημοκρατίας για την όσο δυνατόν λιγότερη επιβάρυνση των Ελλήνων πολιτών και ιδίως των οικονομικά ασθενέστερων έρχεται και την κάνει πράξη η Κυβέρνηση μ' αυτό εδώ το νομοσχέδιο. 
        Θα περίμενα να ακούσω σοβαρή κριτική πάνω στα θέματα του νομοσχεδίου. Αντιθέτως ελάχιστα ακούστηκαν σε αυτήν εδώ την Αίθουσα. Ζούμε σε μια εποχή κοινοβουλευτικού παράδοξου, όπου ένα κόμμα, το κόμμα της Αξιωματικής Αντιπολίτευσης, που εκ της θεσμικής του υποχρέωσης έχει την ευθύνη της άσκησης κριτικής, προτιμά να ρίξει αλλού την αντιπολιτευτική του τακτική. Τι σημαίνει αυτό; Δυο πράγματα μπορεί να σημαίνει. Το πρώτο είναι ή ότι δεν έχετε να αναπτύξετε, κύριοι συνάδελφοι του ΠΑ.ΣΟ.Κ., κριτική επί της ουσίας ή δεύτερο ότι η εισοδηματική μας πολιτική πανθομολογουμένως είναι δίκαιη. 
        Με αυτές τις σκέψεις, προτρέπω όλους τους συναδέλφους να υποστηρίξουν τις διατάξεις που συζητούμε και ακόμη περισσότερο ζητώ από τους πολίτες που μας παρακολουθούν και μας κρίνουν όλους, ως μεμονωμένα πολιτικά πρόσωπα, αλλά και ως συλλογικές πολιτικές οντότητες, δηλαδή ως κόμματα, να αξιολογήσουν τη στάση μας εδώ μέσα, στο Κοινοβούλιο και να αποφανθούν ποιος και πώς προαγάγει τα συμφέροντά τους.
        Σας ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
         ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η κ. Συλβάνα Ράπτη και ακολουθεί ο κ. Απόστολος-Αθανάσιος Τσοχατζόπουλος.
       ΣΥΛΒΑΝΑ ΡΑΠΤΗ: Κυρία Πρόεδρε, σας ευχαριστώ.
        Κυρία Πρόεδρε, κυρίες και κύριοι συνάδελφοι, «οι προτάσεις μας εντάσσονται οργανικά σ’ ένα ολοκληρωμένο και πλήρες ποιοτικό μεταρρυθμιστικό πρόγραμμα. Είναι καινοτόμες, επεξεργασμένες, συγκεκριμένες και άμεσα εφαρμόσιμες. Ειλικρινά πιστεύω ότι για πολλά χρόνια οι κυβερνήσεις θα έχουν αυτό το πρόγραμμα σαν πυξίδα, γιατί η εφαρμογή του μπορεί πραγματικά να αλλάξει την Ελλάδα» προς το χειρότερο. Το τελευταίο είναι δική μου προσθήκη. Όλα τα προηγούμενα ήταν λόγια του κ. Γιώργου Σουφλιά, με την ιδιότητα που είχε ως γραμματέας πολιτικού σχεδιασμού και προγράμματος της Νέας Δημοκρατίας.
        Ξέρετε, μιλώ γι’ αυτό εδώ το πρόγραμμα. Είναι το κυβερνητικό πρόγραμμα της Νέας Δημοκρατίας, Φεβρουάριος του 2004. Έχει γίνει το αγαπημένο μου. Κοιμάμαι, ξυπνάω, όπου και αν πηγαίνω, ιδιαίτερα όταν ξεκινάω από το σπίτι για να έρθω εδώ στη Βουλή για τη δουλειά μου, έρχομαι με το πρόγραμμα της Νέας Δημοκρατίας. Διότι όλα είναι εδώ μέσα. Εδώ μέσα είναι τα φύκια που πουλήθηκαν για μεταξωτές κορδέλες και υφάρπαξαν την ψήφο του ελληνικού λαού.
        Πρόκειται, λοιπόν, για ένα πρόγραμμα, στην ποδιά του οποίου «σφάζονται» Υπουργοί. Έχει δίκιο ο κ. Σουφλιάς, που ήταν και συγγραφέας; Έχει δίκιο ο κ. Αλογοσκούφης; Λίγο θα μας ενδιέφερε –είναι εσωτερικό τους πρόβλημα, μπορούν να το λύσουν- αλλά μας ενδιαφέρει πολύ. Μας ενδιαφέρει πολύ γιατί αυτόν τον καυγά, αυτήν τη διαφωνία την πληρώνει ο ελληνικός λαός, ο οποίος βλέπει, παρακολουθεί να γίνονται γύρω του πράγματα και θαύματα.
        Ξέρετε, υπάρχει μια ταινία, που έχει προβληθεί αρκετές φορές από τα τηλεοπτικά κανάλια, «Η κόμισσα της Κέρκυρας». Πρωταγωνιστεί η αείμνηστη Ρένα Βλαχοπούλου. Κάποια στιγμή τη ρωτάει κάποιος: «Μήπως έχεις τηλέφωνο; Θέλω να κάνω ένα τηλεφώνημα». Τον κοιτάζει περίεργα και του λέει: «Τηλέφωνο; Γιατί να έχω τηλέφωνο; Τι να το κάνω;». «Για να μιλήσεις με τους συμπολίτες, με τις φίλες σου». «Αν θέλω να μιλήσω με τις φίλες μου, βγαίνω στο παράθυρο, φωνάζω και μιλάω». «Και αν θέλεις να κάνεις υπεραστικά τηλεφωνήματα;». «Ε, τότε πάω στην ταράτσα»!
        Το αναφέρω διότι, όπως πάνε την κατάσταση με τον Ο.Τ.Ε., εκεί θα μας γυρίσουν. Δεν θα έχουμε τηλέφωνο. Με τον Βουρλούμη βουρλίζουν τον κόσμο και τον Ο.Τ.Ε.. Το είπαν και άλλοι συνάδελφοι, το λέω εγώ, θα το πουν και άλλοι συνάδελφοι μετά από εμένα. Γιατί είναι πραγματικά σχήμα οξύμωρο, το 2006, όταν μιλάμε για οπτικές ίνες, όταν μιλάμε για ευρυζωνικά δίκτυα, να παίρνεις τηλέφωνο στον Ο.Τ.Ε. για να σου συνδέσουν ένα σταθερό τηλέφωνο στο σπίτι και να σου λένε «α, θα περιμένεις». 
        Υπάρχει και ένα τραγουδάκι, το οποίο λέει «πάρε με στο τηλέφωνο, λιγάκι να μιλήσω». Δεν γίνεται, δύσκολο. Γιατί από τη μια μεριά υπάρχουν τα κακά του σταθερού, τα οποία περιγράψαμε, από την άλλη μεριά υπάρχουν τα κακά του κινητού. Το κινητό φορολογήθηκε. Γιατί φορολογήθηκε; Μα γιατί η Κυβέρνηση της Νέας Δημοκρατίας μεριμνά για τον Έλληνα πολίτη. 
        (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
        Φορολόγησε το κινητό, φορολόγησε τα καύσιμα, ξέρετε, το πετρέλαιο που χρειαζόμαστε για τη θέρμανση, τη βενζίνη που χρειαζόμαστε για την κίνηση, φορολόγησε τα τσιγάρα και τα ποτά. Τα ξενύχτια όχι ακόμα, ενδεχομένως στο μέλλον. Και όλα αυτά γιατί; Είναι μια νέα μέθοδος προληπτικής ιατρικής. Πώς αλλιώς να το φανταστεί κάποιος; Ποια άλλη εξήγηση να δώσει;
        Από την άλλη μεριά ερχόμαστε στην προληπτική ιατρική, για την οποία λέει η παρούσα Κυβέρνηση «θα πληρώνει ο Έλληνας πολίτης». Είναι ο ίδιος Έλληνας πολίτης, ο οποίος καλείται να πληρώσει για να μπουν χρήματα στα ταμεία αυτού του κράτους. 
        Στην αιτιολογική έκθεση του νομοσχεδίου που συζητούμε τώρα -και που είναι μόνο η αφορμή για να περάσουν χίλια δυο άλλα ζητήματα, όπως η περίφημη τροπολογία για τον Ο.Τ.Ε. στον οποίο αναφερθήκαμε προηγουμένως- αναφέρεται μεταξύ άλλων ότι η ενίσχυση της οικονομικής ανάπτυξης, η κοινωνική συνοχή 
–υπογραμμίστε παρακαλώ τις λέξεις- και η αύξηση της απασχόλησης αποτελούν πρωταρχικούς στόχους της κυβερνητικής πολιτικής.
        Το ερώτημα είναι πώς οι προτεραιότητες αυτές μεταφράζονται στην πράξη και πώς συσχετίζονται με τον προϋπολογισμό του 2007, τον οποίο συζητήσαμε πριν από μερικές ημέρες στην Επιτροπή Οικονομικών Υποθέσεων και τον οποίο θα συζητήσουμε από την Κυριακή εδώ, σ’ αυτήν την Αίθουσα.
        Γιατί κάνω το ερώτημα; Γιατί στο νομοσχέδιο μεταξύ άλλων προβλέπεται αύξηση του αφορολογήτου για μισθωτούς και συνταξιούχους. Άρα; Σκεπτόμενοι αισιόδοξα και καλόπιστα, λέμε «καλύτερες μέρες»! Ελάτε όμως που υπάρχει ο προϋπολογισμός, που λέει πάντα την αλήθεια, κατά τους αρμόδιους Υπουργούς των Οικονομικών.
        Ο προϋπολογισμός, λοιπόν, λέει ότι θα υπάρχει αύξηση των εσόδων από φόρους φυσικών προσώπων και μάλιστα από 9.100.000.000 ευρώ θα πάμε στα 9.720.000.000 ευρώ. Και όλα αυτά θα τα δώσουν φυσικά πρόσωπα, δηλαδή όλοι εσείς που μας παρακολουθείτε αυτήν τη στιγμή, οι οποίοι είστε αυτοαπασχολούμενοι, μισθωτοί, συνταξιούχοι. 
        Ταυτόχρονα βλέπουμε ότι για το 2007 προβλέπεται και αύξηση από τους έμμεσους φόρους. Και αυτούς θα τους πληρώσετε εσείς που μας παρακολουθείτε. Είστε αρκετά δυνατοί, δηλαδή, σας λέει η Κυβέρνηση της Νέας Δημοκρατίας, για να στηρίξετε στις πλάτες σας όλες τις ζημιές που προκαλεί αυτή η Κυβέρνηση στην οικονομία αυτού του τόπου. 
        Απ’ την άλλη πλευρά υπάρχουν τα νομικά πρόσωπα, οι επιχειρήσεις, να το πούμε έτσι χονδρικά. Ε, να τις βοηθήσουμε! Τα λεφτά στα λεφτά. Έχουμε το εξής παράδοξο. Έχουμε τρεισήμισι εκατομμύρια άτομα, τρεισήμισι εκατομμύρια φυσικά πρόσωπα, τρεισήμισι εκατομμύρια μισθωτούς, αυτοαπασχολούμενους, συνταξιούχους, οι οποίοι πρέπει να σηκώσουν παραπάνω από το μισό του οικονομικού βάρους, του οικονομικού οφέλους που θέλει να προσποριστεί η Κυβέρνηση. 
        Θα θέσω ένα ερώτημα: Πόση κοινωνική δικαιοσύνη μπορούμε να πούμε ότι στερεώνεται σε αυτόν τον τόπο, όταν το 62% των Ελλήνων θα καταβάλει το 63% των άμεσων φόρων; Για τους έμμεσους ας μην αρχίσουμε να κάνουμε κουβέντα.
        Και μερικούς αριθμούς για τις επιχειρήσεις. Γι’ αυτές λέμε ότι για κάθε 100 ευρώ που πληρώνει μια επιχείρηση, το φυσικό πρόσωπο –ο καθένας από μας- πλήρωνε –για να πω στο σωστό χρόνο το ρήμα- 160 ευρώ. Τώρα, με Κυβέρνηση Νέας Δημοκρατίας, για κάθε 100 ευρώ που πληρώνει φόρο μια επιχείρηση, ξέρετε πόσο πληρώνει το φυσικό πρόσωπο; 211 ευρώ. Με γεια μας! 
        Υπάρχει όμως και κάτι άλλο σε συνολικότερο αριθμό, για να δούμε προς τα πού πάμε, γιατί δεν υπάρχει μόνο το παρόν, υπάρχει και το μέλλον και αυτό στα χέρια της Νέας Δημοκρατίας δεν θα είναι καλό. Βλέπουμε, λοιπόν, ότι οι φόροι εισοδήματος νομικών προσώπων το 2006 είχαν αποφέρει 4.900.000.000 ευρώ. Το 2007 μειώνονται, 4.620.000.000 ευρώ. 
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
        Ολοκληρώνω, κυρία Πρόεδρε, και σας ευχαριστώ. 
       ΙΩΑΝΝΗΣ ΤΣΑΚΛΙΔΗΣ: Έγινε κύριος Πρόεδρος τώρα! 
       ΣΥΛΒΑΝΑ ΡΑΠΤΗ: Κύριε Πρόεδρε, τιμή μου να προεδρεύετε την ώρα που ομιλώ. 
       ΠΡΟΕΔΡΕΥΩΝ (Ιωάννης Τραγάκης): Σας ευχαριστώ πολύ εγώ. 
       ΣΥΛΒΑΝΑ ΡΑΠΤΗ: Θέλω, λοιπόν, ολοκληρώνοντας, να θέσω και ένα άλλο ζήτημα, το οποίο δείχνει πώς ακριβώς η Νέα Δημοκρατία εκλαμβάνει την ψήφο που της έχουν δώσει οι Έλληνες πολίτες. 
Πέρα από το πραξικόπημα για την υπόθεση του Ο.Τ.Ε., επιχειρείται και νέο πραξικόπημα, το οποίο πραγματικά πλήττει την έννοια της δημοκρατίας. Μιλώ για την υπόθεση της Κ.Ε.Δ.Κ.Ε., της Κεντρικής Ένωσης Δήμων και Κοινοτήτων Ελλάδας. Μόλις έγιναν οι δημοτικές και νομαρχιακές εκλογές και είδαμε ότι, κατά το κοινώς λεγόμενο, τα κουκιά δεν φτάνουν, πήραμε τη μεγάλη απόφαση: Θα αλλάξουμε το εκλεκτορικό σώμα, το οποίο –σημειωτέον- βασιζόταν σε διάταγμα του 1998, με πρόεδρο τότε της Κ.Ε.Δ.Κ.Ε. τον νυν Υπουργό Υγείας Δημήτρη Αβραμόπουλο. Ομόφωνο το διάταγμα! Αντιλαμβάνεστε σε τι κατάσταση έχει περιέλθει πλέον η Κυβέρνηση της Νέας Δημοκρατίας που αναγκάζεται να πάει σ’ αυτό που έλεγε ο Μπρεχτ: «Δεν μας αρέσει ο λαός; Να τον αλλάξουμε». Μόνο που, ξέρετε, ο λαός ξέρει, βλέπει, θυμάται και θ’ αποφασίσει μάλλον αυτός να αλλάξει την Κυβέρνηση της Νέας Δημοκρατίας. 
        Ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
        Ο συνάδελφος κ. Τσοχατζόπουλος έχει το λόγο.
       ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, ερχόμενος στη Βουλή πριν από λίγο, συνάντησα τους απεργούς, οι οποίοι πράγματι σε μια δυναμική πορεία έστειλαν το μήνυμα σήμερα στην Κυβέρνηση του κ. Καραμανλή: «Όχι στο ξεπούλημα!». Βασική έννοια.
        Κύριοι της Κυβέρνησης, αποκαλύπτεται το πλαστό πρόσωπο, με το οποίο λειτουργήσατε τα προηγούμενα χρόνια, δήθεν ως μια κυβέρνηση του μεσαίου χώρου, η οποία θέλει διάλογο, θέλει συναίνεση, για να προωθήσει το κοινωνικό συμφέρον. Στην πράξη έπεσαν οι μάσκες και αποκαλύπτεται ότι αυτή η παράταξη είναι αυτή που επέβαλε τη μεγαλύτερη φορολογική επιδρομή ενάντια στους Έλληνες πολίτες. Ζούμε πράγματι μια σκληρή ταξική, οικονομικά νεοφιλελεύθερη, πολιτικά νεοσυντηρητική επίθεση ενάντια στον ελληνικό λαό, που έχει ως συνέπεια οι Έλληνες να δουλεύουν περισσότερες ώρες, να εισπράττουν πολύ λιγότερα για την αξία της εργασίας τους, να ζουν με πολύ μεγαλύτερη αβεβαιότητα και ανασφάλεια όσον αφορά τις συνθήκες ασφάλισης στην κανονική τους ζωή και να υφίστανται τις συνέπειες ξεπουλήματος της δημόσιας περιουσίας. Είναι πράγματι εντυπωσιακό πώς μέσα σ’ ελάχιστο χρόνο η Κυβέρνηση της Νέας Δημοκρατίας κατάφερε –και αυτό βέβαια θα έχει κόστος, να είστε βέβαιοι, είναι θέμα χρόνου πότε θα το αντιληφθείτε- να αποδείξει στον ελληνικό λαό ότι τελικά δεν ενδιαφέρεται για τα προβλήματα του ελληνικού λαού, δεν ενδιαφέρεται για τους εργαζόμενους, δεν ενδιαφέρεται για τους Έλληνες της περιφέρειας, αλλά ενδιαφέρεται αποκλειστικά και μόνο για τους στρατηγικούς συμμάχους και ενδιαφέρεται πραγματικά να μεγιστοποιήσει τα κέρδη των επενδεδυμένων κεφαλαίων, να γίνουν οι επιχειρήσεις –λέει- παραγωγικότερες και ανταγωνιστικότερες μέσα από ειδική επιδότηση, την οποία φέρνει μέσα από φορολογικά νομοσχέδια, όπως αυτό που συζητάμε σήμερα, τα οποία πλασματικά και εικονικά, θα έλεγα, υποστηρίζουν ότι μειώνουν τη φορολογία του Έλληνα πολίτη. Διότι στην πραγματικότητα όχι μόνο δεν μειώνουν, αλλά αντίθετα αυξάνουν την επιβάρυνση όλων των κοινωνικών στρωμάτων, με εξαίρεση βέβαια τους πολύ ισχυρούς, τους λίγους, εκείνους που είναι στα υψηλότερα κλιμάκια, οι οποίοι βέβαια μόνον ευνοϊκή μεταχείριση βρίσκουν από την Κυβέρνηση. Διότι, σε τελική ανάλυση, μας λέει ο κ. Καραμανλής ότι, κοιτάξτε, εάν οι επιχειρήσεις πάνε καλά στην Ελλάδα, αν έχουν υψηλή κερδοφορία, τότε θα πάει καλά και ο ελληνικός λαός, τότε θα γίνουν επενδύσεις και θα γίνουν νέες θέσεις εργασίας. Έλα όμως που αυτό είναι ένα μεγάλο παραμύθι, που δεν έχει καμία σχέση με την πραγματικότητα. Το μόνο που πετυχαίνουν είναι να αυξάνουν την κερδοφορία των επιχειρήσεων, άρα δηλαδή, το κεφάλαιο να βρίσκει ενδιαφέρον να επενδύσει στην Ελλάδα. Και γι’ αυτό μας έρχονται οι δημόσιοι οργανισμοί τηλεπικοινωνιών, όπως βλέπουμε, -και η «FRANCE TELECOM» και η «DEUTSCHE TELECOM» και η αυστριακή- και ενδιαφέρονται να γίνουν επενδυτές στον Ο.Τ.Ε.. 
        Όμως, κύριε Υφυπουργέ, και λυπούμαι που το απευθύνω σ’ εσάς, -δεν είναι εδώ ο αρμόδιος Υπουργός κι εσείς δεν έχετε βέβαια καμία ευθύνη γι’ αυτήν την ιστορία- περίμενα περισσότερη γενναιότητα από τον κ. Αλογοσκουφη. Όφειλε νομίζω να έρθει σήμερα εδώ. Χθες όταν πρωτοξεκίνησε την εισήγησή του, εισηγήθηκε αυτές τις τρομακτικές, αν θέλετε, τροπολογίες, με τις οποίες κατεδαφίζει από τη μια μεριά τον κανονισμό λειτουργίας των εργαζομένων και από την άλλη μεριά καθιστά πλέον τον Ο.Τ.Ε. ώριμο για ξεπούλημα. Και επειδή υπήρξε ένα λογοπαίγνιο προηγουμένως μεταξύ «εκποίησης», «πουλήματος» και «ξεπουλήματος» εγώ θέλω να είμαι πάρα πολύ καθαρός. Είναι άλλο πράγμα η συνεργασία δημόσιου και ιδιωτικού τομέα, πράγμα το οποίο εμείς, στην πολιτική εξυγίανσης της λειτουργίας του κράτους, έχουμε πραγματοποιήσει ως κυβέρνηση σε συγκεκριμένους τομείς, αλλά με επιτυχία, όπως για παράδειγμα, στα Πετρέλαια, όπου δώσαμε τη δυνατότητα να υπάρξει ιδιωτική συμμετοχή, αλλά συγχρόνως διατηρήθηκε το management στα χέρια του δημοσίου και μάλιστα  για σταθερό χρονικό διάστημα τουλάχιστον πενταετίας, για να δούμε με ποιον τρόπο μπορεί να προχωρήσει η συνεργασία δημόσιου και ιδιωτικού τομέα σ’ έναν δημόσιο, κοινωφελούς χαρακτήρα Οργανισμό, προς όφελος πάντοτε του κοινωνικού συνόλου. 
        Ή η Δ.Ε.Η., παραδείγματος χάριν, όπου πράγματι μέσα από την μετοχοποίηση της Δ.Ε.Η. καταφέραμε να τη μετατρέψουμε μέσα σ’ ελάχιστο χρονικό διάστημα σε μία από τις πλέον κερδοφόρες, δυναμικές επιχειρήσεις της ελληνικής οικονομίας, ώστε να μπορεί να σταθεί, κάτι όμως το οποίο δυστυχώς βλέπουμε ότι  η Κυβέρνηση της Νέας Δημοκρατίας το ξεπάτωσε και έφθασε η Δ.Ε.Η. σήμερα να είναι ελλειμματική στο επίπεδο του κέρδους, διότι έπεσε η κερδοφορία της 56% έναντι των προηγούμενων χρόνων, με συνέπεια να διαπιστώνουμε ότι δεν είναι τυχαία και ευκαιριακή η πολιτική της Νέας Δημοκρατίας που οδηγεί στο ξεπούλημα.  Σήμερα είναι οι τηλεπικοινωνίες. Αύριο θα είναι η ενεργειακή αγορά, μεθαύριο θα είναι τα λιμάνια ή οποιοσδήποτε άλλος χώρος. Ακόμη και στην παιδεία θέλετε να φέρετε την εκποίηση, την επιχειρηματικοποίηση, την εμπορευματοποίηση της παιδείας, γιατί, σε τελική ανάλυση, υπακούετε στις εντολές του παγκόσμιου καπιταλισμού, του νεοφιλελεύθερου καπιταλισμού, ο οποίος έχει βάλει στόχο τα επόμενα χρόνια να κάνει την εργασία φθηνότερη, να βάλει τους εργαζομένους να κερδίζουν λιγότερα, για να μπορέσει να εξασφαλίσει τη δική του υψηλή κερδοφορία. 
        Περίμενα από τον κ. Αλογοσκούφη μια πολύ πιο καθαρή στάση. Να έρθει να μας πει εν πάση περιπτώσει: Κύριοι, τι θέλετε να κάνετε με τον Ο.Τ.Ε.; Αυτά τα κόλπα δήθεν αντιδικίας εντός της Κυβέρνησης περί στρατηγικού επενδυτή και στρατηγικού συμμάχου που θα εξασφαλίσει το ενδιαφέρον της ελληνικής κοινωνίας και του ελληνικού κράτους για την περαιτέρω εξέλιξη του ξεπουλημένου Ο.Τ.Ε., αυτά είναι παραμύθια για αφελείς, ούτε καν για μικρά παιδιά. Είναι παραμύθια, τα οποία αποκαλύπτεται στον ελληνικό λαό ότι έχουν σκοπιμότητα. Εικονική πραγματικότητα πουλάτε, κύριοι της Κυβέρνησης.  Ο κ. Αλογοσκούφης εικονική πραγματικότητα πούλησε με την απογραφή. Εικονική πραγματικότητα πούλησε με τον ξαφνικό, μέσα σε μια νύχτα, πλουτισμό του ελληνικού λαού κατά 25%. Ε, λοιπόν εικονική πραγματικότητα πουλάτε και τώρα με τον Ο.Τ.Ε.. Για ποιο συμφέρον του ελληνικού δημοσίου μιλάτε; Να ξεπουλήσετε θέλετε τον Ο.Τ.Ε. μέχρι την τελευταία μετοχή. Διότι μόνο αν περάσει, κατά την αντίληψή σας, 100% ο Ο.Τ.Ε. στα ιδιωτικά χέρια, τότε είναι πετυχημένη η πολιτική σας. Εξάλλου, τι ανάγκη άλλης απόδειξης έχουμε; Πολιτική Μητσοτάκη: Ξεπούλημα του ΟΤΕ. Αυτός ήταν ο στόχος, αυτό έκανε, γι’ αυτό παλεύει και είμαι βέβαιος ότι θα συγχαρεί την Κυβέρνηση της Νέας Δημοκρατίας και τον κ. Αλογοσκούφη, γιατί αυτό θέλει να κάνει. 
        Επομένως, εμείς κύριοι συνάδελφοι, είμαστε αντίθετοι. Και δεν είμαστε μόνο εμείς αντίθετοι. Είναι ένα μεγάλο κομμάτι του ελληνικού λαού. Πιστεύουμε ότι ο Ο.Τ.Ε. έχει ανάγκη της στρατηγικής συνεργασίας δημόσιου και ιδιωτικού τομέα, αλλά με όρους που θα εξασφαλίσουν την ευθύνη του δημοσίου, έτσι ώστε πράγματι η ευθύνη του δημοσίου που είναι για την εθνική ασφάλεια, για τις τηλεπικοινωνίες, ουσιαστικά για την κάλυψη της τιμολογιακής πολιτικής, να μπορέσει να είναι μια υπαρκτή δύναμη, η οποία θα επηρεάσει τις εξελίξεις του Ο.Τ.Ε. στην περαιτέρω, νεότερη φάση του από εδώ και πέρα. Αυτός είναι και ο λόγος που εμείς καταψηφίζουμε. Δεν μπορούμε να το δεχτούμε και απορώ γιατί από τη στιγμή που και τα άλλα κόμματα και ο Συνασπισμός και το Κ.Κ.Ε. είτε με  δηλώσεις τους είτε με προτάσεις τους ζήτησαν να μην προχωρήσουν αυτές οι τροπολογίες, η Κυβέρνηση επέμενε  σώνει και καλά, θέλοντας να δείξει ότι τελικά αντιδρά απέναντι σ’ όλους εμάς. Όλοι εμείς που είμαστε η πλειοψηφία του ελληνικού λαού δεν αρκούμε για να υποδείξουμε στην Κυβέρνηση τι πρέπει να κάνει. Όχι! Εκείνη πρέπει να μείνει στη σκληρή νεοφιλελεύθερη ταξική πολιτική της, η οποία αποκαλύπτεται τώρα πλέον ότι είναι πολιτική καθαρού ξεπουλήματος δημόσιου πλούτου, δημόσιου συμφέροντος, δημόσιας εξουσίας και αυτό είναι κάτι που εμείς δεν αποδεχόμαστε, το καταψηφίζουμε και θα το παλέψουμε μαζί με τους εργαζόμενους, στους δρόμους, στα πεζοδρόμια, στις απεργίες, διότι μόνο η κινητοποίηση των πολιτών αυτήν την στιγμή είναι ικανή να αντισταθεί σ’ αυτήν την έφοδο και να πετύχουμε τελικά την ανατροπή αυτής της πολιτικής που ζητάει ο ελληνικός λαός. 
        Ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε τον κ. συνάδελφο.
        Ο κ. Νασιώκας έχει το λόγο.
       ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, αν δεν υπήρχε το κοινοβουλευτικό πραξικόπημα, ούτως ώστε να περάσει από την πίσω πόρτα το ξεπούλημα του Ο.Τ.Ε. και τρία άλλα μεγάλα νομοθετήματα –βλαπτικά δυστυχώς όλα για τον ελληνικό λαό- ως τροπολογίες, αυτό που θα λέγαμε σήμερα, συζητώντας το νομοσχέδιο περί της φορολογίας των φυσικών προσώπων, είναι το εξής: Είναι μία παρέμβαση της Κυβέρνησης που θέλει να διασκεδάσει τις εντυπώσεις για τις εξαγγελίες της, που θέλει να φαίνεται ότι είναι φιλολαϊκή, ότι εκπληρώνει τις υποσχέσεις της, ότι δίνει ψίχουλα σήμερα, δηλαδή το 2007 και τάζει περισσότερα τα επόμενα χρόνια, το 2008 και το 2009. 
        Ακόμα όμως και αυτή η παρέμβασή της, πέρα από το ότι σε μερικά σημεία έχει και ταξικά χαρακτηριστικά, είναι υποκριτική και παραπλανητική. Και είναι, διότι στην ουσία αυτό που κατάφερε αυτά τα τρία χρόνια η Κυβέρνηση με τη συνειδητή της πολιτική, ήταν ν’ αλλάξει την αναλογία εμμέσων – αμέσων φόρων και να την κάνει δυσμενέστερη προς τους πολλούς, δηλαδή να αυξήσει τους έμμεσους φόρους.
        Γνωρίζετε, κύριε Υπουργέ, πολύ καλά ότι έμμεση φορολογία σημαίνει τροφοδότηση της ακρίβειας. Σημαίνει ότι πλήττονται οι πολλοί. Σημαίνει ότι πληρώνουν οι χαμηλοεισοδηματίες. Σημαίνει ότι επιβάλλει δυσκολότερες συνθήκες επιβίωσης για τους πολλούς πολίτες, για τους ηλικιωμένους, για τους συνταξιούχους. Σημαίνει ότι τους παίρνετε εφάπαξ κάθε μήνα, κατά τη διάρκεια του μήνα, από την τσέπη τους τα περισσότερα από αυτά που τους δίνετε –και είναι ψίχουλα- ή από αυτά που λέτε ότι τους χαρίζετε με τη σημερινή σας παρέμβαση.
        Κοροϊδεύετε, λοιπόν, τους πολίτες. Κι αν δεν ήταν, όπως είπα, το κοινοβουλευτικό πραξικόπημα, για το οποίο θα μιλήσω, απλώς θα καταψηφίζαμε το συγκεκριμένο νομοσχέδιο. Και μαζί με αυτό, θα καταψηφίζαμε τη δική σας αλλοπρόσαλλη αντιλαϊκή οικονομική πολιτική. Θα καταψηφίζαμε την πολιτική της απογραφής, την πολιτική του να τεθεί η ελληνική οικονομία σε επιτήρηση, τη μείωση της δανειοληπτικής ικανότητας, τη μείωση του κύρους της χώρας μας. Θα καταψηφίζαμε την υλοποίηση –ένας Θεός να την κάνει υλοποίηση- του προϋπολογισμού του 2004. Θα καταψηφίζαμε τον προϋπολογισμό του 2005 και του 2006. Θα καταψηφίζαμε αυτήν την κατάσταση, που έφερε σήμερα όλους τους Έλληνες πολίτες –μα όλους!- να ζουν σε χειρότερες συνθήκες απ’ όσο ζούσαν πριν τρία χρόνια. Θα καταψηφίζαμε αυτήν την πολιτική, που έκανε τους Έλληνες πολίτες σήμερα να είναι οι πιο απαισιόδοξοι απ’ όλους τους Ευρωπαίους πολίτες, όταν πριν τρία χρόνια ήταν οι πιο αισιόδοξοι. Θα καταψηφίζαμε αυτήν την πολιτική, που λέει μεγάλα λόγια, που λέει πολλά λόγια, που δεν κάνει έργα ή όποια έργα κάνει –και πολλά από αυτά τα βαφτίζει και μεταρρυθμίσεις- δεν είναι τίποτα άλλο από ουσιαστικές επώδυνες παρεμβάσεις στις τάξεις των πολιτών της χώρας.
        Σήμερα, κύριε Υπουργέ, η Ελλάδα δοκιμάζεται. Δοκιμάζεται από την πολιτική αυτής της Κυβέρνησης. Σήμερα, όμως, η Ελλάδα αγωνίζεται. Βρίσκεται στους δρόμους, βγάζει κραυγές αγωνίας, σας ζητάει να αλλάξετε  πολιτική. Οι πολίτες υποφέρουν, αλλά βλέπουν ότι με την πολιτική σας και με τα κοινοβουλευτικά σας τερτίπια ξεπουλάτε μεγάλες επιχειρήσεις, δηλαδή τον πλούτο που οι ίδιοι οι πολίτες έφτιαξαν με τον ιδρώτα τους. Δυστυχώς, φωνή βοώντος εν τη ερήμω. Δεν φαίνεται ότι ιδρώνει το αυτί σας. Μάλιστα, όσο πιο σκληρά αντιδράτε, θεωρείτε ότι είστε και τόσο αποφασιστικοί. Και όσο γίνεστε και πολιτικά αδύναμοι, γίνεστε και περισσότερο επικίνδυνοι. Πιέζετε τους πολίτες. Δείχνετε την αναλγησία σας. Δεν βοηθάτε κανέναν που έχει ανάγκη. Ούτε καν το επίδομα θέρμανσης δεν δίνετε. Ούτε καν, κύριε Υπουργέ, δεν έχετε πρόταση προγράμματος για τα άτομα με αναπηρία το 2006. 
        Για πρώτη φορά μετά από πάρα πολλά χρόνια, κύριε Πρόεδρε –και δεν ξέρω αν υπάρχει ευθύνη της Βουλής- δεν συζητείται σε αυτήν την Αίθουσα ο κοινωνικός προϋπολογισμός. Για πρώτη φορά ο κοινωνικός προϋπολογισμός δεν συζητείται στη Βουλή των Ελλήνων. Τι κοινωνικό προϋπολογισμό να συζητήσει, όμως, η Νέα Δημοκρατία; Ο λαός καταλαβαίνει την κοινωνική της αναλγησία, κύριοι συνάδελφοι και κύριε Υπουργέ.
       ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Άρρητα ρήματα. 
       ΕΚΤΟΡΑΣ ΝΑΣΙΩΚΑΣ: Ζούμε σήμερα, κατά τις ημέρες του ’36 του Θόδωρου Αγγελόπουλου, τις ημέρες του ’93. Και τότε και τώρα η μάχη γινόταν για το ξεπούλημα της εθνικής περιουσίας. Και τότε και τώρα στην πρώτη θέση ήταν ο Ο.Τ.Ε.. Το 1989-1993, τα τρεισήμισι χρόνια της κυβέρνησης Μητσοτάκη, τα χρόνια που η Νέα Δημοκρατία επιμελώς προσπαθεί να πείσει το ελληνικό λαό να τα ξεχάσει -γι’ αυτό μιλάει για την εικοσαετία του ΠΑ.ΣΟ.Κ., να μη σκέφτεται ότι υπήρχαν και τρεισήμισι χρόνια εκεί μέσα, όπου η χώρα πήγε πολλά χρόνια πίσω- και τότε αγωνιζόταν να ξεπουλήσει τον Ο.Τ.Ε.. Στην αρχή του απαγόρευσε τη δυνατότητα να επενδύσει, να πάρει άδεια κινητής τηλεφωνίας, να προχωρήσει. Και μετά ετοίμαζε το ξεπούλημα. 
        Το πρώτο το πέτυχε. Το δεύτερο δεν το κατάφερε, γιατί αντέδρασε ο λαός και μέσα από το λαό αντέδρασαν και μέσα και από τη Νέα Δημοκρατία. Η Κυβέρνηση έπεσε υπό το βάρος των ανομημάτων της. Και έπεσε, γιατί ο λαός ένιωσε ότι θίγεται και κινδυνεύει. Και δεν έπεσε μόνο η Κυβέρνηση του Κωνσταντίνου Μητσοτάκη. Κατέρρευσε η παράταξη. Γι’ αυτό τρεις τετραετίες μετά ο Λαός ψήφιζε συνεχώς το ΠΑ.ΣΟ.Κ.. Και γι’ αυτό.
        Σήμερα επιμένετε με συνέπεια στην ίδια σας πολιτική. Εκεί που μείνατε τότε, πρέπει να συνεχίσετε τώρα.
        Σήμερα, αφού πρώτα τον Ο.Τ.Ε τον κάνατε ελλειμματικό και ζημιογόνο, προχωράτε σε στρατηγικό επενδυτή. Κάνετε αυτές τις αλλαγές της τελευταίας στιγμής, που είναι όμως τακτικής, γιατί η συνέχεια και ο στόχος είναι ο ίδιος. Και σας λέμε: Αλλάξτε πολιτική. Ενώνουμε τη φωνή μας με τη φωνή των πολιτών.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Τελειώνω, κύριε Πρόεδρε.
        Διότι διαφορετικά, όπως η κυβέρνηση του κ. Μητσοτάκη ήταν παρένθεση - ο λαός αποφασίζει και αυτός σήμερα είναι και θυμωμένος και αντιδρά- o λαός θα κατατάξει και αυτήν την Κυβέρνηση σαν μία ακόμα παρένθεση και θα σας στείλει στην Αντιπολίτευση, για να φέρει το ΠΑ.ΣΟ.Κ., να φέρει τη δημοκρατική παράταξη, να διορθώσει όλα αυτά τα προβλήματα που δημιουργήσατε με την πολιτική σας αυτά τα χρόνια.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Τσακλίδης έχει το λόγο.
       ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, κύριοι συνάδελφοι, μόνιμη επωδός πλέον της Νέας Δημοκρατίας, της Κυβέρνησης και του Υπουργού, του κ. Αλογοσκούφη, τον οποίο ακούσαμε και σήμερα, όταν βρίσκουν τα δύσκολα, είναι να πηγαίνουν στο παρελθόν, να επικαλούνται ότι δήθεν το ΠΑ.ΣΟ.Κ. άφησε μεγάλα χρέη ή ότι το ΠΑ.ΣΟ.Κ. έκανε πολιτική με δανεικά ή ότι το ΠΑ.ΣΟ.Κ. έκρυβε τα προβλήματα κάτω από το χαλί.
        Κύριε Υπουργέ, νομισματική πολιτική, έκθεση της Τράπεζας της Ελλάδας, σελίδα εκατόν εξήντα δύο: Εξέλιξη δημόσιου χρέους. Όσο επανέρχεστε, θα επανερχόμαστε κι εμείς για να αποκαλύψουμε τα μεγάλα ψεύδη, με τα οποία παραπλανήσατε ως ένα σημείο τον ελληνικό λαό.
        Το 1989 το χρέος της γενικής κυβέρνησης ήταν το 69% του Α.Ε.Π.. Εάν το αναγάγει κανείς τον Ιούνιο του 1989 που φύγαμε εμείς, ήταν το 65% του Α.Ε.Π.. Στις 31.12.1993 το χρέος τη γενικής κυβέρνησης ήταν 110.1% του Α.Ε.Π.. Στις 31.12.2003 ήταν 107.8% του Α.Ε.Π.. Το χρέος, λοιπόν, το αφήσαμε στο 65% του Α.Ε.Π. το 1989, όσο ήταν και το χρέος σε άλλες χώρες, με βάση το μέσο όρο της Ευρωπαϊκής Ένωσης και το ανεβάσατε εσείς στο 110.1% του Α.Ε.Π.. Εμείς το παραδώσαμε στο 107,8% του Α.Ε.Π. μετά από έντεκα χρόνια και μάλιστα τα τελευταία τρία χρόνια μειωνόταν 3% το χρόνο ως ποσοστό του Α.Ε.Π.. Μπορείτε να απαντήσετε;
        Στον ίδιο πίνακα, που είναι στοιχεία της Κυβέρνησης, έχουμε την επίδραση στο χρέος του πρωτογενούς αποτελέσματος. Όλα τα χρόνια του ΠΑ.ΣΟ.Κ. και τα δέκα χρόνια είχαμε πρωτογενές πλεόνασμα. Πόσο ήταν το 1990-1993; Ήταν 6.5%, 3%, 2.1%, 2.2%, αρνητική επίδραση του πρωτογενούς αποτελέσματος στην εξέλιξη του χρέους, δηλαδή πρωτογενή ελλείμματα. Αυτές είναι οι αλήθειες. Πράγματι εγώ δέχομαι ότι δυσκολεύεστε και εσείς να τα αναγνωρίσετε, γιατί από τα τόσα ψέματα που είπατε τόσα χρόνια, τα πιστέψατε. Αυτή είναι η πρώτη παρατήρηση.
        Δεύτερη παρατήρηση: Δήθεν η οικονομία πάει καλά τώρα που είστε εσείς, ενώ πήγαινε άσχημα, όταν ήταν το ΠΑ.ΣΟ.Κ.. Θα συγκρίνω δύο προϋπολογισμούς, τον προϋπολογισμό του 2001, που ήταν ο πρώτος προϋπολογισμός μετά τις εκλογές και τον προϋπολογισμό του 2005, που ήταν ο πρώτος δικός σας προϋπολογισμός μετά τις εκλογές. Γι’ αυτούς τους δύο προϋπολογισμούς έχουμε απολογιστικά στοιχεία, δεν έχουμε προβλέψεις. Το έλλειμμα του 2001, σύμφωνα με δικά σας στοιχεία μετά τις απογραφές και τις πέντε φορές διορθώσεις και επαναδιορθώσεις, τα οποία εγώ αμφισβητώ, αλλά χάριν του διαλόγου αυτήν τη στιγμή τα δέχομαι, ήταν 4.9% του Α.Ε.Π.. Το έλλειμμα του 2005 ήταν το 5.2% του Α.Ε.Π., με αστερίσκο μάλιστα από την Ευρωπαϊκή Ένωση για τον τρόπο αναγραφής των αμυντικών δαπανών. Και εγώ συμπληρώνω ότι μόνο τα χρέη των νοσοκομείων εάν έμπαιναν, τα οποία δεν βάλατε, θα ήταν πολύ περισσότερο.
        Προσέξτε τώρα, το εξής, σύμφωνα με στοιχεία δικά σας του προϋπολογισμού και της Τράπεζας της Ελλάδος: Θα συγκρίνω δύο στοιχεία μόνο του 2001 σε σχέση με το 2005. Πρόγραμμα Δημοσίων Επενδύσεων 2001, 5.9% του Α.Ε.Π.. Πρόγραμμα Δημοσίων Επενδύσεων 2005, 4.2% του Α.Ε.Π., δηλαδή μειώσατε κατά 1.7% το Α.Ε.Π. με το Πρόγραμμα Δημοσίων Επενδύσεων. Εάν είναι δυνατόν να είναι υπερήφανος κάποιος για μία τέτοια πολιτική, αλλά πάντως από τη μείωση αυτή του Προγράμματος Δημοσίων Επενδύσεων κερδίσατε στο έλλειμμα του 2005, 1.7%.
        Τόκοι: Το 2001 εμείς πληρώναμε 7.4% του Α.Ε.Π.. Δικός σας προϋπολογισμός του 2005, 5.4% του Α.Ε.Π.. Βεβαίως μειώθηκαν πολύ οι τόκοι για διάφορους λόγους –εγώ λέω ότι μεταφέρετε τόκους και για τα επόμενα χρόνια- αλλά πάντως αυτήν τη στιγμή πληρώσατε για το 2005 τόκους –αυτό υπολογίστηκε στο έλλειμμα- 5.4% του ΑΕΠ, ενώ το 2001 εμείς πληρώσαμε 7.4% του Α.Ε.Π., δηλαδή, από τους τόκους γλιτώσατε το 2005, 2%  του Α.Ε.Π. και 1.7% γλιτώσατε, γιατί μειώσατε το Πρόγραμμα Δημοσίων Επενδύσεων. Άρα, 3.7% γλιτώσατε μόνο από αυτά τα δύο στοιχεία.
        Πόσο θα ήταν, λοιπόν, το έλλειμμα το 2005, εάν είχαμε αυτά τα δύο στοιχεία, όπως το 2001; Θα ήταν 5.2% με αστερίσκο, συν 3.7%, 8.9% έναντι 4.9% που ήταν μ’ εμάς με δικά σας στοιχεία, τα οποία εγώ αμφισβητώ. Θα ήταν 8.9%. Αυτή είναι η πολιτική σας για την οποία υπερηφανεύεστε;
        Τώρα θα μου πείτε, ναι, αλλά το 2006 και το 2007 θα πάνε καλύτερα. Γι’ αυτόν τον προϋπολογισμό του 2006 και του 2007 εγώ είπα και στην Επιτροπή ότι δεν δίνω δεκάρα, διότι τα ίδια λέγατε και για το 2005, ότι το έλλειμμα θα είναι 2.8% και ήταν 5.2%. Θα μου πείτε, ναι, αλλά τώρα υπάρχει η φθινοπωρινή έκθεση της Ευρωπαϊκής Επιτροπής, η οποία λέει ότι το έλλειμμα του 2006 θα είναι κάτω από 3%. Ούτε και για αυτή δίνω δεκάρα, γιατί η φθινοπωρινή έκθεση της Ευρωπαϊκής Επιτροπής για την ίδια χρονιά στηρίζεται σε στοιχεία της Κυβέρνησης. Θα δούμε μετά από ένα χρόνο, όταν θα στηριχθεί σε δικά της στοιχεία η Ευρωπαϊκή Επιτροπή, τι θα πει για το έλλειμμα του 2006. Σας θυμίζω δε ότι η φθινοπωρινή έκθεση του 2005 για τον προϋπολογισμό του 2005 έλεγε ότι το έλλειμμα θα είναι 3.7%, ενώ τώρα, μετά από ένα χρόνο, λέει ότι είναι 5.2% με αστερίσκο. 
        Να πάμε τώρα λίγο στο νομοσχέδιο το φορολογικό. Τι κάνει το φορολογικό νομοσχέδιο; Για τους έχοντες εισόδημα από 13.000 ευρώ μέχρι 24.000 ευρώ και γι’ αυτούς που δεν είναι παντρεμένοι ή είναι παντρεμένοι χωρίς παιδιά ή έχουν ένα παιδί, θα υπάρχει επιβάρυνση. Λέει η Κυβέρνηση ότι θα υπάρχει μικρή ελάφρυνση, αλλά πού στηρίζει το επιχείρημά της; Λέει ότι εάν ένας έχει 15.000 ευρώ εισοδήματα το 2006, θα πληρώσει τόσο φόρο. Εάν έχει 15.000 ευρώ εισοδήματα το 2007 ή το 2008, θα πληρώσει λιγότερο φόρο. Αλλά τα 15.000 ευρώ του 2006 δεν είναι οι ίδιες με τα 15.000 ευρώ του 2007, του 2008. Πρέπει να βάλετε το λιγότερο την τιμαριθμική αναπροσαρμογή, όχι τα ονομαστικά εισοδήματα. Τότε οι φόροι που θα πληρώσουν αυτοί που έχουν εισοδήματα από 13.000 ευρώ μέχρι 25.000 ευρώ θα είναι περισσότεροι. Αυτή είναι η αλήθεια.
        Και ποιοι άλλοι επιβαρύνονται; Όσοι είναι μισθωτοί και έχουν εισοδήματα και από άλλες πηγές. Εάν από άλλες πηγές το εισόδημα είναι περισσότερο από ότι από τη μισθωτή εργασία, αυτοί θα πληρώσουν περισσότερο φόρο. Κάποιες άλλες τάξεις και κυρίως, αυτοί που έχουν μεγάλα εισοδήματα, 40.000 ευρώ, 50.000 ευρώ, 60.000 ευρώ, 70.000 ευρώ, θα ελαφρυνθούν. Αυτούς ευνοείτε. 
        Αλλά εγώ σας λέω και κάτι άλλο. Ακόμα και γι’ αυτούς που ευνοείτε μελλοντικά μέχρι το 2009, εάν δεν πάνε καλά οι προϋπολογισμοί, τι θα κάνετε; Θα βάλετε έμμεσους φόρους, στην ουσία δηλαδή θα πληρώσουν πάλι τα χαμηλά και μεσαία εισοδήματα, όπως το κάνατε και τα προηγούμενα χρόνια. Και τα προηγούμενα χρόνια λέγατε ότι δεν θα φορολογήσετε και αυξήσατε τους έμμεσους φόρους κατά δισεκατομμύρια ευρώ.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
       ΠΡΟΕΔΡΕΥΩΝ (Ιωάννης Τραγάκης): Και με αυτό τελειώνετε.
       ΙΩΑΝΝΗΣ ΤΣΑΚΛΙΔΗΣ: Δυστυχώς, η αναλογία έμμεσων και άμεσων φόρων που βελτιωνόταν τα χρόνια τα δικά μας, τώρα συνεχώς χειροτερεύει και αυτό βλάπτει, θίγει τα μικρά και μεσαία εισοδήματα. 
        Ακούστε και κάτι ακόμα και τελειώνω με αυτό. Επί ΠΑ.ΣΟ.Κ. τα τρία τελευταία χρόνια τα έσοδα από έμμεσους φόρους ήταν περίπου κατά μέσο όρο 14.2% του Α.Ε.Π.. Ξέρετε πόσο είναι ο μέσος όρος τα τελευταία τρία χρόνια της Νέας Δημοκρατίας; Είναι 13.4%. Ενώ αυξήθηκαν δυσβάσταχτα οι έμμεσοι φόροι, το Φ.Π.Α., στα καύσιμα, οι εισπράξεις από έμμεσους φόρους σε ποσοστό του Α.Ε.Π. μειώθηκαν. Ενώ αυξήθηκαν κατά 1.2% του Α.Ε.Π. οι έμμεσοι φόροι επί Νέας Δημοκρατίας, όταν τα έσοδα επί ΠΑ.ΣΟ.Κ. ήταν 14.2%, έπρεπε τώρα να είναι 15.4% σύμφωνα με τους συντελεστές. 
        (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή).
       ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε.
       ΙΩΑΝΝΗΣ ΤΣΑΚΛΙΔΗΣ: Τελειώνω, κύριε Πρόεδρε.
       ΠΡΟΕΔΡΕΥΩΝ (Ιωάννης Τραγάκης): Όλο τελειώνετε, αλλά δεν τελειώνετε.
       ΙΩΑΝΝΗΣ ΤΣΑΚΛΙΔΗΣ: Πόσο είναι; Είναι 13.4%. Γιατί; Διότι ενώ τα πληρώνει ο πολίτης αυτά τα χρήματα, αυτούς τους έμμεσους φόρους, δεν εισπράττονται. Μεγάλωσε κατά 2% το Α.Ε.Π., η φοροκλοπή. Αυτή είναι η πολιτική σας. Γι’ αυτήν την πολιτική υπερηφανεύεστε και θέλετε να την ψηφίσουμε και εμείς; Να αλλάξετε πολιτική, γιατί αλλιώς θα πάρετε μία ηχηρή απάντηση από τον ελληνικό λαό στις επικείμενες εκλογές. Και επειδή είμαι βέβαιος ότι δεν μπορείτε να αλλάξετε, επειδή εξυπηρετείτε συμφέροντα, να θεωρείτε δεδομένη την απάντηση του ελληνικού λαού, η οποία θα είναι όμοια ηχηρή όπως το 1993.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κουτσούκος έχει το λόγο.
       ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, και με αυτήν τη νομοθετική πρωτοβουλία η Κυβέρνηση αποδεικνύει αυτό που έχει διαπιστώσει και διαπιστώνει καθημερινά ο λαός μας, ότι ο αυταρχισμός και η αντιλαϊκή πολιτική πάνε χέρι-χέρι.
        Ο αυταρχισμός εκφράστηκε το προηγούμενο διάστημα με τους πραίτορες του κ. Πολύδωρα ενάντια στους απεργούς, ενάντια στους δασκάλους. Ο σημερινός αυταρχισμός της Κυβέρνησης εκφράζεται με την σαφέστατη υποβάθμιση και αγνόηση του Κοινοβουλίου. Η Κυβέρνηση απέδειξε χθες και σήμερα ότι θέλει το Κοινοβούλιο διεκπεραιωτή και χειροκροτητή των αποφάσεων, απέδειξε ότι φοβάται το διάλογο μέσα στη Βουλή και γι’ αυτό επέλεξε αυτήν τη συγκεκριμένη μέθοδο να νομοθετήσει, τη μέθοδο των τροπολογιών, με τα τρία νομοσχέδια σ’ ένα. 
        Κύριε Υπουργέ, είναι καλό να ρωτήσετε τους συναδέλφους της κυβερνητικής παράταξης που θα ψηφίσουν το νομοσχέδιο, εάν έχουν διαβάσει τις διατάξεις του Κώδικα, εάν έχουν διαβάσει τις διατάξεις για την ενοποίηση του Ταμείου της Αγροτικής Τράπεζας στο Ι.Κ.Α. και εάν σε τελική ανάλυση, όταν θα πάνε να μιλήσουν στους ψηφοφόρους, θα ξέρουν τι έχουν ψηφίσει, αν θα μπορούν να απολογηθούν για την κυβερνητική πολιτική. 
        Η Κυβέρνηση, βεβαίως, με τα επιχειρήματα του κ. Αλογοσκούφη, προσπάθησε να μας πει ότι ήταν γνωστές οι πολιτικές της. Οι πολιτικές της δεν ήταν γνωστές ούτε στα κορυφαία στελέχη της και αυτό αποδεικνύεται από το γεγονός ότι άλλα έλεγαν ο κ. Σουφλιάς και ο κ. Καραμανλής στο πρόγραμμα και άλλα τώρα κάνει η Κυβέρνηση, αποδεικνύεται από το γεγονός ότι η Επιτροπή Αποκρατικοποιήσεων, την οποία επικαλούνται η Κυβέρνηση και τα κομματικά όργανα της Νέας Δημοκρατίας, δεν αποτελεί όργανο κοινωνικού διαλόγου, αποδεικνύεται από το γεγονός ότι η Κυβέρνηση φοβάται να συνομιλήσει με τα συνδικάτα, με το συνδικαλιστικό κίνημα και τους εργαζόμενους, φοβάται να συνομιλήσει με τους εκπροσώπους της Τοπικής Αυτοδιοίκησης στην περιφέρεια για το αναπτυξιακό σχέδιο και τις δυνατότητες που δίνει ο νέος αναπτυξιακός νόμος. 
        Αυτή, όμως, είναι μια πάγια συμπεριφορά της Κυβέρνησης. Εκείνο που έχει σημασία για τη σημερινή συζήτηση είναι πως αυτός ο αυταρχισμός εκδηλώνεται σε βάρος του κορυφαίου θεσμού της δημοκρατίας μας, που είναι το Κοινοβούλιο και ο ρόλος του Βουλευτή.
        Αυτά τα κάνει η Κυβέρνηση, για να υλοποιήσει την αντιλαϊκή της πολιτική. Και η αντιλαϊκή της πολιτική έχει βασικά τρεις άξονες. Ο ένας είναι το ξεπούλημα του εθνικού πλούτου, ο δεύτερος είναι η αναδιανομή των εισοδημάτων και ο τρίτος είναι τα προνόμια στους ισχυρούς. Βεβαίως, μαζί με αυτά συμβαδίζει μια πολιτική εμπαιγμού σε αυτούς που η Κυβέρνηση έχει κοροϊδέψει με τις προεκλογικές της υποσχέσεις που σήμερα κάνει μια προσπάθεια να τους πείσει ότι είναι συνεπής με αυτά που έταξε προεκλογικά, αλλά βεβαίως αυτά τα παραπέμπει για υλοποίηση στην επόμενη κυβέρνηση. Γιατί το 2007, κύριε Υπουργέ, θα είναι άλλη κυβέρνηση και το 2008 θα είναι άλλη κυβέρνηση.
        Πώς υλοποιείτε, λοιπόν, την πολιτική αναδιανομής; Πλήρωσαν επιπλέον 17,6 δισεκατομμύρια φόρους την τριετία 2005, 2006 και 2007 οι πολίτες. Θέλω να θυμίσω αυτά που λέγατε τα προηγούμενα χρόνια ως Αντιπολίτευση για φορολογική αφαίμαξη από τις κυβερνήσεις του ΠΑ.ΣΟ.Κ. και να τα αντιδιαστείλω με αυτά τα νούμερα, τα οποία δεν αμφισβητούνται. Ποιοι πλήρωσαν αυτούς τους επιπλέον φόρους; Τους πλήρωσαν μέσω της άμεσης φορολογίας μισθωτοί και συνταξιούχοι, επειδή δεν τιμαριθμοποιήθηκε η φορολογική κλίμακα, τους πλήρωσαν τα πλατιά λαϊκά στρώματα μέσω της αύξησης της έμμεσης φορολογίας. 
        Βεβαίως, την ίδια περίοδο η Κυβέρνηση χάριζε φόρους στις μεγάλες επιχειρήσεις. Περίπου σε 860.000.000 ευρώ υπολογίζονται οι λιγότεροι φόροι που δεν θα πληρώσουν οι περίπου τριάντα χιλιάδες μεγάλες επιχειρήσεις. 
        Δεν έχει κανένας, παρά να ανατρέξει στα επίσημα στοιχεία, στα στοιχεία του Κ.Ε.Π.Υ.Ο., για να αποδείξει την πολιτική της αναδιανομής. Τι λένε τα στοιχεία του Κ.Ε.Π.Υ.Ο.; Λένε ότι η αύξηση της άμεσης φορολογίας, αυτή που πλήρωσαν μισθωτοί, συνταξιούχοι, αγρότες, μικρομεσαίοι, επαγγελματίες, είναι πολύ μεγαλύτερη από την αύξηση του εισοδήματός τους. Δηλαδή δείχνουν τα στοιχεία ότι τέσσερα εκατομμύρια εκατόν εξήντα εννέα χιλιάδες πολίτες πλήρωσαν το 2005 συν 25% φορολογία στο εισόδημα.
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Μην μπερδεύεστε, γιατί αυτά τα στοιχεία είναι του 2004. 
       ΓΙΑΝΝΗΣ ΚΟΥΤΣΟΥΚΟΣ: Αυτά τα στοιχεία, κύριε Μπέζα, είναι από το Κ.Ε.Π.Υ.Ο.. Θα τα καταθέσω στα Πρακτικά και θα πρέπει να μας απολογηθείτε εάν το 25% επιπρόσθετοι άμεσοι φόροι είναι αυτοί που προέκυψαν από την αύξηση του Α.Ε.Π. που ονειρεύτηκε ο κ. Αλογοσκούφης μέσα σε μια νύχτα, για ν’ αποδείξει ότι οι Έλληνες πολίτες είναι πιο πλούσιοι. 
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Τα στοιχεία αυτά είναι εισοδήματα του 2004 που δηλώθηκαν το 2005. 
        Κύριε Πρόεδρε, επιτρέπετε μια διακοπή; 
       ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, εγώ δέχομαι την διακοπή, για να μας πει ο κ. Μπέζας, που εκπροσωπεί εδώ την Κυβέρνηση, ποια είναι τα στοιχεία. Να μας πει, κύριε Πρόεδρε, πόση ήταν η αύξηση της άμεσης φορολογίας το 2005. Μπορείτε να μας πείτε; Ήταν αντίστοιχη με την αύξηση των εισοδημάτων ή ήταν μεγαλύτερη; Πείτε μας, για να δούμε τον αναδιανεμητικό χαρακτήρα.
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Οικονομίας και Οικονομικών κ. Μπέζας.
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε Κουτσούκο, δεν έχετε στοιχεία του 2005 ούτε του 2006, διότι τα στοιχεία αυτά του Κ.Ε.Π.Υ.Ο., τα οποία επικαλείσθε, είναι εισοδήματα του 2004, που δηλώθηκαν το 2005 και φορολογήθηκαν με τη δική σας κλίμακα, των δικών σας κυβερνήσεων την κλίμακα, που ίσχυε το 2004.
       ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Κουτσούκο.
       ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, αγαπητοί συνάδελφοι, θέλω να σας υπενθυμίσω, μην τυχόν το έχετε ξεχάσει λόγω της απραξίας με την οποία κυβερνάτε τον τόπο, ότι το 2004 και το 2005 Κυβέρνηση ήταν η Νέα Δημοκρατία και, παρά το γεγονός ότι είχε υποσχεθεί τιμαριθμοποίηση της φορολογικής κλίμακας, δεν την έκανε αυτήν την τιμαριθμοποίηση. Και μας φέρνει τώρα την αύξηση των 1000 ευρώ στο αφορολόγητο, για να δώσει τα χρωστούμενα. Αυτό είναι το αποτέλεσμα της πολιτικής σας. 
        Βεβαίως, μια τέτοια αύξηση της φορολογίας είχαμε και σε ό,τι αφορά την έμμεση φορολογία. Τι κάνει σήμερα η Κυβέρνηση; Να δω, κύριε Μπέζα, αν θα μου απαντήσετε και σ’ αυτό. Η Κυβέρνηση καταργεί την προοδευτικότητα της φορολογικής κλίμακας, διότι σύμφωνα με όλες τις οικονομικές θεωρίες, το οποιοδήποτε εγχειρίδιο και αν διαβάσετε, θα δείτε ότι η προοδευτικότητα του φορολογικού συστήματος και η αναδιανεμητική του ικανότητα συνδέονται με τα κλιμάκια, με την προοδευτικότητα της φορολογικής κλίμακας, πόσο πληρώνουν δηλαδή, αυτοί που είναι φτωχοί και πόσο πληρώνουν αυτοί που είναι πλούσιοι. Από την ανάλυση που κάνουμε, προκύπτει, κύριε Υφυπουργέ, ότι αυτός που ήταν αφορολόγητος θα πληρώσει φόρο 100 ή 150 ευρώ. Θα πάρετε αυτά τα κατοστάρικα από αυτούς που δεν τα έχουν, εκτός και αν μας πείτε ότι δεν θα τους δώσετε καμία αύξηση μέσα στο 2007, γιατί και αυτά μπορούμε να τα ακούσουμε από μια Κυβέρνηση σαν και τη δική σας.
        Έρχομαι τώρα στο θέμα του ξεπουλήματος. Αφού μας περάσατε το νόμο εδώ ενάντια στις συλλογικές διαπραγματεύσεις και στις διεθνείς συμβάσεις εργασίας, ότι στις ζημιογόνες εταιρείες θα ρυθμίζονται οι εργασιακές τους σχέσεις με νόμο, προετοιμάσατε το έδαφος και πουλάτε σήμερα τον Ο.Τ.Ε., τον Ο.Τ.Ε. που έδωσε δισεκατομμύρια στο ελληνικό δημόσιο και που αποτελεί το στρατηγικό πλεονέκτημα της χώρας μας στις τηλεπικοινωνίες. Αυτό είναι ένα συνταγματικό πραξικόπημα, ένα πραξικόπημα ενάντια στις διεθνείς συμβάσεις. 
        Για να το κάνετε αυτό, επικαλείσθε τη νεοφιλελεύθερη ή τη φιλελεύθερη πολιτική σας. Όμως, μπορείτε να μας πείτε, κύριε Μπέζα, πώς συμβιβάζεται μια πολιτική σαν και αυτή που επικαλείσθε να αγοράζει ιδιωτικές εταιρείες ακριβά και να πουλάει το δημόσιο πλούτο φθηνά; Αυτά μόνο μια δική σας Κυβέρνηση μπορεί να τα κάνει, αυτά επιχείρησε να κάνει και ο κ. Μητσοτάκης το 1993, αλλά έπεσε κάτω από την λαϊκή κατακραυγή, διότι έβαλε φραγμό στον κρατικό Ο.Τ.Ε. να δουλέψει την κινητή τηλεφωνία μέσω μιας εταιρείας και έτσι το ίδιο προσπαθείτε να κάνετε και εσείς. 
        Θα τελειώσω, λέγοντας ότι δεν μπορείτε, κύριοι της Κυβέρνησης, με αυτό το νομοσχέδιο να πουλάτε εκδούλεψη στους ανθρώπους που τους δίνετε αυτά που τους κλέψατε. Και αυτά που τους κλέψατε είναι οι αυξήσεις του Ο.Γ.Α. και του Ε.Κ.Α.Σ. που, σύμφωνα με το προεκλογικό σας πρόγραμμα, έπρεπε να έχετε δώσει, αλλά δεν τα δώσατε.
        Σας ευχαριστώ.
       ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, θα ήθελα να γνωστοποιήσω στο Σώμα ότι από τα άνω δυτικά θεωρεία της Βουλής παρακολουθούν την συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα επτά μαθητές και μαθήτριες και τρεις συνοδοί-καθηγητές από το Γυμνάσιο Αλιβερίου Ευβοίας. Πρόκειται για τη δεύτερη ομάδα.
        Η Βουλή τους καλωσορίζει. 
        (Χειροκροτήματα από όλες τις πτέρυγες της Βουλής)
        Ο συνάδελφος, κ. Μαγκριώτης έχει το λόγο.
       ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
        Κύριε Πρόεδρε, η Κυβέρνηση, πιστή στις ιδεολογικές και πολιτικές της απόψεις και θέσεις, μείωσε από τον πρώτο χρόνο στην εξουσία δραστικά τη φορολογία των μεγάλων επιχειρήσεων και των μεγαλομετόχων των μεγάλων επιχειρήσεων. Μετά από δυο χρόνια, προς το τέλος της θητείας της, φέρνει και το φορολογικό νομοσχέδιο για τα φυσικά πρόσωπα, για τους πολίτες και προσπαθεί να το παρουσιάσει ως φιλολαϊκό, ότι ενισχύει τα εισοδήματα των χαμηλοσυνταξιούχων, των χαμηλόμισθων και των μεσαίων εισοδημάτων.
        Και μόνο από τη σειρά που κατέθεσε και ψήφισε τα νομοσχέδια στη Βουλή πρώτα για τις μεγάλες επιχειρήσεις με δραστικές μειώσεις της φορολογίας και μετά από δύο χρόνια για τα φυσικά πρόσωπα, αποκαλύπτει την άποψη και τη θέση της, ότι αδικημένοι του φορολογικού συστήματος στη χώρα μας ήταν οι μεγάλες επιχειρήσεις, ότι οι αδικημένοι ήταν οι μεγαλομέτοχοι, γι' αυτό και ψήφισε στη συνέχεια το αφορολόγητο των μερισμάτων που διανέμονται στους μεγαλομετόχους. Αφού τα μεσαία και χαμηλά εισοδήματα αντέχουν και ήταν οι ευνοημένοι του φορολογικού συστήματος, όπως ίσχυε επί ΠΑ.ΣΟ.Κ., του κακού και άδικου κατά τη Νέα Δημοκρατία, όταν ήταν όμως, στην αντιπολίτευση, φέρνει τώρα και το φορολογικό νομοσχέδιο για τα φυσικά πρόσωπα, για να μας πει ότι ευνοεί τα μεσαία και χαμηλότερα εισοδήματα. 
        Επί δύο χρόνια, όπως και τα στοιχεία του Γενικού Λογιστηρίου του Κράτους, αλλά και οι προϋπολογισμοί και τα σχέδια και οι απολογισμοί που παρουσιάζει η Κυβέρνηση αποδεικνύουν, εκατοντάδες εκατομμύρια, δισεκατομμύρια, είναι τα ευρώ που καρπώνονται οι μεγάλες επιχειρήσεις και οι μεγαλομέτοχοί τους. Ενώ αντίστοιχα η ελάφρυνση που υποτίθεται ότι θα προκύψει από το φορολογικό νομοσχέδιο αυτό για τα φυσικά πρόσωπα είναι πολύ περιορισμένη. Μάλιστα θα υπάρξει επιβάρυνση για τα πολύ χαμηλά εισοδήματα, γιατί δεν υπάρχει τιμαριθμοποίηση της φορολογικής κλίμακας και γιατί αλλάζει τα κλιμάκια, παρ’ ότι αυξάνει από το 11.000 στο 12.000 χιλιάδες το αφορολόγητο. Γιατί το ποιο προοδευτικό μέτρο μιας φορολογικής πολιτικής είναι η τιμαριθμοποίηση της φορολογικής κλίμακας. Αυτή εξισορροπεί στοιχειωδώς τα εισοδήματα στο πραγματικό τους επίπεδο.
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Την οποία ποτέ δεν κάνατε.
       ΙΩΑΝΝΗΣ ΜΑΓΚΡΙΩΤΗΣ: Για την Κυβέρνηση της Νέας Δημοκρατίας ομιλούμε, κύριε Υπουργέ. Αυτό κάνετε σήμερα. 
        Δεύτερον, τα μεσαία εισοδήματα θα έχουν ελάχιστη ελάφρυνση και φυσικά μια σχετική άνεση στα πολύ υψηλά εισοδήματα. Και πάλι το ιδεολογικό και πολιτικό υπόβαθρο και αυτού του νομοθετήματος έχει συγκεκριμένη κοινωνική αναφορά και κατεύθυνση, τους ισχυρά οικονομικούς παράγοντες της χώρας. Είναι –το δεχόμαστε- οι άνθρωποί σας, είναι η βασική κοινωνική τάξη και ο κοινωνικός χώρος που σας στηρίζει πολιτικά και ιδεολογικά. 
        Πρέπει να ξέρετε, όμως, στη δημοκρατία του 21ου αιώνα στην κοινοβουλευτική δημοκρατία και ειδικά στις χώρες της Ευρωπαϊκής Ένωσης, οι κυβερνήσεις μέσα από την φορολογική, όπως μέσα και από άλλες πολιτικές -από την εισοδηματική, την κοινωνική πολιτική- έχουν ένα βασικό καθήκον. Να ενισχύουν την ανάπτυξη την ανταγωνιστικότητα και την εξωστρέφεια της οικονομίας για να παράγεται πλούτος, αλλά και συνεχώς να προωθούν τη διανομή αυτού του πλούτου με τέτοιον τρόπο και με τέτοιες αναλογίες, ούτως ώστε να ενισχύονται οι αδύναμοι πολίτες, αυτοί που δεν μπορούν να συμμετέχουν στην παραγωγή και στην εργασιακή διαδικασία και όχι κατ’ ανάγκη από δική τους υπαιτιότητα. Να στηρίζονται συγκεκριμένες γεωγραφικές περιοχές της χώρας που υστερούν και δεν έχουν τα πλεονεκτήματα άλλων. Πλεονεκτήματα στρεβλά που τις περισσότερες φορές τα έχει δημιουργήσει το οικονομικό και αναπτυξιακό μοντέλο της χώρας, το οποίο αναπτύσσεται μ’ ένα πρωτόγνωρο υδροκεφαλισμό για χώρα της Ευρωπαϊκής Ένωσης και συνεχίζει βεβαίως να πορεύεται σε αυτήν την κατεύθυνση.
         Δεν πράττετε ανάλΟ.Γ.Α., δεν νομοθετείτε με αυτήν τη φιλοσοφία που στην Ευρώπη την έχουν και τα προοδευτικά κόμματα, αλλά σε μεγάλο βαθμό και τα συντηρητικά κόμματα. Η δική σας η ιδεολογία είναι ιδεολογία ενός συντηρητικού κόμματος νεοφιλελεύθερης ιδεολογίας, χώρας του τρίτου κόσμου και όχι φιλελεύθερης ιδεολογίας, χώρας-μέλους του σκληρού πυρήνα της Ευρωπαϊκής Ένωσης και της αναπτυγμένης δύσης. Εκεί που ο ιδρυτής σας έλεγε πως ανήκει η χώρα, στην κατεύθυνση της οποίας δεν πολιτεύεστε, όμως. Οι σχετικές και μικρές αυτές ελαφρύνσεις ακόμη και για τα μεσαία κοινωνικά στρώματα στην πατρίδα μας -που έρχονται μετά από τρία χρόνια- είναι άνευ αντικρίσματος, γιατί ήδη στην τρέχουσα οικονομική χρονιά, τα  έχετε πάρει πολλαπλάσια από τα κοινωνικά αυτά στρώματα μέσα από τον πληθωρισμό, μέσα από την εκρηκτική ακρίβεια και την κερδοσκοπία, μέσα από την αύξηση του Φόρου Προστιθέμενης Αξίας, μέσα από την αύξηση των ειδικών φόρων κατανάλωσης και μέσα από την αύξηση της τιμής των καυσίμων. 
      Δισεκατομμύρια τα πρόσθετα έσοδα του κράτους, κερδοσκοπικά έσοδα του κράτους από την εκρηκτική αύξηση της τιμής των καυσίμων. Κροκοδείλια τα δάκρυα της Κυβέρνησης για τα προβλήματα της οικονομίας και της ανταγωνιστικότητας από την αύξηση της τιμής των καυσίμων, γιατί οι μεγάλες εισαγωγικές εταιρείες, οι εταιρείες διϋλισης και διανομής μαζί με το κράτος είναι μεγάλοι κερδοσκόποι εις βάρος της οικονομίας, της παραγωγής και των καταναλωτών, ιδιαίτερα των συνταξιούχων. Και μια έρευνα που σήμερα δημοσιεύεται πρωτοσέλιδα στην «ΚΑΘΗΜΕΡΙΝΗ» -τη φιλοκυβερνητική και έγκυρη, «Καθημερινή»- αποδεικνύει ότι πέρυσι το 24% του 13ου μισθού, τα νοικοκυριά τα μεσαία και τα χαμηλά οικονομικά στρώματα, το έδωσαν για τα καύσιμα. Πέρυσι, αν θυμάστε, ήσασταν πάλι εσείς Κυβέρνηση, με την ίδια πολιτική. Φέτος για τα χαμηλά εισοδήματα, από το 13ο μισθό τους θα πληρώσουν το 35% για τα καύσιμα. Ποιος θα τα πάρει αυτά, κύριε Υπουργέ; Ενώ οι τιμές της εισαγωγής καυσίμων έχουν μειωθεί. Το κράτος θα τα πάρει πρωτίστως και οι ελάχιστες εταιρείες-κερδοσκόποι εις βάρος των λαϊκών στρωμάτων. Βεβαίως για το ειδικό επίδομα για τα καύσιμα ούτε κουβέντα «δεν τ’ αντέχει αυτά ο προϋπολογισμός». Δεν τ’ αντέχει η οικονομική σας αντίληψη, η πολιτική σας φιλοσοφία, κύριε Υπουργέ, και όχι ο προϋπολογισμός. Τον προϋπολογισμό η κάθε κυβέρνηση τον φτιάχνει με βάση την ιδεολογία της και την πολιτική της, τις προτεραιότητες που έχει και ποια στρώματα θέλει να υποστηρίξει. 
      Θα πω δύο κουβέντες για τον Ο.Τ.Ε. και θα ολοκληρώσω, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Μία κουβέντα μόνο, γιατί τελείωσε ο χρόνος σας, κύριε Μαγκριώτη. Ο χρόνος είναι αμείλικτος.
     ΙΩΑΝΝΗΣ ΜΑΓΚΡΙΩΤΗΣ: Κύριε Υπουργέ, και εδώ νομοθετείτε και πολιτεύεστε ως συντηρητικό νεοφιλελεύθερο κόμμα τριτοκοσμικής χώρας. Τα αδελφά σας κόμματα στις χώρες-μέλη της Ευρωπαϊκής Ένωσης, σε κρίσιμους τομείς, είτε είναι φυσικά μονοπώλια είτε όχι, αλλά καθοριστικούς για την ανάπτυξή τους και όχι μόνο αλλά και για το διεθνή τους ρόλο, διατηρούν το management και ένα κρίσιμο ποσοστό μετοχών που τους επιτρέπει να λαμβάνουν τις στρατηγικές επιλογές κάτω από τον έλεγχο του δημοσίου. Εσείς το ίδιο επιχειρήσατε το 1991-1993 ευτυχώς ανεπιτυχώς και καταρρεύσατε κάτω από την οργή του ελληνικού λαού. Το επιχειρείτε και τώρα με τον ίδιο αιφνιδιαστικό, αντικοινοβουλευτικό τρόπο. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε, και ευχαριστώ.
      Κύριε Υπουργέ, το κάνετε αποκλειστικά και μόνο για εισπρακτικούς λόγους. Δεν έχετε παρουσιάσει κανένα επιχειρησιακό σχέδιο για να μας δείξετε ποιο είναι το αναπτυξιακό αντίκρισμα, ποιο είναι το κοινωνικό αντίκρισμα στα εισοδήματα, στην απασχόληση. Δεν μας έχετε πει πως αυτό το μεγάλο δίκτυο που έχει δημιουργήσει ο Ο.Τ.Ε. τα προηγούμενα αμαρτωλά του χρόνια και που είναι σήμερα η πηγή της κερδοφορίας, της ανάπτυξης και κυρίως το ελκυστικό κομμάτι για τον ξένο επενδυτή, θα το αξιοποιήσει η πατρίδα μας, σε μια ευαίσθητη περιοχή …
     ΠΡΟΕΔΡΕΥΩΝ (Ιωάννης Τραγάκης): Λοιπόν, ολοκληρώσατε. Ευχαριστούμε.
     ΙΩΑΝΝΗΣ ΜΑΓΚΡΙΩΤΗΣ: .. της Νοτιανατολικής Ευρώπης, το δίκτυό της στη Νοτιανατολική Ευρώπη.
      Έχετε καθόλου σχέση και ιδέα με την οικονομική διπλωματία, απαραίτητο συμπλήρωμα της πολιτικής διπλωματίας σε μια δύσκολη περιοχή, σε μια σύνθετη εποχή όπως αυτή που ζούμε; Όχι φυσικά, γι’ αυτό και σας καταγγέλλουμε, γι’ αυτό και θα σας καταδικάσει ο ελληνικός λαός. 
      Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Πρωτόπαπας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, ξεκινώντας την παρέμβασή μου, θα ήθελα να επαναφέρω ένα ερώτημα που έθεσε ένας συνάδελφος ο κ. Ντίνος Ρόβλιας στην επιτροπή, προς τον κ. Αλογοσκούφη πριν από λίγο και απάντηση δεν πήρε. Φαντάζομαι ότι ο κύριος Υφυπουργός θα μας δώσει απάντηση εδώ.
      Κύριε Υφυπουργέ, θέλετε να δώσετε το management του Ο.Τ.Ε., μαζί μ’ ένα μεγάλο πακέτο μετοχών. Γνωρίζετε πάρα πολύ καλά ότι ο Ο.Τ.Ε. είναι μία επιχείρηση που διαδραματίζει ένα σημαντικό ρόλο στην άμυνα και στην ασφάλεια της χώρας. Εάν εκδηλώσουν ενδιαφέρον για να πάρουν το πακέτο των μετοχών και το management, εταιρείες τουρκικών συμφερόντων ή με συμμετοχή τουρκικών συμφερόντων, θα το δώσετε ναι ή όχι; Περιμένουμε σε αυτό μία απάντηση, γιατί κατά τη γνώμη μου αυτή η απάντηση έχει να κάνει με πολλά.
        Δεύτερον, εγώ δεν καταλαβαίνω τι επιχειρεί να κάνει η Κυβέρνηση πέρα από αυτήν την ιστορία. Φαντάζομαι ότι θέλει να βάλει περίπου 2.000.000.000 ευρώ ή και λιγότερο στα ταμεία της εκποιώντας βέβαια με τέτοιες διαδικασίες μια επιχείρηση που διαδραματίζει σημαντικό ρόλο για την ανάπτυξη της χώρας. Δεν θα κάνει όμως μόνο αυτό. Θα μπορούσα βέβαια ειρωνικά θα πω ότι λίγο πριν η επιχείρηση αυτή ξόδεψε ένα αντίστοιχο περίπου ποσό για μία όχι αμφιλεγόμενη αγορά –εννοώ την αγορά της «ΓΕΡΜΑΝΟΣ»- αλλά μία αγορά που αγγίζει τα όρια του σκανδάλου, για να λέμε τα πράγματα με το όνομά τους. Γιατί αυτή σε καμιά επιχειρηματική λογική δεν υπακούει.
         Όμως, έρχεται η Κυβέρνηση αυτήν τη στιγμή να πουλήσει τον Ο.Τ.Ε.. Και τίθενται τα εξής ζητήματα:
        Πρώτον, πώς θα διαμορφώνονται οι τιμές στα τηλέφωνα; Ο Ο.Τ.Ε. ακόμα κατέχει το 85% της αγοράς. Έχει σχεδόν μονοπωλιακή θέση. Θα δημιουργηθεί λοιπόν, ένα ιδιωτικό μονοπώλιο. Έχουμε αναλογιστεί τι σημαίνει αυτό για τον απλό πολίτη και τα τηλέφωνά του; 
        Δεύτερον, ο Ο.Τ.Ε. πρόκειται να κάνει 900.000.000 ευρώ επενδύσεις αυτήν τη στιγμή. Θα τα κάνει ο ιδιώτης; Για ποιο λόγο; Ιδιαίτερα αν είναι κατάστημα ή υποκατάστημα πολυεθνικής, για ποιο λόγο θα αναπτύξει έναν οργανισμό ο οποίος εν δυνάμει θα είναι αντικαταστάτης και ανταγωνιστής της μητρικής του; 
        Τρίτον, για ποιο λόγο ο ιδιώτης αυτός θ’ ενδιαφερθεί για τις καθολικές υπηρεσίες; Θα τον αναγκάσετε εσείς με τις συμφωνίες; Κούνια που σας κούναγε.  Αν μπει ένας ιδιώτης στο management, θα λειτουργήσει με μοναδικό κριτήριο το κέρδος. Και σε μια επιχείρηση που το θέμα της καθολικότητας των υπηρεσιών της διαδραματίζει για τον ελληνικό λαό τεράστιο ρόλο καταλαβαίνετε πολύ καλά ότι δημιουργείται ένα ακόμα μείζον θέμα. 
        Δεν είναι όμως μόνο τα χρήματα που προσδοκάτε να βάλετε στο ταμείο. Κατά τη γνώμη μου, υλοποιείται και ένα άλλο θέμα. Υλοποιείτε έναν σχεδιασμό εξυπηρέτησης συμφερόντων μέσα από διάφορα deals, μέσα από διάφορες αδιαφανείς και αναιτιολόγητες πολιτικά συμφωνίες. 
        Και δεν  είναι η πρώτη αυτή του Ο.Τ.Ε. που πάτε να κάνετε τώρα. Προηγήθη του Ο.Τ.Ε. με το «ΓΕΡΜΑΝΟ» που την εγκρίνατε. Προηγήθη η Π & Κ πάλι από το Υπουργείο Οικονομικών, που είναι καθαρό ότι πρόκειται για σκάνδαλο και εξυπηρέτηση υπηρεσιών που είχαν χορηγηθεί από την Π & Κ σε άλλες εποχές στις οποίες θέλατε να παίξετε συγκεκριμένα παιχνίδια. Και τώρα έρχεται και ο Ο.Τ.Ε. Εξυπηρετείτε οικονομικά συμφέροντα και μάλιστα κατά το χειρότερο τρόπο σε βάρος του ελληνικού λαού. 
        Και κλείνω με το θέμα της Αγροτικής, που ίσως μέσα στη γενικότερη δικαιολογημένη κατά τη γνώμη μου φασαρία και τον ορυμαγδό που έχει ξεσπάσει με αυτήν τη στρατηγικής επιλογής απόφαση για τον Ο.Τ.Ε. κάπου έχει πάει πιο πίσω. Όμως, κακώς έχει πάει πιο πίσω. Δεν είναι θέμα μόνο ότι χωρίς να έχετε συνεννοηθεί με κανέναν και χωρίς να κουβεντιάσετε με κανέναν παίρνετε τις αποφάσεις για τα ταμεία συντάξεων και επικούρησης της Αγροτικής. Να δούμε με ποιους όρους παίρνετε αυτήν την απόφαση. Γιατί μας λέγατε παλαιότερα για το ΤΑΠΙΛΤΑΤ, το οποίο εμείς το αιτιολογήσαμε από αυτό το Βήμα. 
        Προσέξτε τι κάνετε τώρα. Λέτε ότι εντάσσετε το ταμείο κύριας σύνταξης της Αγροτικής στο Ι.Κ.Α. και ότι δίνετε κάποια προίκα που, αν δεν κάνω λάθος για δεκαπέντε χρόνια θα φθάσει τα 420.000.000 ευρώ. Δηλαδή, 28 επί 25. Την ίδια στιγμή υπάρχουν μελέτες οι οποίες αποδεικνύουν ότι το αναλογιστικό έλλειμμα που θα προκύψει για το Ι.Κ.Α. από αυτήν την ένταξη είναι περίπου 3,2 δισεκατομμύρια ευρώ. Θα προκύψει, δηλαδή, στο Ι.Κ.Α.  έλλειμμα 3,2 δισεκατομμύρια ευρώ, το οποίο θα πληρώσει ο απλός Έλληνας πολίτης, ο ασφαλισμένος στο Ι.Κ.Α. και η πριμοδότηση από την Αγροτική θα είναι 420.000.000 ευρώ. 
        Γιατί; Δεν έχει η Αγροτική να πληρώσει; Τα υπερκέρδη τα οποία βγάζουν οι τράπεζες με την τοκογλυφία ουσιαστικά που ασκούν μέσα από τα επιτόκια δεν τα ξέρετε; Δεν έχετε μάθει τίποτα; Τα υπερκέρδη που υπερήφανα παρουσιάζουν κάθε λίγο και λιγάκι δεν τα έχετε ακούσει; Γιατί πρέπει η Αγροτική να πληρώσει τόσα λίγα; Μήπως γιατί είναι ο επόμενος που θα πουληθεί με χαριστικούς όρους και δεν θέλετε να θίξετε τον υποψήφιο αγοραστή, όπως κάνατε και με την Εμπορική; Διότι αυτό κάνετε. Βάλατε την Εμπορική να πληρώσει πάρα πολύ λίγα μη τυχόν και πάθουν τίποτα οι Γάλλοι που θα την αγόραζαν. Και τώρα έρχεστε να κάνετε το ίδιο με την Αγροτική. Δεν ξέρω ποιος κρύβεται από πίσω. Ξέρω  ότι αυτός που κρύβεται  από πίσω -διότι κάποιος είναι και κάποιον έχετε σχεδιάσει- προφανώς θα κερδίσει πάρα πολλά εκατομμύρια ευρώ σε βάρος του απλού πολίτη που επί ματαίω προσδοκά κάποια βελτίωση από τις παροχές του Ι.Κ.Α. Αυτή είναι η Κυβέρνησή σας.
        Αυτή η τροπολογία, όσο και αν δεν έχει αναδειχθεί και πρέπει να αναδειχθεί και δεν είναι τυχαίο ότι έρχεται ως τροπολογία ουσιαστικά μέσα σε μια γενικότερη συζήτηση για φορολογικό, αναπτυξιακό, Ο.Τ.Ε., η οποία δικαιολογημένα κυριαρχεί, αυτή η μικρή διάταξη λοιπόν –μικρή εντός εισαγωγικών- είναι ουσιαστικά πολύ μεγάλη. Και είναι ουσιαστικά πολύ μεγάλη, γιατί παίρνετε μια απόφαση που επιβαρύνει το Ι.Κ.Α., γιατί παίρνετε μια απόφαση που επιβαρύνει τον Έλληνα ασφαλισμένο για να εξυπηρετήσετε κάποιον αυριανό υποψήφιο αγοραστή της Αγροτικής. Και μια φορά ακόμη, μπράβο σας. Από μεθοδεύσεις πολύ καλά πάτε, αλλά από πολιτική δεν πάτε, γιατί, αν αυτή είναι η πολιτική να εξυπηρετούμε μόνο τους αγοραστές σε βάρος του Έλληνα πολίτη και μάλιστα του μη προνομιούχου Έλληνα πολίτη, δεν αξίζει τον κόπο αυτός που το κάνει να λέγεται Κυβέρνηση αυτής της χώρας.
        Ευχαριστώ, κύριοι συνάδελφοι.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε.
        Το λόγο έχει ο συνάδελφος κ. Μανιάτης.
       ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, η συζήτηση ενός φορολογικού νομοσχεδίου μας δίνει πάντα την ευκαιρία να δούμε ποια είναι η πολιτική φιλοσοφία, ποια είναι και η ιδεολογία της κάθε Κυβέρνησης. Ο τρόπος που αντιμετωπίζει μια Κυβέρνηση το πώς εισπράττει χρήματα και πώς κατανέμει τον εθνικό πλούτο δεν είναι απλώς ένα τεχνικό γραφειοκρατικό θέμα, είναι ένα βαθύτατα ιδεολογικό και πολιτικό ζήτημα. 
        Έτσι, λοιπόν, έχει ενδιαφέρον να δούμε το συγκεκριμένο φορολογικό νομοσχέδιο όχι απλώς μέσα από κάποιες φορολογικές  κλίμακες, αλλά μέσα από το πώς αντιμετωπίζει την καθημερινότητα των πολιτών και τον τρόπο ανάπτυξης της χώρας. Φέτος, όμως, έχουμε και μία ιδιαιτερότητα. Έχουμε τρία σε συσκευασία ενός. Έχουμε φορολογικό νομοσχέδιο, έχουμε αναπτυξιακό νόμο με μια τροπολογία νύχτας και έχουμε και την τροπολογία για τον Ο.Τ.Ε. που μας δείχνει πώς αντιλαμβάνεται η Κυβέρνηση τη σχέση κράτους και αγοράς, πώς αντιλαμβάνεται τη σχέση του εθνικού πλούτου και της ανταγωνιστικότητας σε μεγάλους τομείς της εθνικής οικονομίας. Νομίζω ότι το συγκεκριμένο νομοθέτημα που συζητούμε σήμερα είναι η κλασική περίπτωση ενός νομοσχεδίου που αποκαλύπτει ένα προσωπείο, μέσα από το οποίο όχι μόνο δεν φαίνεται Κοινωνικό Κέντρο, όχι μόνο δεν φαίνεται μία μεταρρυθμιστική Κυβέρνηση, αλλά δυστυχώς φαίνεται ξεκάθαρα μία παλαιού τύπου, κλασική δεξιά αντιμετώπιση των προβλημάτων της οικονομίας και της κοινωνίας.
        Φορολογικό νομοσχέδιο. Μας λέγατε, κύριε Υπουργέ, με δικά σας στοιχεία ότι το 2003 ο κάθε Έλληνας πολίτης χρωστάει 18.000 ευρώ. Να το αποδεχθώ. Με δικά σας στοιχεία, όμως, τώρα αποδεικνύεται ότι το 2006 τα 18.000 ευρώ έχουν γίνει 23.000 ευρώ. 
       ΒΑΣΙΛΕΙΟΣ ΟΙΚΟΝΟΜΟΥ: Και λίγα είναι!
       ΙΩΑΝΝΗΣ ΜΑΝΙΑΤΗΣ: Και λίγα είναι. Θα μπορούσαν να τα έχουν πάει ακόμα περισσότερο. 
        Για το φόρο που πληρώνουν τα φυσικά πρόσωπα, ο απλός συνταξιούχος, ο μισθωτός, ο απλός Έλληνας πολίτης, το 2004 πληρώναμε 7,8 δισεκατομμύρια. Το 2007 πληρώσαμε 9,8 δισεκατομμύρια. Μέσα σε τρία χρόνια αυξήθηκε η φορολογία των πολιτών κατά 2.000.000.000 ευρώ. Αυτό σημαίνει με απλά λόγια ότι για κάθε 100 ευρώ που πληρώνει μια επιχείρηση, ενώ το 2004 ο μισθωτός έδινε 160 ευρώ, το 2007 θα δώσει 212 ευρώ. Και βεβαίως ένα μεγάλο πολιτικό διακύβευμα στα φορολογικά νομοσχέδια είναι πάντα η σχέση άμεσων φόρων και έμμεσων φόρων, διότι η έμμεση φορολογία είναι το μεγάλο δηλητήριο που δεν το καταλαβαίνεις, γιατί είναι καθημερινό και μικρό.
        Κύριε Υπουργέ, ισχυρίζεστε ότι με γαλαντομία δίνετε αυξήσεις στο Ε.Κ.Α.Σ. και στις συντάξεις του Ο.Γ.Α. και θέλετε να πανηγυρίσουν οι δικαιούχοι του Ε.Κ.Α.Σ. και οι συνταξιούχοι του Ο.Γ.Α.. Ξέρετε τι τους αποκρύπτετε; Ότι πέρυσι με την αύξηση του Φ.Π.Α. και την αύξηση στον ειδικό φόρο κατανάλωσης καυσίμων και τσιγάρων τους αφαιρέσατε –μόνο πέρυσι- 200 ευρώ. Και πρέπει να σας θυμίσω ότι οι συνταξιούχοι και του Ο.Γ.Α. αλλά και οι απλοί μισθωτοί και βενζίνη βάζουν στα αυτοκίνητά τους και αρκετοί από αυτούς καπνίζουν, άρα τους αφορά άμεσα.
        Επίσης, πρέπει να σας θυμίσω ότι με την ανεξέλεγκτη ακρίβεια και με την ασυδοσία που υπάρχει στα καρτέλ της αγοράς με στοιχεία που έχουμε καταθέσει στην Αίθουσα αυτή το μέσο ελληνικό νοικοκυριό χάνει κάθε μήνα σε σχέση με το 2003 240 ευρώ. Ισχυρίζεστε και κάτι άλλο: Ότι είστε η Κυβέρνηση της ανταγωνιστικότητας και της ενίσχυσης της επιχειρηματικότητας των μικρομεσαίων επιχειρήσεων. Ξέρετε τι θέλετε να ξεχάσουμε; Ότι από την 1/1/2006 αυξήσατε τους μοναδιαίους συντελεστές καθαρού κέρδους σε πάνω από εκατόν ογδόντα επαγγέλματα σε ποσοστό που φτάνει και το 250%.
        Ξέρετε τι θέλετε να ξεχάσουμε; Ότι με το σημερινό νομοσχέδιο ανοίγετε παράθυρο για την επιμήκυνση της φορολογικής μνήμης από τα πέντε χρόνια στα δέκα χρόνια. Δηλαδή, ανοίγετε ένα ακόμη μεγάλο παράθυρο ομηρίας πολιτικής και οικονομικής των μικρομεσαίων. Για άλλη μια φορά τους αντιμετωπίζετε ως υποζύγια. 
        Επενδυτικός νόμος. Είναι το δεύτερο σκέλος του σημερινού νομοσχεδίου. Εδώ πρέπει να ξεκαθαρίσουμε ένα πράγμα. Ή ο αναπτυξιακός νόμος είναι σοβαρό νομοθέτημα αυτής της χώρας και αξίζει το κόπο να ασχοληθούμε με αυτό ή δεν είναι. Διότι τα προηγούμενα χρόνια ο κ. Καραμανλής σε δεκάδες περιπτώσεις μας διαβεβαίωνε ότι με τον αναπτυξιακό νόμο της Κυβέρνησης του θα έρθει η αναπτυξιακή αναγέννηση της χώρας. Άρα, φαντάζομαι πως θεωρεί τον αναπτυξιακό νόμο σοβαρό νομοθέτημα και έτσι θα ‘πρεπε να είναι. Εδώ, όμως, βλέπουμε ότι ο καινούργιος αναπτυξιακός νόμος που υποτίθεται ότι θα προσδιορίσει το αναπτυξιακό γίγνεσθαι της χώρας από το 2007 μέχρι το 2013 κατατίθεται νύχτα με μια τροπολογία ντροπής και με μία πλήρης επίδειξη κοινοβουλευτικής αλαζονείας. Κάνατε απολογισμό αν ήταν σωστός ο προηγούμενος αναπτυξιακός σας νόμος; Γιατί μας λέτε περήφανα ότι έχουν εγκριθεί σχέδια ύψους 3,3 δισεκατομμυρίων ευρώ και αποκρύπτετε ότι φέτος οι εκταμιεύσεις είναι μόνο 70.000.000 ευρώ και στον προϋπολογισμό του 2007 έχετε προβλέψει μόνο 150.000.000 ευρώ; Πού θα βρεθούν τα υπόλοιπα 3.000.000.000 ευρώ τα επόμενα χρόνια;
        Γιατί συνεχίζετε να αποσυνδέετε τις νέες επενδύσεις από τη δημιουργία νέων θέσεων εργασίας; Και γιατί για άλλη μια φορά συνεχίζετε την αναπτυξιακή λογική του πραγματευτή με το πανέρι; Ένα πανέρι όπου όλα χωράνε και όπου δεν υπάρχει ούτε περιφερειακή στόχευση ούτε τομεακή αναπτυξιακή στόχευση. 
        Έρχομαι στον Ο.Τ.Ε.. Εδώ συμβαίνουν δύο πράγματα. Είτε έχετε τρικυμία εν κρανίω είτε λειτουργείτε στο βάλτο, στο ναρκοπέδιο της διαφθοράς. Διαλέξτε ένα από τα δύο. Εμένα δεν με πείθει καθόλου η πιθανή διαφωνία Σουφλιά-Αλογοσκούφη ή Δ.Α.Κ.Ε.-Αλογοσκούφη. Δεν αντιλαμβάνομαι γιατί η συζήτηση δεν επικεντρώνεται στο αν θα πάμε σε στρατηγική συμμαχία ή με στρατηγικό επενδυτή. Δεν τα ξεκαθαρίζετε.
        Κύριε Υπουργέ, με 2.000.000.000 ευρώ μπορεί κάποιος αύριο να ελέγξει τον Ο.Τ.Ε. . Εσείς δώσατε μόνο πέρσι 1.000.000.000 ευρώ για την ακριβοπληρωμένη εθελουσία έξοδο τεσσάρων χιλιάδων πεντακοσίων εργαζομένων και 1.500.000.000 ευρώ για να αγοράσετε σκανδαλωδώς το «ΓΕΡΜΑΝΟ». 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Τα 2.000.000.000 που περιμένετε από τον επενδυτή τα έχετε ήδη δώσει με δική σας πρωτοβουλία. Δεν κάνετε κουβέντα για το ποιος θα διαχειρίζεται τα τηλεπικοινωνιακά κυκλώματα των ενόπλων δυνάμεων και τα πορτοκαλί τηλέφωνα της Κυβέρνησης σας. Η Κυβέρνηση σας ακολουθεί πολιτική Μητσοτάκη. Να τον πουλήσουμε για 500.000.000 όταν με πολιτική ΠΑ.ΣΟ.Κ. ο Ο.Τ.Ε. προσέφερε 9.000.000.000 δολάρια. 
       ΠΡΟΕΔΡΕΥΩΝ (Ιωάννης Τραγάκης): Με αυτό κλείστε σας παρακαλώ διότι έχουμε σαράντα εννέα εγγεγραμμένους. Έχουν μιλήσει μέχρι στιγμής πενήντα δύο.
       ΙΩΑΝΝΗΣ ΜΑΝΙΑΤΗΣ: Η δέσμευση του ΠΑ.ΣΟ.Κ. για τον Ο.Τ.Ε. είναι ότι εμείς θα ανατρέψουμε αυτήν την πολιτική. Δεν σας ψήφισαν οι πολίτες για να ξεπουλήσετε. Θα είχατε δικαίωμα να προχωρήσετε σε μία τέτοια τακτική αν είχατε προσθέσει έναν κόκκο ανάπτυξης. Όχι μόνο δεν έχετε προσθέσει αλλά ξεπουλάτε.
        Ζείτε και νομοθετείτε εκτός τόπου και χρόνου. ‘Εχετε απέναντί σας όχι μόνον το ΠΑ.ΣΟ.Κ., αλλά ολόκληρο τον ελληνικό λαό.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Διαμαντίδης έχει το λόγο.
       ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, κυρία και κύριοι συνάδελφοι, το νέο φορολογικό νομοσχέδιο αποτελεί ένα δείγμα ακόμη της παγιωμένης πολιτικής της Νέας Δημοκρατίας. Δεν αποτελεί έκπληξη για εμάς, αλλά ούτε και για τον ελληνικό λαό που εδώ και δυόμισι χρόνια σφίγγει καθημερινά το ζωνάρι με μοναδικό πρόσχημα ότι θα έρθουν καλύτερες μέρες, ότι όλα όσα γίνονται στην Ελλάδα σήμερα οφείλονται στο ΠΑ.ΣΟ.Κ. Αυτή είναι μια καραμέλα κύριε Υπουργέ, που πια ο λαός δεν τη θέλει κα δεν τη μασάει.
        Δεν θα ήθελα να κουράσω το Σώμα με παρατηρήσεις που ήδη έχουν ειπωθεί από πάρα πολλούς συναδέλφους αλλά ούτε να αναφερθώ στο τι δίνει η Κυβέρνηση, σε ποιους τα δίνει, από ποιους τα παίρνει και ούτω καθ’ εξής με το φορολογικό νομοσχέδιο, αλλά δεν μπορώ να μην αναρωτηθώ γιατί μέσα στο συγκεκριμένο νομοσχέδιο εντάσσεται και το θέμα του ξεπουλήματος του Ο.Τ.Ε. 
        Δύο είναι κατά την άποψή μου οι πιθανές απαντήσεις που μπορώ να δώσω. 
        Πρώτον, ότι η Κυβέρνηση προσπαθεί να παραπλανήσει εμάς και τον ελληνικό λαό αποσπώντας το ενδιαφέρον από την αντιπαράθεσή μας στο θέμα του Ο.Τ.Ε. και όχι στις διατάξεις του νομοσχεδίου γιατί υπάρχουν πολλές κρυφές διατάξεις και θα πω παρακάτω, ή δεύτερον, ότι προσπαθεί να περάσει το θέμα του Ο.Τ.Ε. στα μαλακά και με συνοπτικές διαδικασίες συμπεριλαμβάνοντας το στο φορολογικό νομοσχέδιο. Και όλα αυτά γιατί; Γιατί, με την υπό ψήφιση τροπολογία διαφαίνεται η προσπάθεια να καταργηθεί ο κανονισμός προσωπικού του Ο.Τ.Ε. ο οποίος έχει καταρτιστεί με τη συλλογική σύμβαση εργασίας, επικαλούμενη η Κυβέρνηση τα αρνητικά αποτελέσματα του Ο.Τ.Ε. το 2004 και το 2005, αρνητικά αποτελέσματα όμως που οφείλονταν στους Ολυμπιακούς Αγώνες και στη βελτίωση των υποδομών και των υπηρεσιών που ήταν αναγκαίες τότε να γίνουν για την επιτυχία των Ολυμπιακών Αγώνων οι οποίοι πράγματι έγιναν με επιτυχία.
        Είναι προφανές,  ότι η Κυβέρνηση και η διοίκηση του Ο.Τ.Ε. προσπαθούν να εξαπατήσουν υπό το πρόσχημα των δήθεν ζημιών που εμφανίζονται στους ισολογισμούς του Ο.Τ.Ε. με σκοπό να συρρικνώσουν συνταγματικά δικαιώματα και να πλήξουν το θεσμό της συλλογικής αυτονομίας. Άλλωστε δεν είναι η πρώτη φορά αυτό που επιχειρείται από τη Νέα Δημοκρατία. Το είχε επιχειρήσει και το 1993 ο κ. Μητσοτάκης. 
        Για να κλείσω, όμως, το θέμα αυτό του Ο.Τ.Ε. η Κυβέρνηση προχωράει χωρίς να απαντήσει σε ουσιαστικά ερωτήματά μας. 
        Πρώτον, πώς θα διασφαλιστούν ζωτικά συμφέροντα της χώρας στην άμυνα, στην εσωτερική ασφάλεια, στην προστασία του απορρήτου των επικοινωνιών; 
        Δεύτερον, τι θα εμποδίσει τον στρατηγικό επενδυτή να εκποιήσει θυγατρικές εταιρείες και μέρος της τεράστιας ακίνητης περιουσίας του Ο.Τ.Ε.; 
        Και τρίτον, πώς η Κυβέρνηση θα διασφαλίσει τα συμφέροντα των πολιτών με τον περιορισμό των επενδύσεων, με την αύξηση των τιμολογίων κ.ο.κ.
        Έρχομαι τώρα στο φορολογικό νομοσχέδιο. Είναι ένα πολύπλοκο, κύριοι συνάδελφοι, τεχνικό κείμενο και μέσα από αυτήν την πολυπλοκότητά του η Κυβέρνηση κάνει ορισμένες ευνοϊκές ρυθμίσεις προεκλογικού χαρακτήρα ευνοώντας όσους έχουν εισοδήματα πάνω από 23.000 ευρώ, ενώ την πλειοψηφία των Ελλήνων πολιτών που έχουν κάτω από 23.000 ευρώ, την πλήττει. 
        Είναι αυτονόητο ότι κάθε κυβέρνηση, κύριε Υπουργέ και κύριοι συνάδελφοι, πέραν των άλλων φορολογικών ρυθμίσεων για να μπορέσει να λειτουργήσει χρειάζεται και έσοδα. Πρέπει πρώτα απ’ όλα να καταπολεμήσει τη φοροδιαφυγή. Εμείς, όλα τα χρόνια που κυβερνούσαμε προσπαθήσαμε να καταπολεμήσουμε τη φοροδιαφυγή έχοντας μια στρατηγική. Εισάγαμε το σύστημα TAXIS για να απλουστευτούν οι φορολογικές διαδικασίες, συγκροτήθηκε το Σ.Δ.Ο.Ε. και δημιουργήθηκαν ελεγκτικά κέντρα. Σήμερα, η προσπάθεια αυτή της καταπολέμησης της φοροδιαφυγής έχει ατονήσει.
        Η αποδυνάμωση του Σ.Δ.Ο.Ε. οδήγησε σε χαλάρωση των εσόδων. Ο κεντρικός ελεγκτικός μηχανισμός έχει εξασθενήσει λόγω έντονου κομματισμού και οι ρυθμοί ανάπτυξης του ΤΑΧΙS έχουν μειωθεί.
        Θέλω, λοιπόν, τώρα πολύ σύντομα να δώσω στον ελληνικό λαό που μας ακούει αλλά και σε όλους εσάς, κύριοι συνάδελφοι, συγκεκριμένα στοιχεία ώστε να αντιληφθούν και οι ίδιοι τι πράγμα είναι αυτές οι μεγαλόστομες μεταρρυθμίσεις της Κυβέρνησης του κ. Καραμανλή. Είναι μεταρρυθμίσεις ακρίβειας, είναι μεταρρυθμίσεις ανεργίας, είναι μεταρρυθμίσεις απαξίωσης του ελληνικού λαού. 
        Ας δούμε, λοιπόν, τι λέει στο δεύτερο κεφάλαιο το οικονομικό επιτελείο της Κυβέρνησης στο νομοσχέδιο αυτό στην πρώτη παράγραφο του άρθρου 16. Περνάει μια σκανδαλώδη πρωτοφανή διάταξη η οποία αν δεν επισημαινόταν στην εισηγητική έκθεση θα περνούσε απαρατήρητη. Λέει λοιπόν: Η ισχύουσα και υπό αντικατάσταση διάταξη του ν. 2961/2001 προβλέπει απαλλαγή από το φόρο κληρονομιών για κτήση πλοίων μετοχών ή μεριδίων ημεδαπών και αλλοδαπών εταιρεικών πλοιοκτητριών πλοίων υπό ελληνική σημαία ολικής χωρητικότητας άνω των χιλίων πεντακοσίων χώρων και καλώς υπήρχε αυτή η διάταξη επί των κυβερνήσεων του ΠΑ.ΣΟ.Κ..
        Με την προτεινόμενη διάταξή σας, κύριε Υπουργέ, απαλείφονται οι λέξεις «υπό ελληνική σημαία». Άρα λοιπόν ο στόχος και η πρόθεσή σας είναι η επέκταση απαλλαγής και για πλοία με ξένη σημαία. Εάν, λοιπόν, το Υπουργείο Εμπορικής Ναυτιλίας και ο κύριος Υπουργός Ναυτιλίας, θέλει να δώσει κίνητρα στην ελληνική ναυτιλία για να φέρουν τα πλοία την ελληνική σημαία δεν πρέπει να προχωρήσει σε αυτήν τη διάταξη και να αφήσει ασύδοτους όλους αυτούς τους εφοπλιστές, μικρούς κυρίως και θα έλεγα και αεριτζήδες, κατά κάποιο τρόπο στον τομέα αυτό που έχουν τα πλοία τους στην ξένη σημαία. Βεβαίως το ποιους ευνοεί αυτή η ρύθμιση είναι αυτονόητο και το καταλαβαίνουν όλοι εδώ πέρα. Ας πάψουν όμως και ας πάψετε και εσείς να εμπαίζετε τον ελληνικό λαό και ιδιαίτερα ο Υπουργός Εμπορικής Ναυτιλίας που ισχυρίζεται ότι προσπαθούν να θεσπίσουν κίνητρα για την προσάρτηση πλοίων. Αυτό μας λέει συνέχεια, ο κύριος Υπουργός, ο οποίος μάλιστα με περισσό θράσος δίνει εντολές και οδηγίες στους Έλληνες Ευρωβουλευτές να καταψηφίσουν οδηγία της Ευρωπαϊκής Ένωσης για τα μονοπύθμενα, όταν εσείς οι ίδιοι είχατε κάνει σημαία σας αυτό το πράγμα για τα μονοπύθμενα, όταν είσαστε αντιπολίτευση. Με τόσο μεγάλη ευκολία αλλάζετε χρώματα και αλλάζετε και ρώτα. 
        Το σκάνδαλο όμως αυτό δεν είναι αυτή καθ’ αυτή η διάταξη αλλά το γεγονός ότι εσφαλμένα αναφέρεται στην εισηγητική έκθεση ότι ειπώθηκε για διευκρινιστική διάταξη για απαλλαγή που ίσχυε. Δεν ξέρω αν υπάρχει δόλος και από ποιον αυτό όμως που είμαι σε θέση να γνωρίζω είναι ότι το αρμόδιο τμήμα του Υπουργείου Οικονομικών ζήτησε από την ιεραρχία την απόσυρση της διάταξης αλλά το θέμα κόλλησε στο γραφείο του Γενικού Διευθυντού Φορολογίας.
        Ένα δεύτερο θέμα και μ' αυτό θα κλείσω κύριε Πρόεδρε. Καλείται η Εθνική Αντιπροσωπεία σήμερα να νομιμοποιήσει τη συγκεκριμένη παράταξη ψηφίζοντας τη διάταξη της παραγράφου 11. Έχει υποχρέωση, λοιπόν, η Κυβέρνηση και ο αρμόδιος Υπουργός να δώσουν εξηγήσεις στο Σώμα και στον ελληνικό λαό. Κατά ποία έννοια μπορούν να χορηγούν κρυφές και παράνομες απαλλαγές σε μεγάλες εταιρείες που συγχωνεύθηκαν ή απορροφήθηκαν όπως οι περιπτώσεις των ασφαλιστικών εταιρειών «ΒΙΚΤΟΡΙΑ» και «ΜΑΓΔΕΒΟΥΡΓΕΝ» και ενώ μάλιστα έχει προηγηθεί αρνητική απάντηση του αρμοδίου τμήματος της φορολογίας κεφαλαίου και γιατί με την προτεινόμενη αυτή διάταξη καλείται τώρα το Κοινοβούλιο να νομιμοποιήσει όλες τις προηγηθείσες παρανομίες που έκανε η κυβέρνησή σας. Εμείς δεν πρόκειται να σας δώσουμε αυτήν τη συναίνεση, κύριε Υπουργέ.  Υπό αυτή τη λογική και κάτω από αυτές τις συνθήκες των παρανομιών και του ξεπουλήματος της δημόσιας περιουσίας και της αναλγησίας που διακρίνει τη σημερινή Κυβέρνηση εμείς καταψηφίζουμε αυτό το νομοσχέδιο και βεβαίως περιμένουμε εξηγήσεις από τους αρμόδιους Υπουργούς. Εάν δεν δώσετε εξηγήσεις την απάντηση θα την πάρετε από τον ελληνικό λαό και πολύ σύντομα.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Ιωάννης Τραγάκης): Ο κ. Οικονόμου έχει το λόγο.
       ΒΑΣΙΛΕΙΟΣ ΟΙΚΟΝΟΜΟΥ: Πιθανολογώ κύριε Πρόεδρε, ότι αυτό το νομοθέτημα που έχει φέρει εδώ η Κυβέρνηση συγκαταλέγεται μέσα στον κύκλο των περιβόητων μεταρρυθμίσεων της περιβόητης μεταρρυθμιστικής Κυβέρνησης του κ. Καραμανλή. Είναι γεγονός ότι αυτό αποτελεί μια μεταρρύθμιση με πολύ συγκεκριμένο ιδεολογικό και ταξικό χαρακτήρα. Είναι μια μεταρρύθμιση, κύριε Υπουργέ, η οποία απευθύνεται και αγκαλιάζει του λίγους και κτυπάει και ενοχλεί τους πολλούς. 
Αυτό θα μπορούσε να ήταν ένα σύνθημα, θα μπορούσε να ήταν μία φενάκη, αν δεν συνοδευόταν από επιχειρηματολογία και στοιχεία. 
        Εμείς απευθυνόμαστε εδώ όχι τόσο πολύ σε σας –εσείς ούτως ή άλλως αυτό που καλείστε να κάνετε θα το κάνετε- αλλά στον ελληνικό λαό, καθώς παρακολουθεί αυτήν τη συνεδρίαση μέσα από το κανάλι της Βουλής. Με έκπληξη διαπιστώνω ότι παρακολουθούν το κανάλι πάρα πολλοί. Αυτό είναι ευχάριστο και σημαντικό, γιατί μπορούν πάρα πολλοί συμπολίτες μας να βλέπουν και να ακούν τι γίνεται εδώ μέσα. Αυτό, λοιπόν, που έχει μεγάλη σημασία είναι να εξηγήσουμε αυτό το δύσκολο τεχνικό κείμενο που έχετε φέρει εδώ, το οποίο βαφτίζετε και ως «μεταρρύθμιση», τι λέει στην απλή γλώσσα του ελληνικού λαού και τι επιπτώσεις θα έχει. 
        Μιλάτε, λοιπόν, για μία φορολογική μεταρρύθμιση, η οποία πέραν του ότι επιβαρύνει τους πολλούς και ελαφρύνει τους λίγους, σε επίπεδο κοινωνικών στρωμάτων, κάνει το εξής καινοφανές. Λέτε ότι τρία εκατομμύρια εκατό χιλιάδες συμπολίτες μας δεν θα πληρώσουν φόρο και δεν θα έχουν καμία επιβάρυνση. Χαίρω πολύ! 
        Αυτό δεν ίσχυε μέχρι τώρα, κύριε Υπουργέ; Γιατί το χρησιμοποιείτε στην επιχειρηματολογία σας και γιατί αυτό το στοιχείο το βάζετε στη συζήτηση; Προφανώς για να παραπλανήσετε. Γιατί είναι γνωστό ότι μέχρι στιγμής, ούτως ή άλλως, δεν πλήρωναν αυτοί, καθώς δεν έπιαναν το φορολογικό όριο. Τελειώνουμε λοιπόν, με τα τρία εκατομμύρια εκατό χιλιάδων συμπολιτών μας, στους οποίους δεν έχουν καμία απήχηση αυτά τα μέτρα.
        Ας πάμε όμως στους συμπολίτες μας, οι οποίοι έχουν εισόδημα μέχρι 14.000 ευρώ. Εμείς ξέρετε τι ισχυριζόμαστε; Ότι ο μισθωτός με εισόδημα 14.000 ευρώ θα πληρώσει το 2007 180 ευρώ παραπάνω φόρο απ’ ό,τι πλήρωσε πέρυσι. Εμείς ισχυριζόμαστε ότι ο μισθωτός με ετήσιο εισόδημα 17.000 ευρώ θα καταβάλλει 193 ευρώ παραπάνω φόρο από πέρυσι. Και βέβαια οι μισθωτοί που έχουν εισόδημα πάνω από 40.000 ευρώ θα έχουν ελάφρυνση φόρου 197 ευρώ. 
        Ποιοι όμως και πόσοι είναι στη μία κατηγορία ή στην άλλη κατηγορία; Σίγουρα η  μεγάλη πλειοψηφία του ελληνικού λαού αυτήν τη στιγμή βρίσκεται στις κατηγορίες μέχρι το μικρομεσαίο εισόδημα. Αυτοί, κύριε Υπουργέ, θα πληρώσουν τον «βαρκάρη» για τον οποίο λέει αυτό το νομοσχέδιο. 
        Βέβαια, αυτή είναι η μία εκδοχή και η μία υπόθεση του θέματος. Η δεύτερη υπόθεση είναι ότι με την έμμεση φορολογία και την αύξηση που έχετε κάνει αυτήν τη στιγμή, ούτως ή άλλως ο καθείς επιβαρύνεται μ’ ένα επιπλέον ποσό στη ζωή του μέσα σ’ ένα χρόνο. Γιατί καλό μεν πράγμα είναι να κόψουμε το τσιγάρο, καλό πράγμα είναι να μην πίνουμε το ποτό μας, τον καφέ μας, καλό πράγμα είναι να μην οδηγούμε αυτοκίνητο ή να μην  βάζουμε πετρέλαιο, το  οποίο μάλιστα δεν επιδοτείται αλλά όχι γιατί, σε όλα αυτά έχουν αυξηθεί οι φόροι. 
        Δεν ξέρω, κύριε Υπουργέ, αν εσείς πηγαίνετε στην περιφέρειά σας, επειδή έχετε δυσβάστακτα υπουργικά καθήκοντα. Εμείς όμως δεν τα έχουμε αυτά και είμαστε στις περιφέρειές μας. Αυτό θα ήταν καλό να το κάνετε και εσείς, κύριε Κωστόπουλε, από την πλευρά της Νέας Δημοκρατίας, δηλαδή οι Βουλευτές που πηγαίνετε στην περιφέρειά σας να εξηγήσετε στην αγαπητή Κυβέρνηση ότι μετά τις 10:00 το βράδυ δεν κυκλοφορεί άνθρωπος στα χωριά, γιατί δεν υπάρχει χρήμα πουθενά. Τα χωριά είναι έρημα. Τα καφενεία κλείνουν από τις 9:00 το βράδυ. Δεν έχουν να πιουν τον καφέ τους.
        Αυτήν τη στιγμή είναι γεγονός ότι η αγορά δεν κινείται καθόλου. Έχετε ρημάξει την αγορά. Δεν κυκλοφορεί καθόλου χρήμα και αυτήν τη στιγμή η επαρχία, η περιφέρεια ερημώνει. Μία απλή βόλτα κάντε στα χωριά. 
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Από ποια περιφέρεια είστε, κύριε συνάδελφε;
       ΒΑΣΙΛΕΙΟΣ ΟΙΚΟΝΟΜΟΥ: Εγώ είμαι από την περιφέρεια Αττικής.
        Πηγαίνετε στα Αρβανιτοχώρια να δείτε ότι από τις 10:00 το βράδυ έχουν κλείσει τα καφενεία. Πρωτοφανές! Επί ΠΑ.ΣΟ.Κ. ήταν όλοι στην πλατεία. Σήμερα κανείς. 
       ΠΡΟΕΔΡΕΥΩΝ (Ιωάννης Τραγάκης): Όλοι στα  καφενεία ήταν.
       ΒΑΣΙΛΕΙΟΣ ΟΙΚΟΝΟΜΟΥ: Βέβαια, για να πιουν το καφεδάκι και το ουζάκι τους, κύριε Πρόεδρε. Αυτό μόνο έχει ο απλός άνθρωπος σαν διασκέδαση. Του την κόψατε και αυτήν! 
        Αυτό που λέμε εμείς είναι το εξής, το οποίο είναι μία απλή καταγραφή. Όσο το εισόδημα μεγαλώνει, τόσο η επιβάρυνση μειώνεται. 
       ΑΠΟΣΤΟΛΟΣ ΚΩΣΤΟΠΟΥΛΟΣ: Το φόρο στα καφενεία ποιος τον έβαλε; 
       ΒΑΣΙΛΕΙΟΣ ΟΙΚΟΝΟΜΟΥ: Ποιος τον έβαλε; 
        Κύριε Κωστόπουλε, να τους τα  πείτε για τις κρατήσεις του Ο.Γ.Α., που βγάλατε τα χωριά που έχουν κάτω από δύο χιλιάδες κατοίκους. Να τους τα εξηγήσετε. 
       ΑΠΟΣΤΟΛΟΣ ΚΩΣΤΟΠΟΥΛΟΣ: Αυτό το βγάλαμε. 
       ΒΑΣΙΛΕΙΟΣ ΟΙΚΟΝΟΜΟΥ: Καλά, καλά. Να τους τα εξηγήσετε. Τώρα θα πληρώσουν Τ.Ε.Β.Ε.. Ήταν στον Ο.Γ.Α. και τώρα θα πληρώσουν Τ.Ε.Β.Ε.. Θα τους έλθει η «λυπητερή» και θα τα πείτε καλύτερα. Να μην τα ξαναπώ, τα είπαν και οι προηγούμενοι συνάδελφοι. Δύο δισεκατομμύρια παραπάνω φορολόγηση στα φυσικά πρόσωπα, 100.000.000 κάτω η φορολογία στα νομικά πρόσωπα. Οι έμμεσοι φόροι αυξήθηκαν 5,5 δισεκατομμύρια στην τριετία και οι άμεσοι φόροι 3.000.000.000. Βέβαια δεν βάζω μέσα και τις αυξήσεις στις αντικειμενικές αξίες που πιάνουν τον καθένα και ουσιαστικά τις αγοραπωλησίες, που κάνουν οι οικογένειες.
        Όμως αυτό, αγαπητοί συνάδελφοι, -και το λέω και για τους συμπολίτες μας που μας παρακολουθούν- δηλαδή το να πούμε 2.000.000.000 πάνω στη φορολόγηση των φυσικών προσώπων και 100.000.000 κάτω στη φορολόγηση των νομικών προσώπων μπορεί να μην λέει τίποτα στον καθένα μας. Τα φυσικά πρόσωπα είναι ο καθένας μας, είναι ο κάθε πολίτης. Τα νομικά πρόσωπα είναι οι εταιρείες και οι επιχειρήσεις. Τι κάνετε, λοιπόν, απλά; Τα 7,8 δισεκατομμύρια τα κάνετε 9,8 δισεκατομμύρια δηλαδή ο κάθε πολίτης, ο οποίος μας παρακολουθεί αυτήν τη στιγμή, ο καθένας που αύριο θα κινηθεί στην αγορά, που θα κινηθεί στην κοινωνική ζωή, ξέρει ότι έχει πληρώσει 2.000.000.000 ευρώ παραπάνω φόρο αυτά τα τρία χρόνια και ξέρει επίσης ότι οι επιχειρήσεις, δια μαγικού τρόπου, μέσα από τα δικά σας νομοθετήματα, έχουν πληρώσει 100.000.000 λιγότερο φόρο στα τρία χρόνια. Άρα λοιπόν αυτοί που πληρώνουν το «μάρμαρο», κύριε Υπουργέ,  είναι τα λαϊκά στρώματα, οι κοινωνικές τάξεις, για τις οποίες δεν έχετε καμία αναφορά και βέβαια δεν σας ενδιαφέρει να μπορέσετε να τις στηρίξετε.
        Και θα πω και κάτι άλλο, απλό. Τα μεγαλοεισοδήματα και οι μεγαλοκεφαλαιούχοι ευνοήθηκαν από την Κυβέρνησή σας; Έχουμε 1.000.000.000 ευρώ το έτος, κύριε Πρόεδρε, μείωση φορολογίας στα διανεμόμενα κέρδη! Μόνο κάθε έτος! Εγώ θέλω αυτοί που μας παρακολουθούν σήμερα να βάλουν τον εαυτό τους  αν είναι μέσα σ’ αυτούς. Ποιος είχε 1.000.000.000. ευρώ μείωση το χρόνο και ποιος είχε απολαβές μέσα απ’ αυτήν τη μείωση;  Ενάμιση δισεκατομμύριο χαρίστηκαν το 2005 σε τριάντα χιλιάδες  επιχειρήσεις λόγω περαίωσης ανέλεγκτων υποθέσεων. Κύριε Υπουργέ, ποιος απ’ όσους μας παρακολουθούν εδώ σήμερα, νιώθει ότι είναι σ’ αυτές τις τριάντα χιλιάδες επιχειρήσεις; Ποιοι είναι αυτοί οι εκλεκτοί; Έχετε στείλει το Σ.Δ.Ο.Ε.; Πώς το λέτε σήμερα το «γαλάζιο Σ.Δ.Ο.Ε.»; 
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Οφείλετε να το ξέρετε.
       ΒΑΣΙΛΕΙΟΣ ΟΙΚΟΝΟΜΟΥ: Μα, έχει ένα όνομα μυστήριο. 
        Το ξέρει όμως πάρα πολύ καλά και το έχει νιώσει στο πετσί του ο μικροέμπορας, η μικρή επιχείρηση, η μικρή εργασία. Το νιώθει πολύ καλά στο πετσί του. Ξέρετε ποιος δεν το νιώθει; 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       ΠΡΟΕΔΡΕΥΩΝ (Ιωάννης Τραγάκης): Ολοκληρώστε τώρα, κύριε συνάδελφε.
       ΒΑΣΙΛΕΙΟΣ ΟΙΚΟΝΟΜΟΥ: Ξέρετε ποιος δεν το νιώθει; Αυτός για τον οποίο, με αλλεπάλληλα νομοθετήματα, περαιώσατε εκκρεμείς φορολογικές υποθέσεις, καταργήσατε την ποινικοποίηση της χρήσης των εικονικών στοιχείων…
       ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Τι λέτε κύριε συνάδελφε;
       ΒΑΣΙΛΕΙΟΣ ΟΙΚΟΝΟΜΟΥ: Μα τα νομοσχέδια…
       ΠΡΟΕΔΡΕΥΩΝ (Ιωάννης Τραγάκης): Ένα λεπτό. Ολοκληρώστε. Κύριε Υπουργέ, παρακαλώ μη διακόπτετε, για να ολοκληρώσει.
       ΒΑΣΙΛΕΙΟΣ ΟΙΚΟΝΟΜΟΥ: Εντάξει, κύριε Πρόεδρε. Σ’ ένα λεπτό θα τελειώσω. 
       ΠΡΟΕΔΡΕΥΩΝ (Ιωάννης Τραγάκης): Τελευταία επωδός.
       ΒΑΣΙΛΕΙΟΣ ΟΙΚΟΝΟΜΟΥ: Να καταλάβει ο ελληνικός λαός αν ανήκει, όσον αφορά τη μείωση παρακράτησης φόρου, σ’ αυτούς που παίρνουν τις αμοιβές των μελών των διοικητικών συμβουλίων στις ανώνυμες εταιρείες. Αν είναι πάρα πολλοί αυτοί, κύριοι συνάδελφοι, οι οποίοι είναι μέλη στα διοικητικά συμβούλια των ανωνύμων εταιρειών, πολύ ωραία. Έχετε μεγάλη απήχηση μέσα στις μάζες του ελληνικού λαού. Όμως είναι πολύ φανερό ότι αυτή η πολιτική  σας απευθύνεται σε λίγους. Είναι μια ιδεολογικά συγκεκριμένη ταξική πολιτική και βέβαια επειδή αυτή η πολιτική έχει συγκεκριμένες κοινωνικές αναφορές θα πρέπει από δω και πέρα και οι συμπολίτες μας και ο ελληνικός λαός να καταλάβει ότι κάθε μέρα παραπάνω υποστήριξη σ’ αυτήν την Κυβέρνηση είναι ενάντια στα συμφέροντά του. 
        Για το θέμα του Ο.Τ.Ε. θα επανέλθω όταν θα μιλήσω για την τροπολογία. 
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
        Θα ήθελα να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι μαθητές και μαθήτριες και τρεις συνοδοί-καθηγητές από το 3ο Εσπερινό Επαγγελματικό Λύκειο Λαμίας. Τους καλωσορίζουμε.
        (Χειροκροτήματα απ’ όλες τις πτέρυγες της Βουλής)
        Ο συνάδελφος κ. Χωρέμης έχει το λόγο.
       ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, είναι γεγονός ότι η χώρα μας, παρά τις πολιτικές της Νέας Δημοκρατίας, συνεχίζει να διατηρεί υψηλούς ρυθμούς ανάπτυξης. Όμως ο πλούτος που παράγεται λόγω των πολιτικών που ακολουθούνται, δεν διαχέεται σε όλους τους Έλληνες πολίτες. Το κοινωνικό μέρισμα δεν διαχέεται δίκαια και δεν ενισχύει την κοινωνική συνοχή. Η οικονομική θέση των πολλών αδυνατίζει. Η κοινωνική συνοχή, με αυτό τον τρόπο θρυμματίζεται. 
        Η Νέα Δημοκρατία πολύ γρήγορα αποτίναξε το κοινωνικό προεκλογικό της πρόσωπο και επανήλθε ως Κυβέρνηση στην παραδοσιακή γραμμή της συντηρητικής παράταξης, μια γραμμή που συμπυκνώνεται στις πολιτικές συγκέντρωσης του πλούτου, στήριξης των ολίγων και ισχυρών και ενίοτε «ψίχουλα» ως δόλωμα για τους πολίτες. 
        Αυτή η πολιτική της Νέας Δημοκρατίας ενισχύεται με την αύξηση των έμμεσων φόρων, με τη μείωση των φόρων για τους λίγους και με συγκεκριμένες αποφάσεις που στήνουν παράλληλους και ισχυρούς μηχανισμούς συγκέντρωσης του πλούτου. 
        Η μείωση κατά 30% των φορολογικών συντελεστών στα διανεμόμενα κέρδη, μόνο για τις πολύ μεγάλες επιχειρήσεις, αντιστοιχεί σε 1.000.000.000. ευρώ και αυξάνεται ταυτόχρονα ο φόρος σε εξακόσιες τριάντα χιλιάδες μικρές ατομικές επιχειρήσεις. 
        Η αύξηση των συντελεστών του Φ.Π.Α. κατά 5,55% για το χαμηλό συντελεστή και κατά 12,5% για τον υψηλό συντελεστή, ποιους επιβαρύνει; Επιβαρύνει ασφαλώς τα ευρύτερα λαϊκά στρώματα. Στους ίδιους απευθύνονται και οι αυξήσεις στα τιμολόγια της Δ.Ε.Η., στα τέλη της κινητής τηλεφωνίας, ο ειδικός φόρος στα καύσιμα, ο ειδικός φόρος στα ποτά και στα τσιγάρα από την απουσία ελέγχου και κανόνων στην αγορά.
        Η πολιτική της Κυβέρνησης, σε σχέση με το πετρέλαιο, έχει τριπλασιάσει τα ποσοστά κέρδους των εταιρειών διανομής και των διυλιστηρίων. Οι ανεξέλεγκτες εισαγωγές αγροτικών προϊόντων, χωρίς τους ποιοτικούς ελέγχους, ευνοούν μόνο τους μεγαλοεισαγωγείς. Μειώνονται οι τιμές παραγωγού των εγχωρίων προϊόντων, αλλά ταυτόχρονα ο καταναλωτής πληρώνει τέσσερις έως οκτώ φορές περισσότερο. Τα επιτόκια δανεισμού εκτίναξαν στα ύψη τα κέρδη των  τραπεζών, επιβαρύνοντας υπέρμετρα τους δανειζόμενους. Με το ασφαλιστικό των τραπεζών, επιβαρύνατε το Ι.Κ.Α., δηλαδή τους πολλούς, προκειμένου να διευκολυνθεί το ξεπούλημα των τραπεζών που οργανώσατε και οργανώνετε. Όλα τα παραπάνω αποδεικνύουν ότι η οικονομία, παρά την περιπέτεια που την έχετε οδηγήσει εσείς της Κυβέρνησης της Νέας Δημοκρατίας, έχει σημαντικές δυνατότητες. Όμως η Κυβέρνηση και ο Πρωθυπουργός της χώρας έχουν επιλέξει να θέσουν στη διάθεση των λίγων, στη διάθεση των «ημετέρων» αυτήν την πολιτική υπέρ τους. 
        Το φορολογικό  νομοσχέδιο που συζητάμε είναι το τέταρτο φετινό, το δωδέκατο από την ανάληψη της διακυβέρνησης από τη Νέα Δημοκρατία, αποτελεί συνέχεια των φοροεισπρακτικών και κοινωνικά άδικων μέτρων που λήφθηκαν στο προηγούμενο διάστημα. 
        Με το υπό συζήτηση νομοσχέδιο, αλλά και τις τροπολογίες που αιφνιδιαστικά κατέθεσε η Κυβέρνηση, όχι μόνο επιχειρεί να εξαπατήσει, αλλά προκαλεί με τη στάση της τους εργαζόμενους, τον ελληνικό λαό, την ελληνική κοινωνία. Την ίδια στιγμή που βρίσκεται σε εξέλιξη  μια άγρια αναδιανομή σε βάρος των ασθενέστερων, με το υπό συζήτηση νομοσχέδιο η κυβέρνηση με διαδικασίες που αγγίζουν τα όρια κοινοβουλευτικού πραξικοπήματος, αν δεν ταυτίζονται  με την έννοια του κοινοβουλευτικού πραξικοπήματος, επιχειρεί να ξεπουλήσει τον Ο.Τ.Ε., μία επιχείρηση με συνολική αξία πάνω από 15.000.000.000 ευρώ, με κρυφές υπεραξίες δισεκατομμυρίων ευρώ από τα δυόμισι χιλιάδες περίπου ακίνητα που διαθέτει, με θυγατρικές επιχειρήσεις φιλέτα, όπως είναι η «COSMOTE», που είναι leader  στην κινητή τηλεφωνία, με εταιρείες στο εξωτερικό στη Ρουμανία, στη Βουλγαρία, στα Σκόπια, στη Σερβία, στην Αλβανία, με το δορυφόρο HELLAS SAD που έχει στην κατοχή του. Αυτήν την επιχείρηση που ουσιαστικά σήμερα είναι μονοπώλιο στο χώρο των τηλεπικοινωνιών, αφού ελέγχει το 85% της αγοράς στη σταθερή τηλεφωνία και το 95% των συνδέσεων internet, αυτήν την επιχείρηση που παίζει κρίσιμο ρόλο για την εθνική μας ασφάλεια και τις στρατιωτικές επικοινωνίες, η Κυβέρνηση δυστυχώς την αντιμετωπίζει σαν το περίπτερο της γειτονιάς, ενώ μιλάμε για τη μεγαλύτερη τηλεπικοινωνιακή επιχείρηση των Βαλκανίων. 
        Ο κ. Καραμανλής μέσα από τον εκλεκτό του κ. Βουρλούμη προετοίμασε το έδαφος, προκειμένου να πραγματοποιηθεί αυτό το μεγάλο deal, να παραδώσει δηλαδή μία κερδοφόρα επιχείρηση, που το 2010 μόνο από τα ευρυζωνικά δίκτυα θα αποφέρει έσοδα πάνω από 600.000.000 ευρώ στα χέρια επίδοξων αγοραστών, που, απ’ ό,τι συζητείται στην αγορά, έχει ήδη προεπιλέξει η Κυβέρνηση και  ο κ. Βουρλούμης μέσα από τις πολλές επαφές που έχει κάνει με τις ξένες εταιρείες. 
        Ποιος λοιπόν, κυρίες και κύριοι της Κυβέρνησης, είναι ο πραγματικός λόγος της πώλησης; Όταν εσείς ισχυρίζεστε ότι η οικονομία  πάει καλά, ότι μειώθηκε το δημοσιονομικό έλλειμμα κάτω από το 3% και ότι θα βγούμε από την επιτήρηση, τότε για ποιο λόγο ξεπουλάτε νύχτα τον Ο.Τ.Ε.; Είναι εν τέλει μεταρρύθμιση αυτό; Είναι μεταρρύθμιση το αδιαφανές και μεθοδευμένο ξεπούλημα;  Και ποιοι, τέλος πάντων, θα ωφεληθούν μέσα από αυτό το ξεπούλημα; 
      Οι εργαζόμενοι; Οι Έλληνες πολίτες; Η εθνική οικονομία. Ποιους νομίζετε ότι κοροϊδεύετε όταν λέτε ότι ο Ο.Τ.Ε. πέρυσι, το 2005 αλλά και το 2004 ήταν ζημιογόνος επιχείρηση; Ποιους νομίζετε ότι κοροϊδεύετε όταν για το 2005 χρεώνονται στον Ο.Τ.Ε. τα 938.000.000 ευρώ της εθελουσίας εξόδου του Ο.Τ.Ε. που για το 2004 γνωρίζετε ότι επωμίστηκε όλο το βάρος των Ολυμπιακών Αγώνων; Πως μπορείτε να μιλάτε για δημοκρατία όταν επιχειρείτε ένα εργασιακό πραξικόπημα από την άλλη μεριά προκαλώντας τριάντα δύο χιλιάδες εργαζόμενους με το να παρεμβαίνετε αντισυνταγματικά στις συλλογικές τους διαπραγματεύσεις;
      Ο Υπουργός Εθνικής Οικονομίας λέει ότι είναι βαρίδια. Βαρίδια είναι οι συλλογικές διαπραγματεύσεις και οι κατακτήσεις αυτών των διαπραγματεύσεων;
      Κατά τα άλλα σας ενδιαφέρουν, κύριοι της Κυβέρνησης, οι εργαζόμενοι. Φαίνεται ότι έτσι με αυτόν τον τρόπο υπερασπίζεσθε και το Σύνταγμα αλλά και τον θεσμό των ελεύθερων συλλογικών διαπραγματεύσεων. Την ίδια στιγμή που τα κάνατε αυτά, εμπαίζετε τον ελληνικό λαό για δήθεν ελαφρύνσεις με το περίφημο φορολογικό νομοσχέδιο το οποίο ζητάτε να ψηφίσουμε, του φορτώνετε του ελληνικού λαού βάρη της τάξης του 3.200.000.000 ευρώ όταν το σύνολο των ελαφρύνσεων του νομοσχεδίου σας δεν ξεπερνάει τα 216.000.000 ευρώ και αυτοί που ωφελούνται από αυτό είναι κυρίως τα ανώτερα εισοδηματικά στρώματα. Οι χαμηλόμισθοι, οι χαμηλοσυνταξιούχοι, οι μικρομεσαίοι και οι αγρότες όχι  μόνο δεν ωφελούνται από τις περίφημες φορολογικές ελαφρύνσεις σας αλλά είναι εκείνοι που θα σηκώσουν το κύριο βάρος από αυτήν την πρόσθετη φορολογική επιβάρυνση των 3.200.000.000 ευρώ. 
      Εξάλλου μέσα από την πολιτική που ακολουθήσατε το τελευταίο χρονικό διάστημα οι έμμεσοι φόροι γιγαντώθηκαν παρά το ότι ψευδώς ισχυρίζεστε ότι τρία εκατομμύρια διακόσιες χιλιάδες Έλληνες πολίτες απαλλάσσονται της φορολογίας. Μα, πως απαλλάσσονται όταν είναι εκείνοι που κύρια σηκώνουν στο βάρος της πλάτης τους την έμμεση φορολογία; Μόνο από την αύξηση του Φ.Π.Α. από 18% σε 19%, από την αύξηση του ειδικού φόρου στα καύσιμα, στα τσιγάρα και την κινητή τηλεφωνία θα πληρώσουν αυτοί οι άνθρωποι 200 ευρώ παραπάνω το μήνα. 
      Όλα τα παραπάνω και τόσα άλλα από τις πράξεις και παραλείψεις σας, από τη λαθεμένη πολιτική που ακολουθείτε και τη στοχευμένη βεβαίως κατά τα άλλα για τα συμφέροντα των ολίγων, καταδεικνύουν ότι είστε μια Κυβέρνηση συγκεκριμένων συμφερόντων, των ολίγων, της αδιαφάνειας, της περιφρόνησης των κοινοβουλευτικών θεσμών, μια Κυβέρνηση της όξυνσης, της κοινωνικής αδικίας, επικίνδυνοι για τους πολίτες και για τη χώρα. Γι’ αυτό σας παραδίδουμε στην κρίση του ελληνικού λαού. 
     ΠΡΟΕΔΡΕΥΩΝ (Ιωάννης Τραγάκης): Ο κ. Σκουλάκης έχει το λόγο. 
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, κύριοι συνάδελφοι, έχοντας μια μακρά θητεία στο Κοινοβούλιο και παρακολουθώντας ανελλιπώς και τα νομοθετήματα αλλά και τις πράξεις της Κυβέρνησης όλο αυτό το διάστημα που κυβερνά τον τόπο από τον Μάρτιο του 2004, θέλω να πω ότι εδώ πληρώνονται όλα. Η Νέα Δημοκρατία έσπειρε ανέμους και η χώρα θερίζει θύελλες. Θα θερίσει και η ίδια τις θύελλες όταν έλθει η ώρα του ελληνικού λαού. Η Ελλάδα πληρώνει σήμερα τις προεκλογικές σας υποσχέσεις. Είπατε ναι σε όλους και σε όλα; Το Σ.Δ.Ο.Ε. δεν το καταργήσατε ποτέ. Είπατε ότι θα καταργήσετε το Α.Σ.Ε.Π.. Εκεί τα καταφέρνετε μερικώς. Όταν ήλθε η ώρα της υλοποίησης των δεσμεύσεών σας, λέτε, τώρα τι κάνουμε; Δεν μπορούμε να τα υλοποιήσουμε όλα! Ανακαλύψατε την απογραφή. Επιδιώξατε να μπούμε σε επιτήρηση για να επικαλέσετε το ευρωπαϊκό άλλοθι, την επιτήρηση, γιατί δεν μπορείτε να υλοποιήσετε τις υποσχέσεις σας. Και λέγατε, απογραφή δεν μπορούμε. Το ΠΑ.ΣΟ.Κ. τα διέλυσε όλα. Το ίδιο κάνατε και στο οικονομικό επίπεδο. 
        Και λέγατε «απογραφή, δεν μπορούμε, το ΠΑ.ΣΟ.Κ. τα διέλυσε όλα». Το ίδιο κάνατε και στο οικονομικό επίπεδο. Σε οικονομικό επίπεδο η κατάργηση του Σ.Δ.Ο.Ε., η αλλαγή των φόρων, κύριε Υφυπουργέ, η αποποινικοποίηση των πλαστών τιμολογίων εστοίχισε πάρα πολλά στον ελληνικό λαό. Είχαμε 10.000.000.000 ευρώ συνολικά κόστος από την απογραφή, έτσι υπολογίζεται. 
        Το 2004 είχαμε υστέρηση εσόδων 2.000.000.000 ευρώ και θα σας παρακαλούσα, κύριε Υπουργέ, να μου πείτε, εάν αυτά τα στοιχεία είναι ψευδή ή αληθή. Η υστέρηση των εσόδων το 2005, παρά την αύξηση, κατά 1% του Φ.Π.Α., ήταν γύρω στα 4.000.000.000 ευρώ. Έτσι έχω διαβάσει στα κείμενα του Υπουργείου Εθνικής Οικονομίας. Δηλαδή, τα δύο χρόνια είχαμε υστέρηση εσόδων περίπου στα 5 ή και 6.000.000.000 ευρώ. Και  ήρθες, κύριε Σκουλάκη, να μας πεις εδώ ότι είσαι υπέρ της είσπραξης των φόρων, υπέρ της φορομπηχτικής πολιτικής; Όχι, κύριοι συνάδελφοι της Νέας Δημοκρατίας. Τα λεφτά αυτά εισπράχθηκαν, ο καταναλωτής τα πλήρωσε, αλλά δεν αποδόθηκαν ποτέ, γιατί έγινε η μεγάλη φοροκλοπή της διετίας του 2004 και του 2005. 
        Προσπάθησε η Κυβέρνηση όλο αυτό το διάστημα, με διατάξεις. Έντεκα χρόνια παλεύατε, κύριε Υφυπουργέ, και όμως, δεν καταφέρατε να μας φέρετε ένα και μόνο φορολογικό νομοσχέδιο, που να βάλει μία φορολογική τάξη, όπως εσείς λέγατε. Ψηφίσατε δώδεκα νομοσχέδια φορολογικού περιεχομένου, τριάντα σχετικές διατάξεις και φέρνετε ένα νομοσχέδιο σήμερα, το οποίο υποτίθεται ότι θα διόρθωνε τα πράγματα. Μιλάτε για μεγάλη μεταρρύθμιση. Ο ελληνικός λαός υποψιάζεται πια. Όταν ακούει μεταρρύθμιση, ξέρει ότι έρχεται απορύθμιση. Άμα ακούει ελαφρύνσεις, ξέρει ο ελληνικός λαός ότι έρχονται επιβαρύνσεις. Και όλα αυτά, για να μην πάρει χαμπάρι ο λαός τι ψηφίζετε, κάτι που διαφημίσατε.  Είναι απαράδεκτο να διαφημίζετε με χρήματα του ελληνικού λαού τη φορολογική μεταρρύθμιση, με χρήματα από τον κρατικό προϋπολογισμό πριν ψηφιστεί.
         Εν πάση περιπτώσει, φέρνετε δύο τροπολογίες, μείζονα νομοσχέδια, μείζονα θέματα ανάπτυξης, αλλά και εθνικής σημασίας για τον τόπο μας, το αναπτυξιακό νομοσχέδιο και το ξεπούλημα του Ο.Τ.Ε., υπό μορφή τροπολογίας. Και έχουμε τώρα το εξής παράδοξο. Σας παρακολουθήσαμε –δεν ξέρω πόσος καιρός ήταν- που προχωρήσατε στην εθελουσία έξοδο στον Ο.Τ.Ε. Εστοίχισε περίπου 1.000.000.000 ευρώ. Αγοράζετε 1.300.000.000 το «ΓΕΡΜΑΝΟ» -κρατικοποιήσατε δηλαδή μια ιδιωτική επιχείρηση- και τώρα έρχεστε και φέρνετε υπό μορφή τροπολογίας το ξεπούλημα του Ο.Τ.Ε. Το παιχνίδι το παίζετε επικοινωνιακά καλά, αλλά είναι επικίνδυνο και είσαστε συνεννοημένοι μεταξύ σας. 
        Λυπούμαι που λείπει ο κ. Μανώλης από εδώ, για να του πω ότι αυτά που λέει και διαφοροποιείται μερικώς, για να ικανοποιεί και την άλλη πλευρά της Νέας Δημοκρατίας, δεν σώζουν την κατάσταση. Ούτε η διαφοροποίηση του κ. Σουφλιά, ούτε οι αντιδράσεις του κ. Λιάπη -αν είναι αληθινές, που λέει ότι το έμαθε από τον Τύπο- ούτε οι ανακοινώσεις της Δ.Α.Κ.Ε. μπορούν να καλύψουν την όλη ιστορία. Δεν είναι εικόνα αυτής της Κυβέρνησης, όταν δύο Υπουργοί, από τους οποίους ο ένας συνέταξε το πρόγραμμα της Νέας Δημοκρατίας και ο άλλος είναι καθ’ ύλην αρμόδιος και εποπτεύει τον οργανισμό του Ο.Τ.Ε., να διαφωνούν. Βγαίνει και η Δ.Α.Κ.Ε.  και διαφοροποιείται και νομίζετε ότι έτσι επικοινωνιακά θα κερδίσετε το παιχνίδι. Το κόστος θα το δείτε, κύριε Υπουργέ, στις επικείμενες εκλογές.
        Θέλω να σας πω και κάτι άλλο. Μην είστε τόσο σταθεροί στο 1% ή στο 2% διαφορά των δημοσκοπήσεων. Στη Γερμανία υπήρχε 20% διαφορά και εκμηδενίστηκε μέσα σ’ ένα μήνα. Να σταματήσει, λοιπόν, αυτή η έπαρση, αυτή η αντικοινοβουλευτική συμπεριφορά της Κυβέρνησης, η υποβάθμιση του Κοινοβουλίου να μην φέρνει το μείζον θέμα του Ο.Τ.Ε. στην επιτροπή.
Να δοθεί η δυνατότητα στα κόμματα να καταθέσουν τις απόψεις τους, να πουν τις αντιρρήσεις τους. Όλη η Αντιπολίτευση διαφωνεί. Όλοι οι εργαζόμενοι διαφωνούν. Σας είπα ότι η Δ.Α.Κ.Ε. διαφωνεί. Οι Έλληνες σήμερα όλοι έχουν βγει στο δρόμο. Η Ελλάδα στενάζει, όλοι απεργούν και εσείς με έπαρση λέτε ότι δεν παίρνετε πίσω τίποτα και συνεχίζετε ακάθεκτοι να ψηφίζετε και το νομοσχέδιο και τις τροπολογίες, οι οποίες θα έχουν τεράστιες επιπτώσεις σε πολλά επίπεδα.
        Κύριε Υπουργέ, μπήκαν ερωτήματα από τους συναδέλφους μου -δεν θα τα επαναλάβω- σε εθνικό επίπεδο, σε αναπτυξιακό επίπεδο. Εγώ δεν μπορώ να φανταστώ ότι ο ξένος επενδυτής θα σεβαστεί τα νησιά μας, θα σεβαστεί τις περιφέρειες, τις δυσπρόσιτες περιοχές σε τιμολογιακή πολιτική, σε πολιτική εξυπηρέτησης των πελατών κ.ο.κ.. Θα υπάρξουν τεράστια προβλήματα, το κόστος θα είναι τεράστιο και έστω και τώρα πρέπει να το αναλογιστείτε. 
        Θέλω, τελειώνοντας, να πω δυο-τρεις κουβέντες για το φορολογικό νομοσχέδιο, γιατί και εμείς παρασυρθήκαμε όλοι και μιλάμε για τον Ο.Τ.Ε., γιατί είναι τεράστιο θέμα, και δεν επικεντρωνόμαστε στο βασικό νομοθέτημα, που είναι το φορολογικό νομοσχέδιο, που είναι μία επιβάρυνση των πολλών, είναι μία επιβάρυνση των μη εχόντων και είναι ελαφρύνσεις των ελάχιστων, των λίγων, των εχόντων, των επιχειρηματιών, των τραπεζών, εις βάρος των μισθωτών, των συνταξιούχων, των αγροτών μας. 
        Τα 3.200.000.000 ευρώ που αναφέρονται στον προϋπολογισμό, κύριε Υπουργέ, ότι είναι τα πρόσθετα έσοδα, από πού προέρχονται; Σε αυτά που σας ρώτησαν οι συνάδελφοί μου δεν απαντήσατε. Προέρχονται, ναι ή όχι, από φορολόγηση των μη εχόντων; Αυτοί που έχουν εισόδημα πάνω από 40.000 ευρώ πληρώνουν λιγότερα. Αυτοί που έχουν από 14.000 ευρώ μέχρι 26.000 ευρώ πληρώνουν περισσότερα. Ναι ή όχι; Απαντήστε. Είναι δίκαιη αυτή η φορολογική πολιτική; 
       ΠΡΟΕΔΡΕΥΩΝ (Ιωάννης Τραγάκης): Θα απαντήσει. 
       ΕΜΜΑΝΟΥΗΛ ΣΚΟΥΛΑΚΗΣ: Θα απαντήσει, κύριε Πρόεδρε, το βλέπω.
        Κύριε Υφυπουργέ, ο λαός υποφέρει. Η αγορά έχει στεγνώσει. Οι μικρομεσαίοι στενάζουν. Οι αγρότες υποφέρουν. Από αυτό το νομοσχέδιο δεν έχουν να περιμένουν κανένα όφελος. Εκείνοι που περιμένουν, ξέρουν. Το έχετε γραμμένο εδώ μέσα. Είναι οι λίγοι, οι τραπεζίτες, οι μεγαλοεπενδυτές, οι μεγαλοεπιχειρηματίες, αλλά δεν σας φτάνουν αυτοί να στηρίξουν το έργο σας, όπως το επιτελείτε.
       ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Τζαμτζής.
       ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, η Κυβέρνηση υλοποιεί το μεταρρυθμιστικό της πρόγραμμα, εφαρμόζει αυτά τα οποία υποσχέθηκε στον ελληνικό λαό και φυσικά δικαιώνει τους πολίτες. 
        Σήμερα με το νομοσχέδιο που συζητούμε, το νομοσχέδιο αυτό το οποίο εντάσσεται στη δεύτερη φάση της φορολογικής μεταρρύθμισης, προχωρούμε μπροστά, μειώνουμε τους φορολογικούς συντελεστές για τα φυσικά πρόσωπα και φυσικά προχωρούμε σ’ έναν εξορθολογισμό του φορολογικού μας συστήματος δίχως τα φορολογικά νομοσχέδια να έρχονται συνεχώς το ένα πίσω από το άλλο στη Βουλή και βεβαίως με πολύ μεγάλη προσοχή και για το καλό των πολιτών.
       ΑΡΙΣΤΕΙΔΗΣ ΜΟΥΣΙΩΝΗΣ: Δώδεκα φέρατε σε τρία χρόνια.
       ΠΡΟΕΔΡΕΥΩΝ (Ιωάννης Τραγάκης): Ένα λεπτό. Παρακαλώ, καμία διακοπή. Τόση ώρα δεν διέκοπτε κανένας. Όταν κάποια αντίθετη φωνή ακούστηκε μέσα στην Αίθουσα, αμέσως ξεσηκώνεστε. Παρακαλώ πολύ.
       ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, καλό είναι να ακούγονται αυτά, να θυμίσω όμως στον αγαπητό συνάδελφο του ΠΑ.ΣΟ.Κ. ότι την προηγούμενη τετραετία η κυβέρνηση του ΠΑ.ΣΟ.Κ. σε αυτήν την Αίθουσα έφερε ενενήντα έξι νομοσχέδια για φορολογική μεταρρύθμιση.
      Αυτά να μη τα ξεχνούμε, διότι σ’ αυτήν την Αίθουσα έχουν ειπωθεί πολλά. Η Κυβέρνηση σήμερα προχωρά για τα φυσικά πρόσωπα και αυξάνει το αφορολόγητο από το 2004 που ήταν 10.000 ευρώ στα 12.000 ευρώ δίνοντας μία αύξηση ουσιαστικά του 20%. Φυσικά, ακόμη αυξάνει το αφορολόγητο ποσό και για τους αγρότες, τους εμπόρους, τους ελεύθερους επαγγελματίες και από τα 9.500 ευρώ το πάει στα 10.500 ευρώ. Για να μιλάμε με συγκεκριμένους αριθμούς και όχι αόριστα, η νέα αλλαγή του αφορολόγητου ποσού στην οποία προχωράει η Κυβέρνησή μας αφορά πλέον εκατόν ογδόντα χιλιάδες συνανθρώπους μας και μαζί με την αλλαγή που κάναμε το 2004 βοηθάμε επιπλέον τετρακόσιες πενήντα χιλιάδες συμπολίτες μας. Συνολικά τρία εκατομμύρια τριακόσιες τριάντα χιλιάδες  Έλληνες δεν θα πληρώνουν καθόλου φόρους. 
      Πρέπει, λοιπόν, να ξεκαθαρίσουμε ποιος πραγματικά σκέφτεται τον πολίτη και ποιος πραγματικά τα προηγούμενα χρόνια επέβαλε φόρους στους πολίτες. Και φυσικά οι πολίτες κυριολεκτικά –συγχωρείστε μου την έκφραση- γονάτισαν οικονομικά εξαιτίας της φορολογίας από την κυβέρνηση του ΠΑ.ΣΟ.Κ. 
      Επιπλέον, διευρύνουμε το κλιμάκιο εφαρμογής του κεντρικού φορολογικού συντελεστή από τα 23.000 ευρώ που είναι σήμερα στα 30.000 ευρώ. Παράλληλα, προχωρούμε στη σταδιακή μείωση του κεντρικού φορολογικού συντελεστή από το 30% στο 25% σε τρία χρόνια. Αυτό πρακτικά σημαίνει ότι δυόμισι εκατομμύρια περίπου φορολογούμενοι με χαμηλά και μεσαία εισοδήματα θα πληρώνουν σταδιακά από το 2007 ως το 2009 λιγότερους φόρους. Επίσης, μειώνουμε το φορολογικό συντελεστή και για εισοδήματα από 30.000 ευρώ ως 75.000 ευρώ σταδιακά από το 40% στο 35%. 
      Κυρίες και κύριοι συνάδελφοι, η Κυβέρνηση προχωρά μπροστά και αυτό φαίνεται πλέον με μετρήσιμα μεγέθη μετά από τα δυόμισι χρόνια που είναι στην Κυβέρνηση, μετρήσιμα και συγκεκριμένα μεγέθη. Η Κυβέρνηση έχει στόχο την ανάπτυξη αυτού του τόπου και βεβαίως προχωρά και στηρίζει τις μικρομεσαίες επιχειρήσεις, γιατί είναι η ραχοκοκαλιά της οικονομίας μας και γιατί πραγματικά στηρίζουν το εισόδημα των πολιτών. 
      Πρόσφατα η Κυβέρνηση ενέταξε το νομό μου, το Νομό Πέλλας, αλλά και άλλους νομούς στη ρύθμιση των χρεών των επιχειρήσεων, ένα μέτρο πολύ σημαντικό και ουσιαστικό –και γι’ αυτόν το λόγο θέλω να σας ευχαριστήσω δημόσια, κύριε Υπουργέ- που δίνει τη δυνατότητα να πατήσουν οι επιχειρήσεις αυτές ξανά στα πόδια τους και να συνεχίσουν την αναπτυξιακή τους δράση. 
      Ανάπτυξη, κυρίες και κύριοι συνάδελφοι. Στο τρίτο τρίμηνο του 2006 ο ρυθμός ανάπτυξης ήταν στο 4,4%. Και από πού προερχόταν αυτός; Ουσιαστικά από τον ιδιωτικό τομέα και όχι όπως τα προηγούμενα χρόνια από έργα που γίνονταν για τους Ολυμπιακούς Αγώνες. 
      Έλλειμμα; Το 2006 και το 2007 το έλλειμμα πλέον είναι ξεκάθαρο ότι θα είναι κάτω από το 3%. Έχουμε ταυτόχρονα μείωση της ανεργίας. Σας ακούω λοιπόν και δεν ξενίζομαι καθόλου ούτε με παραξενεύει το γεγονός. Σας ακούω όμως συνεχώς να μιλάτε για επικινδυνότητα από πλευράς Κυβέρνησης. Ο προηγούμενος συνάδελφος είπε ότι είναι επικίνδυνη η Κυβέρνηση. Άκουσα άλλον συνάδελφο να λέει ότι η Νέα Δημοκρατία ως Κυβέρνηση σπέρνει ανέμους και ο λαός θερίζει  θύελλες.
      Κυρίες και κύριοι συνάδελφοι του ΠΑ.ΣΟ.Κ., στο σπίτι του κρεμασμένου δεν μιλάνε για σκοινί. Να αναλογιστείτε όλα αυτά τα οποία κάνατε επί ημερών διακυβέρνησής σας. Να αναλογιστείτε τη μεγάλη απάτη του Χρηματιστηρίου, γιατί αυτή ήταν κυρίως που γονάτισε τα νοικοκυριά, γιατί αυτή ήταν που ουσιαστικά πήρε μέσα από τις τσέπες του κοσμάκη τα χρήματα τα οποία είχε στην άκρη. Να αναλογιστείτε τις πολιτικές που εφαρμόσατε. Να αναλογιστείτε ότι όλα αυτά τα χρόνια επιβάλατε δυσβάσταχτες φορολογίες και έρχεται σήμερα η Κυβέρνηση μετά από συνετή διαχείριση, μετά από συμμάζεμα του κράτους και μειώνει  τους φορολογικούς συντελεστές, για να μπορέσει έτσι να ελαφρύνει τους Έλληνες. 
     ΜΑΡΚΟΣ ΜΠΟΛΑΡΗΣ: Δεν τους πήγατε φυλακή; 
     ΙΟΡΔΑΝΗΣ ΤΖΑΜΤΖΗΣ: Κοντός ψαλμός αλληλούια, κύριε συνάδελφε. 
      Κυρίες και κύριοι συνάδελφοι, θέλω να σταθώ και σε κάτι ακόμη. Ειλικρινά δεν περίμενα να υπάρχει τέτοια μεμψιμοιρία από πλευράς ΠΑ.ΣΟ.Κ. Και μιλώ για τη ρύθμιση που έρχεται σχετικά με τις αγροτικές συντάξεις. 
        Κυρίες και κύριοι συνάδελφοι του ΠΑ.ΣΟ.Κ., η πολιτική θέλει ταυτόχρονα και λεβεντιά. Και εσείς την πολιτική λεβεντιά δεν την έχετε, να πείτε μπράβο στην Κυβέρνηση Καραμανλή, η οποία αυξάνει τις αγροτικές συντάξεις, τις συντάξεις του Ο.Γ.Α..
        Πολλές φορές σας είχαμε ακούσει σ’ αυτήν την Αίθουσα, να λέτε ότι υπάρχει πρόβλημα με τους αγρότες. Πολλές φορές σας είχαμε ακούσει να λέτε διάφορα. Όμως, δεν είχατε προχωρήσει σε καμία ενέργεια. Και έρχεται σήμερα η Κυβέρνηση Καραμανλή, έρχεται το  Υπουργείο Οικονομικών, φέρνει αυτήν την τροπολογία και φυσικά αυξάνει τις συντάξεις του Ο.Γ.Α. μέχρι την 1.1.2008 στα 330 ευρώ. 
        Ακόμη όμως διαπιστώνουμε και μία πραγματικά πρωτοφανή υποκρισία, από πλευράς σας όσον αφορά τον Ο.Τ.Ε. διότι το ΠΑ.ΣΟ.Κ. ήταν αυτό που από το 1996 μέχρι τις τελευταίες ημέρες διακυβέρνησης του τόπου, οκτώ φορές είχε πουλήσει το 67% ουσιαστικά του Ο.Τ.Ε. Το ΠΑ.ΣΟ.Κ. ήταν αυτό που δημιούργησε το γενικό κανονισμό προσωπικού στην «COSMOTE», η κ. Ματσούκα ήταν συγκεκριμένα, την οποία εσείς βάλατε επικεφαλής στο ευρωψηφοδέλτιό σας. 
        Μήπως είναι ψέματα ότι υπήρξαν συζητήσεις και συμφώνησε το προσωπικό σε πέντε σημεία με τον κ. Βουρλούμη και δεν τα βρήκαν στο έκτο όσον αφορά τα διευθυντικά στελέχη, το 10% των διευθυντικών στελεχών να είναι από την αγορά;
        Κυρίες και κύριοι συνάδελφοι, κροκοδείλια δάκρυα χύνετε. Η Κυβέρνηση προχωρά μπροστά και στόχος αυτών των ρυθμίσεων είναι η προστασία του δημόσιου οικονομικού και κοινωνικού συμφέροντος του τόπου και συνδέεται με την απελευθέρωση της αγοράς, των τηλεπικοινωνιών που έχει ξεκινήσει από το 2000.
        Κυρίες και κύριοι συνάδελφοι, η Κυβέρνηση εφαρμόζει το πρόγραμμά της. Η Κυβέρνηση οδηγεί τον τόπο μπροστά σε μία αναπτυξιακή πορεία. Γι’ αυτόν το λόγο, κυρίες και κύριοι συνάδελφοι, ψηφίζω το νομοσχέδιο και φυσικά τις τροπολογίες της Κυβέρνησης. 
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζαμτζή.
        Ο κ. Αργύρης έχει το λόγο.
       ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, νομίζω ότι αυτό που συμβαίνει τις τελευταίες ημέρες δεν τιμά το ελληνικό Κοινοβούλιο για τον τρόπο που νομοθετεί και τον τρόπο που σέβεται την εντολή του ελληνικού λαού. Και η αιτία και η ευθύνη αφορά την Κυβέρνηση.
        Θα μπορούσε κανείς να μιλήσει για κοινοβουλευτικό πραξικόπημα. Γιατί, αν πράγματι αυτά τα νομοθετήματα που υπερασπίζεται η Κυβέρνηση είναι προς όφελος του ελληνικού λαού, τι είναι αυτό που τη φοβίζει να το συζητήσει με τον ελληνικό λαό και με τους εκπροσώπους της; 
        Βλέπουμε λοιπόν να φέρνει κάποιες τροπολογίες για θέματα μείζονος σημασίας, πολύ μεγάλης εθνικής ευθύνης όπως είναι το θέμα του Ο.Τ.Ε.. Και θα πρέπει να πω ότι πρέπει να θυμηθεί ο κ. Αλογοσκούφης αυτό που λένε πολλές φορές, για το δις εξαμαρτείν. Γιατί ο κ. Αλογοσκούφης, αυτό που δεν μπόρεσε να κάνει σαν σύμβουλος του κ. Μητσοτάκη το 1993, να ξεπουλήσει τότε τον Ο.Τ.Ε., προσπαθεί να το κάνει τώρα σαν Υπουργός της Οικονομίας και μάλιστα με έναν τρόπο απαράδεκτο, έναν τρόπο που δεν σέβεται ούτε καν αυτό που υποσχέθηκε το κόμμα του με το πρόγραμμά του στον ελληνικό λαό. Και κάνει δική του ερμηνεία ο κ. Αλογοσκούφης και προσπαθεί να διορθώσει τον συντάξαντα του προγράμματος, δηλαδή τον κ. Σουφλιά και τον Αρχηγό του κ. Καραμανλή που παρουσίασαν το πρόγραμμα, ότι άλλα λέει το πρόγραμμα από αυτά που θέλει να εφαρμόσει και ότι δεν έχει δίκιο ο κ. Σουφλιάς.
        Πείστε, λοιπόν, τον κ. Σουφλιά ότι είναι έτσι όπως το λέτε και τότε σίγουρα θα είναι διαφορετική και η κουβέντα. 
        Γίνεται και άλλη μία συζήτηση εδώ στη Βουλή και έχει μία αγωνία ο κ. Αλογοσκούφης να πει «μα, τι θέλετε», παρουσιάζοντας και κάποια έγγραφα, ότι και εσείς το ίδιο πράγμα κάνατε. Δηλαδή, το ίδιο κάνατε με τον Ο.Τ.Ε..
        Θα πρέπει να σας πω το εξής: Το 1990-93 ήμουν στην επιτροπή διάσωσης για τον Ο.Τ.Ε, σε μία επιτροπή που είχε τότε συσταθεί σε εθνικό επίπεδο από όλους τους φορείς. Αυτή η πορεία του Ο.Τ.Ε για να ξεπουληθεί, που ανακόπηκε τότε, έδωσε στο ελληνικό δημόσιο, στον Έλληνα, τη δυνατότητα μέσα από τα κέρδη που εισέπραττε το δημόσιο από τον Ο.Τ.Ε, να μπορούν να γίνονται κάποια έργα, δηλαδή να έχει κάποιες υποδομές. Κάνατε το ίδιο εσείς όταν βάλατε την «COSMOTE» να αγοράσει μία επιχείρηση τόσο πολύ ακριβά, ενώ ξέρατε και είχατε στο σχέδιό σας, στην κρυφή ατζέντα την οποία έχετε πάντα και την τραβάτε κάτω από το συρτάρι, ότι θα πουλήσετε και τον Ο.Τ.Ε, άρα και την «COSMOTE»;
        Και γιατί, λοιπόν, έπρεπε να κάνετε αυτές τις αλλαγές στα εργασιακά; Γιατί έπρεπε να χρεώσετε το ελληνικό δημόσιο, τον Ο.Τ.Ε, γιατί ακόμη ανήκει στο δημόσιο που έχει τα οφέλη, κάνοντας την εθελουσία έξοδο; Γιατί; Για να ελαφρύνετε την επιχείρηση από τυχόν βάρη για να την ξεπουλήσετε, για να τη δώσετε σε οποιοδήποτε ιδιώτη; Μα είναι αυτή μια επιχείρηση που δεν έχει καμία σημασία για την εθνική ασφάλεια; Νομίζω ότι θα κοροϊδευόμαστε μεταξύ μας εάν λέγαμε κάτι τέτοιο. Να λοιπόν που δεν είναι καθόλου ίδια τα πράγματα. Είναι πολύ διαφορετικά. Υπάρχει μια διαφορετική νοοτροπία και φιλοσοφία για το πώς πρέπει να είναι αυτές οι επιχειρήσεις. 
        Νομίζω ότι εδώ δεν υπάρχει προηγούμενο, κόμμα το οποίο λέει ότι έχει μια δική του φιλοσοφία για τη λειτουργία των επιχειρήσεων, να έχει στα χέρια του αυτήν τη στιγμή δύο επιχειρήσεις δημόσιου χαρακτήρα μεγάλης σημασίας, τον Ο.Τ.Ε και τη Δ.Ε.Η. –μεγαλύτερης ο Ο.Τ.Ε.- αλλά και οι δύο αυτές επιχειρήσεις να είναι με ζημιές. Μήπως τελικά όλα είναι σχεδιασμένα από την κρυφή ατζέντα; Μήπως παρεμβαίνουμε στα εργασιακά με νόμο, όταν είναι ζημιογόνες οι επιχειρήσεις, δηλαδή μήπως πρώτα κρατικοποιούμε και μαζεύουμε με χρήματα του ελληνικού λαού για να ξεπουλήσουμε μετά φθηνά στον οποιοδήποτε ιδιώτη; Δεν συμβαίνουν αυτά σήμερα, κύριε Υπουργέ; Αυτά συμβαίνουν. Νομίζω ότι είναι πολύ σημαντικό να αναδειχθεί αυτό,  όσο και αν θέλετε να κρυφτείτε μέσα από ένα νομοσχέδιο που έχει άλλα δύο - τρία κρυφά νομοσχέδια και θέλετε τάχα να χρυσώσετε το χάπι και μιλάτε ότι θα ελαφρύνετε. Για ποια ελάφρυνση μιλάτε στους εργαζόμενους, στους συνταξιούχους, σε αυτούς που δεν έχουν; Βλέπετε εσείς καμία ελάφρυνση;
        Εδώ φαίνεται από τα νούμερα ότι το 2005 οι εργαζόμενοι πλήρωσαν περισσότερα από 850.000.000 ευρώ και οι επιχειρήσεις πλήρωσαν μόλις 25.000.000. Αυτά είναι δικά σας στοιχεία. Άρα όταν πληρώνουν οι εργαζόμενοι 808.000.000 περισσότερα και οι επιχειρήσεις 230.000.000 εκατομμύρια λιγότερα, αυτό το φορολογικό νομοσχέδιο που αναδιανέμει ουσιαστικά τον εθνικό πλούτο και δείχνει ακριβώς τις τάσεις και την πολιτική που θέλετε να εξυπηρετήσετε, πώς θέλετε να το ονομάσουμε; Εδώ τελικά θα τρελαθούμε. Εδώ εσείς θα μας πείτε, πράγματα που οι ίδιοι τα φέρνετε με τους πίνακές σας και με τα νούμερά σας, που δεν έχουν καμία ισχύ. 
        Μιλάτε για έναν αναπτυξιακό νόμο ο οποίος ανεβάζει τα ποσοστά. Δεν λέτε ότι ανεβάζει και την προκαταβολή. Δεν λέτε ότι τις αξιολογήσεις θα τις κάνουν οι ίδιες οι επιχειρήσεις δηλαδή αυτοί που θα παίρνουν τα λεφτά μέσα από τις εταιρείες. Αυτή είναι η αναπτυξιακή προοπτική της χώρας; Λέτε ότι θέλετε να πάτε τα χρήματα στην περιφέρεια και ξέρετε ότι με δική σας εντολή, κύριε Υπουργέ, του προϊσταμένου σας Υπουργού, δόθηκε προχθές η εντολή να κοπεί η εθνική συμμετοχή στο Γ΄ Κοινοτικό Πλαίσιο Στήριξης. Διακόσια είκοσι δύο εκατομμύρια λιγότερα δαπανήσατε στον κρατικό προϋπολογισμό από το Πρόγραμμα Δημοσίων Επενδύσεων του αγροτικού τομέα. Πού θα πήγαιναν αυτά τα χρήματα; Θα πήγαιναν στην περιφέρεια. Να, λοιπόν, γιατί στενάζει η αγορά και δεν υπάρχουν υποδομές. 
        Επίσης ξέρετε ότι οι ενισχύσεις των αγροτών είναι περίπου 2.150.000.000.000. Δώσατε μόνο 550.000.000 από τις επιδοτήσεις. Καθημερινά -και θα είστε υπόλογοι γιατί το κάνετε αυτό, γιατί λέτε ψέματα στον κόσμο ότι τους διευκολύνετε- βάζετε τους αγρότες να δανείζονται τα δικά τους λεφτά και δεν λέτε ποιος θα τα πληρώσει αυτά τα δικά τους λεφτά. Τους βάζετε λοιπόν μέσα στην ανέχεια που έχουν για να πάρουν τις επιδοτήσεις γιατί χρωστάνε, να δανειστούν τα δικά τους λεφτά. Και ρωτώ, κύριε Υπουργέ, ποια είναι η σύμβαση που κάνατε με την Αγροτική Τράπεζα και με τις άλλες τράπεζες που δίνετε τα χρήματα; Γιατί, είναι σίγουρο ότι υπάρχει κόστος. Αυτό το κόστος ποιος θα το πληρώσει;
        Να, λοιπόν, γιατί λέτε ψέματα στον κόσμο. Μιλάτε για αναπτυξιακή πορεία και από την άλλη μεριά κάνετε οτιδήποτε για να περικόψετε δαπάνες. Γιατί κόβοντας 100.000.000 ευρώ από την εθνική συμμετοχή σημαίνει ότι είναι πάνω από 500.000.000 ευρώ που αφαιρούνται από το Γ΄ Κοινοτικό Πλαίσιο Στήριξης και αφαιρούνται από τους νέους αγρότες, από τα σχέδια βελτίωσης. Μα εσείς λέτε ότι θα πάτε τα χρήματα στην περιφέρεια. Έκοψε ο κ. Καραμανλής με τη συμφωνία στην Ευρωπαϊκή Ένωση, στο Συμβούλιο Κορυφής, πάνω από 40% τις δαπάνες για την αγροτική ανάπτυξη και εσείς έρχεστε εδώ και λέτε, θα δώσουμε στους αγρότες τη σύνταξη. Ποτέ δεν δώσατε σύνταξη στους αγρότες. Το 1994 που δόθηκε η αύξηση της σύνταξης που εξήγγειλε ο Μητσοτάκης γιατί έπεσε από την κυβέρνηση από αυτό το τερατούργημα που θέλετε να κάνετε τώρα εσείς στον Ο.Τ.Ε., την πλήρωσε η κυβέρνηση του ΠΑ.ΣΟ.Κ. Και τώρα λέτε ότι θα πληρώσετε, αλλά δεν θα είστε Κυβέρνηση. Αν συνεχίσετε με αυτόν τον τρόπο δεν θα είστε Κυβέρνηση. Πάλι άλλη κυβέρνηση θα πληρώσει. Και ξέρετε ότι δεν θα είστε κυβέρνηση το 2008. Τάζετε όμως.
        Έχετε μάθει λοιπόν να είστε σε μια μόνιμη προεκλογική περίοδο που τάζετε λαγούς με πετραχήλια, αλλά να ξέρετε ένα και το είχα ξαναπεί εδώ με άλλη ιδιότητα: Ότι οι αγρότες μπορεί να αργούν αλλά τιμωρούν. Εσάς είναι έτοιμοι να σας τιμωρήσουν πολύ πιο γρήγορα, γιατί τους κοροϊδέψατε. Γιατί τους λέτε ότι θα τους δώσετε εισόδημα και στα τρία χρόνια που κυβερνάτε είναι 20% λιγότερο. Γιατί τους λέτε, θα προσαρμόσουμε την πολιτική μας για την ανταγωνιστικότητα και τους παίρνετε χρήματα, δηλαδή χρήματα που αφαιρούνται από τις υποδομές. 
       ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε.
       ΕΥΑΓΓΕΛΟΣ ΑΡΓΥΡΗΣ: Κλείνω, κύριε Πρόεδρε.
        Και υπάρχει ένα θέμα με το φορολογικό νομοσχέδιο. Εδώ υπάρχουν οι έμμεσοι φόροι. Ποιος πλήττεται από τους έμμεσους φόρους; Αυτός που έχει; Έχει ποτέ δηλαδή κανένα πρόβλημα με τους έμμεσους φόρους αυτός που έχει; Γιατί αυτός που έχει –και αυτοί είναι οι λίγοι και οι επιχειρήσεις- από τους έμμεσους φόρους εισπράττει καθημερινά. Εσείς λοιπόν φέρνετε αυτό και όχι μόνο δεν δώσατε επίδομα θέρμανσης αλλά μέσα από την αύξηση του ειδικού φόρου κατανάλωσης πήρατε κιόλας. Και επίσης η μεγάλη κοροϊδία είναι στο θέμα του Φ.Π.Α.. Εσείς λέγατε ότι θα τον πάτε στο 9% και είπατε μετά ότι φταίει το ΠΑ.ΣΟ.Κ.. Αυτή είναι η μόνιμη επωδός σας. Παλιότερα για όλα έφταιγε το ΠΑ.ΣΟ.Κ., τώρα φταίει η Ευρωπαϊκή Ένωση, ο Παγκόσμιος Οργανισμός Εμπορίου, οι άλλοι που δεν σας αφήνουν να κυβερνήσετε. Και τώρα δεν σας αφήνουν οι εργαζόμενοι γιατί κάνουν απεργία, δεν σας αφήνουν οι δάσκαλοι γιατί δεν τους δίνατε αυτά που τους τάξατε… Τώρα έχουν ξεσηκωθεί και οι αγρότες και είναι στους δρόμους γιατί τους κοροϊδεύατε και τους λέγατε «όλα τα κιλά, όλα τα λεφτά» και  για όλα αυτά λοιπόν είναι οι άλλοι που φταίνε. 
        Κοιτάξτε λοιπόν να απαλλάξετε όσο γίνεται γρηγορότερα τον ελληνικό λαό, γιατί είναι σίγουρο ότι θα είναι μεγάλη η προσφορά που θα κάνετε στον τόπο!
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ο κ. Κιλτίδης έχει το λόγο.
       ΚΩΝΣΤΑΝΤΙΝΟΣ ΚΙΛΤΙΔΗΣ: Αγαπητοί συνάδελφοι, συζητούμε σήμερα μια πρωτοβουλία του Υπουργείου Οικονομίας και Οικονομικών, μια πρωτοβουλία της Κυβέρνησης σε συνέχεια πολλών άλλων θετικών και ευεργετικών πρωτοβουλιών που είχαμε την τύχη να ζήσουμε σε αυτά τα δυόμισι περίπου χρόνια που κυβερνά η Νέα Δημοκρατία. Θα ήθελα πριν αναφερθώ στο νομοσχέδιο και στις επί μέρους τροπολογίες να θυμίσω στους φίλους και αγαπητούς συναδέλφους του ΠΑ.ΣΟ.Κ. ότι μάλλον και την υπεράσπιση της υπαίθρου και της περιφέρειας την αφήσατε, δεν ξέρω για ποιο λόγο, στα χέρια των Βουλευτών της Νέας Δημοκρατίας. Εύχομαι και ελπίζω πράγματι η εποικοδομητική σας αντιπολίτευση να αναδείξει αυτό που και για μας είναι ζητούμενο και ο Πρωθυπουργός, ο Κώστας ο Καραμανλής, δεν κουράστηκε να τονίζει ότι το κεκτημένο των Ολυμπιακών Αγώνων για την περιφέρεια και για την ύπαιθρο γενικότερα είναι ένα: επιτέλους ήρθε η σειρά της κάτι που δεν μπορεί να το αμφισβητήσει κανένας. 
        Έτσι λοιπόν εγώ θα ήθελα να σας θυμίσω, αγαπητοί συνάδελφοι, σε ποιο οικονομικό περιβάλλον ανέλαβε η Κυβέρνηση της Νέας Δημοκρατίας και το εκλεκτό οικονομικό επιτελείο της κυβερνήσεως εκείνη την περίοδο της άνοιξης του 2004. Χωρίς ίχνος, όχι καν λαϊκισμού, αλλά μονόπλευρης υποστήριξης της Κυβέρνησης, την οποία και στηρίζω ανήκοντας στο κόμμα αυτό, θέλω να πω σε όλους ότι και σε εμάς ακόμη τους κυβερνητικούς Βουλευτές διάχυτος ήταν ο φόβος από την έλλειψη ρευστότητας της αγοράς, από την αγωνία για τη μεταολυμπιακή, αν θέλετε, διόγκωση της ανεργίας, από την τραγικότητα του Χρηματιστηρίου και τόσων άλλων δεινών ότι η Κυβέρνηση δύσκολα θα μπορούσε να τα ξεπεράσει. 
        Και επειδή δεν είμαι πλουσιοπάροχος σε κριτικές, οι οποίες είναι μόνο θετικές προς τους ανθρώπους της Κυβερνήσεώς μου, με πολλή περίσκεψη αλλά και αντικειμενικότητα, ως Βουλευτής της Νέας Δημοκρατίας -τουλάχιστον για το οικονομικό επιτελείο της Κυβερνήσεώς μου- θέλω να δηλώσω την ευχαρίστηση αλλά και την ικανοποίηση που δεν συνέβη αυτό που ο φόβος εμένα, ως κυβερνητικού Βουλευτή, με διακατείχε. 
        Αγαπητοί μου φίλοι, επήλθε η ισορροπία, η ανάκαμψη, οι πολλαπλές φορολογικές ελαφρύνσεις. Δεν είναι δυνατόν να μιλούμε με ποσοστιαίες διαστάσεις στα οικονομικά μεγέθη, να μειώνονται οι συντελεστές σε φυσικά και νομικά πρόσωπα και αυτό να τυγχάνει άδικης κριτικής. 
        Την αιτίαση περί των αριθμών να την κατανοήσω. Στους αριθμούς, όμως, δεν νομίζω ότι χωρά αμφισβήτηση, αγαπητοί μου συνάδελφοι. Είναι μια τρομακτικά, θα έλεγε κανείς, φυσική σταθερά. Η διεύρυνση των ανθρώπων, των νοικοκυριών θα συμπεριληφθούν στην ευεργετική κλίμακα φορολόγησης. Είναι κάτι δεδομένο. 
        Τα επανέλαβε ο Υπουργός, όπως και ο Υφυπουργός. Νομίζω ότι δεν χρειάζεται να τα τονίσω και εγώ από τη δική μου πλευρά. Εκείνο, όμως, στο οποίο θέλω να σταθώ και για το οποίο να συγχαρώ το οικονομικό επιτελείο είναι το γεγονός ότι για πρώτη φορά -και όχι ίσως κατά αποκλειστικότητα- βλέπω μια προσπάθεια σε ένα νομοσχέδιο να αντικειμενικοποιηθεί η διαδικασία και της φορολόγησης αλλά και των ελεγκτικών μηχανισμών γύρω από τη διαδικασία φορολόγησης.
        Γιατί, για να είμαστε ειλικρινείς, αγαπητοί μου συνάδελφοι, τίποτα στην πατρίδα, ούτε η αναγέννηση της Δημόσιας Διοίκησης, δεν είναι δυνατόν να επέλθει, αν δεν καταφέρει η παρούσα Κυβέρνηση και το οικονομικό επιτελείο να εξυγιάνει τη διαδικασία είσπραξης των εσόδων. Νομίζω ότι σε αυτό δεν μπορεί κανείς να έχει άλλη άποψη και αξίζουν συγχαρητήρια στο οικονομικό επιτελείο της Κυβέρνησης. 
        Βλέπω ότι προσήλθε εκτός από τον κ. Μπέζα και ο κ. Δούκας. Κύριοι συνάδελφοι, χρειαζόταν άραγε αυτή η Κυβέρνηση, ο συγκεκριμένος Υφυπουργός με όλο το οικονομικό επιτελείο, για να λάβει ευεργετική διάταξη να διασφαλίσει τις επιχειρήσεις προπάντων του προβληματικού τόξου, από την Άρτα μέχρι τον Έβρο, όταν από το 1990 βλέπαμε όλοι εμείς, οι έχοντες το μέσο κοινό νου, ότι η αγορά θα αλλάξει, ότι τα κεφάλαια είναι εύκολο να μετακινηθούν και να μετακομίσουν, ότι φθηνά εργατικά χέρια μπορούν να έρθουν και να μη νοιάζεται κανένας επί δεκαπέντε χρόνια να διασφαλίσει τις επιχειρήσεις αυτού του τόξου;
        Έτσι, λοιπόν, πιστεύω ότι γύρω από την ουσία, τον πυρήνα του νομοσχεδίου και τα πεπραγμένα του οικονομικού επιτελείου μπορεί να υπάρχουν αιτιάσεις, μπορεί να υπάρχουν διαφορετικές αν το θέλετε οπτικές γωνίες, αλλά σίγουρα το δίκιο βρίσκεται προς την πλευρά του οικονομικού επιτελείου και του  παρόντος νομοσχεδίου.
        Θέλω να σας θυμίσω, αγαπητοί συνάδελφοι, την πολυθρύλητη ιστορία του Ο.Τ.Ε.. Επειδή δεν έκρυψα ποτέ τις θέσεις μου και επειδή ποτέ, μα ποτέ, δεν δαιμονοποίησα ούτε ακύρωσα ό,τι είναι δημόσιο, αν κάποιοι απέτυχαν και διέσυραν επιχειρήσεις του δημοσίου, εγώ όντας φιλελεύθερος δεν ανήκω σ’ αυτήν την κατηγορία, πως ότι έχει να κάνει με μια οικονομική δραστηριότητα ή με οποιαδήποτε επιχείρηση του ευρύτερου ή του στενού δημοσίου, σώνει και καλά πρέπει να ακυρώνεται. Μήπως, όμως, δεν θυμάται κανένας τις τόσες μετοχοποιήσεις που ζήσαμε; 
        Θα ήθελα εδώ και την προσοχή του Υπουργού Οικονομίας. Από όλους πλέον τους Βουλευτές της Αντιπολίτευσης και τους με σκεπτικισμό βλέποντες ορισμένα διαδραματιζόμενα γεγονότα να έρχονται -γύρω από την αποκρατικοποίηση του Ο.Τ.Ε. και την αναζήτηση, που και η Κυβέρνηση του ΠΑ.ΣΟ.Κ. επιχείρησε, ενός στρατηγικού επενδυτή- ανάγεται η όλη φροντίδα στο πώς θα διασφαλιστούν κάποια θέματα εθνικής ασφάλειας και στο πώς θα υπάρχει η γνώμη της πολιτείας στο management. 
        Νομίζω ότι αυτά πρέπει να τα ξεκαθαρίσουμε ακόμη πιο παραστατικά και από την άλλη τη πλευρά με ειλικρίνεια οι Βουλευτές της Αντιπολιτεύσεως πρέπει να τα δουν. 
        Εκεί, όμως, που θα σταθώ με ιδιαίτερο τρόπο, φίλοι του οικονομικού επιτελείου –και εδώ ειλικρινά η άποψή μου νομίζω ότι δεν επιδέχεται αμφισβήτησης για την αντικειμενικότητά της- είναι στον αναπτυξιακό νόμο. 
        Δεν διάβασα την ευρωπαϊκή οδηγία, αλλά είναι πασιφανές, αγαπητοί συνάδελφοι και στην Κυβέρνηση ευρισκόμενοι, στο Υπουργείο Οικονομίας, ότι η διαίρεση των περιφερειών γίνεται με εθνικά κριτήρια διότι πώς εξισώνεται η περιοχή άλφα όταν έχει οργανωμένη βιομηχανική περιοχή, με την περιοχή βήτα και πώς τούτο αποκλείεται από την περιοχή βήτα, όταν έχει οργανωμένη βιομηχανική περιοχή; Ή όταν είναι ζητούμενο να οργανωθούν οι βιομηχανικές περιοχές, πώς δεν συμπεριλαμβάνεται στην περιοχή γάμμα;
        Θέλω ειλικρινά να μεταφέρετε αυτήν την άποψή μου στον Υπουργό Οικονομίας, η οποία –πιστεύω- δεν επιδέχεται αμφισβητήσεως, για το καλό της υπαίθρου και της περιφέρειας και τούτο πρέπει άμεσα να διορθωθεί, διότι είναι πασιφανές. Δεν υπάρχει ούτε καν σοφιστεία σ’ αυτήν την επιχειρηματολογία για να πεισθεί ένας σώφρων πολιτικός ότι αυτό που σας θέτω αυτήν τη στιγμή δεν είναι δίκαιο, ότι, δηλαδή, οι οργανωμένες βιομηχανικές περιοχές φέρνουν την ανάπτυξη, φέρνουν –αν το θέλετε- την κοινωνική συνοχή και φέρνουν την προστασία του περιβάλλοντος. Άραγε γιατί να ζητούμε όλα αυτά και να αδικούμε τις βιομηχανικές περιοχές ή τις περιοχές που ζητούμε να οργανωθούν για την προστασία του περιβάλλοντος και την καλύτερη ανάπτυξη της υπαίθρου και έτσι να στερούμε τη δυνατότητα να πάνε στην κατηγορία Γ΄; Και κάτι αντίστοιχο, ίσως από την κατηγορία Γ΄ να πάνε στην κατηγορία Δ΄, όταν πρόκειται περί οργανωμένων βιομηχανικών περιοχών.
        Με αυτά κλείνω τη θέση μου και ειλικρινά πιστεύω ότι αυτή η μεγάλη αδικία πρέπει να διορθωθεί, αν θέλουμε να δείχνουμε τη ευαισθησία μας για την ύπαιθρο.
        Ευχαριστώ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Κιλτίδη.
        Ο κ. Μπόλαρης έχει το λόγο.
       ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε. 
        Κύριοι συνάδελφοι, χθες το βράδυ ήμασταν όλοι εδώ μάρτυρες ενός προβλήματος το οποίο κατονομάζοντάς το θα ήθελα να πω ότι είναι ένα πρόβλημα λειτουργίας του κοινοβουλευτικού συστήματος, αφού η Κυβέρνηση κατά παραβίαση του Κανονισμού της Βουλής εισάγει στην ουσία τρία ξεχωριστά νομοσχέδια κρίσιμα, ουσιαστικά, που αφορούν εκατομμύρια Ελλήνων –τον αναπτυξιακό νόμο, την πώληση του Ο.Τ.Ε. και το ασφαλιστικό του προσωπικού της Αγροτικής Τράπεζας- και τα εισάγει υπό μορφή τροπολογιών για να συζητηθούν μαζί με το φορολογικό νομοσχέδιο.
        Έχει σημασία να ακουστεί ότι γι’ αυτά τα τεράστιας σημασίας ζητήματα που αφορούν τον ελληνικό λαό δεν έγινε από τη Βουλή η επεξεργασία και η βάσανος των επιτροπών. Δεν ακούστηκαν οι φορείς, δεν ακούστηκαν οι άμεσα ενδιαφερόμενοι και σήμερα με τη συνέργεια και τη συνευθύνη του Προεδρείου της Βουλής αυτά τα τεράστιας σημασίας ζητήματα είναι στη Βουλή ως τροπολογίες. 
        Είναι σαφές ότι αυτή η διαδικασία στερεί τη Βουλή από τη δυνατότητα να ερευνήσει ουσιαστικά τα ζητήματα, στερεί τη Βουλή από ένα συστηματικό διάλογο και έλεγχο της κυβερνητικής πρωτοβουλίας. Και είναι βέβαιο ότι αυτή η πρακτική δεν αδικεί απλά την ουσία των υποθέσεων, αλλά πρώτιστα υποβιβάζει την κοινοβουλευτική λειτουργία. Αδυνατίζει το κοινοβουλευτικό μας σύστημα και στο τέλος προσβάλλει το πολιτικό προσωπικό της χώρας, γιατί εκείνο το οποίο πρέπει να διασώζουμε στην Αίθουσα αυτήν είναι η ουσιαστική, τυπική λειτουργία του συστήματος γιατί αυτή η λειτουργία διασφαλίζει και την αξιοπρέπεια του κοινοβουλευτικού μας κόσμου. 
        Η διαδικασία, λοιπόν, ψήφισης ενός νόμου, όπως είναι ο αναπτυξιακός, χωρίς να γίνει η επεξεργασία από την επιτροπή της Βουλής, χωρίς τη γνώμη των επενδυτών και χωρίς να ακουστεί η φωνή της ελληνικής περιφέρειας αναδεικνύεται, κατά την άποψή μου, ότι είναι σκόπιμη και είναι στοχευόμενη. 
        Πράγματι, από την ανάγνωση των διατάξεων της τροπολογίας που είναι ο αναπτυξιακός νόμος, προκύπτει η πλήρης αθέτηση της υπόσχεσης του Πρωθυπουργού πως ήρθε η ώρα της περιφέρειας, πως ήρθε η ώρα να στηρίξει η Κυβέρνηση την ανάπτυξη της ελληνικής περιφέρειας.
        Τα παραδείγματα τα οποία αντλούμε από το νομοσχέδιο είναι χαρακτηριστικά. Είναι γνωστό σε όλους ότι ο Νομός Βοιωτίας είναι νομός στον οποίο εγκαθίστανται μεγάλες βιομηχανίες που έχουν έδρα την Αττική. Είναι, λοιπόν, η Βοιωτία ο χώρος της ανάπτυξης των νέων βιομηχανιών που εδρεύουν στην Αττική, όπως αντίστοιχα είναι και η Κορινθία.
        Είναι, λοιπόν, πολύ σημαντικό να ακούσει ο ελληνικός λαός, να ακούσουν οι Σερραίοι, να ακούσει η Δράμα και η Ροδόπη, το Κιλκίς –ο κ. Κιλτίδης έφυγε- ότι οι επιχειρήσεις των Σερρών έχουν την ίδια επιδότηση μ’ αυτήν που έχει η Βοιωτία. Οι επιχειρήσεις της Ροδόπης έχουν την ίδια επιδότηση μ’ αυτήν που έχει η Κορινθία.
       ΓΕΩΡΓΙΟΣ ΝΤΟΛΙΟΣ: Και η Αχαΐα. 
       ΜΑΡΚΟΣ ΜΠΟΛΑΡΗΣ: Και η Αχαΐα, κύριε συνάδελφε, σας ευχαριστώ.
        Μετά απ’ αυτά, σκεφτείτε τι θα κάνουν οι επιχειρηματίες.
        Κύριε Υπουργέ, διάβασα χθες στη «ΝΑΥΤΕΜΠΟΡΙΚΗ» την ανακοίνωση του Συνδέσμου Βιομηχάνων Βορείου Ελλάδος, με την οποία συγχαίρει γιατί η συμπερίληψη της Θεσσαλονίκης στις ευνοϊκές διατάξεις του νέου αναπτυξιακού νόμου, αποτελεί θετική κυβερνητική απόφαση. Δηλαδή, η Κυβέρνηση είναι υπέρ της ενίσχυσης των δύο πόλεων, της Αθήνας και της Θεσσαλονίκης. Και είναι γνωστό ότι ογδόντα χιλιάδες Σερραίοι έχουν μετακομίσει στη Θεσσαλονίκη, γιατί εκεί βρίσκουν δουλειά. Έρχεται, λοιπόν, αυτός ο δήθεν αναπτυξιακός νόμος για την ανάπτυξη της περιφέρειας να στείλει και τους υπόλοιπους στη Θεσσαλονίκη, για να μη μείνει τόπος και λαός στην περιφέρεια.
        Αυτή είναι η κατάσταση. Και πείτε μου ποιος σώφρων επιχειρηματίας, ο οποίος λειτουργεί με βάση το κέρδος –και καλά κάνει και έτσι πρέπει να κάνει- θα αποφασίσει να εγκατασταθεί στο Νομό Σερρών ή στο Νομό Ροδόπης, όταν το προϊόν του κατά κύριο λόγο θα καταναλωθεί στα μεγάλα αστικά κέντρα της Αθήνας και της Θεσσαλονίκης και δεν θα επιλέξει τη Βοιωτία ή την Κορινθία.
        Να, λοιπόν, γιατί έρχεται με μορφή τροπολογίας. Να, λοιπόν, γιατί δεν σεβόμαστε τον κοινοβουλευτικό έλεγχο. Να, γιατί φύγαμε από τις επιτροπές. Να, γιατί δεν καλέσαμε τους φορείς. Και είναι δυστύχημα το γεγονός ότι οι Βουλευτές της Νέας Δημοκρατίας που είναι Βουλευτές της περιφέρειας, δεν είναι εδώ για να στηρίξουν τα δικά μας επιχειρήματα και να αντικρούσουν με λογικά επιχειρήματα την κυβερνητική πρωτοβουλία.
        Είναι πολύ χαρακτηριστικό να σας πω ότι στο Κιλκίς, στις Σέρρες και στην Καστοριά, για τον εκσυγχρονισμό μίας μεσαίας επιχείρησης, μ’ αυτόν τον αναπτυξιακό νόμο που είναι σε ισχύ μέχρι τις 31 Δεκεμβρίου –αναπτυξιακός νόμος, βέβαια, ο οποίος δεν έδωσε ακόμα χρήματα, κανένας δεν έχει πάρει ακόμα χρήματα σ’ αυτά τα δύο χρόνια- το ποσοστό επιχορήγησης για το Νομό Σερρών, για παράδειγμα, κυμαίνεται από 45% έως 55%.
        Με το νέο αναπτυξιακό νόμο, για τον οποίο καυχάται η Κυβέρνηση ότι θα φέρει ανάπτυξη στην περιφέρεια, τα ποσοστά γίνονται 40% για την τριετία 2007-2010 και 30% για την τριετία 2011-2013. Και αυτά τα ποσοστά είναι ίδια με τα ποσοστά για τη Βοιωτία και για την Κορινθία, όπως σας προείπα.
        Θα ήθελα να πω δύο κουβέντες ακόμα για το φορολογικό νομοσχέδιο. Νομίζω πως συμπυκνώνοντας την ουσία του φορολογικού νομοσχεδίου, πέρα από τις κυβερνητικές υποσχέσεις, αρκεί να πούμε ότι αυτό το νομοσχέδιο έχει φοροελαφρύνσεις 150.000.000 ευρώ, που είναι ένα πραγματικά μεγάλο ποσό. Μπορεί να καυχάται η Κυβέρνηση γι’ αυτό. 
        Στην επόμενη σειρά, διαβάζουμε ότι οι επιπλέον επιβαρύνσεις είναι 3.200.000.000 ευρώ. Η Κυβέρνηση, δηλαδή, με το ένα χέρι δίνει 1 ευρώ και με το άλλο χέρι παίρνει πίσω 21 ευρώ. Με το ένα χέρι δίνει το 1 ευρώ στα μεγάλα εισοδήματα και στους λίγους και με το άλλο χέρι παίρνει –κυρίως μέσω των έμμεσων φόρων- από τους πολλούς, τους μεσαίους και φτωχότερους είκοσι μία φορές περισσότερα.
        Δυστυχώς αυτή είναι η αλήθεια, αυτή είναι η συμπύκνωση και αυτό αντιλαμβάνεται ο ελληνικός λαός.
        Επειδή εκλέγομαι σε αγροτική περιοχή, δεν μπορώ να κατέβω από το Βήμα, ένα Βήμα από το οποίο συζητάμε για την ανάπτυξη και την φοροεισπρακτική πολιτική, χωρίς να θυμίσω ότι αυτές τις μέρες οι αγρότες ταλαιπωρούνται από τον εμπαιγμό για τη διανομή των δικαιωμάτων, μία διαδικασία η οποία έχει χωρίσει τους αγρότες σε τρεις κατηγορίες, τους ευτελίζει και τους αφήνει χωρίς τη δυνατότητα να γιορτάσουν με αξιοπρέπεια τις γιορτές. Είναι μία διαδικασία η οποία έχει οδηγήσει σε αφανισμό τους καλλιεργητές του καπνού, σε εξάλειψη της καλλιέργειας του τεύτλου και σε οικονομικό μαρασμό τους καλλιεργητές του σταριού και τους κτηνοτρόφους.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Κύριε Πρόεδρε, θέλω μόνο μερικά δευτερόλεπτα.
        Κύριοι συνάδελφοι, κλείνοντας, θα ήθελα να πω ότι αυτό το τριήμερο 12,13 και 14 Δεκεμβρίου 2006 γράφεται στην κοινοβουλευτική ιστορία της χώρας μας –αλλά γράφεται με μελανά χρώματα, κυρίως διότι, λέω ξανά, η Κυβέρνηση σε συνεργασία με το Προεδρείο αποφάσισε να παραβιάσει τον Κανονισμό και να φέρει τέσσερα νομοσχέδια τα οποία συζητούνται με τη μορφή του ενός- ότι η Κυβέρνηση αποφάσισε να ξεπουλήσει τον Ο.Τ.Ε., μια επιχείρηση δημοσίου συμφέροντος με κερδοφορία και αποφάσισε να περάσει το ασφαλιστικό των υπαλλήλων της Αγροτικής Τράπεζας με συνοπτικές διαδικασίες, χωρίς να υπάρχουν μελέτες και χωρίς να ακουστεί η άποψή τους. Καταγγείλαμε αυτήν τη διαδικασία, την καταγγέλλουμε και σας δηλώνουμε ότι δεν συμπράττουμε σ’ αυτήν την  επιχείρηση.
        Σας ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπόλαρη. 
        Το λόγο έχει ο κ. Ιωάννης Μπούγας.
       ΙΩΑΝΝΗΣ ΜΠΟΥΓΑΣ:  Ευχαριστώ, κύριε Πρόεδρε. 
        Κύριε Πρόεδρε, κυρίες και κύριοι συνάδελφοι, είναι αλήθεια ότι οι ευνοϊκές διατάξεις για τον Έλληνα φορολογούμενο που περιλαμβάνει το παρόν νομοσχέδιο και ο επενδυτικός νόμος, είχαν δημιουργήσει ένα θετικό για την Κυβέρνηση κλίμα τόσο κατά τη συζήτηση στην Εθνική Αντιπροσωπεία, όσο και στην ελληνική κοινωνία γενικότερα. 
        Από τη δύσκολη αυτή θέση στην οποία είχε περιέλθει το ΠΑ.ΣΟ.Κ., νομίζει ότι μπορεί να ξεφύγει αναδεικνύοντας ως μείζον θέμα το ζήτημα του Ο.Τ.Ε.. Όμως και εδώ εγκλωβίζεται στην ίδια την προσπάθειά του να ασκήσει αντιπολίτευση στη Κυβέρνηση της Νέας Δημοκρατίας.
        Θα διαβάσω, κυρίες και κύριοι συνάδελφοι, μία δήλωση η οποία λέει τα εξής: «Η εξυγίανση και ο εκσυγχρονισμός των δημοσίων επιχειρήσεων αποτελεί εθνική επιταγή. Χωρίς αλλαγή των εργασιακών σχέσεων, δεν είναι δυνατόν να προχωρήσει η ανταγωνιστικότητα στις δημόσιες επιχειρήσεις. Με απαρχαιωμένους γενικούς κανονισμούς προσωπικού, με κανονισμούς που αντιστοιχούν στο προστατευτικό καθεστώς των προηγούμενων δεκαετιών, οι σημερινές δημόσιες επιχειρήσεις είναι καταδικασμένες να αφανιστούν». Και ερωτώ τους συναδέλφους του ΠΑ.ΣΟ.Κ.: συμφωνείτε ή διαφωνείτε με τη δήλωση αυτή;  Η απάντηση προκύπτει από τη στάση σας και τις αγορεύσεις σας τις μέρες αυτές που συζητείται το παρόν σχέδιο νόμου. Προφανώς διαφωνείτε.
        Όμως, η δήλωση αυτή δεν έγινε από στέλεχος, δεν έγινε από Υπουργό της Νέας Δημοκρατίας αλλά από τον κ. Παπαντωνίου, όταν ήταν Υπουργός των κυβερνήσεων Σημίτη, όταν ήταν ο ίδιος Υπουργός Οικονομίας και Οικονομικών. Και προφανώς απηχούσε τις απόψεις της κυβέρνησης του ΠΑ.ΣΟ.Κ., του τότε Πρωθυπουργού αλλά και του τότε Υπουργού και νυν Αρχηγού της Αξιωματικής Αντιπολίτευσης, του κ. Παπανδρέου. 
        Είναι προφανές ότι δεν μπορούν να πάνε οι δημόσιες επιχειρήσεις μπροστά με απαρχαιωμένους κανονισμούς. Τώρα, λοιπόν, αντί να είστε συνεπείς προς αυτήν τη θέση, τι σας κάνει να αρνείστε τον εκσυγχρονισμό του κανονισμού του Ο.Τ.Ε.; Τι σας κάνει να εμμένετε στον απαρχαιωμένο κανονισμό με βάση τον οποίο δεν μπορεί ούτε ο Ο.Τ.Ε. ούτε και καμιά άλλη δημόσια επιχείρηση να λειτουργήσει;
        Επίσης, ακούστηκαν διάφορα άλλα κατά τη συζήτηση χθες και σήμερα στην Εθνική Αντιπροσωπεία, όπως ότι η ασφάλεια των τηλεπικοινωνιών κατοχυρώνεται μόνο εφόσον υπάρχει κρατική συμμετοχή.
        Μα είναι δυνατόν, κυρίες και κύριοι συνάδελφοι, να πιστεύετε και να υποστηρίζετε ότι η ασφάλεια των τηλεπικοινωνιών εξασφαλίζεται όταν υπάρχει στον Ο.Τ.Ε. κρατική συμμετοχή; Η ασφάλεια αυτή και το κύρος του Οργανισμού δεν εθίγη επί των ημερών σας, όταν είχαμε το πιο εκτεταμένο δίκτυο υποκλοπών το οποίο «υπέσκαψε», υπονόμευσε το κύρος του Οργανισμού και εξέθεσε διεθνώς τη χώρα;
        Η ασφάλεια των τηλεπικοινωνιών εξασφαλίζεται μόνο όταν υπάρχει αποτελεσματική εποπτεία. Και αυτή υφίσταται σήμερα και μπορεί και στο μέλλον να είναι πιο ισχυρή, χάρη στην Εθνική Επιτροπή Τηλεπικοινωνιών και Ταχυδρομείων. 
        Έρχομαι τώρα στο συζητούμενο φορολογικό νομοσχέδιο. Η μείωση της φορολογίας εισοδήματος και η θέσπιση ενός σταθερού και δίκαιου φορολογικού συστήματος αποτελούν διαρκή αιτήματα των πολιτών και ταυτόχρονα αποτελούν στρατηγική επιλογή της Κυβέρνησης της Νέας Δημοκρατίας. Σ’ αυτό το πλαίσιο αναφοράς και σύμφωνα με τις προγραμματικές δεσμεύσεις μας, η εισαγωγή του φορολογικού και αναπτυξιακού νόμου, προ δύο περίπου ετών, υπήρξαν από τις πρώτες νομοθετικές πρωτοβουλίες μας, πρωτοβουλίες που συνάντησαν και τότε τη σφοδρή αντίδραση και κριτική της Αντιπολίτευσης. Ποιος δεν θυμάται τις απαισιόδοξες προβλέψεις του ΠΑ.ΣΟ.Κ.; Ποιος δεν θυμάται τις επικρίσεις των Βουλευτών του για υποχώρηση των ρυθμών ανάπτυξης, για διόγκωση του ελλείμματος, για αύξηση του δημόσιου χρέους;
        Η κινδυνολογία όμως αυτή, κυρίες και κύριοι συνάδελφοι, διαψεύστηκε από τα ίδια τα γεγονότα. Από τα στοιχεία προκύπτει ότι για το εννεάμηνο του 2006 οι ρυθμοί ανάπτυξης υπερβαίνουν το 4%. Το έλλειμμα υπολογίζεται σε 2,6% του Α.Ε.Π. στο τέλος του έτους, ενώ ο πληθωρισμός κινείται κάτω από το 3%.
        Επίσης, οι αιτήσεις ενίσχυσης επενδυτικών σχεδίων έχουν σχεδόν τριπλασιαστεί. Μέχρι το Νοέμβριο είχαν εγκριθεί δύο χιλιάδες εκατό αιτήσεις, ύψους 3.000.000.000 ευρώ και απ’ αυτές τις αιτήσεις προκύπτουν εννιάμισι χιλιάδες νέες θέσεις εργασίας.
        Η πρόοδος, η οποία έχει συντελεστεί αντανακλάται και στην απασχόληση: Μείωση της ανεργίας. Περίπου στο 9% είναι σήμερα η ανεργία και αυτό σημαίνει, κυρίες και κύριοι συνάδελφοι του ΠΑ.ΣΟ.Κ.,  εκατό χιλιάδες λιγότεροι άνεργοι. 
        Με δεδομένη, λοιπόν, την αποτελεσματικότητα της πρώτης φάσης της φορολογικής μεταρρύθμισης, η οποία άρχισε με το ν. 3296/2004 για τα νομικά πρόσωπα, εισηγούμαστε με το παρόν σχέδιο νόμου σημαντικές φορολογικές ελαφρύνσεις για τα φυσικά πρόσωπα, ώστε οι φορολογούμενοι να καταβάλλουν από το 2007 λιγότερους φόρους. Τις ελαφρύνσεις αυτές τις επιτρέπει πλέον η εν γένει κατάσταση της οικονομίας και των δημόσιων οικονομικών, που επιτεύχθηκε χάρη στη μείωση της κρατικής σπατάλης, την ενίσχυση της ανάπτυξης και τον περιορισμό της φοροδιαφυγής. 
        Αξιοποιήσαμε τους καρπούς της μέχρι σήμερα επιτυχούς προσπάθειας κι είμαστε σε θέση να υλοποιήσουμε τις προγραμματικές μας δεσμεύσεις για την ανάπτυξη και την αύξηση του κοινωνικού μερίσματος, καθώς επίσης και τη διάχυση της ανάπτυξης αυτής σ’ ολόκληρη την κοινωνία, έτσι ώστε μέτοχοι να είναι όλοι οι πολίτες.
         Αναφέρθηκαν από τους προλαλήσαντες οι ευεργετικές διατάξεις του συζητούμενου σχεδίου νόμου. Αυξάνεται το αφορολόγητο. Η ρύθμιση αυτή ωφελεί τετρακόσιες πενήντα χιλιάδες  Έλληνες πολίτες. Καταργείται το τέλος χαρτοσήμου. Αυξάνονται οι μηνιαίες συντάξεις του Ο.Γ.Α.. 
        Ιδιαίτερα σημαντικά επίσης είναι τα μέτρα για την ενίσχυση των ευαίσθητων κοινωνικών ομάδων, όπως οι πολυμελείς οικογένειες και τα άτομα με ειδικές ανάγκες.
         Όμως, επειδή έχω περιορισμένο χρόνο, επιτρέψτε μου να αναφερθώ για λίγο στον επενδυτικό νόμο. Κυρίες και κύριοι συνάδελφοι, για την περαιτέρω ενίσχυση της ανάπτυξης το συζητούμενο νομοσχέδιο ενσωματώνει την τροποποίηση του ισχύοντος επενδυτικού νόμου και την προσαρμογή του προς τον νέο Εθνικό Χάρτη Κρατικών Ενισχύσεων Περιφερειακού Χαρακτήρα, 2007-2013. Η έγκρισή του από την Ευρωπαϊκή Ένωση αποτελεί ιδιαίτερη επιτυχία της Κυβέρνησης, διότι αυτός αφ’ ενός εξαντλεί τα περιθώρια των κατευθυντήριων γραμμών της Ευρωπαϊκής Ένωσης, αφ’ ετέρου διατηρεί το σύνολο της ελληνικής επικράτειας ως επιλέξιμη περιοχή.
        Θεωρώ ιδιαίτερα σημαντική εξέλιξη την αντιμετώπιση από το νέο Χάρτη Περιφερειακών Ενισχύσεων και κατ’ επέκταση από τον επενδυτικό νόμο, και τη λήψη υπ’ όψιν, για πρώτη φορά, της ενδοπεριφερειακής ανισότητας. Με τον τρόπο αυτό, κυρίες και κύριοι συνάδελφοι, ο Νομός Φωκίδας, ένας μικρός και εγκαταλειμμένος από τις κυβερνήσεις του ΠΑ.ΣΟ.Κ. νομός, εξασφαλίζει για την περίοδο 2007-2010 συνολική ενίσχυση 50%. Για δε την δεύτερη περίοδο, 2011-2013, περίοδο κατά την οποία η ένταση ενίσχυσης της Περιφέρειας Στερεάς Ελλάδας, λόγω της ανόδου του Α.Ε.Π. ανά κάτοικο, μειώνεται, η συνολική ένταση ενίσχυσης για το Νομό Φωκίδας προσδιορίζεται κατά 5% υψηλότερη, σε σχέση με την υπόλοιπη περιφέρεια, λόγω των ιδιαίτερων οικονομικών και κοινωνικών συνθηκών που παρουσιάζει και για πρώτη φορά λαμβάνονται υπ’ όψιν σ’ έναν επενδυτικό νόμο. 
        Για την πρόνοια αυτή για το Νομό Φωκίδας, καθώς επίσης και για το πρόσφατα εξαγγελθέν ειδικό αναπτυξιακό πρόγραμμα για το νομό νιώθω την ανάγκη ως Βουλευτής Φωκίδος, να ευχαριστήσω τον Υπουργό Οικονομίας κ. Γιώργο Αλογοσκούφη. 
        Ταυτόχρονα, όμως, οι ενέργειες αυτές, οι πρόνοιες αυτές για τους μικρούς και εγκαταλειμμένους –επαναλαμβάνω- νομούς καταδεικνύουν το εναργές ενδιαφέρον της Κυβέρνησης για την περιφέρεια και ιδιαίτερα για τις περιοχές που τόσα χρόνια η κυβερνητική απραξία του ΠΑ.ΣΟ.Κ. είχε καταδικάσει.
        Κυρίες και κύριοι συνάδελφοι –και τελειώνω, κύριε Πρόεδρε-  το παρόν σχέδιο νόμου εισάγει τις ευνοϊκότερες για τον Έλληνα φορολογούμενο ρυθμίσεις από κάθε προηγούμενο. Αποτελεί δείγμα της ευαισθησίας της Κυβέρνησης για όλους τους πολίτες και ιδιαίτερα για τους οικονομικά ασθενέστερους.
        Για τους λόγους αυτούς, προφανώς, το υπερψηφίζω. 
        Σας ευχαριστώ θερμά.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μπούγα. 
Το λόγο έχει η κ. Ροδούλα Ζήση.
       ΡΟΔΟΥΛΑ ΖΗΣΗ: Ευχαριστώ, κύριε Πρόεδρε. 
        Οποιαδήποτε μεταρρύθμιση, κύριε Υπουργέ, δεν μπορεί να έχει θετικές συνέπειες, αν δεν ανταποκρίνεται στη βιώσιμη ανάπτυξη, στις ίσες ευκαιρίες, στην προσβασιμότητα και καθολικότητα, στη νέα εποχή και στα νέα δεδομένα. Αυτό ήταν πάντα η πεμπτουσία της πολιτικής μας και δεν καταλαβαίνω γιατί ο προλαλήσας, κύριος συνάδελφος, αναφέρθηκε στις κυβερνήσεις του ΠΑ.ΣΟ.Κ. και στα όσα έλεγαν οι Υπουργοί μας, τα οποία πολύ σωστά ειπώθηκαν και τότε και λέγονται και τώρα, ότι δεν μπορούμε να προχωρήσουμε με απηρχαιωμένες μεθόδους, με παλιά εργαλεία, αλλά χρειάζονται σοβαρές μεταρρυθμίσεις, σοβαρές αναδιαρθρώσεις, τόλμη, αλλά πάνω από όλα κοινωνική ευαισθησία και γνώση της νέας εποχής στην οποία η χώρα μας πρέπει να παίξει σημαντικό ρόλο. 
        Η Νέα Δημοκρατία αποφάσισε να μας μεταρρυθμίσει και να μας οδηγήσει στο χώρο της σύγχυσης, της αβεβαιότητας και της ιδιώτευσης, στη μιζέρια των καθυστερήσεων και στα σύνδρομα που συνεχώς γεννούν ανισότητες.
        Κύριε Υπουργέ, οι πολίτες νιώθουν μαζί σας μοναξιά και απελπισία και έχουν την αίσθηση ότι δεν έχουν κανένα λόγο σε αυτά που αποφασίζετε για αυτούς. Ζουν την οδύσσεια στην οποία τους έχει κατευθύνει η διακυβέρνησή σας. Βιώνουν πλέον τη φτώχεια της καθημερινής ανισότητας.
        Και εσείς, αλλά και η εισηγητική έκθεση του νομοσχεδίου αναφέρει ότι το φορολογικό νομοσχέδιο είναι πλαίσιο διαφάνειας, απλότητας και αποτελεσματικότητας για την ενίσχυση της οικονομικής ανάπτυξης, της κοινωνικής συνοχής και της αύξησης της απασχόλησης. 
        Δεν ακούτε τις φωνές και τις διαμαρτυρίες των πολιτών, των εργαζομένων και όλης της κοινωνίας, που μέσα σε κλίμα λιτότητας και ανασφάλειας βιώνουν τη σκληρή πολιτική σας και σας καλούν, επιτέλους, να σταματήσετε τον εμπαιγμό εις βάρος τους και με αυτό το νομοσχέδιο. Γιατί και αυτό το νομοσχέδιο αποτελεί εμπαιγμό της Κυβέρνησης της Νέας Δημοκρατίας προς τους Έλληνες πολίτες.
        Ήρθατε στην εξουσία με την υπόσχεση να επανιδρύσετε το κράτος υπέρ των συμφερόντων των πολιτών και σήμερα, κύριε Υπουργέ, εμφανίζεστε εχθροί του λαού, αφού «δαιμονοποιείτε» τις ανάγκες των Ελλήνων πολιτών και τελικά προστατεύετε τον εαυτό σας, το κομματικό σας κράτος, τους υμέτερους ισχυρούς με ρυθμίσεις σκάνδαλα, που επιτίθενται στους ανυπεράσπιστους πολίτες και στο αδύναμο εισόδημά τους. 
        Δηλαδή εσείς είστε οι άγγελοι των μεταρρυθμίσεων που κόπτεστε για τον Έλληνα πολίτη και οι Έλληνες πολίτες είναι οι δαίμονες από τους οποίους πρέπει να προστατευθείτε εσείς και να δημιουργήσετε αυτόν τον ασφυκτικό κλοιό για εκείνους και για την πρόοδο τους;
        Δηλαδή τι κάνετε με αυτό το νομοσχέδιο; Επιβαρύνετε τους πολλούς, ενώ με ψίχουλα ρίχνετε στάχτη στα μάτια τους. Ρίχνετε στάχτη στα μάτια όλων μας. Δημιουργείτε ελαφρύνσεις για τους λίγους, για τους ήδη έχοντες και κατέχοντες, προσφέροντάς τους κέρδη και προνόμια που δεν τα κατευθύνετε με κάποιους άλλους νόμους και ασφαλιστικές δικλίδες σε επενδυτικούς στόχους και σε κοινωνικά οφέλη.
        Με βίαιο και αιφνιδιαστικό τρόπο μέσα σ’ ένα χρόνο φέρατε εννέα φορολογικές παρεμβάσεις-ρυθμίσεις πρωτάκουστης και σκληρής φορολογικής αναδιανομής υπέρ των ολίγων, αδιαφορώντας ακόμα και για τις επιταγές του Συντάγματος που θέλουν την αναλογικότητα στη συνεισφορά, σύμφωνα με τις δυνατότητες του καθένα. Και εσείς αυτό το λέτε «μεταρρύθμιση»;
        Είναι μεταρρύθμιση οι χαριστικές ρυθμίσεις; Η αύξηση της παρακράτησης; Η κατάργηση των αφορολόγητων αποθεματικών που προορίζονταν για επενδύσεις; 
Είναι μεταρρύθμιση η αύξηση του Φ.Π.Α. και η εισαγωγή ειδικού φόρου στα τσιγάρα, στα κινητά τηλέφωνα, στα καύσιμα; Είναι μεταρρύθμιση η μείωση των φορολογικών συντελεστών των επιχειρήσεων; 
      Αυτή η Κυβέρνηση, κύριε Πρόεδρε, η Κυβέρνηση της Νέας Δημοκρατίας ζει στην ιδεοληψία των δήθεν μεταρρυθμίσεών της και δεν νιώθει την ενοχή για τη συνολική απορύθμιση που έχει φέρει στη χώρα μας.
      Εδώ, κύριοι της Νέας Δημοκρατίας πρόκειται για τα τη ζωή μας, για τον ιδρώτα των εργαζομένων, για την πραγματική ανάπτυξη της χώρας μας και όχι για τα επικοινωνιακά σας τεχνάσματα που ωραιοποιούν τις λέξεις και αδυνατίζουν την ουσία.
      Ποια είναι η ηθική της οικονομική σας πολιτικής και του νέου φορολογικού νομοσχεδίου; Να σας την πω. Όσο τα εισοδήματα μεγαλώνουν, μειώνεται η επιβάρυνση και μετουσιώνεται σε κέρδος, σε ίδιον όφελος. Ως τα εισοδήματα μειώνονται, όσο γίνονται μικρομεσαία δηλαδή, τόσο αυξάνεται η φορολογική επιβάρυνση. Είναι αυτό δίκαιη αναδιανομή του πλούτου; Είναι δίκαιη φορολογική μεταρρύθμιση; Είναι πολιτική αυτό υπέρ των πολλών; 
      Τρία εκατομμύρια και πλέον χαμηλόμισθοι και χαμηλοσυνταξιούχοι πλήττονται απ’ αυτές τις ρυθμίσεις σας αφού θα πληρώσουν υψηλότερο φόρο για το 2007 ενώ συγχρόνως επιβαρύνονται από τις υπέρμετρες αυξήσεις στους έμμεσους φόρους. Σας είπαν οι συνάδελφοι γι’ αυτήν τη διαφορά που υπήρχε και στη σχέση άμεσων και έμμεσων φόρων στη δική μας διακυβέρνηση, κύριε Υπουργέ, και σ’ αυτό που υπάρχει σήμερα. 
      Βεβαίως, δεν κατανοείτε ή δεν θέλετε να κατανοήσετε το βαρύ, αβάσταχτο φορτίο που έχουν στις πλάτες τους πλέον οι πολίτες και κυρίως οι χαμηλόμισθοι και οι χαμηλοσυνταξιούχοι.
      Την ίδια ώρα που κάνετε αυτό, στον ίδιο χρόνο, στην ίδια ώρα, στην ελληνική γη, η ίδια κυβέρνηση ευνοεί απροκάλυπτα τους μεγαλοεισοδηματίες και τους μεγαλοκεφαλαιούχους παρέχοντας διευκολύνσεις και νομοθετικές ρυθμίσεις που ευνοούν τα κέρδη ημών των ιδίων.
      Για τους μικρομεσαίους, κύριε Υπουργέ, τη ραχοκοκαλιά της ελληνικής οικονομίας ούτε λόγος. Η Νέα Δημοκρατία επιτίθεται στη μικρομεσαία επιχείρηση με την αυτοπεραίωση και με πρόσθετες φορολογικές επιβαρύνσεις στο εμπόριο, στις υπηρεσίες, στη βιοτεχνία, στις ασφάλειες. Χιλιάδες δε οικογένειες επιβαρύνονται με φόρους στα ακίνητα από τις δυσβάσταχτες αυξήσεις στις αντικειμενικές αξίες και τις άλλες πρόσφατες φορολογικές επιβαρύνσεις.
      Όσο γι’ αυτήν την πονεμένη διαφάνεια και την κουλτούρα των ελέγχων και της προστασίας των κανόνων, οι ρυθμίσεις σας, κύριοι της Κυβέρνησης, ερωτοτροπούν με τις στρεβλώσεις της αγοράς, αφήνοντας το λαθρεμπόριο και τη φοροδιαφυγή να επιδεικνύουν την ανενόχλητη μαγκιά τους, την ανενόχλητη διεύρυνσή τους. Περαίωση εκκρεμών φορολογικών υποθέσεων, κατάργηση της ποινικοποίησης της χρήσης εικονικών στοιχείων, επαναπατρισμός κεφαλαίων από το εξωτερικό, άνοιγμα αμαρτωλών τελωνείων Δοϊράνης και Νίκης κ.λπ..
      Κύριε Πρόεδρε, η ηθική στην οικονομία αλλά και η ηθική στην πολιτική βρίσκονται και επιβεβαιώνονται στο όραμα, στο σχέδιο, στο λόγο, στις πολιτικές, στο έργο, στην πράξη, στις πρακτικές. Και εσείς της Κυβέρνησης δεν έχετε ούτε όραμα ούτε σχέδιο ούτε λόγο ούτε πολιτική ούτε έργο ούτε πρακτικές. Δεν έχετε δηλαδή αυτό που λέει ο λαός, μπέσα, κύριοι της Κυβέρνησης. Κι αυτό το αποδεικνύετε με τις τροπολογίες για τον Ο.Τ.Ε., τον αναπτυξιακό νόμο, για την Α.Τ.Ε.. Άλλα λέγατε για την υφαρπαγή της ψήφου των συμπολιτών μας τότε, άλλα κάνετε σήμερα. Πραξικόπημα τώρα. Καμία κοινοβουλευτική δημοκρατία, καμία κοινοβουλευτική δεοντολογία. Καμία κουλτούρα διαβούλευσης, καμία κοινωνική ευαισθησία. Τον Ο.Τ.Ε., τον εθνικό πρωταθλητή που παίζει ρόλο πλέον σε όλη τη νοτιοανατολική Ευρώπη, εσείς θέλετε να τον δώσετε όσο-όσο σαν τη δική σας πραμάτεια, χωρίς –κύριε Υπουργέ, που χαμογελάτε και ίσως είστε ευχαριστημένος…
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Από πού προκύπτει το «όσο-όσο»;
     ΡΟΔΟΥΛΑ ΖΗΣΗ: Το «όσο-όσο» κύριε Υπουργέ, προκύπτει από το ότι αυτά τα θέματα που αφορούν στον Ο.Τ.Ε., στον αναπτυξιακό νόμο, στην πρόοδο της χώρας, στους εργαζόμενους, τα φέρνουν και τα συζητούν εκτενώς μέσα στην ελληνική Αντιπροσωπεία με τους κοινωνικούς εταίρους και αφουγκράζεται μια υπεύθυνη και ευαίσθητη κυβέρνηση τη φωνή της προόδου της χώρας.
        Διότι, κύριε Πρόεδρε και κύριε Υπουργέ, νομίζετε ότι δεν καταλαβαίνουμε τι κάνετε.
       ΠΡΟΕΔΡΕΥΩΝ (Σωτήρης Χατζηγάκης): Κλείστε σας παρακαλώ, κυρία Ζήση.
       ΡΟΔΟΥΛΑ ΖΗΣΗ: Μισό λεπτό, κύριε Πρόεδρε. Δώσατε σε όλους χρόνο.
       ΠΡΟΕΔΡΕΥΩΝ (Σωτήρης Χατζηγάκης): Είναι άλλοι πενήντα συνάδελφοι για να μιλήσουν.
       ΡΟΔΟΥΛΑ ΖΗΣΗ: Η δική μας θέση, κύριε Υπουργέ, είναι ότι η Ελλάδα πρέπει να παίξει πρωταγωνιστικό ρόλο στη διεθνοποιημένη αγορά. Η Ελλάδα των πολιτών της και όχι μια ελίτ και μια κάστα των δικών σας.
        Δυστυχώς, κύριοι της Νέας Δημοκρατίας, μόλις διαβήκατε την πόρτα της εξουσίας, εγκαταλείψατε κάθε δέσμευσή σας, κάθε ευαισθησία, κάθε δεοντολογία και αποκαλύψατε τα κρυφά σχέδιά σας, την κρυφή ατζέντα σας, βγάλατε το προσωπείο σας.
       ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ ολοκληρώστε, κυρία Ζήση. Θα κατηγορηθώ για Θεσσαλική συνωμοσία. 
       ΡΟΔΟΥΛΑ ΖΗΣΗ: Είναι καιρός να ξαναγυρίσετε στην αντιπολίτευση. Αρκετό κακό κάνατε στη χώρα.
        Γι’ αυτό και καταψηφίζουμε το νομοσχέδιό σας, μαζί με όλους τους πολίτες. Καταψηφίζουμε την πολιτική σας, την ανεπάρκειά σας και τη νέα σας διακυβέρνηση.
         (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Ζήση.
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα πέντε μαθητές και μαθήτριες και τέσσερις συνοδοί καθηγητές από το 4ο Γυμνάσιο Λάρισας.
        Η Βουλή τους καλωσορίζει.
        (Χειροκροτήματα απ’ όλες τις πτέρυγες της Βουλής)
        Έχει ζητήσει το λόγο ο Υφυπουργός Οικονομίας και Οικονομικών κ. Πέτρος Δούκας.
        Ορίστε, κύριε Υπουργέ, έχετε το λόγο.
       ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα είμαι σύντομος, κύριε Πρόεδρε και θα μιλήσω μόνο για το θέμα του «ξεπουλήματος» του Ο.Τ.Ε., μιας και για τα άλλα, τα φορολογικά θέματα, είναι εδώ, ο άξιος συνάδελφος, ο κ. Μπέζας.
        Κύριοι συνάδελφοι, μπαίνουμε στο 2007 και το ΠΑ.ΣΟ.Κ. ακόμα δεν ξέρει τι θέλει. Αποφασίστε, κύριοι συνάδελφοι από το ΠΑ.ΣΟ.Κ., τι θέλετε, τι προτείνετε κι εδώ είμαστε να το συζητήσουμε εποικοδομητικά.
        Λέτε πως χρειάζονται μεταρρυθμίσεις. Σε ποια, όμως, μεταρρύθμιση βάλατε λίγο «πλάτη»; Απολύτως σε καμία. 
        Δεν θέλετε αποκρατικοποιήσεις. Μήπως τις θέλετε, αλλά δεν σας αρέσει η μέθοδος, την οποία εμείς ακολουθούμε; Κι αν δεν σας αρέσει η δική μας μέθοδος, ποια μέθοδος σας αρέσει; Τι μας έχετε προτείνει; Σας αρκεί, για παράδειγμα, απλά το να ορίζει η εκάστοτε κυβέρνηση τον πρόεδρο και το διοικητικό συμβούλιο του Ο.Τ.Ε.; Ούτε αυτό σας ικανοποιεί. 
        Για παράδειγμα, δεν έχετε συμφωνήσει με καμία απόφαση που έχει πάρει το υπό τον κ. Βουρλούμη διοικητικό συμβούλιο. Εντάξει, ίσως θα προτιμούσατε κάποιον πρόεδρο ή διοικητή καλύτερο από τον κ. Βουρλούμη. Για παράδειγμα, τον κ. Τόμπρα, τότε που είχε πλημμυρίσει η Ομόνοια με κασέτες συνδιαλέξεων του τότε «εξασφαλισμένου» Ο.Τ.Ε..
       ΑΠΟΣΤΟΛΟΣ ΚΑΤΣΙΦΑΡΑΣ: Μη μας προκαλείτε, κύριε Δούκα. Παρακολουθείται  ο Πρωθυπουργός και ο Υπουργός Εθνικής Άμυνας και δεν ξέρει τίποτα.
        (Θόρυβος από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ, κύριε Κατσιφάρα.
       ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Σκοτίζεστε, κύριοι συνάδελφοι, για την ασφάλεια των τηλεπικοινωνιών και της εθνικής άμυνας.
       ΑΠΟΣΤΟΛΟΣ ΚΑΤΣΙΦΑΡΑΣ: Μας προκαλεί, ο κύριος Υπουργός.
       ΠΡΟΕΔΡΕΥΩΝ (Σωτήρης Χατζηγάκης): Κύριε Κατσιφάρα, σας παρακαλώ πολύ.
       ΑΠΟΣΤΟΛΟΣ ΚΑΤΣΙΦΑΡΑΣ: Παρακολουθείται ο Πρωθυπουργός και ο Υπουργός Εθνικής Άμυνας και δεν ξέρει τίποτα.
       ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Κατσιφάρα. Θα έχετε το λόγο σε λίγο και θα πείτε την άποψή σας. 
       ΑΠΟΣΤΟΛΟΣ ΚΑΤΣΙΦΑΡΑΣ: Μας προκαλεί, κύριε Πρόεδρε.
       ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα τα ακούσετε, θέλετε δεν θέλετε, κύριε συνάδελφε. Έχω κι άλλα να σας πω…
       ΑΝΔΡΕΑΣ ΜΑΚΡΥΠΙΔΗΣ: Χαιρόμαστε, γιατί βλέπει στο μέλλον ο Υπουργός.
       ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι. Δεν γίνεται συζήτηση έτσι. 
        (Θόρυβος από την πτέρυγα του ΠΑ.ΣΟ.Κ.)
       ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): ...διότι τώρα τελευταία γίνατε ιδιαίτερα ευαίσθητοι. Όταν γινόντουσαν αυτά που γινόντουσαν, δεν είχατε καμία ευαισθησία. Τώρα σας έπιασε η ευαισθησία. Ακούστέ τα, λοιπόν, θέλετε δεν θέλετε.
        Σκοτίζεστε τάχα για την ασφάλεια των τηλεπικοινωνιών και για την εθνική άμυνα. Ποιος επέλεξε το 2002 και το 2003 ιδιωτική εταιρεία, αγαπητοί συνάδελφοι, για την ασφάλεια των εγκαταστάσεων και την ηλεκτρονική επιτήρηση και κατόπτευση του Πενταγώνου; Η δική σας κυβέρνηση τα ανέθεσε σε ιδιωτική εταιρεία, αγαπητοί συνάδελφοι. 
        Σε ποιον ανατέθηκε ο σχεδιασμός του λογισμικού για τη διαβίβαση πληροφοριών και τις άδειες εισόδου στο Πεντάγωνο; Η δική σας κυβέρνηση σε ελληνική ιδιωτική εταιρεία, αγαπητοί συνάδελφοι.
        Τι έκανε το ΠΑ.ΣΟ.Κ. για τις συνδέσεις κινητής τηλεφωνίας του Επιτελείου της Εθνικής Άμυνας; Σε ποιον τις ανέθεσε το 2002 και το 2003; Στον Ο.Τ.Ε.; Στην “COSMOTE”; Όχι. Tις ανέθεσε σε μία από τις ιδιωτικές εταιρείες κινητής τηλεφωνίας,  αγαπητοί συνάδελφοι. Και τώρα τάχα κόπτεστε για την εξασφάλιση της άμυνας από τυχόν ιδιωτικοποίηση του Ο.Τ.Ε.. 
        Για την αεροσκόπηση και τη λήψη εικόνων της κίνησης στη χώρας μας, η χώρα μας έχει υπογράψει διακρατική συμφωνία με τη Γαλλία, την Ισπανία, το Βέλγιο και την Ιταλία μέσω του δορυφόρου «HELIOS II». Είπε κανείς ότι αυτά έχουν θέσει σε κίνδυνο την εθνική άμυνα;
        Μιλήσατε για οικονομική απαξίωση του Ο.Τ.Ε.. Σε ποια κατάσταση παραλάβαμε τον Ο.Τ.Ε.; Σε ποια κατάσταση μας τον παραδώσατε; Πεταμένα λεφτά σε προμήθειες. Απαρχαιωμένο υλικό, άχρηστο υλικό εκατοντάδων εκατομμυρίων στις αποθήκες του Ο.Τ.Ε., το οποίο ούτε καν καταγράφατε ως άχρηστο υλικό.
Επισφαλείς απαιτήσεις δεκάδων εκατομμυρίων ανείσπρακτες τις καταγράφατε ως εισπράξιμες για να φαίνεται το ενεργητικό υψηλότερο και η κερδοφορία καλύτερη. 
        Ποια ήταν η διείσδυση στην ευρυζωνικότητα; Ένα στα χίλια, αγαπητοί συνάδελφοι. Στα δυόμισι χρόνια της Νέας Δημοκρατίας έχει φθάσει από το ένα στα χίλια, στα πενήντα στα χίλια, όταν η υπόλοιπη Ευρώπη ήταν στα εκατό στα χίλια. Όλες οι θυγατρικές σε μεγάλα οικονομικά χάλια. Τώρα έχουν αρχίσει να αναδιαρθρώνονται και να ανασαίνουν. 
        Τη μετοχή πού μας την παραδώσατε, αγαπητοί συνάδελφοι; Στα 12 ευρώ και την έχουμε πάει στα 22 ευρώ με 23 ευρώ. Και επειδή το έχετε ξαναναφέρει  αυτό και δεν θέλατε να το ακούσετε στην αρχή, αλλά επαναλαμβάνω θα το ακούσετε, θέλετε δεν θέλετε, πριν τις εκλογές του 2000, για να στηρίξετε τη μετοχή, αγοράζατε τον Ο.Τ.Ε., ξέρετε πόσο, αγαπητοί συνάδελφοι; Στα 28,75 ευρώ. Ξέρετε πού πήγε ο Ο.Τ.Ε. το Μάρτιο του 2003; Στα 8,4 ευρώ. Αυτά επειδή κάποιοι θέλουν να μιλάνε για αξίωση και απαξίωση του οργανισμού αυτού.
        Είστε, λοιπόν, κατά της αποκρατικοποίησης ως θέμα αρχής ή απλά έτσι για να δημιουργηθεί κάποια αναταραχή σε βάρος της Κυβέρνησης, για να φανεί ότι κάτι δεν πάει σωστά και να πληρώσει αυτό το πολιτικό κόστος η Κυβέρνηση. Σας λέω, όμως, ότι υποκρίνεστε.
        Και σας διαβάζω, αγαπητοί συνάδελφοι: «Στο πλαίσιο της κυβερνητικής πολιτικής συνεχίζεται η υλοποίηση εκτεταμένου προγράμματος ιδιωτικοποιήσεων, προκειμένου να διατηρηθούν και να αυξηθούν τα ανταγωνιστικά πλεονεκτήματα της οικονομίας. Μέσω των ιδιωτικοποιήσεων επιτυγχάνεται η προσαρμογή των δημόσιων επιχειρήσεων στο νέο ανταγωνιστικό περιβάλλον και διασφαλίζεται αποτελεσματικά το μέλλον των επιχειρήσεων, η προοπτική των εργαζομένων σε αυτές, ενώ δημιουργούνται και νέες θέσεις απασχόλησης. Βασικό στόχο της Κυβέρνησης αποτελεί η σύναψη διεθνών συνεργασιών με κορυφαίες ανά τομέα επιχειρήσεις της παγκόσμιας οικονομίας, προκειμένου να εξασφαλιστεί ιδιωτικό management, καλύτερη αξιοποίηση ανθρώπινου δυναμικού, κεφαλαιακή ενίσχυση και αναβάθμιση των ήδη παρεχομένων υπηρεσιών. 
        Οι στρατηγικές συμμαχίες θα εξασφαλίσουν για τις ελληνικές επιχειρήσεις εκσυγχρονισμό των οργανωτικών δομών και λειτουργιών, την καλύτερη αξιοποίηση του ανθρώπινου δυναμικού, την υιοθέτηση συστημάτων κινήτρων, την προσαρμογή των εργασιακών σχέσεων στις νέες συνθήκες, την απόκτηση σύγχρονης τεχνολογίας».  
        Ποιος τα έλεγε αυτά; Είναι αυτά αποσπάσματα από το κυβερνητικό πρόγραμμα της Νέας Δημοκρατίας; ‘Όχι. Είναι στην εισηγητική έκθεση του προϋπολογισμού του 2002 και 2003, αγαπητοί συνάδελφοι. Εσείς μας τα λέτε αυτά. Τι τα απαρνείστε σήμερα;
        Και συνεχίζετε στην έκθεση αυτή, κάνοντας μια καταγραφή όλων των αποκρατικοποιήσεων που είχατε κάνει. Την «SPEEDWING» τη φέρατε για να πάρει το management της Ολυμπιακής Αεροπορίας, χωρίς, όμως, να βάλει μια δραχμή στο μετοχικό κεφάλαιο της Ολυμπιακής Αεροπορίας. Το δώσατε όλο το management. Το Σκαραμαγκά τον πουλήσατε όλο. 
        Και διαβάζω τώρα από τα δικά σας: «Μετοχοποίηση του λιμανιού Πειραιώς και εισαγωγή στο Χρηματιστήριο, μεταβίβαση του 58% της Catering, μεταβίβαση και πλήρης αποκρατικοποίηση των Κ.Α.Ε., των Καταστημάτων Αφορολογήτων Ειδών, για τα Ελληνικά Ταχυδρομεία πώληση σε στρατηγικό εταίρο του 10%, περαιτέρω διάθεση μετοχών της Δ.Ε.Η., μετοχοποίηση της Ε.Τ.Α., μεταβίβαση του 23% των μετοχών του ΕΛ.ΠΕ. σε στρατηγικό εταίρο» -23% των ΕΛ.ΠΕ. σε στρατηγικό εταίρο, αγαπητοί συνάδελφοι- «πώληση του 33,4% του Χρηματιστηρίου Αθηνών»,  «αναζήτηση στρατηγικού εταίρου για τη Δ.ΕΠ.Α.» και ένα άλλο κατεβατό από σχεδιαζόμενες ή συντελεσθείσες αποκρατικοποιήσεις.
        Αγαπητοί συνάδελφοι, δεν θα κάνουμε τίποτα –θέλω να είμαστε σαφείς γι' αυτό- που να μη μεγιστοποιεί το όφελος της χώρας, το όφελος των καταναλωτών και της εθνικής άμυνας. Έτσι απλά. Απολύτως τίποτε δεν θα γίνει που να είναι σε βάρος της άμυνας της χώρας, των καταναλωτών. Εάν έχετε κάποια καλύτερη πρόταση, δεν την έχουμε ακούσει μέχρι σήμερα. Την περιμένουμε. Έχουμε ακούσει ευλαβικά όλους τους ομιλητές της Αξιωματικής Αντιπολίτευσης  και των άλλων κομμάτων.  Προτάσεις δεν ακούσαμε. Μπορούμε, όμως, να τις ακούσουμε τώρα. 
        Ευχαριστώ, κύριε Πρόεδρε.
        (Χειροκροτήματα από την πτέρυγα της Νέας Δημοκρατίας)
         ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ, και για το λακωνίζειν της ομιλίας σας, για το σύντομο της παρεμβάσεώς σας. 
        Ο συνάδελφος κ. Κελέτσης έχει το λόγο.
       ΣΤΑΥΡΟΣ ΚΕΛΕΤΣΗΣ: Αναμφίβολα, κυρίες και κύριοι συνάδελφοι, η νομοθετική πρωτοβουλία της Κυβέρνησης που συζητάμε σήμερα στη Βουλή, είναι σε απόλυτη συνάφεια και άμεση σχέση με την αναπτυξιακή πολιτική της Κυβέρνησης της Νέας Δημοκρατίας.
Με αυτήν την πολιτική ξεκίνησε από την επομένη της ανάληψης της διακυβέρνησης το κόμμα της Νέας Δημοκρατίας και αυτή η πολιτική εφαρμόζεται πιστά μέχρι σήμερα. 
      Αυτή η νομοθετική πρωτοβουλία, όπως διαμορφώθηκε τελικά μέσα από το κείμενο του σχεδίου νόμου και συμπληρώθηκε με τις τροπολογίες που κατατέθηκαν και αφορούν μεγάλα θέματα της οικονομικής πολιτικής, αποτελεί, θα έλεγα, μία παρέμβαση-τομή για την οικονομία της χώρας.
      Πρώτα απ’ όλα, είναι το φορολογικό νομοσχέδιο. Προχωράμε με συνέπεια στην εφαρμογή του προγράμματός μας και στην εξαγγελία μας για μείωση της φορολογίας, για μείωση των φόρων στους Έλληνες πολίτες. Η μείωση της φορολογίας είναι μοχλός ανάπτυξης, είναι αναπτυξιακή πολιτική. Έχει, όμως, και μία άλλη διάσταση που είναι πολύ σημαντική, που παίζει για εμάς σπουδαίο ρόλο. Είναι η διάσταση της κοινωνικής δικαιοσύνης, της κοινωνικής αλληλεγγύης. Γιατί τι κάνει με το νομοσχέδιο αυτό η Κυβέρνηση; Μειώνει τους φορολογικούς συντελεστές, αυξάνει το αφορολόγητο ποσό στα χαμηλότερα εισοδήματα και ειδικότερα στους μισθωτούς και στους συνταξιούχους, στους ελεύθερους επαγγελματίες, στους εμπόρους και στους αγρότες. Ο συντελεστής του 30% μειώνεται κλιμακωτά από 29% σε 25% μέχρι το 2009 και ο συντελεστής του 40% μειώνεται από το 39% στο 35% μέχρι το 2009. Ταυτόχρονα, διατηρείται ο υψηλός συντελεστής του 40% για εισοδήματα άνω των 75.000 ευρώ. Είναι μία διάσταση κοινωνικής δικαιοσύνης, όπου αυτοί που έχουν λιγότερα πληρώνουν λιγότερα ή και καθόλου και αυτοί, οι οποίοι έχουν περισσότερα, καλούνται να συμβάλουν περισσότερο στην ανάπτυξη της οικονομίας και της κοινωνίας μας. 
      Από εκεί και πέρα, γίνονται και άλλες παρεμβάσεις που έχουν κοινωνικό χαρακτήρα, όπως παραδείγματος χάριν η μείωση του Φ.Π.Α. για αγαθά, τα οποία προορίζονται για χρήση από άτομα με αναπηρία, κάτι που ήταν πάγιο αίτημα των ατόμων με αναπηρία. Βέβαια, το ίδιο συμβαίνει και με ορισμένες υπηρεσίες. Σταχυολογώ ορισμένες από τις πρόνοιες του φορολογικού νομοσχεδίου.
      Από εκεί και πέρα, με τη μία τροπολογία υλοποιούμε τη δέσμευσή μας, που αφορά στην αύξηση της αγροτικής σύνταξης σε δύο δόσεις, ώστε να υλοποιηθεί τελικά η προεκλογική μας δέσμευση για αύξηση της αγροτικής σύνταξης. Και το υλοποιούμε αυτό ακριβώς όπως το εξαγγείλαμε. 
      Έρχομαι τώρα σε δύο άλλα κομμάτια της νομοθετικής πρωτοβουλίας, κύριε Υπουργέ. Το ένα έχει να κάνει με τον αναπτυξιακό νόμο και το δεύτερο με τον Ο.Τ.Ε.. Ο αναπτυξιακός νόμος αναμφίβολα αποτελεί ένα σημαντικό εργαλείο ανάπτυξης της χώρας. Πρέπει δε να πω ότι τα στοιχεία που έχουμε σε σχέση με τον αναπτυξιακό νόμο, που ψηφίσαμε πριν από ενάμιση περίπου χρόνο, είναι πράγματι θετικά για τη χώρα. Είχαμε πολλές επενδύσεις και πολλές θέσεις εργασίας. Είχαμε δέκα χιλιάδες εκατόν ογδόντα επτά θέσεις εργασίας, ενώ το ύψος των επενδύσεων ήταν 3,36 δισεκατομμύρια ευρώ και υπήχθησαν δύο χιλιάδες διακόσιες εξήντα περίπου νέες επενδύσεις. 
      Όμως, εκτός από τη λογική της κεντρικής κυβέρνησης –και εδώ επιτρέψτε μου μία παρένθεση, που πιθανώς να σας στενοχωρήσει και λίγο- εμείς έχουμε την υποχρέωση -και το κάνουμε μέσα από την ψυχή μας, μέσα από την καρδιά μας- να καταθέσουμε εδώ και τη λογική της περιφέρειάς μας, της ευρύτερης περιφέρειάς και όχι μόνο της εκλογικής, για να μην το συνδέσουμε με ψηφοθηρικούς λόγους και του δώσουμε άλλες διαστάσεις. Παρατηρώ, λοιπόν, μέσα από τα στοιχεία ότι μόλις το 5% των συνολικών επενδύσεων από αυτές στο σύνολο της χώρας κατευθύνθηκαν στην Περιφέρεια Ανατολικής Μακεδονίας και Θράκης. Μόλις το 6% των συνολικών εγκριθέντων επιχορηγήσεων κατευθύνθηκαν σ’ αυτήν την Περιφέρεια, ενώ μόλις το 5% των συνολικών θέσεων εργασίας από τις δέκα χιλιάδες εκατόν ογδόντα επτά, δηλαδή περίπου πεντακόσιες εβδομήντα θέσεις, δημιουργήθηκαν στην περιφέρειά μας.
        Αντιλαμβάνεστε ότι δεν μπορώ να πω ότι είμαι ικανοποιημένος από την εικόνα αυτή. Και βέβαια, υπάρχουν κάποιοι λόγοι για τους οποίους έχουμε μία υστέρηση. Η Περιφέρεια Ανατολικής Μακεδονίας και Θράκης θέλει τελικά, όπως αποδεικνύεται και από τα στοιχεία, περισσότερη φροντίδα. Θέλει να σκύψουμε περισσότερο επάνω της και δεν μπορούμε να την εξομοιώνουμε, είτε σε ειδικές περιπτώσεις και ειδικές κατηγορίες με άλλες περιφέρειες πιο προνομιούχες, πράγμα που γίνεται και με την τροπολογία και την τροποποίηση του αναπτυξιακού νόμου, όπως κατατέθηκε σήμερα. 
        Εγώ, λοιπόν, κύριε Υπουργέ,  θα πρότεινα σαν ένα πρώτο μέτρο στην Ανατολική Μακεδονία και τη Θράκη, να τροποποιήσετε λίγο την τροπολογία σας και όλες τις κατηγορίες, να τις πάτε στο 40%. Την επιδότηση να την πάτε σε όλες τις κατηγορίες των επενδύσεων στο 40%, ειδικά για την Περιφέρεια Ανατολικής Μακεδονίας και Θράκης, έτσι ώστε αν συνυπολογίσουμε το επιπλέον 20% που προορίζεται  για τις μικρές και τις πολύ μικρές επιχειρήσεις -που κατά τεκμήριο γίνονται από ντόπιους επιχειρηματίες και επενδυτές- και το 10% για τις μικρομεσαίες, θα έχουμε εξαντλήσει όλα τα περιθώρια που μπορούμε για μία –επαναλαμβάνω- περιφέρεια, η οποία έχει την ανάγκη της στήριξης τούτη την ώρα. 
        Άλλωστε σας ταλαιπωρούμε καθημερινά και σας στενοχωρούμε με παρουσίες μας στο γραφείο σας -ξέρετε για τις επιπτώσεις από τις πλημμύρες- για να ενισχύσουμε τις επιχειρήσεις της περιοχής μας και όλα αυτά τα κάνουμε φυσικά, ακριβώς γιατί θέλουμε να ενισχυθεί η περιφέρεια. 
        Από εκεί και πέρα για τον Ο.Τ.Ε., το μέτρο αυτό, κυρίες και κύριοι συνάδελφοι, είναι ένα διαρθρωτικό μέτρο ανάπτυξης της οικονομίας. Ο Ο.Τ.Ε. από το 2000 και μετά είχε μια φθίνουσα πορεία. Αυτό δείχνουν τα στοιχεία. Η πολιτική που ακολουθούμε είναι η ορθή πολιτική, γιατί είναι αυτή η πολιτική, που όχι μόνο θα σώσει τον Ο.Τ.Ε., αλλά θα τον οδηγήσει στην περαιτέρω ανάπτυξη. 
        Ερχόμαστε και τροποποιούμε τον κανονισμό. Αυτό έρχεται, ως φυσική συνέπεια, λογική συνέπεια, πολιτική συνέπεια του γεγονότος ότι υπήρξε αδιέξοδο στις διαπραγματεύσεις και υπάρχει πρόνοια του νόμου να υπάρξει νομοθετική ρύθμιση στην περίπτωση αυτή. Αυτό, λοιπόν, κάνουμε. 
        Δεύτερον, μειώνουμε την κρατική συμμετοχή και είναι αναγκαίο να γίνει αυτό. Είναι αναγκαίο, διότι πρέπει να προσαρμοστούμε στα συμβαίνοντα στις χώρες στο διεθνές περιβάλλον. Δείτε τι γίνεται στη Μεγάλη Βρετανία, στην ΠορτΟ.Γ.Α.λία, στην Ολλανδία. Τα ποσοστά κυμαίνονται από 0% έως 2%. Στην Αυστρία 25,2% και γενικότερα στις περισσότερες χώρες της Ευρώπης, η συμμετοχή του κράτους είναι από ελάχιστη, έως μηδενική.
         Και στο κάτω-κάτω, ποια είναι η άλλη πρόταση -γιατί ακούμε από την πλευρά του ΠΑ.ΣΟ.Κ. κατηγορίες, επιθέσεις- την  οποία προτείνει το ΠΑ.ΣΟ.Κ. σήμερα για να εφαρμόσει η Κυβέρνηση στο θέμα του Ο.Τ.Ε.; Μήπως  είναι αυτό που εφάρμοσε στην περίπτωση της Ολυμπιακής, η οποία απαξιώθηκε εντελώς τελικά και σήμερα δυστυχώς έχουμε φθάσει πλέον στο αδιέξοδο; Έ, η Κυβέρνηση με αίσθηση ευθύνης δεν αφήνει και τον Ο.Τ.Ε. να φθάσει στο ίδιο αδιέξοδο με την Ολυμπιακή. 
        Από εκεί και πέρα στο ΠΑ.ΣΟ.Κ. απλώς συστήνω να προσέξει, διότι με την αλλαγή και μόνο των προσώπων, δεν αλλάζουν τα πράγματα, δεν έρχονται οι καλύτερες μέρες για το κόμμα. Χρειάζεται και η αλλαγή του προσώπου του κόμματος στην κατεύθυνση της απόκτησης της ανάκτησης της χαμένης αξιοπιστίας. Και η χαμένη αξιοπιστία ανακτάται μόνο  όταν καταθέτουμε αξιόπιστες προτάσεις. 
        Σας ευχαριστώ πολύ. 
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε συνάδελφε. 
        Ο κ. Ντόλιος έχει το λόγο. 
       ΓΕΩΡΓΙΟΣ ΝΤΟΛΙΟΣ: Κύριε Πρόεδρε, κύριε Υπουργέ, ο συνάδελφος και συμπατριώτης μου που μόλις κατήλθε από το Βήμα ο κ. Κελέτσης, αισθάνθηκε άσχημα, γιατί έθεσε με έναν πολύ ξεκάθαρο τρόπο ένα ζήτημα που αφορά την Κυβέρνηση και προσπάθησε στη συνέχεια να δημιουργήσει ένα καλό κλίμα για την Κυβέρνηση, αναφερόμενος σε κοινά και τετριμμένα επιχειρήματα που ακούστηκαν πάρα πολλές φορές εδώ. 
        Εγώ θέλω να σταθείτε ιδιαίτερα στο ζήτημα το οποίο έθεσε για την ελληνική περιφέρεια και ειδικότερα για τη δική μας περιφέρεια. Βέβαια, θέλω να πω ότι είναι πάρα πολλοί οι ομιλητές, μεγάλη η συζήτηση. Δεν θα μπορούσε να γίνει και διαφορετικά, αφού συζητάμε τέσσερα νομοσχέδια, αν τα έχω μετρήσει καλά, σε πακέτο ενός.
        Εκ των πραγμάτων εκτός από τα τέσσερα νομοσχέδια προστίθεται και ένα άλλο θέμα, το θέμα της λειτουργίας του Κοινοβουλίου. Στο θέμα έγιναν αναφορές από πολλούς συναδέλφους. Θεωρώ, όμως, χρήσιμο για τη συζήτηση, για τη Βουλή να προσθέσω και εγώ την άποψή μου. Υπάρχει μία έκπτωση, κύριοι συνάδελφοι, των κοινοβουλευτικών θεσμών και αυτό χωρίς αμφιβολία, κύριε Πρόεδρε, εγείρει θέμα για το Προεδρείο της Βουλής. Έχω την αίσθηση ότι το αδίκημα δεν ήταν στιγμιαίο, αλλά συνεχίστηκε εκ μέρους του Προεδρείου, αφού κατά τη διάρκεια της συζήτησης πολλές φορές έδειξε την ενόχλησή του για το μεγάλο αριθμό των ομιλητών. Δεν ενοχλήθηκε βέβαια το Προεδρείο από το ότι σειρά θεμάτων που θέτουν με ένα πολύ σοβαρό τρόπο, συνάδελφοί μας Βουλευτές, μένουν ασχολίαστα και αναπάντητα εκ μέρους της Κυβέρνησης.
        Εξάλλου, η παρουσία της Κυβέρνησης σ’ αυτήν τη συζήτηση είναι εντελώς τυπική. Σε αγαστή συνεργασία και πορεία με το Προεδρείο επιθυμεί να διεκπεραιώσει το ζήτημα, να ψηφιστούν όπως-όπως όλα αυτά τα νομοσχέδια, να κλείσει το θέμα, να προλάβουμε. Αυτό είναι το κλίμα το οποίο βγαίνει από τη σημερινή συζήτηση. Η ουσία του διαλόγου βέβαια πάει περίπατο. Ίσως, είναι και ένας εκ των στόχων. Ίσως, γιατί ένα μεγάλο μέρος της χώρας δεν παρακολουθεί το κανάλι της Βουλής καθώς δεν υπάρχει αυτή η εμβέλεια σε όλη τη χώρα. Ίσως και για άλλους λόγους. Σίγουρα, όμως, αυτή η στάση εκ μέρους της Κυβέρνησης δηλώνει την αλαζονεία της και ειδικά την αλαζονεία εκ μέρους του οικονομικού επιτελείου. Εμείς κυβερνάμε, εμείς αποφασίζουμε και κόψτε το λαιμό σας. Αυτό είναι το μήνυμα στην Aντιπολίτευση, αυτό είναι το μήνυμα που εκπέμπετε παντοιοτρόπως  προς τον ελληνικό λαό, προς όλους τους πολίτες της χώρας. 
        Αυτή είναι η μία παράμετρος με βάση την οποία θα πάτε στις εκλογές, το μήνυμα του τρόμου, το μήνυμα της τρομοκράτησης των πολιτών. Η άλλη παράμετρος είναι η παράμετρος του πελατειακού κράτους, η πλήρης αξιοποίησή του. 
        Να έρθω και στην ουσία της υπόθεσης. Θα μπορούσα να αναφερθώ –άκουσα από πολλούς συναδέλφους- στους αριθμούς. Είναι αλήθεια ότι, αν γίνει μία αντικειμενική αξιοποίηση των αριθμών, μπορούμε να βγάλουμε σωστά και χρήσιμα συμπεράσματα και για το φορολογικό νομοσχέδιο και για τον αναπτυξιακό νόμο και για την πώληση του Ο.Τ.Ε. και για τα άλλα θέματα τα οποία συζητάμε. Είναι όμως γεγονός ότι η αξιοποίηση των αριθμών συνήθως γίνεται με τέτοιον τρόπο, ώστε ο καθένας να εξάγει τα δικά του συμπεράσματα. 
        Θα επιχειρήσω, λοιπόν, να αναφερθώ σε κάποια θέματα χωρίς να χρησιμοποιήσω αριθμούς. Μιλάτε, κύριε Υπουργέ, στην αιτιολογική έκθεση για κοινωνική συνοχή. Υπάρχει κανείς Έλληνας πολίτης σήμερα που να πιστεύει ότι η ψαλίδα μεταξύ φτωχών και πλουσίων έχει μικρύνει; Υπάρχει κανείς Έλληνας πολίτης που δεν διαπιστώνει ότι με ένα συστηματικό τρόπο στήριξης εκ μέρους της Κυβέρνησης διευρύνεται αυτή η ψαλίδα; Ο φορολογικός μποναμάς στους μερισματούχους είναι η πιο χαρακτηριστική περίπτωση, είναι το πρώτο νομοσχέδιο μέσω του οποίου στηρίξατε αυτούς που έχουν χρήματα, τους έχοντες, για να μεγαλώσετε αυτήν την ψαλίδα. 
        Επειδή μιλάμε για την κοινωνική συνοχή, η κοινωνική συνοχή έχει πολλές διαστάσεις. Στο θέμα της ανεργίας, και αν ακόμη δεχθούμε τα στοιχεία στα οποία αναφέρεται η Κυβέρνηση, όπου εγώ έχω πολλές ενστάσεις και πολλά επιχειρήματα για να αμφισβητήσω, θέλω να τα δούμε με ένα διαφορετικό τρόπο. 
        Ποια είναι η ανεργία, κύριε Υπουργέ; Τι γεωγραφική κατανομή έχει η ανεργία; Είναι η ίδια στα κέντρα και η ίδια στην ελληνική περιφέρεια; Σήμερα σε όλη την ελληνική ύπαιθρο και ιδιαίτερα στη βόρεια Ελλάδα υπάρχει μία πλήρης απογεωργοποίηση. Οι αγρότες δεν ξέρουν τι να σπείρουν. Και αν ακόμα σπέρνουν, το κάνουν με μισή καρδιά, γιατί φοβούνται μήπως χάσουν τα δικαιώματά τους. Μιλάμε για περιοχές, όπου η απασχόληση στον πρωτογενή τομέα είναι της τάξης του 30% με 40%. Δεν μιλώ για τις πρωτεύουσες των νομών συνήθως. Μιλάω για τα χωριά και για τις άλλες πόλεις. Αναφέρομαι στο δικό μας νομό, στην Ορεστιάδα, στο Διδυμότειχο, στο Σουφλί κ.λπ.. Όλη αυτή η ανεργία που θα προκύψει από την απογεωργοποίηση πώς θα  απορροφηθεί;
      Τι σημαίνει; Η κοινωνική συνοχή έχει πολλές διαστάσεις. Η ψαλίδα μεταξύ εχόντων και μη εχόντων δεν έχει μόνο την ταξική της διάσταση, έχει, κύριε Υπουργέ, και τη γεωγραφική της διάσταση. Φοβάμαι ότι διασπάται με έναν πολύ βάρβαρο τρόπο ο κοινωνικός ιστός, φοβάμαι ότι δημιουργείτε συνθήκες κοινωνικής έκρηξης στην πατρίδα μας, φοβάμαι ότι η διακυβέρνηση της χώρας από εδώ και πέρα τα επόμενα χρόνια θα είναι ιδιαίτερα προβληματική. 
      Να αναφερθώ με δύο λόγια όσο πιο σύντομα μπορώ και στις τροπολογίες και να σταθώ στον αναπτυξιακό νόμο. Το ερώτημα το οποίο θέτω είναι γιατί δεν θέλετε να συζητήσετε επί του θέματος, γιατί θέλετε να κλείσετε το θέμα όπως-όπως, εφόσον κατά τα λεγόμενά σας είναι ένα ευνοϊκό θέμα για σας. Θα έπρεπε λογικά να θέλετε να συζητήσετε, να κάνουμε μια αποτίμηση των αποτελεσμάτων του αναπτυξιακού σας νόμου, να μιλήσουμε για τα επενδυτικά σχέδια, να μιλήσουμε για το ποιες ήταν οι αποδόσεις τους στην ελληνική περιφέρεια. 
      Ο συνάδελφος που μόλις κατέβηκε από το Βήμα είπε ότι μόνο το 5% των επενδυτικών σχεδίων αναφέρονται σε ολόκληρη την Περιφέρεια Ανατολικής Μακεδονίας και Θράκης, μια περιφέρεια με ιδιαίτερα προβλήματα, μια περιφέρεια που κατείχε προνομιακή θέση σε όλους τους αναπτυξιακούς νόμους, αναπτυξιακοί νόμοι οι οποίοι παρήγαγαν αποτελέσματα, παρά τα προβλήματα. Ο ευλογημένος εκείνος αναπτυξιακός νόμος του Γεννηματά δημιούργησε όχι απλώς δευτερογενή τομέα, δημιούργησε και βιομήχανους στην περιοχή μας. Εάν υπάρχει σήμερα δευτερογενής τομέας, το οφείλουμε σε εκείνον τον αναπτυξιακό νόμο. Ο δικός σας αναπτυξιακός νόμος δεν παρήγαγε απολύτως τίποτα. Και δεν θέλετε να συζητήσουμε το εξής, να ακουστεί ξεκάθαρα ότι τα κίνητρα, κύριε Υπουργέ, στο Νομό Ροδόπης είναι τα ίδια με τα κίνητρα στο Νομό Κορινθίας, στο Νομό Αχαΐας. Σας ρωτάω εάν υπάρχει πιθανότητα κάποιος επενδυτής να προτιμήσει ένα νομό της Θράκης από ένα νομό που είναι κοντά στο κέντρο. 
      Μία ακόμη αναφορά σε μία άλλη τροπολογία. Θα ήθελα να αναφερθώ και στον Ο.Τ.Ε., αλλά βλέπω ότι ο χρόνος με πιέζει. Μια αναφορά στις περίφημες αυξήσεις του Ο.Γ.Α. και θέλω να θέσω ένα ερώτημα. Αυτό το πενηντάρικο που θα δοθεί άμεσα και το πενηντάρικο που θα δοθεί του χρόνου αφορά όλους τους αγρότες; Τι θα γίνει με τους αγρότες που βρίσκονται στο καθεστώς της πρόωρης συνταξιοδότησης, οι οποίοι συγχρόνως παίρνουν και τη σύνταξη γήρατος -και όπως ξέρετε παράνομα, γιατί παράνομο είναι- και αφαιρείται η σύνταξη γήρατος από την πρόωρη συνταξιοδότηση. Αυτό το πενηντάρικο, όπως και το επόμενο πενηντάρικο, οι χιλιάδες αυτοί αγρότες δεν θα το πάρουν. Ποιοι είναι αυτοί; Είναι οι φτωχότεροι αγρότες, αυτοί που δεν έχουν προλάβει μέχρι τώρα να πληρώσουν στον ασφαλιστικό τους φορέα, αυτοί που έχουν τη χαμηλότερη σύνταξη. Πρόκειται για χιλιάδες αγρότες. Δεν νομίζω ότι πέρασε απαρατήρητο. Το αξιοποιείτε και αυτό για να ανακουφίσετε τον προϋπολογισμό, για να ανακουφίσετε τα ελλείμματά σας. Θα ήθελα μια απάντηση επ’ αυτού. 
      Θέλω να κάνω και μια αναφορά στην τροπολογία για τα βιοκαύσιμα και θέλω να σας πω το εξής, ότι η χροιά της τροπολογίας είναι τέτοια που θέλει να στηρίξει τους επενδυτές οι οποίοι θα πάρουν κάποιες πρωτοβουλίες για να κάνουν επενδύσεις στα βιοκαύσιμα. Εκείνο που δεν αντιμετωπίζει και δεν έχει σκεφθεί η Κυβέρνηση είναι ότι οι καλλιέργειες ενεργειακών φυτών δεν είναι βιώσιμες καλλιέργειες και στην Ελλάδα και στις χώρες της Ευρωπαϊκής Ένωσης. Τι κάνει η Κυβέρνηση; Το έχετε σκεφθεί αυτό; Για ποια εργοστάσια βιοαιθανόλης μιλάμε στην Ξάνθη, στη Λάρισα κ.λπ.; Νομίζω ότι είναι ένα θέμα, στο οποίο η ελληνική πλευρά μπορεί να αναλάβει μια πρωτοβουλία και να ζητήσει σε επίπεδο Ευρωπαϊκής Ένωσης την ενίσχυση, τη στήριξη αυτών των καλλιεργειών, γιατί αποτελεί μία διέξοδο και αυτές οι ενισχύσεις μπορούν να περάσουν, γιατί δεν στηρίζουμε προϊόντα για να τα πουλήσουμε, στηρίζουμε μια επιλογή της Ευρωπαϊκής Ένωσης, η οποία προκύπτει από τις συμφωνίες στον Παγκόσμιο Οργανισμό Εμπορίου.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ντόλιο. 
      Το λόγο έχει ο κ. Καράογλου. 
     ΘΕΟΔΩΡΟΣ ΚΑΡΑΟΓΛΟΥ: Κύριε Υπουργέ, κυρίες και κύριοι συνάδελφοι, συνεχίζουμε να λειτουργούμε πάντα με βάση το κυβερνητικό μας πρόγραμμα. Χαιρόμαστε ιδιαίτερα που οι συνάδελφοι του ΠΑ.ΣΟ.Κ. ανά τακτά χρονικά διαστήματα μας το θυμίζουν, χαιρόμαστε που είναι θεματοφύλακες του προγράμματος αυτού. Βέβαια, στο παρελθόν το δικό τους κυβερνητικό πρόγραμμα το ξεχνούσαν επανειλημμένως και βέβαια αυτό γινόταν και την επόμενη ακόμη μέρα μετά τις εκλογές. Συνεχίζουμε, λοιπόν, με τη συζήτηση του συγκεκριμένου φορολογικού νομοσχεδίου, ένα νομοσχέδιο με το οποίο προχωρούμε στην υλοποίηση της δεύτερης φάσης της φορολογικής μεταρρύθμισης. 
        Μειώνουμε τους φορολογικούς συντελεστές, πετυχαίνοντας με αυτόν τον τρόπο ένα δικαιότερο φορολογικό σύστημα. Απλοποιούμε και εκσυγχρονίζουμε τις διατάξεις του Κώδικα Βιβλίων και Στοιχείων δίνοντας έτσι με αυτόν τον τρόπο σημαντική ώθηση στην επιχειρηματικότητα αίροντας γραφειοκρατικά εμπόδια και αγκυλώσεις δεκαετιών. Νομοθετούμε μια σειρά διατάξεων για να αντιμετωπίσουμε τη φοροδιαφυγή και παράλληλα πετυχαίνουμε την ενιαία φορολόγηση όπου υπήρχαν προβλήματα.
        Φυσικά, όλα τα παραπάνω, δεν είναι αποκομμένα αλλά εντάσσονται σε ένα συγκεκριμένο πλέγμα οικονομικής πολιτικής που αμέσως μετά τις εκλογές της 7ης Μαρτίου 2004 ξεκινήσανε. Τι παραλάβαμε; Είναι γνωστά σε όλους αλλά τα θυμίζω γιατί παρατήρησα στην πολύωρη διαδικασία της συζήτησης του νομοσχεδίου ότι οι συνάδελφοι του ΠΑ.ΣΟ.Κ. έχουν επιλεκτική μνήμη. Θυμούνται αυτά που θέλουν και ξεχνούν αυτά που  κατά  τη γνώμη τους δεν θέλουν να θυμούνται. Πρώτα-πρώτα παραλάβαμε δημοσιονομικό έλλειμμα της τάξης 7,8%. Παραλάβαμε ένα τεράστιο δημόσιο χρέος που ξεπερνούσε το 110% του Ακαθάριστου Εγχώριου Προϊόντος. Είχαμε ανεργία της τάξης 11,3% με πεντακόσιους χιλιάδες νέους, κατά το πλείστον, ανέργους. Είχαμε χαμηλή παραγωγικότητα και φθίνουσα ανταγωνιστικότητα.
        Τι κάναμε σ’ αυτούς τους τριάντα μήνες που είμαστε στην Κυβέρνηση; Ξεκινήσαμε με την πρώτη φάση της φορολογικής μεταρρύθμισης μειώνοντας τους φορολογικούς συντελεστές για τις επιχειρήσεις ειδικότερα, αλλά παράλληλα δημιουργώντας ένα σταθερό φορολογικό περιβάλλον. Προχωρήσαμε στην ψήφιση του αναπτυξιακού νόμου 3299/2004 που στα δύο χρόνια της λειτουργίας του απέδειξε πόσο σημαντικός νόμος ήταν μιας που περισσότερα από δύο χιλιάδες διακόσια επενδυτικά σχέδια έχουν ήδη εγκριθεί με ύψος επενδύσεων 3,5 δισεκατομμύρια ευρώ. Προχωρήσαμε στην εξυγίανση του Γ΄ Κοινοτικού Πλαισίου Στήριξης αυξάνοντας την απορροφητικότητα από το 20% που την παραλάβαμε στο 50% σήμερα. Προχωρήσαμε στο νόμο για τις συμπράξεις δημόσιου και ιδιωτικού τομέα. Το 2007 θα είναι η χρονιά του και θα αποδείξει πόσο σημαντικές τομές και έργα μπορούν να γίνουν με τον συγκεκριμένο νόμο από τα Σ.Δ.Ι.Τ.. 
        Τέλος, προχωρήσαμε σε μια νέα γενιά αποκρατικοποιήσεων προχωρώντας στην αποκρατικοποίηση της Εθνικής Τράπεζας, της Εμπορικής Τράπεζας και συνεχίζουμε με την Αγροτική Τράπεζα, με τον Ο.Τ.Ε. και με το Ταχυδρομικό Ταμιευτήριο.
        Με αυτές τις τομές και τις μεταρρυθμίσεις πετύχαμε σημαντικά πράγματα. Πρώτα-πρώτα μειώθηκε το δημοσιονομικό έλλειμμα από 7,8% στο 2,6%. Μειώσαμε το δημόσιο χρέος στο 100% του Α.Ε.Π.. Μειώσαμε την ανεργία από 11,3% στο 8,8%, δυόμισι περίπου μονάδες ή εκατό χιλιάδες άνθρωποι λιγότεροι άνεργοι. Πετύχαμε υψηλή αύξηση του Ακαθάριστου Εγχώριου Προϊόντος η οποίας τρέχει στο τρίτο τρίμηνο του 2006 με 4,4%. Ξαναμπήκαμε στο διεθνή επενδυτικό χάρτη. ‘Εχουμε έντονη κινητικότητα στις επενδύσεις και επιτέλους η Ελλάδα είναι χώρα προσέλκυσης ξένων επενδύσεων. Αυξήσαμε τις εξαγωγές κατά 20% στο πρώτο εννεάμηνο του 2006 ενώ θυμίζω ότι το 2005 είχαμε αύξηση των εξαγωγών κατά 13,1%. 
        Φυσικά, όλα αυτά τα οποία ισχυρίζομαι δεν είναι έτσι αυθαίρετα αλλά είναι πιστοποιημένα από τους αρμόδιους διεθνείς οργανισμούς. Η φθινοπωρινή έκθεση της  Κομισιόν αναγνωρίζει το μικρό ελληνικό θαύμα στην οικονομία με την επιτυχία όλων των τεθέντων στόχων. Η ετήσια έκθεση του Ο.Ο.Σ.Α. το ίδιο. Ο γνωστός σοσιαλιστής Επίτροπος κ. Αλμούνια αναγνωρίζει τις προόδους της ελληνικής οικονομίας. Και όλα αυτά χωρίς αστερίσκους, χωρίς υποσημειώσεις, όπως όλα τα προηγούμενα χρόνια, χωρίς ψεύτικα στοιχεία με απόλυτη συνεργασία της Εθνικής Στατιστικής Υπηρεσίας με την EUROSTAT, με στοιχεία του Ακαθάριστου Εγχώριου Προϊόντος παλιά και όχι τα καινούργια για να μη μπερδεύεστε και για να μη μπερδεύουμε τον ελληνικό λαό. Γιατί εμείς θέλουμε να γνωρίζουμε την αλήθεια, γιατί δεν θέλουμε να κρύβουμε τα προβλήματα, γιατί θέλουμε να τα αναδεικνύουμε και μ’ αυτόν τον τρόπο να τα αντιμετωπίζουμε.
        Αλλά ο Έλληνας πολίτης, πέραν των δημοσιονομικών μεγεθών ενδιαφέρεται γι’ αυτά που τον απασχολούν καθημερινά. Ενδιαφέρεται για συγκεκριμένες παροχές που είναι άμεσες σ’ αυτόν. Η νέα λοιπόν διακυβέρνηση της χώρας με βάση τις δυνατότητές της, με βάσει τις επιτυχίες που είχε στον οικονομικό τομέα απλώνει ένα δίκτυ κοινωνικής προστασίας γι’ αυτούς που έχουν τη μεγαλύτερη ανάγκη, άνεργους, χαμηλόμισθους, χαμηλοσυνταξιούχους. ‘Ετσι, με το παρόν φορολογικό νομοσχέδιο προχωρούμε στην αύξηση του αφορολογήτου από 11.000 ευρώ σε 12.000 ευρώ. Προχωρούμε σε μειώσεις των φορολογικών συντελεστών από 30% στο 25% σταδιακά και από το 40% στο 35% για κάποιες μεγαλύτερες κατηγορίες εισοδημάτων.
        Αυξάνουμε τις συντάξεις του Ο.Γ.Α. από τα 227 ευρώ κατά 53 ευρώ την πρώτη χρονιά, άλλα 50 ευρώ τη δεύτερη, έτσι ώστε να φτάσουμε στα 330 ευρώ που εξαγγείλαμε. Αυξάνουμε το επίδομα Ε.Κ.Α.Σ. κατά 35 ευρώ. Από τα 160 ευρώ πηγαίνει στα 195 ευρώ και στη συνέχεια άλλα 35 ευρώ να πάει στα 230 ευρώ. Αυξάνουμε το επίδομα ανεργίας κατά 56 ευρώ. Μία σειρά μέτρων υπέρ των ανθρώπων που είναι κοινωνικά αδύνατοι, υπέρ των ανθρώπων που έχουν άμεση ανάγκη και όλα αυτά στο πλαίσιο των αντοχών και των ανοχών της ελληνικής οικονομίας και του προϋπολογισμού. Δεν δανειζόμαστε, δεν υποθηκεύουμε το μέλλον των παιδιών μας, το μέλλον το δικό μας για να κάνουμε κοινωνική πολιτική, όπως γίνονταν όλα αυτά τα χρόνια.
        Τι βλέπουμε από την πλευρά του ΠΑ.ΣΟ.Κ.; Κουραστήκαμε να τα ακούμε μέσα στην Αίθουσα αυτήν, ψέματα, ψέματα, ψέματα. Ξεπεράσατε και το βαρόνο Μινχάουζεν. Τσιτάτα μαρξιστικά. Θυμηθήκατε το  μαρξιστικό παρελθόν σας προ πολλών-πολλών ετών, προ του 1981. Διαστρέβλωση της πραγματικότητας με ψεύτικα στοιχεία. Αναφέρω μερικά από αυτά ενδεικτικά:
        Τιμαριθμοποίηση. Πότε εμείς, αγαπητοί συνάδελφοι, υποσχεθήκαμε και  πού είδατε γραμμένο να υποσχόμαστε τιμαριθμοποίηση της φορολογίας εισοδήματος; Ποτέ. Πότε έγινε στο παρελθόν; Ποτέ. Δημιουργήσαμε, λέει, αναστάτωση και προβλήματα στην αγορά. Εμείς γιατί; Εσείς δεν ξέρετε πόσους φορολογικούς νόμους ψηφίσατε. Κάθε χρόνο αλλάζατε δέκα φορές φορολογικούς νόμους. Εμείς ψηφίσαμε το φορολογικό νόμο για τις επιχειρήσεις στην αρχή της τετραετίας και τώρα που δίνεται η δυνατότητα ψηφίζουμε το φορολογικό νόμο για τα φυσικά πρόσωπα που προβλέπει μία σειρά φορολογικές ελαφρύνσεις. Επιβαρύνουμε λέτε φορολογικά το μέσο Έλληνα πολίτη. Και μάλιστα έχετε και μία θεωρία που λέει για εισοδήματα από 12.001 ευρώ έως 23.000 ευρώ είναι πολύ μεγάλη η φορολογική επιβάρυνση. Πού το βρήκατε αυτό γραμμένο και πώς το αποδεικνύετε; 
        Κατ’ αρχήν, συνάδελφοι, επειδή και εξ επαγγέλματος έχω την ιδιότητα να κάθομαι και να ασχολούμαι με αυτά τα πράγματα, έχω συγκριτικά στοιχεία, τα οποία θα καταθέσω και στο ελληνικό Κοινοβούλιο με τις κλίμακες υπολογισμού φόρου εισοδήματος από το 2004 έως το 2006, ό,τι δηλαδή ίσχυσε ή ισχύει μέχρι σήμερα και τι θα ισχύσει το 2007, το 2008 και το 2009. Έχω δύο περιπτώσεις παραδειγμάτων για να αποδείξω ότι όλα αυτά που λέτε είναι ένα μεγάλο ψέμα. 
        Πρώτον, μισθωτός με 15.000 ευρώ ετήσιο εισόδημα χωρίς κανένα άλλο εισόδημα. Το 2004 θα πλήρωνε φόρο 990 ευρώ το ίδιο και το 2005 που ήταν ακριβώς οι ίδιοι φορολογικοί συντελεστές. Το 2006 με τις αλλαγές που κάναμε εμείς, με την αύξηση του αφορολόγητου από τις 10.000 στις 11.000 ευρώ θα πλήρωνε 900 ευρώ, δηλαδή 90 ευρώ λιγότερα. Το 2007 με τις αλλαγές που προωθούμε, με το φορολογικό νομοσχέδιο που συζητάμε θα πληρώσει 870 ευρώ, δηλαδή 30 ευρώ λιγότερα σε σχέση με το 2006, 120 ευρώ λιγότερα σε σχέση με το 2004 και με το 2005. Και τέλος το 2009 θα πληρώσει 750 ευρώ ή 240 ευρώ λιγότερα.
        Μισθωτός με 20.000 ευρώ ετήσιο εισόδημα. Το 2004 θα πλήρωνε 2.490 ευρώ, το 2006 θα πληρώσει 2.400 ευρώ, δηλαδή 90 ευρώ λιγότερα και το 2007 θα πληρώσει 2.320 ευρώ, άλλα 80 ευρώ λιγότερα ή 170 ευρώ λιγότερα συγκριτικά με το 2004. 
        Αυτά τα καταθέτω για τα Πρακτικά και μπορείτε να τα πάρετε για να επαληθεύσω του λόγου το αληθές.
        (Στο σημείο αυτό ο Βουλευτής κ. Θεόδωρος Καράογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Κλείνοντας, γιατί ο χρόνος δυστυχώς με κυνηγάει, θα πω ότι η Κυβέρνηση έκανε ένα πολύ μεγάλο λάθος. Αδικεί το συγκεκριμένο νομοσχέδιο από συγκεκριμένες τροπολογίες που κατέθεσε. Έτσι λοιπόν, βρίσκουν την ευκαιρία οι συνάδελφοι του ΠΑ.ΣΟ.Κ. να ξεφεύγουν. Δεν μιλάνε για την τροπολογία του Ο.Γ.Α. όπου πήραμε τη σύνταξη του Ο.Γ.Α. από 200 ευρώ και την πάμε στα 340 ευρώ. Δεν μιλάμε για την ένταξη του ταμείου συντάξεων της Αγροτικής Τράπεζας στο Ι.Κ.Α.-Τ.Ε.Α.Μ. που το κόστος το πληρώνει η Αγροτική Τράπεζα, γιατί το δικό τους το παρελθόν είναι αμαρτωλό, γιατί το κόστος ένταξης  μιας άλλης ιδιωτικής τράπεζας το πλήρωσε ο ελληνικός λαός και το κράτος. Δυστυχώς επαναλαμβάνω, δεν υπάρχει ο απαραίτητος χρόνος για να κάνω μία σύντομη αναφορά στον αναπτυξιακό νόμο και στο θέμα του Ο.Τ.Ε., αλλά βέβαια αυτό δεν σημαίνει ότι δεν θα μου δοθεί η δυνατότητα συζητώντας στις τροπολογίες να κάνω την αναφορά αυτή. 
        Ευχαριστώ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Χάιδος.
       ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
        Κύριοι συνάδελφοι, ο μόλις κατελθών από το Βήμα συνάδελφος, απέδειξε του λόγου το αληθές, καταθέτοντας δικές του εκτιμήσεις επί του φόρου του εισοδήματος που αυτός υπολογίζει ότι οι φορολογούμενοι θα καταβάλουν. Είναι ένα παράδοξο αυτό. 
        Αλλά όμως, μήπως δεν ζούμε σχεδόν τρία χρόνια τώρα που κυβερνά τον τόπο η Νέα Δημοκρατία, μια πρωτόγνωρη περίοδο πολιτικής παραδοξότητας; 
        Η παράδοση μας διδάσκει και όλοι οι νοήμονες και σοβαροί συμπατριώτες μας γνωρίζουν και κατανοούν ότι όποιος πουλάει οικογενειακή περιουσία, το κάνει με πόνο ψυχής και είναι λυπημένος. Με έκπληξη, όμως, διαπιστώνουμε ότι η Κυβέρνηση και  τα στελέχη της επιχαίρουν, επειδή ξεπουλούν δημόσιο πλούτο σε ιδιώτες και θριαμβολογούν επειδή εκχωρούν βασικά κοινωνικά αγαθά σε επιχειρηματικά συμφέροντα. 
        Αν δεν χαρακτηρίζεται αυτή η συμπεριφορά από πολιτική απροσφορότητα, τότε αποκαλύπτει τη μικροκομματική σας υποκρισία, με στόχο να διατηρήσετε την ψευδαίσθηση που καλλιεργείτε στον κόσμο, ότι η παράδοση των πάντων στους ιδιώτες θα είναι επωφελής για τους πολίτες με στόχο να καλύψετε ότι στην ουσία χαρίζετε δικαιώματα της κοινωνίας στους λίγους και ισχυρούς, με στόχο να αποκρύψετε ότι δωρίζετε δημόσια περιουσία σε «ημέτερους» πολιτικούς συμμάχους.
        Και επειδή το κλειδί στην ψευδαίσθηση είναι ο αποπροσανατολισμός, με τα πολιτικά ψέματα που προβάλλετε και με το θέατρο που παίζετε φορώντας τις μάσκες του Λούθηρου, παριστάνοντας τους μεταρρυθμιστές, επιχειρείτε να αποπροσανατολίσετε τον κόσμο από τα πραγματικά προβλήματα που με την πολιτική σας οξύνονται και να αποκρύψετε από την αλήθεια των κρυφών επιδιώξεών σας. Όμως και η πολιτική απροσφορότητα και η μικροκομματική υποκρισία είναι το ίδιο επιζήμια για τη χώρα και για το λαό. Και δεν αρκούν για να καθησυχάσουν τις ανησυχίες των πολιτών, δεν φτάνουν να απαντήσετε τεκμηριωμένα και αξιόπιστα τόσο στα δικά μας ερωτήματα όσο και στα ερωτήματα των πολιτών. 
        Γι’ αυτό, όταν καταδεικνύουμε την αθέτηση των υποσχέσεων και την ακύρωση του προεκλογικού σας προγράμματος, όταν αποκαλύπτουμε την ανακολουθία, την ασυνέπεια, την παλαιοδεξιά λειτουργία σας και τη νεοφιλελεύθερη κατεύθυνσή σας, όταν σας υπενθυμίζουμε τη διακήρυξη ότι η χώρα χρειάζεται ένα σταθερό, δίκαιο και απλό φορολογικό σύστημα –το γράφετε και στο προεκλογικό σας πρόγραμμα- ενώ έως σήμερα φέρατε στη Βουλή δεκατέσσερα νομοσχέδια με φορολογικές διατάξεις που περιλαμβάνουν φορολογικές ρυθμίσεις και επίσης έχουν χαριστικές ρυθμίσεις, βρίθουν από αντιφατικότητες και περιλαμβάνουν περιπτωσιολογίες, όπως το νομοσχέδιο που συζητούμε σήμερα.
        Όταν προειδοποιούμε ότι από αυτήν την πολιτική μεγάλο τμήμα των συνανθρώπων μας οδηγείται στην εξαθλίωση, ενώ τα μεσαία στρώματα που δημιουργήθηκαν με τους αγώνες και τις θυσίες των εργαζομένων και κατοχυρώθηκαν από τις κυβερνήσεις του ΠΑ.ΣΟ.Κ., σήμερα μετατρέπονται πάλι σε νεόπτωχους. 
        Όταν αποδεικνύουμε με βάση τις εκθέσεις των διεθνών οργανισμών, ότι η θέση της χώρας μας στη διαφθορά και την ανταγωνιστικότητα, επιδεινώνεται επί των ημερών σας, παρά τις περί του αντιθέτου εξαγγελίες σας. Όταν σας ρωτούμε γιατί δεν αποδοκιμάζετε τον κ. Βουρλούμη, που χαρακτηρίζει τους εργαζόμενους στις Δ.Ε.Κ.Ο. «επιβάτες κρουαζιερόπλοιου» και τη Βουλή «υπερωκεάνιο πολυτελείας», απαξιώνοντας έτσι την όποια προσφορά τους. Όταν σας καλούμε να εξηγήσετε και να αποσαφηνίσετε τις εσωτερικές σας αντιθέσεις, όπως αυτή του κ. Σουφλιά για τον Ο.Τ.Ε.. Όταν σας καταγγέλλουμε πολιτικά ότι εκποιείτε τα κειμήλια της πατρίδας μας και όχι απλώς τα ασημικά, για τα οποία μας κατηγορούσατε συκοφαντικά εσείς προεκλογικά. Όταν, τέλος, όπως είναι υποχρέωση και δικαίωμά μας από τους κανόνες του δημοκρατικού κοινοβουλευτικού πολιτεύματός μας, σας ασκούμε τεκμηριωμένη κριτική και καταθέτουμε τις προτάσεις μας, τότε προβαίνετε σε μια άλλη παραδοξότητα. Ασκείτε αντιπολίτευση στις κυβερνήσεις του ΠΑ.ΣΟ.Κ., καταφεύγετε στο παροιμιώδες πλέον επιχείρημα ότι για όλα φταίμε εμείς και μας εγκαλείτε με την συνήθη φράση «εσείς δεν μπορείτε και δεν πρέπει να μιλάτε», γιατί τότε κάνατε αυτό, ύστερα κάνατε το άλλο και πολλά άλλα. 
        Και δυστυχώς αυτό δεν αποτελεί μόνο ένα λεκτικό τέχνασμα. Αλλά κάποιες φορές, όπως σήμερα, μετατρέπεται σε πράξη, τραυματίζοντας τους θεσμούς και υποβαθμίζοντας το Κοινοβούλιο. Γιατί, τι άλλο επιτυγχάνετε με τις σκοτεινές πραξικοπηματικές αιφνιδιαστικές τροπολογίες της τελευταίας στιγμής, όπως αυτές του νομοσχεδίου που συζητούμε σήμερα; 
        Ξεχάσατε ότι χαρακτηρίσατε, διά του κ. Παυλόπουλου, τα νομοσχέδια που έχουν τροπολογίες ως «φρουτιέρες» και σήμερα φέρνετε ολόκληρο νόμο, τον αναπτυξιακό, υπό μορφή τροπολογίας, ενώ ένα κορυφαίο εθνικής σημασίας ζήτημα, όπως ο Ο.Τ.Ε., το αντιμετωπίζετε με τροπολογία της τελευταίας στιγμής; 
        Πώς να μιλήσουμε για όλα αυτά σε οκτώ λεπτά; Γιατί αφαιρέσατε το δικαίωμά μας να καταθέσουμε αναλυτικά τις απόψεις μας στην αρμόδια επιτροπή; Δεν αποτελεί αυτό περιορισμό των θεσμικών δραστηριοτήτων του Κοινοβουλίου, αφού εκτός των επιτροπών δεν εξέφρασαν άποψη και άλλα θεσμικά όργανα της Βουλής, όπως η Ο.Κ.Ε.; Δεν χαρακτηρίζεται αυτή η πρακτική σαν ένας έμμεσος τρόπος φίμωσης των Βουλευτών της Αντιπολίτευσης; Έτσι δείχνετε στη πράξη ότι έχετε σχέδιο για τις Δ.Ε.Κ.Ο., στρατηγική για την ανάπτυξη και επεξεργασμένες θέσεις για τα μεγάλα ζητήματα της χώρας; 
        Διατείνεστε ότι με την πολιτική σας πραγματοποιείτε τις αναγκαίες αποκρατικοποιήσεις, ότι αυξάνετε την παραγωγικότητα, ότι ενισχύετε την ανταγωνιστικότητα. Πώς να πείσετε, όμως, για τις προθέσεις σας, όταν από την μια κρατικοποιείτε περίπτερα, όπως ο «ΓΕΡΜΑΝΟΣ» και από την άλλη εκποιείτε δημόσιους κολοσσούς που άπτονται και θεμάτων εθνικής ασφάλειας, όπως ο Ο.Τ.Ε.;
        Δεν έχετε λοιπόν σχέδιο, δεν έχετε στρατηγική, δεν έχετε όραμα. Η πολιτική σας είναι ένα καταστροφικό εκρηκτικό μίγμα μεταξύ κομματικού εναγκαλισμού των δημοσίων επιχειρήσεων μέσω του κράτους από τη μια και ξεπουλήματος της κρατικής περιουσίας με αδιαφανείς διαδικασίες σε ημέτερα επιχειρηματικά συμφέροντα από την άλλη. 
        Αυτό δεν έχει καμία σχέση με τον υγιή ανταγωνισμό, με τους νόμους της ελεύθερης αγοράς και με την πρόοδο. Αυτή η κατάσταση που δημιουργείται δεν μοιάζει με κανένα από τα γνωστά πολιτικοκοινωνικά συστήματα που ξέρουμε και αποτελεί ένα στρεβλό και θνησιγενές δημιούργημα «πατέντα» της Νέας Δημοκρατίας. Κάποιοι το χαρακτηρίζουν εύστοχα και σκωπτικά με τον όρο «ρεμούλ καπιταλισμός». 
        Έχετε πολιτικές ενοχές γι’ αυτά που κάνετε. Διακατέχεστε από πολιτικό φόβο για το μέλλον σας. Γι’ αυτό τα πραγματοποιείτε αιφνιδιαστικά, παράδοξα και σκοτεινά. Όμως η πολιτική ιστορία διδάσκει πως ό,τι φοβάσαι στην πολιτική και το δείχνεις, το βρίσκεις μπροστά σου και ό,τι προσπαθείς να περιορίσεις με αθέμιτα μέσα, τόσο αυτό γιγαντώνεται, όπως γιγαντώνεται και η αντίδραση της κοινωνίας απέναντι στην Κυβέρνηση. Ακόμα και η Δ.Α.Κ.Ε. απορρίπτει επιλογές και πρακτικές σας.
        Αυτό βρίσκεται καθημερινά πλέον μπροστά σας, έξω από τη Βουλή, στους δρόμους, στους χώρους δουλειάς, στα καφενεία, παντού. Βλέπετε την απόφαση των πολιτών να μη σας ακολουθήσουν στον ολισθηρό δρόμο που πορεύεστε, λειαίνοντας το έδαφος για παραχώρηση των δημόσιων οργανισμών σε φίλα προσκείμενα επιχειρηματικά συμφέροντα, όπως δεν σας ακολούθησαν και το 1993, που εφαρμόσατε την ίδια πολιτική και επανέφεραν το ΠΑ.ΣΟ.Κ. πάλι στην εξουσία. Έτσι και τώρα θα ξαναδώσουν τη διακυβέρνηση της χώρας στο ΠΑ.ΣΟ.Κ. για ουσιαστική ανάπτυξη με κοινωνική συνοχή, για πραγματική πρόοδο προς όφελος όλων.
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον κ. Χάιδο, Βουλευτή Τρικάλων.
        Το λόγο έχει ο κ. Κατσιφάρας.
       ΑΝΔΡΕΑΣ ΜΑΚΡΥΠΙΔΗΣ: Αλληλεγγύη Θεσσαλών και Τρικάλων. 
       ΠΡΟΕΔΡΕΥΩΝ (Σωτήρης Χατζηγάκης): Είπαμε Βουλευτής Τρικάλων, δεν σημαίνει ότι φατριαζόμαστε υπέρ των Τρικάλων!
       ΓΡΗΓΟΡΙΟΣ ΝΙΩΤΗΣ: Άλλαξε η σειρά ή διεγράφησαν, κύριε Πρόεδρε;
       ΠΡΟΕΔΡΕΥΩΝ (Σωτήρης Χατζηγάκης): Ναι, κύριε συνάδελφε, άλλαξε αμοιβαίως. 
        Κύριε Κατσιφάρα, έχετε το λόγο.
       ΑΠΟΣΤΟΛΟΣ ΚΑΤΣΙΦΑΡΑΣ: Ευχαριστώ πολύ, κύριε Πρόεδρε.
        Αγαπητοί συνάδελφοι, κατηγορηθήκαμε από τον κ. Δούκα ότι δεν «βάζουμε πλάτη» στις μεταρρυθμίσεις. Κατ’ αρχήν δεν υπάρχουν μεταρρυθμίσεις για να «βάλουμε πλάτη». Δεν υπάρχουν! Έχετε διαστρεβλώσει ακόμη και τον ίδιο τον όρο. Αυτό είναι το μεγαλύτερο πρόβλημα που υπάρχει σήμερα. Γιατί δημιουργείται σύγχυση, υπάρχει στασιμότητα, αναξιοπιστία στην πολιτική.
        Κύριε Υπουργέ, η καλύτερη περίπτωση αυτών που φέρνετε είναι μερεμέτια, η πιο αθώα. Οι άλλες περιπτώσεις υποκρύπτουν και άλλα πράγματα. 
Γιατί από τη μια πλευρά πολλές φορές καλύπτετε ταμειακές σας ανάγκες, από την αδυναμία της οικονομικής διαχείρισης και αυτό λέγεται «πουλάω, για να εισπράξω και να καλύψω ελλείμματα που έχω», όμως αυτό δεν είναι αναπτυξιακή διαδικασία, στην άλλη δε περίπτωση διευκολύνετε πολύ συγκεκριμένους αγοραστές και πολλές φορές προκλητικά. Οι τελευταίες περιπτώσεις είναι κραυγαλέες. Και εδώ έχετε ευθύνες, σοβαρές ευθύνες, γιατί θα τις βρει και η χώρα μας μπροστά και, δεύτερον, δεν απαντούν σε καμία πραγματική αναπτυξιακή διαδικασία της χώρας. 
        Έχετε απορυθμίσει τις εργασιακές σχέσεις. Ό,τι κατέκτησε ο Έλληνας εργαζόμενος το τελευταίο διάστημα και κυρίως από την πρώτη δεκαετία του ΠΑ.ΣΟ.Κ., θα τα χάσει όλα και με τόκο. Αυτό δεν σας προβληματίζει; Πώς τον θέλετε τον εργαζόμενο; Ταπεινωμένο; Χωρίς δικαιώματα; Χωρίς να γνωρίζει πώς θα δουλεύει και πόσες ώρες θα δουλεύει; Τον θέλετε ταπεινωμένο και με ελάχιστες αμοιβές. Και θέλετε να υπάρχει αυτή η συμβολή του ανθρώπινου παράγοντα στην αναπτυξιακή διαδικασία; 
        Το ΠΑ.ΣΟ.Κ. ιστορικά ταυτίστηκε με τις μεταρρυθμίσεις. Έκανε το Ε.Σ.Υ.. Άντεξε είκοσι χρόνια και αντέχει και σήμερα. Και σήμερα, με τα όποια προβλήματα, αντέχει. Ήταν μια μεταρρύθμιση που άντεξε σε βάθος είκοσι χρόνων. 
        Επίσης, έκανε τη Νομαρχιακή Αυτοδιοίκηση. Τις πολεμήσατε αυτές τις μεταρρυθμίσεις, κύριε Υπουργέ και κύριοι της Νέας Δημοκρατίας. Τις πολεμήσατε, τις καταψηφίσατε. Αποχωρήσατε και τις πολεμήσατε. Και ζητάτε από εμάς να βάλουμε πλάτη γι’ αυτά που φέρνετε, που μόνον ξεπουλάτε και όσο-όσο; Δεν μπορούμε να συναινέσουμε και δεν θα συναινέσουμε σ’ αυτές τις πολιτικές που είναι εις βάρος του ελληνικού λαού και του δημόσιου πλούτου. 
        Για να πάμε τώρα λίγο στον Ο.Τ.Ε.. Είναι η «ναυαρχίδα» των επιχειρήσεων του  δημόσιου τομέα. Εμείς δεν προτιμήσαμε τον αφελληνισμό της ελληνικής οικονομίας. Επενδύσαμε πάνω στο δημόσιο χαρακτήρα του. Ναι, κάναμε μετοχοποίηση, αλλά η μετοχοποίηση έχει άλλα χαρακτηριστικά. Φέραμε τον Ο.Τ.Ε. να έχει τη δυνατότητα ταμειακά να ανταποκριθεί στα αναπτυξιακά του σχέδια. Έγινε κυρίαρχος στην ευρύτερη περιοχή. Ναι, ελληνική δημόσια επιχείρηση έγινε κυρίαρχη παραγωγικά στην ευρύτερη περιοχή, όχι μόνον των Βαλκανίων, αλλά και πέραν των Βαλκανίων. Άρα είχε εξωστρέφεια, είχε επενδυτικό σχέδιο και ταυτόχρονα, ήταν κερδοφόρος.
        Παραλάβατε τον Ο.Τ.Ε. ως μια κερδοφόρα δημόσια επιχείρηση. Και ταυτόχρονα, είχε πάρα πολλές θέσεις εργασίας. Απελευθερώσαμε και την αγορά στην κινητή τηλεφωνία και προστέθηκαν ακόμη παραπάνω θέσεις εργασίας και αυτό ήταν που έδωσε πραγματική ώθηση, ως νέα οικονομία, στη συνολική παραγωγική διαδικασία. Και βεβαίως είχαμε καλές τιμές και καλές υπηρεσίες και παντού, κύριε Υπουργέ, υπηρεσίες.
        Εσείς όμως τώρα τι κάνετε; Αγοράσατε το «ΓΕΡΜΑΝΟ» και πολύ ακριβά και με αδιαφάνεια και χωρίς να το γνωρίζουν εκ των προτέρων. Δεν λέω εκ των υστέρων, γιατί εκ των υστέρων μαθεύονται όλα. Τον αγοράζετε, άρα τον κρατικοποιείτε και ταυτόχρονα, όταν τον ισχυροποιείτε ως ένα κρατικό μονοπώλιο, τον παραδίδετε σ’ έναν ιδιώτη. Μπορεί να λειτουργήσει κατ’ αρχήν ο νόμος του υγιούς ανταγωνισμού; Στοιχειώδη οικονομία αν ξέρουμε, θα καταλάβουμε ότι θα πάρει ένας αυτήν την επιχείρηση και θα έχει τη δεσπόζουσα θέση. Άρα απαντούμε σ’ αυτό που καλούμαστε να υλοποιήσουμε; Όχι. 
        Δεύτερον, γιατί δεν αφήνουμε πεδίο στην ιδιωτική οικονομία, αφού υπήρχαν επιχειρήσεις να επενδύσουν ιδιώτες και ο «ΓΕΡΜΑΝΟΣ»; Τι σκοπιμότητα, κύριε Υπουργέ, υποκρύπτει αυτή η αγορά; Πού απαντά; Ποιον διευκολύνατε τη συγκεκριμένη στιγμή και γιατί ετοιμάζετε σήμερα μια επιχείρηση-κολοσσό, όταν της φορτώσατε και από τον ιδιωτικό τομέα και θα την ξαναπουλήσετε; Μεσολάβηση κάνατε; Μόνο μεσολάβηση μπορεί να χαρακτηριστεί αυτό. Δεν έχει νόημα να είναι το management κάτω από το δημόσιο φορέα; Το μέλλον της περιφέρειας, της ανάπτυξης της παραγωγικής διαδικασίας είναι η ευρυζωνικότητα, ανεξαρτήτως από τα ποσοστά που λέγατε πριν γιατί και σ’ αυτά υπάρχει απάντηση. 
        Μπορείτε να μας πείτε, κύριε Υπουργέ: Ποιος θα εγγυηθεί και θα διασφαλίσει τις βασικές υποδομές στις νέες τεχνολογίες; Ο ιδιώτης που θα το αγοράσει; Και με ποιες δεσμεύσεις; Αφού τα κριτήρια του είναι το κέρδος. Με ποιες εγγυήσεις; Κύριε Υπουργέ, υπονομεύετε πραγματικά το μέλλον της ανάπτυξης μέσα από τις σύγχρονες τεχνολογίες.
        Εθνικά συμφέροντα. Βεβαίως πρέπει να δούμε τα εθνικά μας συμφέροντα. Δεν είμαστε μία χώρα που δεν έχουμε απειλές. Είχαμε και έχουμε απειλές. Υπάρχει ρευστότητα στην περιοχή –γεωπολιτικά, εννοώ- οι κυρίαρχοι υπάρχουν στη γη και πολλές φορές είναι και άδικοι. Εμείς έχουμε ανοιχτά μέτωπα και άρα δεν μπορεί να λέμε ότι δεν μας ενδιαφέρει και δεν υπακούει στους εθνικούς όρους. Νομίζω, κύριε Υπουργέ, ότι κάνετε τραγικό λάθος. 
        Θέλω να κάνω όμως, μία αναφορά στον αναπτυξιακό νόμο. Τι κάνατε, κύριε Υπουργέ; Έχετε δανειστεί τόσο χρόνο, έχετε επαναλάβει όλα τα «θα» και σήμερα που μιλάμε από τον προηγούμενο αναπτυξιακό νόμο όχι μόνο δεν έχει υλοποιηθεί καμία επένδυση, αλλά είναι όλες στα χαρτιά. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Να σας φέρω πραγματικά στοιχεία; Στην Περιφέρεια Δυτικής Ελλάδος από το σύνολο των εγκεκριμένων επενδύσεων μόλις το 6% σε χρήματα από τη κρατική επιδότηση έχει απορροφηθεί. Αντιλαμβάνεστε για τι μιλάμε; Μία ολόκληρη τετραετία χαμένη χωρίς ανάπτυξη στην περιφέρεια, χωρίς θέσεις εργασίας και χωρίς προοπτική. 
        Κλείνοντας, κύριε Πρόεδρε –και σας ευχαριστώ εκ των προτέρων για την ανοχή που θα δείξετε για μισό λεπτό- θέλω να πω ότι σταθερό φορολογικό σύστημα, που είναι καθολική απαίτηση σήμερα των παραγωγικών τάξεων και των μικρομεσαίων επιχειρήσεων, μπορεί να υπάρξει όταν εσείς οι ίδιοι μέσα στο χρόνο που είναι απαραίτητο για την αναπτυξιακή διαδικασία, το έχετε αλλάξει πέντε φορές; Είναι δίκαιο από την άλλη πλευρά, όταν τα παίρνετε μονίμως από αυτούς που έχουν τα ελάχιστα και διευκολύνετε τους πολλούς και τους διευκολύνετε προκλητικά, κύριε Υπουργέ;
        Αυτό, λοιπόν, που είναι καθολικό αίτημα να έχουμε ένα σταθερό και ταυτόχρονα δίκαιο φορολογικό σύστημα όχι μόνο δεν το υπηρετείτε, αλλά το υπονομεύετε κατάφωρα και είστε σε μία πολιτική, την κλασική δικιά σας δεξιά πολιτική που την ξέρετε, τους λίγους, τους φίλους μας, τους «ικανούς», τους «ημέτερους». Δεν πάει άλλο αυτή η πολιτική, κύριε Υπουργέ. 
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Φλωρίδης έχει το λόγο.
       ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, είναι σημαντικό να αναζητήσει κανείς ποιο είναι το ιδεολογικό και πολιτικό πλαίσιο μέσα στο οποίο εντάσσονται οι πολιτικές που ασκεί η Κυβέρνηση της Νέας Δημοκρατίας γιατί είναι κάτι παραπάνω από βέβαιο ότι αυτές οι πολιτικές δεν είναι ξεκάρφωτες. Δεν κινούνται χωρίς ένα ιδεολογικό υπόβαθρο και βεβαίως είναι πολύ σημαντικό αυτό να επιχειρηθεί να κατανοηθεί. 
        Αγαπητοί συνάδελφοι, στις αρχές της δεκαετίας του 1980 οι πολιτικές του Ρήγκαν και της Θάτσερ που ονομάστηκαν ως νεοφιλελεύθερες πολιτικές, είχαν ως βασικό περιεχόμενο την κατασυκοφάντηση, τη δαιμονοποίηση και την αποδόμηση σε ό,τι είχε σχέση με το δημόσιο τομέα. Ο σκοπός ήταν η πλήρης μεταβίβαση του δημόσιου τομέα στον ιδιωτικό και επομένως, η πλήρης επικυριαρχία του ιδιωτικού πάνω στο δημόσιο.
        Η καρικατούρα αυτών των πολιτικών επιλογών στην Ελλάδα ήταν η διακυβέρνηση της χώρας από τη Νέα Δημοκρατία την περίοδο 1990-1993. Η πολιτική εκείνης της περιόδου –βασικός συντελεστής της οποίας ήταν και ο σημερινός Υπουργός Οικονομίας, από τη θέση του Πρόεδρου του Συμβουλίου των Οικονομικών Εμπειρογνωμόνων- οδήγησε την ελληνική οικονομία στο χείλος του γκρεμού, στην πλήρη απαξίωση του δημόσιου τομέα. Βεβαίως, αυτήν την πολιτική την πλήρωσε πάρα πολύ ακριβά ο ελληνικός λαός. 
        Αυτή η πολιτική ανετράπη, όμως, από το λαό το 1993 και η χώρα μπήκε σε έναν άλλο δρόμο. Τα χαρακτηριστικά αυτού του νέου δρόμου, στον οποίο οδήγησε τη χώρα το ΠΑ.ΣΟ.Κ, ήταν η συστηματική ανασυγκρότηση του δημόσιου χώρου και η οικοδόμηση της αξιοπιστίας. 
        Υπηρετήσαμε ένα στρατηγικό σχέδιο, το οποίο παρά τις ελλείψεις και τις αδυναμίες του, οδήγησε σε σημαντικές αναδιαρθρώσεις στρατηγικών τομέων της οικονομίας. Έτσι αναδιαρθρώθηκε ο τραπεζικός τομέας, ο τομέας των τηλεπικοινωνιών και ο τομέας της ενέργειας. 
        Ακολουθήσαμε την πολιτική των εθνικών πρωταθλητών. Οι μετοχοποιήσεις σε αυτούς τους στρατηγικούς τομείς ήταν εργαλείο περαιτέρω ανάπτυξης των επιχειρήσεων αυτών, γιατί οι μετοχοποιήσεις οδηγούσαν στην εισροή χρήματος από την αγορά στις επιχειρήσεις αυτές και το χρήμα στη συνέχεια επενδυόταν έτσι ώστε να εκσυγχρονιστούν, να αναπτυχθούν περαιτέρω και να καταλάβουν σημαντικές αγορές στην ευρύτερη περιοχή της Νοτιοανατολικής Ευρώπης. 
        Απ’ αυτήν τη διαδικασία προέκυψε κερδοφορία και εθνικός πλούτος. Αυτές οι επιχειρήσεις οδήγησαν ως ατμομηχανή τον εκσυγχρονισμό της ελληνικής οικονομίας. Ταυτόχρονα, επειδή ακριβώς εξαπλώθηκαν στις γειτονικές περιοχές, ενίσχυσαν αποτελεσματικά τη στρατηγική θέση της χώρας στην ευρύτερη περιοχή. 
        Αντιλαμβάνεστε, λοιπόν, ότι σ’ αυτό το επιχείρημα που ακούμε κατά κόρον «ξέρετε, εσείς πουλήσατε το 67%. Γιατί να μην πουλήσουμε και εμείς το υπόλοιπο 33%;», βρίσκεται ακριβώς η διαχωριστική γραμμή ανάμεσα στην σοσιαλδημοκρατική προοδευτική πρόταση και τη νεοσυντηρητική νεοφιλελεύθερη. Είναι ακριβώς αυτή η γραμμή, η οποία διαχωρίζει αυτές τις μεγάλες πολιτικές.
        Αγαπητοί συνάδελφοι, είναι άλλο πράγμα η συμμετοχή των ιδιωτικών κεφαλαίων εκεί όπου το δημόσιο, μέσα από ένα επεξεργασμένο σχέδιο, οδηγεί τις οικονομικές εξελίξεις και είναι άλλο, τελείως διαφορετικό, πράγμα η εκποίηση του δημόσιου τομέα στον ιδιωτικό. 
        Είναι ακριβώς αυτό που σας είπε η κ. Διαμαντοπούλου το μεσημέρι. Είναι ακριβώς αυτή η ευκαιρία που μας δώσατε, για να αναδειχθούν επιτέλους οι βαθιές διαχωριστικές γραμμές ανάμεσα στη συντηρητική παράταξη και την προοδευτική παράταξη. 
        Πρέπει να σας θυμίσω ότι η Νέα Δημοκρατία ήρθε στην εξουσία με μία κατ’ εξοχήν σοσιαλδημοκρατική ρητορική. Δυσκολευόμασταν και εμείς εκείνη την περίοδο να αναγνωρίσουμε πράγματι ποια είναι η διαφορά ανάμεσα στη ρητορική του κ. Καραμανλή και στις πολιτικές που ακολούθησε το ΠΑ.ΣΟ.Κ. όλα τα προηγούμενα χρόνια, που έφεραν την Ελλάδα στο κέντρο της Ευρώπης, έφεραν την Ελλάδα ηγέτιδα δύναμη στην περιοχή της, μία χώρα ισχυρή, μία χώρα με αυτοπεποίθηση, ένα λαό που πίστευε στον εαυτό του και ότι μπορούσε να καταφέρει πολλά. 
        Ήρθατε στην Κυβέρνηση, στην κυβερνητική εξουσία, ως ένα πιο προοδευτικό ΠΑ.ΣΟ.Κ., γιατί είχατε κατανοήσει την ανάγκη της εκφοράς ενός προοδευτικού σοσιαλδημοκρατικού λόγου. Όμως, δεν χρειάστηκε παρά να περάσει λίγος καιρός, για να αποδειχθεί ότι πίσω από αυτήν τη ρητορεία υπήρχε μία χαώδης διαφορά, η οποία τελικά καθόρισε και την πολιτική σας πρακτική. 
        Οι υποσχέσεις σας ήταν –και ήταν στα πλαίσια της προοδευτικής ρητορικής σας- ότι προφανώς δεν θα πειράξετε τον Ο.Τ.Ε.. 
        Γι’ αυτό εξεγείρεται τώρα ο κ. Σουφλιάς.
        Ο κ. Σουφλιάς δεσμεύτηκε ως ο άνθρωπος που κατήρτισε το πρόγραμμα της Νέας Δημοκρατίας -και το παρουσίασε ο κ. Καραμανλής πανηγυρικά- ότι δεν πρόκειται να θίξουμε τη δομή του Ο.Τ.Ε,. όσον αφορά τη δυνατότητα του κράτους να συμμετέχει στη διαμόρφωση της πολιτικής του. 
        Και βεβαίως, όσο κι αν επιχείρησε σήμερα ο κ. Αλογοσκούφης, ανεμίζοντας αυτήν την απόφαση της Επιτροπής Αποκρατικοποιήσεων στην περίοδο διακυβέρνησης του ΠΑ.ΣΟ.Κ. να μας πείσει ότι «στρατηγική συνεργασία» και «στρατηγικός επενδυτής» είναι το ίδιο πράγμα, φοβάμαι ότι ατύχησε οικτρά, γιατί αυτή είναι και η βαθύτατη διαφωνία του με τον κ. Σουφλιά.
        Ο κ. Σουφλιάς βρίσκεται αντιμέτωπος με τη σοσιαλδημοκρατική ρητορική της Νέας Δημοκρατίας μέσα από την οποία ξεγελάστηκε ο ελληνικός λαός. Όμως, ο κ. Αλογοσκούφης αποδεικνύει μ’ έναν πολύ ξεκάθαρο τρόπο ποια είναι η πραγματική πολιτική φυσιογνωμία της Νέας Δημοκρατίας ως μιας παρωχημένης νεοσυντηρητικής αυταρχικής παράταξης. 
        Είπατε ότι δεν θα πειράξετε και τη Δ.Ε.Η., δεν θα πειράξετε την Εθνική, δεν θα πειράξετε την Αγροτική Τράπεζα. Μάλιστα, αυτό που υποσχεθήκατε είναι ότι υπό τον έλεγχο του δημόσιου τομέα, αυτές οι επιχειρήσεις που είχαν μια σημαντική κερδοφορία και ανέπτυξαν έναν εκπληκτικό πλούτο όλα τα προηγούμενα χρόνια, προφανώς υπό τη διοίκηση τη δική σας θα γινόντουσαν καλύτερες.
        Πού πάμε τώρα; Πού γυρνάμε στην επί της ουσίας πολιτική; Γυρνάμε ξανά στην περίοδο του 1990-1993. 
        Άραγε έχει μείνει αμφιβολία σε κανέναν Έλληνα πολίτη ότι αυτή η πολιτική που ασκείτε σήμερα είναι ακριβώς η αντιγραφή εκείνης της περιόδου και ότι τώρα πλέον έχει καταπέσει και η δυνατότητα μιας προοδευτικής ρητορικής, γιατί τώρα βρίσκεστε αντιμέτωποι με την αλήθεια των πράξεών σας και πρόκειται για την εφαρμογή ενός αποτυχημένου σε όλο τον κόσμο νεοφιλελεύθερου οικονομικού μοντέλου. Γιατί αυτό το μοντέλο Ρήγκαν και Θάτσερ επέφερε συμφορές στις χώρες τους και χρειάστηκε στη μεν Αμερική να έρθει ο Κλίντον για να ξαναδώσει ισχύ στην οικονομία της χώρας του και στη ρημαγμένη Αγγλία της Θάτσερ χρειάστηκε να έρθει ο Μπλερ για να ξαναδώσει πνοή σε μια οικονομία η οποία έπνεε τα λοίσθια  μέσα από τους πειραματισμούς που οδήγησαν τον αγγλικό λαό σε μια απίστευτη φτώχεια. 
        Είναι ακριβώς η ίδια πολιτική, αλλά με την εξής διαφορά. Εσείς δεν πήρατε χαμπάρι τι έχει συμβεί στην Ευρώπη τα τελευταία χρόνια όσον αφορά τις συντηρητικές επιλογές. Δεν πήρατε καν μια αίσθηση ότι οι συντηρητικές κυβερνήσεις στην Ευρώπη πλέον προχωρούν και αυτές στην ανασυγκρότηση του δημόσιου χώρου. Δεν έχετε αντιληφθεί ότι το γαλλικό κράτος υπό συντηρητική Κυβέρνηση αντιστάθηκε επιτυχώς στην απόπειρα των Ιταλών να εξαγοράσουν σημαντικές ενεργειακές εταιρείες της Γαλλίας και προχώρησαν σε μια νύχτα σε συγχώνευση, έτσι ώστε να μην είναι δυνατή η επιθετική εξαγορά από τους Ιταλούς.
        Λέτε οι Γάλλοι συντηρητικοί να είναι ηλίθιοι; Λέτε οι Γερμανοί που κρατούν τον οργανισμό τηλεπικοινωνιών κάτω από τον έλεγχο του κράτους να είναι και αυτοί ανόητοι ή να είναι το ίδιο ανόητοι και οι Αυστριακοί; Θα είναι τόσο ανόητοι ώστε να έρθουν να αγοράσουν τον ελληνικό Ο.Τ.Ε. και να είναι εδώ και στη Ρουμανία που είναι ο Ο.Τ.Ε. -και είναι ταυτόχρονα και η Ελλάδα εκεί- να είναι η Γαλλία, η Γερμανία, η Αυστρία;
        Και το μεσημέρι σας ρώτησα το εξής: Έχετε δημιουργήσει έστω ένα σπυρί καινούργιου πλούτου στην Ελλάδα; Έχετε βάλει μια πέτρα πάνω στην άλλη; Χτίσατε το παραμικρό οικοδόμημα; Προφανώς όχι! Γιατί αν το είχατε κάνει, σήμερα θα είχατε τουλάχιστον την ηθική νομιμοποίηση να έρθετε στη Βουλή των Ελλήνων και να πείτε «Εγώ πραγματικά δημιούργησα πλούτο στην Ελλάδα και αυτόν τον πλούτο αυτήν τη στιγμή έχω το δικαίωμα να τον διαθέσω, να τον εκποιήσω, γιατί εγώ τον έκανα». 
        Όμως, αυτός ο πλούτος, κύριοι της Νέας Δημοκρατίας, φτιάχτηκε μέσα από άλλες πολιτικές, από άλλες κυβερνήσεις γνήσια προοδευτικές και μ’ έναν λαό ο οποίος πίστεψε στο όραμα και το υπηρέτησε. Είναι αυτός ο λαός τον οποίο ξεγελάσατε –επαναλαμβάνω- μέσα από μια προοδευτική ρητορική. 
        Το ερώτημα είναι το εξής: Όταν πουλάτε τον Ο.Τ.Ε., τι πουλάτε; Άραγε πουλάτε μόνο τον Ο.Τ.Ε.; Προφανώς, όχι!
        Πουλάτε την «COSMOTE», μια εκπληκτικά κερδοφόρα εταιρεία, η οποία φτιάχτηκε από τον Ο.Τ.Ε.. Είναι επένδυση του Ο.Τ.Ε.! Επαναλαμβάνω ότι εσείς, η νεοφιλελεύθερη κυβέρνησή σας της περιόδου ’90-’93 είχε απαγορεύσει στον Ο.Τ.Ε. να κάνει δική του εταιρεία κινητής τηλεφωνίας. Εσείς, που είστε εναντίον των μεγάλων συμφερόντων και εναντίον των νταβατζήδων, δεν επιτρέπατε στον Ο.Τ.Ε. να κάνει τη δική του εταιρεία! Την επιτρέψαμε εμείς, έγινε και η εταιρεία αυτή σήμερα μεγαλουργεί! 
        Όμως, πού την οδηγείτε και αυτή; Στη σκανδαλώδη αγορά της εταιρείας «ΓΕΡΜΑΝΟΣ»! Τη στιγμή που η «COSMOTE» είχε προκηρύξει τη δημιουργία δικών της καταστημάτων σε όλη την Ελλάδα για την προώθηση των δικών της προϊόντων, τη στιγμή που η «VODAFONE» προχωρούσε στο ίδιο σχέδιο και η «TIM» στο ίδιο, το ερώτημα ήταν ποια εταιρεία αγοράσατε; Τι θα είχε να πουλήσει αυτή η εταιρεία που αγοράσατε σε λίγο καιρό; 
        Και βέβαια, αγαπητοί συνάδελφοι, δεν μου προξενεί καμία κατάπληξη ότι σε μία τηλεοπτική διαφήμιση και ο σκύλος της εταιρείας «ΓΕΡΜΑΝΟΣ» έχει μάθει να μιλάει σαν άνθρωπος! Με 500.000.000.000 που του δώσατε και ο σκύλος έμαθε να μιλάει! 
        (Χειροκροτήματα από την πτέρυγα του ΠΑ.ΣΟ.Κ.)
        Τι απαντάτε στο ελληνικό λαό; Ότι στη θέση ενός κρατικού μονοπωλίου, με βάση το οποίο αναδιαρθρώθηκε επιτυχώς η αγορά τηλεπικοινωνιών και ωφελήθηκαν οι ελληνικές επιχειρήσεις και η ελληνική εκπαίδευση, ωφελήθηκαν οι Έλληνες καταναλωτές με υπηρεσίες υψηλής ποιότητας και φθηνές υπηρεσίες, στη θέση αυτού του κρατικού μονοπωλίου, του κρατικού γίγαντα που βοήθησε, όμως, την Ελλάδα, τους Έλληνες και τις επιχειρήσεις, θα βάλετε ένα ιδιωτικό μονοπώλιο; 
        Αγαπητοί συνάδελφοι, η ελληνική οικονομία, η ελληνική αγορά είναι μικρή σε μέγεθος. Εάν δεν υπάρχει κρατικός τομέας να ασκεί το ρυθμιστικό του ρόλο, έτσι ώστε να διευκολύνονται οι συνθήκες ανταγωνισμού, τότε τα πράγματα γίνονται εξαιρετικά δύσκολα, γιατί αναπτύσσονται πολύ πιο εύκολα τα μονοπώλια σε μια τέτοια οικονομία και σε μια τέτοια αγορά. Είναι οι ελληνικές κρατικές επιχειρήσεις, οι οποίες λειτουργούν αυτήν τη στιγμή στα πλαίσια των μεγάλων αναδιαρθρώσεων που πέτυχαν, έτσι ώστε να είναι ωφελημένοι οι Έλληνες καταναλωτές. 
        Έχετε σκεφθεί, αγαπητοί συνάδελφοι, ότι με την εκποίηση αυτή και όλα όσα ετοιμάζετε για τη Δ.Ε.Η. ή ακόμη και για την Εθνική, που είστε στο όριο πια να τη δώσετε σε ξένες τράπεζες, αφαιρείτε στρατηγική ισχύ από τη χώρα; 
        Εκεί που είναι σήμερα η Ελλάδα, μέσω του Ο.Τ.Ε. και μέσω της Εθνικής Τράπεζας, εκεί θα είναι αύριο οι Γάλλοι, οι Γερμανοί και οι Αυστριακοί. Ξέρετε εσείς άλλα εργαλεία, για να αναπτύσσει μια χώρα τη διεθνή της θέση; Έχετε υπ’ όψιν σας πώς στην παγκόσμια ιστορία ενισχύθηκαν οι παρουσίες των κρατών στη διεθνή σκηνή; Δεν ενισχύθηκαν μέσα από τέτοιου είδους, οικονομικού τύπου παρεμβάσεις, παρουσίες σε χώρες που έχουν σημαντική επιρροή στη γειτονιά τους; 
        Ξανά η Ελλάδα περίκλειστη με την πολιτική σας! Ξανά η Ελλάδα υποτελής! Ξανά η Ελλάδα ψωροκώσταινα! Ξανά η Ελλάδα εντός των τειχών! Ξανά μια Ελλάδα χωρίς προοπτική! Ξανά μια Ελλάδα, η οποία, αντί να καθορίζει την περαιτέρω διασύνδεση της οικονομίας της με τη διεθνή με όρους εθνικών πρωταθλητών, θα την καθορίσει ως ένα ασήμαντο τμήμα των επιλογών των ξένων εταιρειών!
         Δεν σας απασχολεί αυτό, εσάς τους συναδέλφους της Νέας Δημοκρατίας, που στηρίζετε αυτήν την Κυβέρνηση και που εκπροσωπείτε λαό, όπως και εμείς, και μάλιστα απλά λαϊκά στρώματα; Γιατί δεν σας ψηφίζουν μόνο οι πλούσιοι, αλλά και απλοί, φτωχοί άνθρωποι. Σε αυτούς τι λέτε με τις επιλογές αυτές; Πώς θα εξηγήσετε αυτήν την εκποίηση μιας περιουσίας, για την οποία αυτός ο λαός αγωνίστηκε και πλήρωσε; 
        Φαντάζομαι ότι δεν υπάρχει απάντηση. Και επειδή την απάντηση δεν μπορείτε να τη δώσετε στο λαό, θα σας τη δώσει ο λαός στις επόμενες εκλογές. Οι ημέρες της υποτέλειας τελειώνουν. Η Ελλάδα πρέπει να ξαναμπεί πάλι σε δρόμους περήφανους. 
        Ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Φλωρίδη. 
        Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα εννέα μαθητές και μαθήτριες και δύο συνοδοί-καθηγητές από το 4ο Γυμνάσιο Λάρισας. Είναι η δεύτερη ομάδα. Η Βουλή τους καλωσορίζει. 
        (Χειροκροτήματα από όλες τις πτέρυγες της Βουλής)
        Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας κ. Κωνσταντίνος Τασούλας. 
        Ορίστε, κύριε Τασούλα, έχετε το λόγο. 
     ΚΩΝΣΤΑΝΤΙΝΟΣ ΤΑΣΟΥΛΑΣ: Κυρίες και κύριοι συνάδελφοι, παρακολουθώντας την εργώδη διαδικασία συζητήσεως του παρόντος νομοσχεδίου ακούσαμε κυρίως από την πλευρά της Αξιωματικής Αντιπολιτεύσεως μία προσπάθεια να αναβιώσουν διαχωριστικές γραμμές παρωχημένες, οι οποίες ωστόσο έπαιξαν και ενδεχομένως παίζουν ακόμη το ρόλο τους στη διαμόρφωση των πολιτικών συμπεριφορών των συμπατριωτών μας. Αυτοί οι διαχωρισμοί ακούν στο όνομα προοδευτική και συντηρητική παράταξη, δεξιά παράταξη και σοσιαλδημοκρατική παράταξη. Ακούστηκε ακόμη και πιο απλοϊκή εκδοχή αυτών των διαχωρισμών: οι καλοί και οι κακοί, εκείνοι οι οποίοι υποστηρίζουν τους φτωχούς και τους πολλούς και εκείνοι που υποστηρίζουν τους λίγους και τους πλουσίους. Και τα πράγματα είναι ξεκάθαρα ως προς την πρόθεση τουλάχιστον του ΠΑ.ΣΟ.Κ. να αναβιώσει αυτές τις διαχωριστικές γραμμές και αυτές τις εντάσεις, που όντως στο παρελθόν πολιτικά απέδωσαν υπέρ του ΠΑ.ΣΟ.Κ..
      Θα υποκύψω στον πειρασμό να διευρύνω τον κύκλο των διλλημάτων αυτών και των διαχωρισμών αυτών, αλλά θα το κάνω με το δικό μου τρόπο και θα πω ότι η πραγματικότητα σήμερα, αυτό δηλαδή που σήμερα αναμετριέται εδώ σ’ αυτή την Αίθουσα και σ’ αυτήν τη χώρα, δεν είναι η συντηρητική και η προοδευτική παράταξη, δεν είναι οι πλούσιοι και οι φτωχοί με τους δήθεν πολιτικούς τους εκφραστές. Διότι εδώ και πολύ καιρό τα μεγάλα τουλάχιστον κόμματα έχουν και πολυσυλλεκτικότητα και δυνατότητα να αντλούν οριζοντίως τις πηγές τους από την κοινωνία και τις δυνάμεις τους από την κοινωνία. Και είναι μια τεράστια υπεραπλούστευση να πούμε ότι το ένα ή το άλλο μεγάλο κόμμα έχει μόνο εκείνους τους οπαδούς και το άλλο έχει μόνο τους άλλους οπαδούς.
      Εγώ θα πω ότι αυτήν τη στιγμή εδώ αναμετριέται κάτι πιο πρωτότυπο. Αναμετριέται η τέχνη της πολιτικής με την τεχνολογία της πολιτικής. Η τέχνη της πολιτικής είναι αυτή που θέλει την πράξη και την αλλαγή στην πραγματικότητα και απευθύνεται στον πολίτη και στη δύναμη του πολίτη που είναι η κρίση του. Η τεχνολογία της πολιτικής είναι ένα εφεύρημα το οποίο απ’ αυτήν εδώ την Αίθουσα, απ’ αυτήν εδώ τη θέση, ο αείμνηστος Γεώργιος Μαύρος, ο Αρχηγός τότε της Ενώσεως Κέντρου, είχε αποδώσει από το 1975 στο νεοσύστατο τότε ΠΑ.ΣΟ.Κ. λέγοντας ότι εφαρμόζει τις μεθόδους της λεωφόρου Μάντισον. Σήμερα δεν θα πούμε ότι εφαρμόζει τις μεθόδους της λεωφόρου Μάντισον, αλλά εφαρμόζει πιστά τις αξιώσεις και τα προαπαιτούμενα της τεχνολογίας της πολιτικής.
      Η τεχνολογία της πολιτικής είναι η τέχνη της επικοινωνίας αλλά μόνο αυτή που δεν έχει υπόβαθρο πραγματικότητας. Δεν απευθύνεται στον πολίτη, απευθύνεται στον πελάτη και δεν έχει να δώσει πράξεις και ιδεολογίες με θεμέλια, αλλά έχει να δώσει προϊόντα και απευθύνεται στο θυμικό του πολίτη. Γι’ αυτό μιλάτε συνεχώς για Δεξιά, γι’ αυτό μιλάτε για συμβουλευτική σε μία χώρα που ένας μεγάλος αριθμός, εκατομμύρια πολιτών έχουν γεννηθεί μετά τη δικτατορία. Γι’ αυτό μιλάτε για παρακράτος σε μια χώρα όπου ο μισός πληθυσμός αυτά δεν τα έχει ξανακούσει παρά μόνο από εσάς.
      Η τεχνολογία της πολιτικής την οποία υπηρετείτε, σας κάνει να μας διαχωρίζετε με βάση αρχέτυπες διαφοροποιήσεις οι οποίες μόνο στο παρελθόν απέδωσαν. 
      Εγώ θα επανέλθω στην πολιτική, την άπεφθη πολιτική, την καθαρή πολιτική και θα απαντήσω στη δική σας τεχνολογία. Θα απαντήσω λέγοντας ότι το φορολογικό νομοσχέδιο που συζητούμε, δεν είναι επικοινωνιακό, δεν είναι δεξιό ή αριστερό, είναι απλώς και σημαντικά αποτελεσματικό υπέρ των χαμηλόμισθων και υπέρ των μισθωτών. Γιατί; Μόνο οι αυξήσεις των αφορολογήτων, μόνο η αναδιάταξη των κλιμακίων, μόνο η μείωση των φορολογικών συντελεστών, προκαλούν στέρηση εσόδων για το δημόσιο το 2008 που θα είναι στην πλήρη του απόδοση ο φορολογικός νόμος, 500.000.000 ευρώ. 
      Εσείς μιλάτε για Δεξιά και για παρακράτος. Εμείς λέμε στον ελληνικό λαό ότι με το νομοσχέδιο αυτό μειώνονται τα έσοδα του δημοσίου, άρα αυξάνονται τα έσοδα των πολιτών, κατά μισό δισεκατομμύριο ευρώ το 2008.
        Μιλάτε για υποτέλειες και για ξεπουλήματα. Εγώ θα πω στον ελληνικό λαό ότι μόνο με την κατάργηση του χαρτοσήμου -αυτό το πεζό ζήτημα, αυτό το ζήτημα που δεν ανακατεύει ούτε τον Ρήγκαν ούτε τον Μπλερ ούτε τη Θάτσερ στη συζήτησή μας- από τις συμβάσεις ενοικιάσεως κατοικιών και την πλήρη του απόδοση που θα είναι το επόμενο έτος, το δημόσιο θα στερηθεί 70.000.000 ευρώ. Δηλαδή, οι συμβαλλόμενοι σε μισθώσεις κατοικιών από του χρόνου θα κερδίσουν 70.000.000 ευρώ από την κατάργηση του χαρτοσήμου. 
        Μόνο από το γεγονός ότι αυξάνονται τα αφορολόγητα όρια δηλώσεως δαπανών των ατόμων με ειδικές ανάγκες χωρίς παραστατικά από 1.900 ευρώ που είναι σήμερα, στα 2.400 ευρώ που το κάνουμε εμείς, το δημόσιο θα χάσει 23.000.000 ευρώ. Εσείς, λοιπόν, μιλήστε για Δεξιά μιλήστε για υποτέλεια, μιλήστε για την πολιτική του Ρήγκαν ή της Θάτσερ. Εγώ λέω ότι μόνο απ’ αυτό τα άτομα με ειδικές ανάγκες γλιτώνουν 23.000.000 ευρώ. 
        Το ίδιο συμβαίνει με το ίδιο νομοσχέδιο και με την τροπολογία που εσείς θέλατε να αποσυρθεί με τις συντάξεις του Ο.Γ.Α.. Ο ν. 4169/1961 που προέβλεψε την ίδρυση του Ο.Γ.Α. και αυτού του είδους τα επιδόματα, τροποποιείται. Έτσι, χάρη σε αυτήν την τροποποίηση από μεθαύριο, από 1-1-2007, οι προνοιακές συντάξεις των αγροτών μας στις περιοχές όλης της Ελλάδος, στη Ρόδο, κύριε Καραμάριε, στην Ευρυτανία, κύριε Τσιαμάκη, κύριε Χρύση, στα Δωδεκάνησα, κύριε Καρπούζα στην Πιερία, και, κύριε Κουλούρη, στους αγρότες της Β΄ Αθηνών -εντός ή εκτός εισαγωγικών-  από 227 ευρώ θα πάνε 278 ευρώ. Και το μεθεπόμενο χρόνο, το 2008, θα πάνε 330 ευρώ. Αυτό σημαίνει ετήσια δαπάνη για τον Ο.Γ.Α. 620.000.000 ευρώ. Αυτό είναι η τέχνη της πολιτικής. Η τεχνολογία της πολιτικής είναι να τα ξεχνάμε και να μιλάμε για τον Μπλερ, για τη Θάτσερ και για τα μεγάλα συμφέροντα. 
        Εγώ θα είμαι πεζός και θα είμαι πρακτικός και θα περιοριστώ σε αυτά και θα πω στην Κυβέρνηση ότι τηρείτε τις δεσμεύσεις και πραγματοποιείτε αυτά, για τα οποία έχετε δεσμευθεί. Και τα πραγματοποιείτε, όχι επειδή θέλετε να δημαγωγήσετε, όχι επειδή θέλετε να κολακέψετε, όχι επειδή δανειστήκατε για να τα πραγματοποιήσετε, αλλά επειδή βάλατε μία τάξη και στηριζόμενοι σε αυτήν την τάξη, σ' αυτό το νοικοκύρεμα, μπορείτε να δίνετε όχι από τις σάρκες της οικονομίας, αλλά από το σταθερό υστέρημα, το οποίο θα δημιουργήσει περισσότερο πλούτο αργότερα. Αυτή είναι η διαφορά μας. Δεν είμαστε ούτε δεξιοί ούτε υποτελείς και δεν είστε ούτε αριστεροί ούτε προοδευτικοί. Ήσασταν αναποτελεσματικοί και είμαστε αποτελεσματικότεροι. Είμαστε χρήσιμοι και εκμετρήσατε τη χρησιμότητά σας. Παραδώσατε τη σκυτάλη σε ένα σημείο -που την προχωρήσατε έως ένα σημείο, γιατί δεν μηδενίζουμε- και αυτήν τη σκυτάλη την πάμε πολύ πιο μπροστά και εύχομαι κάποτε, όταν μετά από αρκετές τετραετίες ενδεχομένως επανακάμψετε στην εξουσία, τη σκυτάλη που θα παραλάβετε να την πάτε ακόμη πιο μπροστά, διότι αυτό είναι η τέχνη της πολιτικής σήμερα. 
        Αν θέλετε να επιμείνετε στην τεχνολογία της πολιτικής, θα μου επιτρέψετε να επιτείνω τη σύγχυση διαβάζοντας ένα άρθρο του διευθυντή σύνταξης του σημερινού «ΒΗΜΑΤΟΣ» κ. Μουλόπουλου, ο οποίος με τον τίτλο «Αριστεροί», γράφει τα εξής σήμερα στο «ΒΗΜΑ»: «Α, ναι! Η δημοκρατία είναι το πάθος τους. Υποστηρίζουν κάθε επέμβαση, κάθε στρατιωτική επέμβαση, κάθε βομβαρδισμό, κάθε πραξικόπημα που γίνεται ανά την υφήλιο για την επιβολή της δημοκρατίας στους βαρβάρους ιθαγενείς του τρίτου κόσμου, είναι, όμως, πάντα υπέρ του κεφαλαίου, της ελεύθερης αγοράς, του αμερικανικού τρόπου ζωής, του ανεξέλεγκτου ανταγωνισμού των προνομίων των πλουσίων. 
      Παθιάζονται, όμως, με την παγκοσμιοποίηση γιατί προάγει τον πλούτο των φτωχών χωρών. Δηλώνουν αριστεροί, κεντροαριστεροί, σοσιαλιστές, σοσιαλδημοκράτες -αυτό που δηλώσατε εσείς ότι είστε- αλλά είναι φύσει και θέσει δεξιοί. Είναι η συντριπτική πλειοψηφία από τους γνωστούς άγνωστους διανοούμενους, αρθρογράφους, τηλεαστέρες, πανεπιστημιακούς, πολιτικούς αναλυτές, η λεγόμενη ηγετική τάξη της Ελλάδος που αντιπολιτεύονται με πάθος -ποιόν λέτε - και σιχαίνονται - ποιόν λέτε;- Τον Καραμανλή. Είναι οι μεταμοντέρνοι αριστεροί του τέλους εποχής που οι διαφορές τους με τη Δεξιά δεν είναι πολιτικές αλλά συμφερόντων και life style. Θέλουν να έχουν αυτοί και οι κολλητοί τους το μαγαζί για να κάνουν παιχνίδι με την πραμάτεια τους και δεν τους πάει ο Καραμανλής αισθητικά. Εάν η Νέα Δημοκρατία τους έβαζε στα κόλπα και ο Καραμανλής πήγαινε μαζί τους διακοπές στη Μύκονο, προτιμούσε τη nouvelle cousine κ.λπ., έκανε business μαζί τους και τους συναντούσε στα in στέκια της Αθήνας, όπου συχνάζουν, θα του είχαν παραδοθεί αμαχητί».
       Δεν ασπάζομαι  πλήρως αυτό το  άρθρο, αλλά το διαβάζω για να επιτείνω τη σύγχυση στο πεδίο που διαλέξατε των ορολογιών και των προσανατολισμών.
     ΚΙΜΩΝ ΚΟΥΛΟΥΡΗΣ: Ποιος τα λέει αυτά;
     ΠΡΟΕΔΡΕΥΩΝ (Σωτήρης Χατζηγάκης): Το «ΒΗΜΑ». Το είπε στην αρχή.
	ΚΩΝΣΤΑΝΤΙΝΟΣ ΤΑΣΟΥΛΑΣ: Εγώ θα κάνω απαγωγή αυτών που συζητάμε σήμερα από το πεδίο της ορολογίας, από το πεδίο της Αριστεράς και της Δεξιάς και θα το πάω στο πεδίο της πράξεως. Και η  πράξη μας λέει ότι ο Ο.Τ.Ε. πρέπει να πάει καλύτερα, πρέπει να επιβιώσει στο διεθνή ανταγωνισμό, ότι ο Ο.Τ.Ε. πρέπει να μιμηθεί το καλό παράδειγμα της «COSMOTE» όσον αφορά τον κανονισμό εργασίας και ότι ο Ο.Τ.Ε. πρέπει να βάλει στα σπλάχνα του και στους κόλπους του  έναν ισχυρό παράγοντα του διεθνούς επικοινωνιακού στερεώματος για να μπορέσει να ανοιχτεί και να δυναμώσει περισσότερο. Το να ασχολούμαστε και να τσακωνόμαστε εδώ πέρα εάν αυτός είναι στρατηγικός εταίρος ή στρατηγικός σύμμαχος ή στρατηγικός κολλητός ή στρατηγικός υποστηριχτής ή να λέμε τι εννοούσε το κ. Σουφλιάς κι αν αυτό υποκρύπτει διαφωνία με τον κ. Αλογοσκούφη και να τα λέτε εσείς και όχι εμείς, δείχνει ότι είστε προσηλωμένοι στην τεχνολογία της πολιτικής η οποία ασχολείται με τον αφρό και δεν ασχολείται με το βάθος των πραγμάτων. Το βάθος των πραγμάτων λέει ότι ο Ο.Τ.Ε. έφτασε σε οριακό σημείο και ότι για να αποφύγουμε μια νέα Ολυμπιακή Αεροπορία πρέπει να πάρουμε αποφάσεις και εμείς παίρνουμε αποφάσεις γιατί ξέρουμε τι θέλουμε. Το ΠΑ.ΣΟ.Κ. ξέρει πολύ καλά τι δεν θέλει. Δεν μας έχει πει παρά μόνο ορολογίες και χαρακτηρισμούς, δεν μας έχει πει ούτε μια πρόταση. 
	Ο κ. Δούκας μίλησε προηγουμένως και ανέφερε -γιατί η μνήμη είναι κοντή- τί λέγατε στον προϋπολογισμό του 2002. Μιλούσατε για ιδιωτικοποιήσεις, για άνοιγμα στις αγορές. Τότε ήσασταν προσανατολισμένοι στην τέχνη της πολιτικής γιατί είχατε την καούρα της πραγματικότητας, να την αντιμετωπίσετε. 
        Σήμερα ένα κόμμα που εσείς ομολογείτε ότι πάσχει από κυβερνητισμό προσπαθεί να βρει το βηματισμό του και στρέφεται στις παλιές καλές συνταγές των χαρακτηρισμών. Αυτοί οι χαρακτηρισμοί, όμως, δεν αφορούν πλέον τους μισούς ‘Έλληνες, όπως σε λίγο τους μισούς Έλληνες δεν θα τους αφορούν οι φόροι, γιατί ως γνωστόν ήδη τρία εκατομμύρια τριακόσιες χιλιάδες ‘Ελληνες με τις νέες φορολογικές απαλλαγές δεν θα πληρώνουν φόρους. Οι ίδιοι ‘Έλληνες, ο ίδιος αριθμός αλλά ηλικιακά προσανατολισμένος, δεν παίρνει χαμπάρι από αυτούς τους χαρακτηρισμούς. Νομίζω ότι θα πρέπει να συμβάλετε στην αναβάθμιση του πολιτικού διαλόγου και να συμβάλετε στο να προχωρήσει η χώρα ακόμα πιο μπροστά ώστε να πάρετε στο μέλλον τη σκυτάλη από καλύτερη θέση. Αυτός είναι ο στόχος κάθε αντιπολίτευσης, να πάρει τη σκυτάλη από καλύτερη θέση. Να βοηθήσετε στον εκσυγχρονισμό της χώρας, να μπείτε κι εσείς στην τέχνη της πολιτικής και να αφήσετε την τεχνολογία της πολιτικής, να αφήσετε δηλαδή τη σύγχρονη μορφή της λεωφόρου Μάντισον, να αφήσετε τους χαρακτηρισμούς  που αδικούν και εσάς και εμάς που μας τα απευθύνετε και να ασχοληθείτε με τον ελληνικό λαό, ο οποίος και εσάς και εμάς μας ψηφίζει και θέλει αποτελέσματα και πράξεις. 
        Ο ελληνικός λαός υπήρξε γενναιόδωρος προς το ΠΑ.ΣΟ.Κ.. Και υπήρξε και γενναιόδωρος προς τη Νέα Δημοκρατία πρόπερσι. Αυτή η ψήφος δεν έγινε επειδή ξεγελάστηκε ο λαός. Και δεν είναι δυνατόν ο ίδιος λαός όταν ψηφίζει ΠΑ.ΣΟ.Κ., να είναι ώριμος και προοδευτικός και όταν ψηφίζει ο ίδιος λαός και το ίδιο πρόσωπο Νέα Δημοκρατία, να είναι ξεγελασμένος. 
        (Χειροκροτήματα από την πτέρυγα της Νέας Δημοκρατίας)
         Είναι ο ίδιος ακριβώς λαός. Δεν είναι καθόλου ξεγελασμένος και δεν θα τον ξεγελάσετε με αυτές τις μεθόδους. 
        Αυτός ο λαός σήμερα βλέπει ότι δίνουμε 600.000.000 ευρώ για τον αγρότη, για τη σύνταξή του. Αυτός ο λαός βλέπει ότι δίνουμε 500.000.000 ευρώ ετησίως, για να βελτιώσουμε τις εισοδηματικές του δυνατότητες. Και δεν τα δίνουμε για να γονατίσουμε οικονομικά τη χώρα. Τα δίνουμε, γιατί δημιουργούμε από αλλού ένα πλεόνασμα. Και αυτό το πλεόνασμα δημιουργείται από τους αναπτυξιακούς νόμους, από τις αλλαγές και βελτιώσεις των αναπτυξιακών νόμων, δημιουργείται από τις αυξήσεις των εξαγωγών, από τη βελτίωση της ανταγωνιστικότητας. Δημιουργείται όχι από τους κόκκους ανάπτυξης, αλλά από τις πέτρες, τα λιθαράκια και αργότερα τα αγκωνάρια της ανάπτυξης, που η Νέα Δημοκρατία θα δημιουργήσει και που κάποτε θα παραδώσει σε μία διάδοχη κατάσταση, όταν έρθει η ώρα. Όχι όταν έρθει η ώρα που θα ξεγελάσετε το λαό, όπως εγώ δεν καταδέχομαι να πω, αλλά όταν θα έρθει η ώρα ο λαός να ζητήσει κάτι καλύτερο. 
        Κι εδώ είναι η μεγάλη πρόκληση. Μπορείτε να γίνετε καλύτεροι; Να γίνετε. Μπορείτε να αποδείξετε ότι είστε καλύτεροι από το παρελθόν; Τότε θα δικαιούστε την ψήφο του ελληνικού λαού, ο οποίος ποτέ ξεγελασμένος, αλλά πάντα ώριμος, θα δίνει την ψήφο του είτε θετικά είτε αρνητικά.
        Κύριε Υπουργέ, οι κυβερνητικοί Βουλευτές, η Πλειοψηφία της Βουλής και ο ελληνικός λαός στηρίζουν αυτές τις μεταρρυθμίσεις. Και τις στηρίζουν, γιατί θέλουν να αποκατασταθεί στη θέση της επικοινωνιολογίας, στη θέση των διαχωριστικών γραμμών, στη θέση του μένους η τέχνη της πολιτικής, η τέχνη της πράξεως και η τέχνη του αποτελέσματος. Γι’ αυτήν την τέχνη στηρίζουμε την Κυβέρνηση και το παρόν νομοσχέδιο.
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
         ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Τασούλα.
        Το λόγο έχει ο Κοινοβουλευτικός Εκπρόσωπος του Κ.Κ.Ε. κ. Αντώνης Σκυλλάκος.
        Κύριε Σκυλλάκο, θα σας δώσω πέντε λεπτά. Έχετε λιγότερα, αλλά θα σας δώσω πέντε λεπτά.
       ΑΝΤΩΝΗΣ ΣΚΥΛΛΑΚΟΣ: Δεν ξέρω αν ο ελληνικός λαός θέλει να πουληθεί η δημόσια περιουσία, να φορολογείται βαρύτερα ο ίδιος, ταυτόχρονα με φοροαπαλλαγές για το μεγάλο κεφάλαιο ή να δίνονται νέα αναπτυξιακά κίνητρα υπέρ των επιχειρηματιών. Εάν ήξερε ο ελληνικός λαός τι λένε αυτά τα νομοσχέδια, θα γύριζε τις πλάτες στην Κυβέρνηση. Θα έβγαινε έξω αποφασιστικά. Και τώρα διαμαρτύρεται, αλλά όχι στο μέγεθος του προβλήματος που δημιουργούν αυτές οι ρυθμίσεις, αυτή η πολιτική από τη Νέα Δημοκρατία. 
        Εμείς είμαστε κάθετα αντίθετοι σε αυτήν την πολιτική και το λέμε σε όλους τους τόνους. Δεν μπορούμε, όμως, να συμφωνήσουμε και να μη σχολιάσουμε την προσπάθεια του ΠΑ.ΣΟ.Κ. να δείξει ότι είναι κάτι το διαφορετικό. Ξαφνικά θυμήθηκαν θέσεις τις οποίες όταν τις λέγαμε εμείς, τις εμφάνιζαν σαν παρωχημένες, ξεχνώντας τις πρακτικές που εφάρμοζαν στις Δ.Ε.Κ.Ο., στον Ο.Τ.Ε. και με τα αναπτυξιακά κίνητρα της εποχής ΠΑ.ΣΟ.Κ. αλλά και με τη φορολογία. 
        Υπάρχει ταύτιση της σοσιαλδημοκρατίας και της χριστιανοδημοκρατίας, των δεξιών κομμάτων, για πολλά χρόνια, ξεκινώντας από την ενιαία αγορά, από το Μάαστριχτ, από την πορεία της Ευρωπαϊκής Ένωσης. Είναι δυνατόν να συμφωνεί το ΠΑ.ΣΟ.Κ. και η Νέα Δημοκρατία στα ευρωπαϊκά και να διαφωνούν στα εσωτερικά; Μόνο διαφορά διαχείρισης υπάρχει. Δηλαδή, τον Ο.Τ.Ε. και άλλες Δ.Ε.Κ.Ο. δεν ξεκίνησε να τις πουλάει το ΠΑ.ΣΟ.Κ.; Έρχεται η Νέα Δημοκρατία και ολοκληρώνει το έγκλημα.
        Δεύτερο ζήτημα, έτσι όπως τίθεται: Το πρόβλημα είναι ο στρατηγικός επενδυτής. Λέει «ναι» το ΠΑ.ΣΟ.Κ., «ναι» και η Νέα Δημοκρατία. Το ζήτημα του μάνατζερ δεν έχει πολύ μεγάλη σημασία. Το είπε και η Γραμματέας μας. Ο μάνατζερ θα κάνει αυτό που θέλει η πλειοψηφία των μετόχων. Η κατεύθυνση είναι συγκεκριμένη και για τα δύο κόμματα και για την οποιαδήποτε ελληνική κυβέρνηση. Άρα ο μάνατζερ θα κινηθεί προς αυτήν την κατεύθυνση. Και ήδη το management, που ασκούνταν από το κράτος στον Ο.Τ.Ε., είχε αρνητικά αποτελέσματα επί ΠΑ.ΣΟ.Κ.. Και θα χειροτερέψουν ακόμα περισσότερο τώρα. 
Την τελευταία δεκαετία αυξήθηκαν τα πάγια στον Ο.Τ.Ε. δέκα φορές, δηλαδή απομυζεί ο Ο.Τ.Ε. τον ιδρώτα του ελληνικού λαού και επί ΠΑ.ΣΟ.Κ. και επί Νέας Δημοκρατίας. 
        Όσον αφορά τις εργασιακές σχέσεις και τον αριθμό των εργαζομένων, μειώθηκαν οι εργαζόμενοι στον Ο.Τ.Ε. κατά δέκα χιλιάδες. Και εάν προσθέσουμε και τις θυγατρικές που δημιουργήθηκαν με ιδιωτικοοικονομικά κριτήρια, τότε ο αριθμός του δημόσιου τομέα περιορίστηκε σημαντικά. Οι εργασιακές σχέσεις ανατρέπονται τώρα με τον κανονισμό, αλλά οι γενικότερες εργασιακές σχέσεις, τα ασφαλιστικά δικαιώματα για όλους τους εργαζόμενους ξηλώθηκαν και παλαιότερα επί Μητσοτάκη και τόσα χρόνια που κυβερνούσε το ΠΑ.ΣΟ.Κ. και συνεχίζει το ξήλωμα και τώρα. Όσον αφορά τον Ο.Τ.Ε. έβαλε πλάτες και η πλειοψηφία των εργαζομένων, η πλειοψηφία του συνδικάτου του Ο.Τ.Ε., που ελέγχεται από την Π.Α.Σ.Κ.Ε.. 
        Πώς δεν ταυτίζονται, λοιπόν, οι πολιτικές και στον Ο.Τ.Ε. και στα κίνητρα και στη φορολογία; Γιατί είναι παράξενο που το ΠΑ.ΣΟ.Κ. δεν είπε κουβέντα για τα μεγάλα εισοδήματα, όπου απαλλάσσεται η φορολογία, όπου μειώνεται η φορολογία και αλλάζουν και οι κλίμακες κατά τρόπο που να γλιτώνουν πολλά χρήματα τα μεγάλα εισοδήματα; Γιατί δεν είπε τίποτε για τις φοροαπαλλαγές σε δεκαπέντε σημεία; Δεκαπέντε φοροαπαλλαγές έχουμε για τις μεγάλες επιχειρήσεις. Γιατί δεν κάνει κριτική σε αυτά; Καμία φορά λέει και κάτι, αλλά προσπαθεί απλώς να αποκρούσει ότι δεν ωφελούνται οι χαμηλόμισθοι. 
        Πράγματι, δεν ωφελούνται οι χαμηλόμισθοι. Πράγματι, ουσιαστικά θα επιβαρυνθούν στο μέλλον οι χαμηλόμισθοι, διότι δεν γίνεται τιμαριθμοποίηση, αλλά πόσα χρόνια το ΠΑ.ΣΟ.Κ. δεν έκανε τιμαριθμοποίηση; Έξι, επτά, δέκα; Τον ίδιο δρόμο ακολουθεί και η Νέα Δημοκρατία. Πώς, λοιπόν, δεν ταυτίζονται οι δύο πολιτικές; Και εκεί είναι το μεγάλο πρόβλημα. 
        Το μεγάλο πολιτικό πρόβλημα είναι ότι είναι συγκοινωνούντα δοχεία από άποψη πολιτικής τα δύο μεγάλα κόμματα. Έχουν μικρές αλλαγές σε δευτερεύοντα ζητήματα, στον τρόπο διαχείρισης, στον τρόπο που παρουσιάζουν τα πράγματα επικοινωνιακά. Ο ένας μιλά καθαρά, ο άλλος κρύβει τους στόχους και τις προθέσεις του. Όταν χρειάζεται, τους κρύβει και η Νέα Δημοκρατία. Παίζουν ρόλο φιλολαϊκό και οι μεν και οι δε. 
        Είναι σωστό αυτό που λέει ο κ. Αλογοσκούφης ότι σε σχέση με το  στρατηγικό επενδυτή τα ίδια έκανε και το ΠΑ.ΣΟ.Κ.. Τα ίδια έκανε και το ΠΑ.ΣΟ.Κ., αλλά διαμαρτύρεται σήμερα γιατί ξεπουλιέται ο Ο.Τ.Ε.. Τα ίδια, όμως, έλεγε και η Νέα Δημοκρατία ως Αντιπολίτευση ότι ξεπουλιέται ο Ο.Τ.Ε.. Μιλούσε για «ασημικά» που ξεπουλάει το ΠΑ.ΣΟ.Κ.. Σε πολλά ζητήματα και στην προπαγάνδα και στην αντιπαράθεση χρησιμοποιούνται ανάλΟ.Γ.Α. ή ακόμα καμία φορά και τα ίδια επιχειρήματα. Δεν υπάρχουν διαχωριστικές γραμμές ανάμεσα στο ΠΑ.ΣΟ.Κ. και τη Νέα Δημοκρατία. Αυτό είναι το μεγάλο πολιτικό πρόβλημα. 
        Δυστυχώς και ο Συνασπισμός κινείται στη λογική του Μάαστριχτ, της ενιαίας αγοράς, που είναι η πηγή, η ρίζα που οδηγεί σε ιδιωτικοποιήσεις, σε τέτοιες φορολογικές αδικίες, σε μία προοπτική υπέρ του κεφαλαίου. Αλλού είναι οι διαχωριστικές γραμμές. Αλλού είναι η πρόοδος και η συντήρηση. Δεν χρειάζεται να τα επαναλάβω. Είπαμε ότι υπάρχουν οι μεταρρυθμίσεις οι προοδευτικές και οι συντηρητικές. Και τα δύο μεγάλα κόμματα κινούνται στη λογική των ανατροπών, των καπιταλιστικών αναδιαρθρώσεων που λέμε εμείς, που είναι βαθύτατα συντηρητικές και σε βάρος των εργαζομένων. Εμείς είμαστε σε άλλη κατεύθυνση.
       ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ πολύ, κύριε Σκυλλάκο.
        Επανερχόμαστε στον κατάλογο των ομιλητών. 
        Το λόγο έχει ο κ. Βαρβαρίγος.
       ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, κυρίες και κύριοι συνάδελφοι, κληθήκαμε από την Τρίτη να συζητήσουμε το φορολογικό νομοσχέδιο, αλλά έκπληκτοι διαπιστώσαμε ότι αντί του φορολογικού, έχουμε άλλα τρία νομοσχέδια. Έχουμε τον επενδυτικό νόμο, έχουμε ουσιαστικά το νόμο για τις Δ.Ε.Κ.Ο. με την πώληση του Ο.Τ.Ε., έχουμε την Αγροτική Τράπεζα.
        Και αναρωτιόμαστε ιδίως εμείς οι νέοι Βουλευτές, που δεν έχουμε μεγάλη κοινοβουλευτική εμπειρία, το εξής: Ποιος αληθινά είναι ο ρόλος του Κοινοβουλίου και ποία η δυνατότητα συμμετοχής μας στην κοινοβουλευτική εργασία, όταν ερχόμαστε εδώ να συζητήσουμε νομοσχέδια για τα οποία δεν ενημερωθήκαμε, αλλά τα πήραμε τελευταία στιγμή στα χέρια μας; Λυπάμαι ειλικρινά που διαπιστώνω ότι μέσα στην κρίση των θεσμών που υπάρχει στη χώρα μας, αυτή η κρίση δεν αφήνει απ’ έξω και το Κοινοβούλιο, τον κορυφαίο θεσμό του πολιτεύματος. Δηλαδή ουσιαστικά εδώ ερχόμαστε να επικυρώσουμε και να ενδύσουμε με δημοκρατικό μανδύα αποφάσεις, οι οποίες έχουν ληφθεί έξω από εδώ, σε κέντρα αθέατα, σε κέντρα που δεν γνωρίζουμε και σε κέντρα τα οποία υπηρετούν, βέβαια, συμφέροντα δικά τους και όχι τα συμφέροντα του ελληνικού λαού και της ελληνικής κοινωνίας.
        Δυστυχώς σ’ αυτήν την κρίση των θεσμών που βιώνουμε σήμερα, φαίνεται να αναδεικνύεται ως ο μόνος αξιόπιστος θεσμός οι εταιρείες δημοσκοπήσεων, γιατί αυτές θα πρέπει να ρωτήσουμε τι γίνεται στη Δικαιοσύνη, στις Ένοπλες Δυνάμεις, στην Εκκλησία, στα κόμματα, στην Κυβέρνηση. Ειλικρινά είναι επικίνδυνο για την κοινωνία μας και τη δημοκρατία μας. Η Κυβέρνηση έχει τεράστια ευθύνη σήμερα, γιατί αυτή έχει την Πλειοψηφία, αυτή παίρνει τις αποφάσεις, αυτή κατευθύνει. Με την ενέργειά της αυτή για μια ακόμη φορά υποβαθμίζει το Κοινοβούλιο και αποδεικνύει ότι δεν θέλει το διάλογο, τη δημοσιότητα, την κριτική.
        Κυρίες και κύριοι συνάδελφοι, η τροπολογία για τον επενδυτικό νόμο, η οποία αφορά ένα μεγάλο μέρος της ανάπτυξης της χώρας, γιατί κατευθύνει πολιτικές, επιλογές, διαθέτει κεφάλαια και πόρους που προέρχονται από τον ελληνικό λαό, έρχεται εν κρυπτώ εδώ, για να αποφασίσουμε τελευταία στιγμή. Παρ’ όλα αυτά, διαπιστώσαμε στα γρήγορα μερικά πράγματα και θέλω να επισημάνω για μια ακόμα φορά τις εξαγγελίες της Κυβέρνησης που αθετήθηκαν. Μία μείζων εξαγγελία ήταν η περιφέρεια. 
        Στις νέες διατάξεις του επενδυτικού νόμου, λοιπόν, τα Ιόνια Νησιά, η Ζάκυνθος, η νησιωτική χώρα, υπάγεται σε μια περιφέρεια, στη δεύτερη περιφέρεια, και οι επιχειρήσεις της επιδοτούνται για επενδύσεις με ένα ποσοστό 30% κατά ανώτατο όριο, ενώ περιοχές άλλες, νομοί όπως η Βοιωτία, η Κορινθία ή η Αχαΐα που έχουν την αγορά μέσα στα πόδια τους, τη μισή ελληνική αγορά, επιδοτούνται με ποσοστά 40%. Πού πήγαν οι νησιωτικές πολιτικές σας; Πού είναι η στήριξη των νησιών, η στήριξη των απομονωμένων πληθυσμών; Τι θα απαντήσετε σε αυτούς τους επιχειρηματίες και σε αυτούς τους νησιώτες που τους λέτε 30% στη Ζάκυνθο και 40% στην Κορινθία; 
        Απαντήστε, λοιπόν, κύριοι συνάδελφοι, γιατί η Ζάκυνθος έχει μια αγορά  σαράντα χιλιάδων κατοίκων και εκεί απευθύνεται, ενώ η Κορινθία έχει την Αθήνα, την Πελοπόννησο, τη μισή Ελλάδα, έχει πέντε εκατομμύρια. Πώς θα στηριχθούν; Με ποιες πολιτικές θα στηριχθούν αυτές οι επιχειρήσεις;
        Ας έρθουμε στις διατάξεις του νομοσχεδίου, όπου συνεχίζετε τη μεταφορά πλούτου από τους πολλούς στους λίγους, όπως επράξατε από το 2004 μέχρι σήμερα. Διαφημίσατε φοροελαφρύνσεις και, μάλιστα, τις βάλατε και στις εφημερίδες και πληρώνουμε οι Έλληνες φορολογούμενοι, για να διαφημίσετε τα ψέματά σας προς τον ελληνικό λαό. Με τις αλλαγές της κλίμακας που διαφημίσατε, ότι θα μειωθούν οι φόροι, διαπιστώνουμε ότι εισοδήματα μισθωτών από 13.000 μέχρι 26.000 ευρώ θα επιβαρυνθούν. Τα μικρότερα εισοδήματα που ήταν κάτω των 13.000 ευρώ ούτως ή άλλως και πρώτα δεν εφορολογούντο. Γι’ αυτά δεν υπάρχει καμία μεταβολή. Πού υπάρχει μεταβολή; Στα μεγάλα εισοδήματα, στα εισοδήματα πάνω από 40.000 ευρώ. Εκεί υπάρχουν κάποιες φοροελαφρύνσεις. 
        Διαβάζω από την έκθεση του Γενικού Λογιστηρίου, η οποία μιλά για απώλεια εσόδων από τον κρατικό προϋπολογισμό. Λέει, λοιπόν, τα εξής: «Η αύξηση του αφορολογήτου ποσού προέρχεται από τη διεύρυνση του κλιμακίου εφαρμογής του κεντρικού φορολογικού συντελεστή, καθώς και τη σταδιακή μείωση των φορολογικών συντελεστών. Η ανωτέρω απώλεια ανέρχεται στο ποσό των 195.000.000 ευρώ». 
        Και εγώ σας λέω, κυρίες και κύριοι συνάδελφοι, 195.000.000 ευρώ φοροαπαλλαγές, αλλά μόνο από τους πολλούς φόρους που θα αναφέρω -τους έμμεσους φόρους που επιβάλλατε τα τελευταία χρόνια- μόνο από την αύξηση, κατά 5% του ειδικού φόρου κατανάλωσης καυσίμων -που ισχύει από την 1/7/2006- εισπράξατε 115.000.000 ευρώ. Και προϋπολογίζετε -στον προϋπολογισμό το γράφετε- ότι το 2007 θα εισπράξετε 455.000.00 ευρώ. Φοροαπαλλαγές 195.000.000. ‘Εχετε εισπράξει 600.000.000, τρεις φορές επάνω. Ψίχουλα δίνετε, έχετε επιβάλει ένα πλήθος  έμμεσων φόρων, έχετε εισπράξει πολλαπλάσια όλα αυτά τα χρόνια και θα σας θυμίσω μερικούς από αυτούς τους φόρους. Το Φ.Π.Α. από 18% σε 19%. Ειδικός φόρος κατανάλωσης στα τσιγάρα, 20% το 2005, άλλη αύξηση το 2006. Το ίδιο στα ποτά, 20% το 2005, αύξηση καινούργια το 2006. Στα αυτοκίνητα το πρώτο που κάνατε είναι να επιβαρύνατε κατά 15% τα τέλη κυκλοφορίας και ετοιμάζετε νέα αύξηση τώρα. Αυξήσατε κατά 50% τα τέλη τεχνικού ελέγχου οχημάτων. Αυξήσατε κατά 40% τα διόδια. Τα ακίνητα τα διαλύσατε, 19% ο Φ.Π.Α. στις οικοδομές. Τέλος συναλλαγής 1%, 20% φόρο αυτομάτου υπερτιμήματος. Αύξηση αντικειμενικών αξιών, μέχρι 85% πέρσι και προαναγγέλλετε 30% την ερχόμενη χρονιά. 
        Στη «ΕΡΤ» αυξήσατε το τέλος 30% και διπλασιάσατε τις αμοιβές των διευθυντικών στελεχών. Αύξηση στα καύσιμα καινούργια,  νέα αύξηση το 2007, αύξηση στα τέλη κινητής τηλεφωνίας από 50% μέχρι 370%. Υπάρχουν δέκα εκατομμύρια κινητά. Σε κάθε Έλληνα αντιστοιχεί ένα κινητό, βρήκατε καλή πελατεία να εισπράξετε. Αυξήσατε το φόρο προείσπραξης στις επιχειρήσεις από 55% σε 65%. Αυξήσατε το μοναδικό συντελεστή καθαρού κέρδους σε εκατόν πενήντα ένα επαγγέλματα από 50% έως 250%.
        Με τους φόρους που επιβάλατε, εισπράξατε τρισεκατομμύρια και βεβαίως επιστρέφετε ψίχουλα. Δώσατε με μια σειρά παρεμβάσεών σας τρισεκατομμύρια στους μεγάλους οικονομικούς παράγοντες της χώρας. Μειώσατε τους συντελεστές φορολόγησης των διανεμομένων κερδών των ανωνύμων εταιρειών και τους δώσατε 1.000.000.000 ευρώ το χρόνο. Για τις διαφημίσεις 100.000.000 ευρώ το χρόνο στους μεγαλοδιαφημιστές. Τώρα τελευταία δώσατε τη δυνατότητα να διανεμηθούν τα αποθεματικά κέρδη με 12% στις τράπεζες και 6% στους υπόλοιπους και δεν τα  υπάγετε, ούτε στον ενιαίο συντελεστή φορολόγησης των εισοδημάτων όλων των Ελλήνων. 
        Κυρίες και κύριοι συνάδελφοι, είναι λίγος ο χρόνος και δεν έχω τη δυνατότητα να αναφερθώ στα υπόλοιπα, αλλά επιτρέψτε μου μια μικρή αναφορά, κύριε Πρόεδρε. Ξεπουλάτε τον Ο.Τ.Ε., τη μεγαλύτερη επιχείρηση της χώρας, τη στρατηγικής σημασίας επιχείρησή μας για την περιοχή των Βαλκανίων, την επιχείρηση στην οποία επενδύουμε για το μέλλον της χώρας, για την ανάπτυξή της, για την ανάπτυξη της τεχνολογίας. Και την ξεπουλάτε, αφού προετοιμάσατε το έδαφος με το νόμο για τις Δ.Ε.Κ.Ο. με το άρθρο 14. Την εμφανίσατε προβληματική. Τελευταία  έτσι έλεγε ο κ. Τσιτουρίδης, ενώ είχε 9.000.000.000 ευρώ κέρδη. Σε μια δεκαετία που τη διαχειρίστηκε το ΠΑ.ΣΟ.Κ..
       ΠΡΟΕΔΡΕΥΩΝ (Σωτήρης Χατζηγάκης): Ολοκληρώσατε, κύριε συνάδελφε. 
       ΔΗΜΗΤΡΙΟΣ ΒΑΡΒΑΡΙΓΟΣ: Και τώρα την ξεπουλάτε, γιατί υπηρετείτε συμφέροντα ξένα προς τα συμφέροντα του ελληνικού λαού.  Ξεπεράσατε και το 1993 και πολύ σύντομα ο ελληνικός λαός θα σας δώσει την απάντηση. 
        (Χειροκροτήματα από την πτέρυγα του ΠΑ.ΣΟ.Κ.)
       ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, το λόγο παρακαλώ. 
       ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
       ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, κάποιες αλλαγές που είναι νομοτεχνικού περιεχομένου και κάποιες αλλαγές που είναι για λόγους ισότητας με ρυθμίσεις και αλλάζουν τώρα, θα ήθελα παρακαλώ να καταχωρισθούν στο νομοσχέδιο. 
        (Στο σημείο αυτό ο Υπουργός κ. Αλογοσκούφης καταθέτει για τα Πρακτικά τις προαναφερθείσες βελτιώσεις-διορθώσεις, οι οποίες έχουν ως εξής:
        (Να φωτογραφηθεί η σελίδα 425, 426)
       ΠΡΟΕΔΡΕΥΩΝ (Σωτήρης Χατζηγάκης): Και μετά να διανεμηθούν παρακαλώ. 
        Ο κ. Όθωνας έχει το λόγο. 
       ΕΜΜΑΝΟΥΗΛ ΟΘΩΝΑΣ: Κύριε Πρόεδρε, κυρίες και κύριοι συνάδελφοι, παρακολουθήσαμε πριν από λίγα λεπτά την αγωνία του Κοινοβουλευτικού Εκπροσώπου της Νέας Δημοκρατίας, να ξεπεράσει την ένδεια επιχειρημάτων, απέναντι σε μία πολιτική, την οποία κατά βάθος είμαι σίγουρος ότι ούτε η πλειοψηφία των συναδέλφων της Νέας Δημοκρατίας, πιστεύει. 
        Και στην αγωνία του αυτή αναγκάστηκε να επικαλεστεί επιφυλλίδες συγκροτημάτων εναντίον των οποίων πριν από ενάμιση περίπου χρόνο ξιφουλκούσε ο Πρωθυπουργός με κεμπάπ και σουβλάκια και να παραθέτει επιχειρήματα, τα οποία νομίζω ότι ήταν φανερό ότι δεν πείθουν όχι μόνο κανέναν στον οποίο απευθύνονται αλλά ούτε και τον ίδιο που τα εκφέρει. 
        Και παρακολουθήσαμε επίσης να επαίρεται ότι πάνω από τρία εκατομμύρια Έλληνες με τις φοροαπαλλαγές, που περιλαμβάνει το σχέδιο νόμου που συζητάμε, δεν θα πληρώνουν καθόλου φόρο. Είμαι βέβαιος, κύριε Υπουργέ, ότι με την πολιτική σας, αν εξαντλήσετε την τετραετία, δεν θα μείνουν παρά ελάχιστοι Έλληνες να πληρώνουν φόρο, γιατί όλοι οι υπόλοιποι θα είναι κάτω από το όριο της φτώχειας με μια συγκεκριμένη πολιτική που έχει οδυνηρά αποτελέσματα για τα 2/3 της χώρας.
        Και βέβαια, δεν μπορώ –και το κάνω με μεγάλη μου στεναχώρια- να μην απευθυνθώ και στον Κοινοβουλευτικό Εκπρόσωπο του Κομμουνιστικού Κόμματος Ελλάδας και να του πω ότι πριν από μερικές δεκαετίες άργησαν πολύ να το συνειδητοποιήσουν και το πλήρωσε ακριβά η χώρα. Τώρα επιτέλους ας συνειδητοποιήσουν ότι ο Πλαστήρας είναι στην αντιπολίτευση και κυβερνά ο Παπάγος. Είναι ώρα να το συνειδητοποιήσουν και να σταματήσουν αυτόν τον ολομέτωπο πολλές φορές πολιτικό αγώνα για εντελώς ευκαιριακούς ψηφοθηρικούς λόγους.
        Κυρίες και κύριοι συνάδελφοι, το προαναγγελθέν ως δεύτερη φάση της περιβόητης φορολογικής μεταρρύθμισης της Κυβέρνησης σχέδιο νόμου διολίσθησε σε ένα πολύπλοκο τεχνικό εγχειρίδιο πίσω από το οποίο προσαρτήσατε μια σειρά κρίσιμων τροπολογιών συγκεκριμένων σκοπιμοτήτων. Το σχέδιο νόμου ουσιαστικά αποτελεί ένα παράρτημα των συγκεκριμένων τροπολογιών. Πρόκειται για μια επιχείρηση να χρησιμοποιηθεί ως φύλλο συκής –ματαίως κατά την άποψή μας- προκειμένου να καλύψετε μια απαράδεκτη κοινοβουλευτική εκτροπή και να καλύψετε –επίσης ματαίως- τη γύμνια της πολιτικής ευθιξίας αλλά και του αισθήματος ευθύνης έναντι του δημοσίου συμφέροντος. 
        Βέβαια, για να είμαστε ειλικρινείς, κύριε Υπουργέ, δεν το αδικείτε μ’ αυτήν την κρίση το συγκεκριμένο σχέδιο νόμου. Το μόνο που αδικείτε είναι η κοινοβουλευτική τάξη και η νοημοσύνη των πολιτών, γιατί το συγκεκριμένο σχέδιο νόμου δεν είναι τίποτα άλλο, παρά άλλη μια απόπειρα να υπηρετηθεί μια συγκεκριμένη πολιτική που πουλάει στους πολίτες φύκια για μεταξωτές κορδέλες και είναι ένα άλλο βήμα στη συστηματική προσπάθεια που καταβάλλετε επί μήνες να κάνετε αναδιανομή εισοδήματος υπέρ των ολίγων και ισχυρών και σε βάρος των πολλών και αδυνάμων.
        Και το συγκεκριμένο σχέδιο νόμου διέπεται από την κυρίαρχη ιδεολογική και πολιτική σας αντίληψη, που αναδεικνύεται με την υπερφορολόγηση των εσόδων που προκύπτουν από εργασία, την ίδια στιγμή που υποφορολογούνται τα έσοδα από την κίνηση κεφαλαίου με χαρακτηριστικότατα παραδείγματα την απαλλαγή φορολογίας κερδών από χρηματιστηριακές συναλλαγές και επενδύσεις σε παράγωγα προϊόντα του Χρηματιστηρίου, την απαλλαγή φόρου κληρονομιάς από πλοία, μετοχές και μερίδια εταιρειών που διαθέτουν στο στόλο τους πλοία χωρητικότητας χιλίων πεντακοσίων κόρων. Την ίδια στιγμή διατηρείται η μη τιμαριθμοποίηση της φορολογικής κλίμακας, μια επιμονή διαχρονική του πολιτικού συστήματος που συντηρεί και ενισχύει την ανισότητα του φορολογικού συστήματος. Είναι εκείνη η πολιτική, που την ώρα, που κόβει φέτες και τις απονέμει στους έχοντες, μοιράζει μερικά ψίχουλα ως στάχτη στα μάτια του κόσμου στα χαμηλότερα εισοδήματα, την ίδια στιγμή που έχετε προεισπράξει πολύ περισσότερα με μια σειρά αυξήσεων των εμμέσων φόρων στα τσιγάρα, στα καύσιμα, στα κινητά με μια διαδικασία που δεν φαίνεται να έχει τελειωμό.
        Κυρίες και κύριοι συνάδελφοι, θα ήταν πραγματικά εντελώς έξω από κάθε λογική να επιμείνει κανείς να επιχειρηματολογεί για ένα σχέδιο νόμου του οποίου η σκοπιμότητα μέσα στην κοινοβουλευτική διαδικασία ήδη, νομίζω, έχει αναδειχθεί.
Και πρέπει να μπούμε στην ουσία του προβλήματος, στην ουσία της συζήτησης που απασχολεί την Αίθουσα αλλά και τον ελληνικό λαό αυτές τις μέρες και που δεν πρόκειται για τίποτε άλλο παρά για τη διαδικασία εκποίησης μιας δημόσιας περιουσίας και αναφέρομαι στον Ο.Τ.Ε.. 
        Κύριε Υπουργέ, ειλικρινά, έχετε αίσθηση τι ξεπουλάτε; Μια κρατική περιουσία με 5,5 δισεκατομμύρια ευρώ τζίρο το χρόνο, με 14.000.000.000 ευρώ περιουσιακά στοιχεία, με δυόμισι χιλιάδες ακίνητα, αλλά πάνω απ’ όλα με τριάντα δύο χιλιάδες εργαζόμενους Έλληνες πολίτες. Το μεγαλύτερο στρατηγικό εργαλείο στον κρίσιμο χώρο των τηλεπικοινωνιών. Ένα μοχλό διείσδυσης και επιρροής στην ευρύτερη περιοχή των Βαλκανίων και όχι μόνο, αλλά πάνω απ’ όλα έναν κρίσιμο τομέα για την εθνική ασφάλεια μιας χώρας που έχει γνωστά προβλήματα εθνικής ασφάλειας. 
        Πραγματικά, θέλω την ύστατη ώρα να προσθέσω και εγώ την αγωνία μου και τη φωνή μου, αν πραγματικά αισθάνεστε ότι μπορείτε, ότι έχετε την πολιτική και ηθική νομιμοποίηση να προβείτε σε μια τέτοια πράξη. Και, πιστέψτε με, η προσπάθεια αποτροπής που εκδηλώνεται με τον τρόπο που εκδηλώνεται μέσα από την κοινοβουλευτική διαδικασία, αλλά που θα κορυφωθεί από τους εργαζόμενους στους δρόμους τις επόμενες μέρες και τις επόμενες εβδομάδες και που θα ανατραπεί από την επόμενη κυβέρνηση του ΠΑ.ΣΟ.Κ. είναι μια επιμονή από την πλευρά σας, η οποία μάλλον έρχεται να επιζητήσει πιστοποιητικά από συμφέροντα, στα οποία είχε κλείσει το μάτι προεκλογικά. 
        Κλείνοντας, κύριε Υπουργέ, θα ήθελα να σας πω, ανατρέχοντας σε ένα γνωστό ευφυολόγημα που στο παρελθόν είχατε εσείς προστρέξει, ότι εμείς δεν ξεπουλήσαμε τα ασημικά, προσπαθήσαμε να τα αξιοποιήσουμε να μην τα βρείτε στο σπίτι που ολόκληρο επιχειρείτε να πουλήσετε, αλλά ευτυχώς δεν θα προλάβετε. 
        Ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
        Το λόγο έχει ο κ. Νιώτης. 
       ΓΡΗΓΟΡΙΟΣ ΝΙΩΤΗΣ: Κύριε Πρόεδρε, κυρίες και κύριοι συνάδελφοι, το Κοινοβούλιο δυστυχώς ζει ώρες απαξίωσης, ιδιαίτερα μετά την προσπάθεια της Κυβέρνησης να περάσει ένα ολόκληρο νομοθέτημα που αφορά έναν από τους κρίσιμους, καίριους στρατηγικούς κλάδους της ελληνικής οικονομίας και του ευρύτερου δημόσιου τομέα μέσα από διαδικασίες πανικού και αποφυγής του κοινοβουλευτικού διαλόγου αλλά και πλήρους αποφυγής διαλόγου με τους θεσμικούς εταίρους, τα συνδικάτα και ασφαλώς επιχειρώντας να ξεπεράσει την οφειλόμενη ενημέρωση του ελληνικού λαού. Έχει ήδη χαρακτηριστεί αυτή η απόπειρα ως κοινοβουλευτικό πραξικόπημα, όχι μόνο γιατί καταστρατηγεί πλήρως τις διαδικασίες του Κανονισμού της Βουλής -και λυπάμαι γιατί το Προεδρείο συνήνεσε σ' αυτόν τον τρόπο συζητήσεως- αλλά και γιατί επί της ουσίας αυτό το νομοθέτημα τροπολογία -εντός εισαγωγικών- είναι ντροπολογία ως προς την ουσία και ως προς το περιεχόμενο, γιατί η ουσία είναι μία, ότι αποτελεί μία απόπειρα ξεπουλήματος αυτής της δομικής στρατηγικής επιχείρησης του ευρύτερου δημόσιου τομέα στρατηγικού χαρακτήρα για την ελληνική οικονομία. Το γιατί είναι ξεπούλημα το ακούτε από κάθε αγορητή και ομιλητή, το ακούτε από τους εκπροσώπους των συνδικάτων, από όλα τα κόμματα ακόμα και από εκπροσώπους της Δ.Α.Κ.Ε., ίσως και με αυτά που υπονοεί ο κ. Σουφλιάς. 
        Είναι μεταρρύθμιση, κύριοι της Νέας Δημοκρατίας, ή παράδοση και ξεπούλημα αυτού του κλάδου σε ιδιωτικά συμφέροντα; Όταν το ελληνικό δημόσιο διαθέτει 38% μετά τη μετοχοποίηση του Ο.Τ.Ε. και έχει τη δυνατότητα να ελέγχει το management, έρχεστε εσείς και νομοθετείτε χωρίς ντροπή την πώληση του 20% και ουσιαστικά την παράδοση του management σε ξένα ιδιωτικά συμφέροντα. Απαξιώνετε μ’ αυτόν τον τρόπο το ελληνικό κράτος από έναν στρατηγικό κλάδο. 
        Ξεπουλάτε το δημόσιο πλούτο και ασφαλώς την επόμενη ημέρα το ελληνικό κράτος, η κάθε κυβέρνηση, δεν θα μπορεί σε καμία περίπτωση να ασκήσει πολιτική ελέγχου στην τιμολογιακή πολιτική που έχει τόσο μεγάλη σημασία και για τα συμφέροντα του ελληνικού λαού.
        Ο κ. Δούκας που μίλησε προηγουμένως προσπάθησε διαβάζοντας την εισηγητική έκθεση του προϋπολογισμού του 2002 να βρει επιχειρήματα. Μας είπε ότι και το ΠΑ.ΣΟ.Κ. προωθούσε ιδιωτικοποιήσεις. Μάλιστα, έφερε ορισμένα παραδείγματα τα οποία κυριολεκτικά μας κάνουν να απορούμε και να γελάμε. Ανέφερε τη φοβερή ιδιωτικοποίηση των καταστημάτων αφορολογήτων ειδών και συνέκρινε τα καταστήματα αφορολογήτων ειδών με το ξεπούλημα του management του πρώτου στρατηγικού κλάδου της χώρας, με τη ναυαρχίδα. Είναι ντροπή να ακούμε από τον συνήθως μετριοπαθή και προσεκτικό Υφυπουργό να λέει αυτές τις ακρότητες.
        Είπε και άλλη ακρότητα και δεν έπρεπε τέτοιες μέρες που γίνεται η αναταραχή στο λιμάνι να πει ότι το ΠΑ.ΣΟ.Κ. μετοχοποίησε τον Ο.Λ.Π.. Δεν τον ξεπούλησε.  Απευθύνομαι και στον απόντα Κοινοβουλευτικό Εκπρόσωπο. Δεν έχουμε την ίδια  πολιτική όπως είπε ο κ. Σκυλλάκος. Μα, είναι ίδια πολιτική να μετοχοποιείς το 20% ή το 30% κρατώντας υπό τον έλεγχο του ευρύτερου δημόσιου τομέα υπό τον έλεγχο της εκάστοτε κυβερνήσεως το management την πολιτική  και την πλειοψηφία και είναι το ίδιο να ξεπουλάς; 
       ΕΛΠΙΔΑ ΠΑΝΤΕΛΑΚΗ: …που εσείς δώσατε με απευθείας ανάθεση την πολυεθνική…
       ΓΡΗΓΟΡΙΟΣ ΝΙΩΤΗΣ: Είναι δυνατόν το Κομμουνιστικό Κόμμα να απευθύνεται σε αυτήν την Αίθουσα και να βαπτίζει το ίδιο την παράδοση και το ξεπούλημα με την απλή μετοχοποίηση; 
       ΕΛΠΙΔΑ ΠΑΝΤΕΛΑΚΗ: Το Κ.Κ.Ε. θα είναι πάντα εδώ και θα απαντά. Να μας πείτε σε ποια πολυεθνική με απευθείας ανάθεση…
       ΓΡΗΓΟΡΙΟΣ ΝΙΩΤΗΣ: Το ΠΑ.ΣΟ.Κ. δεν παρέδωσε στην «COSKO» και στα συμφέροντα των τίγρεων της Ασίας τα συμφέροντα του Ο.Λ.Π.. Κράτησε το λιμάνι υπό τον στρατηγικό έλεγχο. Και δεν μπορεί να εμφανίζεται ο κύριος Υφυπουργός της Νέας Δημοκρατίας και εσείς να συναινείτε.
        Εγώ απευθύνομαι κυρίως προς τη Νέα Δημοκρατία και λέω ότι δεν είναι αυτά επιχειρήματα, κύριε Δούκα, να μας λέτε ότι το ξεπούλημα της «ναυαρχίδας», του Ο.Τ.Ε., ισούται με την ιδιωτικοποίηση των καταστημάτων αφορολογήτων ειδών. Είναι απορίας άξιον ότι δεν μπορείτε και τώρα να αντιληφθείτε ότι πρόκειται πραγματικά για μια απαράδεκτη μεθόδευση. Τώρα ακούω, κύριε Υφυπουργέ επί των Οικονομικών, ότι μέσα στον πανικό της η Νέα Δημοκρατία –γιατί περί πανικού πρόκειται- ψιθυρίζει α, ξέρετε δεν θα δώσουμε το management, δεν ψάχνουμε παρά να βρούμε ένα στρατηγικό σύμμαχο. Έτσι όπως το κάνατε με την Εμπορική, με την Credit Agricole. Πρώτα βρήκατε στρατηγικό σύμμαχο την Credit Agricole με 10% και μετά της παραδώσατε όλο το μαγαζί. 
        Είναι διαφορετικό αυτό που κάνει ένα κόμμα και μια κυβέρνηση. Είναι διαφορετικό να υπονοείτε άλλα  και να πράττετε άλλα. Εγώ λέω ότι η πρόθεσή σας ήταν από την αρχή φέρνοντας αυτήν την τροπολογία με αυτόν τον τρόπο να βρείτε όρους και προϋποθέσεις για να προβείτε άμεσα σε αυτό το ξεπούλημα. Τώρα κάτω από την κατακραυγή και το ξεφωνητό λέτε, ας κερδίσουμε χρόνο. θα βάλουμε πρώτα ένα στρατηγικό σύμμαχο. Αλλά η πραγματική σας πολιτική βούληση είναι να τον ξεπουλήσετε. 
        Και πώς μπορούμε να συνδέσουμε αυτήν την απόπειρα να πουλήσετε το 20% του Ο.Τ.Ε. για να βρείτε δύο τρία δισεκατομμύρια ευρώ, όταν πριν από μερικούς μήνες δώσατε σε ιδιώτη, κρατικοποιώντας ιδιωτική επιχείρηση την «ΓΕΡΜΑΝΟΣ», 1.350 εκατομμύρια ευρώ για να πάρετε μια περιουσία χιλίων υποκαταστημάτων που αν τα έστηνε η «COSMOTE» δεν θα ξεπερνούσαν ούτε το 1% αυτής της δαπάνης. Υπάρχουν πολιτικές ευθύνες γιατί αυτές αναζητούμε εμείς εδώ. Υπάρχουν και άλλες ευθύνες που τις διερευνά ο εισαγγελέας. Και περιμένουμε να δούμε τις ευαίσθητες κεραίες ορισμένων εισαγγελέων για να δούμε τι θα μας πουν τώρα που διενεργείται η προκαταρκτική εξέταση.
        Πώς γίνεται να δίνει η «COSMOTE», υπό τις ευλογίες της Κυβερνήσεως, 1.300.000.000 πριν μερικούς μήνες για να κρατικοποιήσει μία ιδιωτική επιχείρηση και μετά να έρχεται να ερευνήσει για να βρει 2,5 δισεκατομμύρια ευρώ, ξεπουλώντας τον Ο.Τ.Ε.; 
        Νομίζω ότι αυτές τις πολιτικές ευθύνες θα πρέπει να τις αναλάβετε, αποσύροντας αυτήν την τροπολογία της ντροπής, ανοίγοντας έναν ουσιαστικό διάλογο στο Κοινοβούλιο και την ελληνική κοινωνία και δίνοντας εξηγήσεις στον ελληνικό λαό. Γιατί αν δεν τις δώσετε τώρα, θα πάρετε την απάντηση από τον ελληνικό λαό, όταν σύντομα θα έρθουν εκλογές. Γιατί τα μεγάλα πολιτικά λάθη ασφαλώς απαντώνται πάντα μέσα από την πολιτική και την εντολή του ελληνικού λαού, ο οποίος θα σας καταδικάσει στις ερχόμενες εκλογές, καταψηφίζοντας τη Νέα Δημοκρατία.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νιώτη.
        Ο κ. Ρήγας έχει το λόγο.
       ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
        Μία από τις υποσχέσεις που προεκλογικά η Νέα Δημοκρατία μοίρασε αφειδώς προς τον ελληνικό λαό ήταν η παγίωση, η θεσμοθέτηση ενός σταθερού, αντικειμενικού και δίκαιου φορολογικού συστήματος.
        Μέχρι σήμερα, αφότου η Νέα Δημοκρατία ανέλαβε τη διακυβέρνηση της χώρας, δώδεκα διαδοχικές μικρές ή μεγάλες μεταρρυθμίσεις –κατά την ονομασία που τους δίνει- αλλαγές, θα έλεγα εγώ, του φορολογικού ζητήματος έχουν επέλθει. Καμία λοιπόν σταθερότητα, καμία συνέχεια δεν υπάρχει στην πολιτική της Νέας Δημοκρατίας όσον αφορά την αναμόρφωση του φορολογικού μας συστήματος. Όλες αυτές τις διαδοχικές αλλαγές, η Νέα Δημοκρατία τις ονόμασε μεταρρυθμίσεις.
        Θα μου επιτρέψετε, κύριε Υπουργέ και κύριε Πρόεδρε, να πω ότι πλέον η έννοια της λέξης «μεταρρύθμιση» έχει χάσει το ουσιαστικό της νόημα. Με την πολιτική σας πλέον η μεταρρύθμιση τείνει να σημαίνει απορύθμιση, τείνει να σημαίνει προχειρότητα, τείνει να σημαίνει επιπολαιότητα, ερασιτεχνισμό. 
        Έτσι λοιπόν, ονομάζετε «μεταρρύθμιση» και την καινούργια αλλαγή που πάτε να επιφέρετε στο φορολογικό σύστημα, στην ουσία όμως πρόκειται για μια ακόμη προσπάθεια μετακύλισης των φορολογικών βαρών στις οικονομικά ασθενέστερες κοινωνικές τάξεις. 
        Δεν θα επαναλάβω τα επιχειρήματα και τα στοιχεία που έδωσαν οι συνάδελφοί μου για το πώς αποδεικνύεται τελικά ότι η αναλογία μεταξύ άμεσων και έμμεσων φόρων γίνεται αρνητική κατά των άμεσων φόρων. Δεν θα επαναλάβω πώς κάνετε αναδιανομή του εισοδήματος, φορτώνοντας με φορολογικά βάρη τις οικονομικά ασθενέστερες κοινωνικές τάξεις. Θα πω όμως ότι, παρά τις αλλαγές που έχετε επιφέρει στο φορολογικό σύστημα, ένα είναι γεγονός, ότι αυτό που διακρίνει τα τελευταία χρόνια την υλοποίηση προϋπολογισμού, είναι η συνεχής υστέρηση εσόδων. Ένα βασικό μειονέκτημα που διακρίνει διαχρονικά την πολιτική σας είναι ότι δεν καταφέρατε να χτυπήσετε τη φοροδιαφυγή.
        Η υστέρηση λοιπόν των φορολογικών εσόδων παραμένει. Προσπαθείτε να θεραπεύσετε αυτό ακριβώς το πρόβλημα. Πώς το κάνετε; Αφ’ ενός το κάνετε αυξάνοντας τους έμμεσους φόρους, ρίχνοντας στις πλάτες του καταναλωτή συνολικά και των φτωχών κατά κύριο λόγο και των πλουσίων τον έμμεσο φόρο, προσπαθώντας να καλύψετε αυτήν την τρύπα. 
        Η δεύτερη μέθοδος, η δεύτερη συνταγή είναι η πολυδοκιμασμένη και ακολουθούμενη παγίως από εσάς τακτική να ξεπουλάτε περιουσιακά στοιχεία του δημοσίου. Αυτό κάνετε και με τον Ο.Τ.Ε. Αυτήν τη στιγμή προσπαθείτε να καλύψετε τα κενά που υπάρχουν στον τομέα των εσόδων, δίνοντας, εκποιώντας δημόσια περιουσία και μάλιστα σε έναν τομέα στρατηγικής σημασίας, όπως είναι αυτός του Ο.Τ.Ε..
      Είναι μεθοδευμένη η τακτική σας και η πρακτική σας. Επιβαρύνατε τον Ο.Τ.Ε. με σημαντικά ποσά για να προβείτε στην εθελουσία έξοδο στελεχών του Οργανισμού που ήταν αναγκαία και χρήσιμα. Χρυσοπληρώσατε την αποχώρηση από τον οργανισμό ικανών στελεχών. Δημιουργήσατε πρόβλημα στην κερδοφορία του Ο.Τ.Ε.. Δημιουργήσατε δύο παθητικές κρίσεις τα δύο τελευταία χρόνια. Έρχεστε τώρα, λοιπόν, να αλλάξετε τον κανονισμό και στη συνέχεια να μπορέσετε να πουλήσετε στους ιδιώτες στον Ο.Τ.Ε.. Είναι μία συνταγή η οποία έχει απαξιωθεί εδώ και χρόνια σε πολλά κράτη της Δυτικής Ευρώπης. Αυτήν τη στιγμή πάτε να επαναλάβετε ένα εγχείρημα, το οποίο έχει αποτύχει, έχει επιφέρει καταστροφικές συνέπειες στις οικονομίες αρκετών κρατών της Δυτικής Ευρώπης που επιχείρησαν πριν από χρόνια να κάνουν το ίδιο. Δεν διδαχθήκατε τίποτα από αυτό. Προσπαθείτε και τώρα με την ίδια μέθοδο και την ίδια τακτική, να πουλήσετε, να εκχωρήσετε στρατηγικής σημασίας τομείς της οικονομίας μας στον ιδιωτικό τομέα.
      Κύριε Υπουργέ, βλέπετε ότι η κατακραυγή έρχεται από παντού και από τον ίδιο σας τον πολιτικό χώρο, γιατί οι σοβαροί και συνεπείς από το χώρο σας βλέπουν πράγματι με έκπληξη ότι δημιουργείται αυτήν τη στιγμή ένα σημαντικότατο πρόβλημα. Υπάρχει μία απόκλιση ανάμεσα σε αυτά που λέγατε προεκλογικά και σε αυτά που κάνετε σήμερα. 
      Θα ήθελα να αναφερθώ κλείνοντας και σε έναν τομέα που αναφέρεται στις ειδικές πολιτικές που η Κυβέρνηση υποσχέθηκε αλλά και που έχει ευθύνη να κάνει και αφορούν στο νησιώτικο χώρο. Είναι από το Σύνταγμα επιταγή οι πολιτικές της Κυβέρνησης και της διοίκησης να έχουν ιδιαίτερη αναφορά για το νησιώτικο χώρο. Μέσα και από τη νέα αλλαγή του φορολογικού συστήματος καμία μέριμνα δεν υπάρχει που να σηματοδοτεί νησιώτικη πολιτική στο φορολογικό μας σύστημα. Κανένα μέτρο δεν διαχωρίζει και δεν διακρίνει ευνοϊκές ρυθμίσεις για το νησιώτικο χώρο. Και μη μου πείτε ότι το βάζετε αυτό είτε στον αναπτυξιακό νόμο, είτε στο μίνι ασφαλιστικό νομοσχέδιο το οποίο πέρασε ο κ. Τσιτουρίδης. Ούτε εκεί έγινε, αλλά ειδικότερα με το φορολογικό σας νομοσχέδιο δεν παίρνετε κανένα μέτρο, δεν κάνετε καμία παρέμβαση είτε σε ό,τι αφορά τη μείωση των ειδικών φόρων κατανάλωσης είτε σε ό,τι αφορά την περαιτέρω μείωση του Φ.Π.Α. ή τη μείωση του Φ.Π.Α. στο νησιώτικο χώρο εκεί που δεν ισχύει. 
      Σε αυτόν, λοιπόν, τον τομέα θα πρέπει, κύριε Υπουργέ, να υπάρξουν σαφείς ρυθμίσεις, οι οποίες να είναι συμβατές και να ανταποκρίνονται στη συνταγματική επιταγή για συγκεκριμένες πολιτικές στο νησιώτικο χώρο. 
      Συνολικά και κλείνοντας θα ήθελα να πω ότι και η καινούργια φορολογική τομή που πάτε να κάνετε είναι μία ατελέσφορη παρέμβαση και γενικότερα όλες οι παρεμβάσεις που κάνετε είτε με τον αναπτυξιακό νόμο, είτε με την εκποίηση του Ο.Τ.Ε. δεν συνιστούν σε καμία περίπτωση μεταρρυθμίσεις. Απορρίπτονται, λοιπόν, από μας όπως απορρίπτονται τελικά και από το σύνολο του ελληνικού λαού.
      Σας ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Χρύσης.
     ΒΑΣΙΛΕΙΟΣ ΧΡΥΣΗΣ: Με συνέπεια και υπευθυνότητα η Κυβέρνηση συνεχίζει αταλάντευτη με το παρόν νομοσχέδιο το έργο της που εκτός των άλλων αποβλέπει και στην οικονομική ανακούφιση των μικρών και μικρομεσαίων εισοδημάτων.
Και αυτό γίνεται άμεσα πράξη από το 2007, με την αύξηση του αφορολογήτου ποσού από τα 11.000 ευρώ στα 12.000 ευρώ για μισθωτούς και συνταξιούχους. Η πλήρης φορολογική απαλλαγή τριών εκατομμυρίων τριακοσίων χιλιάδων Ελλήνων πολιτών ή του 60% των φορολογουμένων πολιτών είναι δείγμα κοινωνικής ευαισθησίας προς τις  ασθενέστερες κοινωνικές τάξεις και όχι εύνοιας της πλουτοκρατίας, που εσείς δημιουργήσατε με σειρά ευνοϊκών ρυθμίσεων κατά τη μακρόχρονη άσκηση της εξουσίας. 
        Αύξηση όμως του αφορολογήτου από 9.500 ευρώ σε 10.500 ευρώ γίνεται και για τους αγρότες, τους εμπόρους και τους ελεύθερους επαγγελματίες. Αυτή η μηδενική φορολόγηση των εισοδημάτων που προαναφέραμε δεν συνεπάγεται αυτόματα οικονομική επιβάρυνση των άλλων κοινωνικών ομάδων. Αντίθετα μάλιστα γίνεται διεύρυνση εφαρμογής του κεντρικού φορολογικού συντελεστή από τα 23.000 ευρώ, που ήταν σήμερα, στα 30.000 ευρώ και επέρχεται σταδιακή μείωση του φορολογικού συντελεστή από το 30% στο 25% από το 2007 μέχρι το 2009. Αναμφίβολα αυτό συνεπάγεται σταδιακή μείωση φόρων και στα μικρομεσαία εισοδήματα, που αντιστοιχούν σε δυόμισι εκατομμύρια φορολογουμένους.
        Βέβαια η μείωση του φορολογικού συντελεστή από το 40% στο 35% γίνεται σταδιακά και για τα εισοδήματα από 30.000 ευρώ μέχρι 75.000 ευρώ, ενώ για τα εισοδήματα άνω των 75.000 ευρώ ο συντελεστής φορολόγησης διατηρείται στο 40%. Πού βλέπετε, κυρίες και κύριοι συνάδελφοι, την εύνοια των ολίγων και ισχυρών; Ποιος καλοπροαίρετος συνάδελφος σ’ αυτήν την Αίθουσα δεν αντιλαμβάνεται την αλήθεια; Αφού οι αριθμοί δεν ψεύδονται, θα υπάρξει, με βεβαιότητα και κατά προτεραιότητα, ανακούφιση στους οικονομικά ασθενέστερους και παράλληλα, θα έχουμε ενθάρρυνση της επενδυτικής δραστηριότητας, με αποτέλεσμα να αναζωογονηθεί ο κοινωνικός ιστός και να ξεφύγουμε επιτέλους από τη μιζέρια που κληρονομήσαμε. 
        Κυρίες και κύριοι συνάδελφοι, το νομοσχέδιο επιπλέον εμπεριέχει ρυθμίσεις με κοινωνική ευαισθησία, που μόνον οι εθελοτυφλούντες δεν βλέπουν. Εξαντλητική αναφορά βέβαια δεν μπορεί να γίνει επί της αρχής του νομοσχεδίου. Ενδεικτικά όμως αναφέρω τη μείωση στο ήμισυ του φόρου των ναυτικών για παροχή υπηρεσιών στα εμπορικά πλοία. Και το αναφέρω αυτό γιατί κατάγομαι και εκλέγομαι στη Δωδεκάνησο, μια περιοχή που κατ’ εξοχήν τα ναυτικά επαγγέλματα έχουν προτεραιότητα στην ενασχόληση των κατοίκων και οπωσδήποτε θα έχει θετικό αντίκτυπο και θα ανακουφίσει τα εισοδήματα των ναυτικών που εργάζονται και προσφέρουν υπηρεσίες στα εμπορικά πλοία. 
        Εκτός αυτού, τα άτομα με αναπηρία αγκαλιάζονται και σ’ αυτό το νομοσχέδιο και τυγχάνουν ειδικής συμπαραστάσεως με την αύξηση από 1.900 ευρώ σε 2.400 ευρώ του ποσού έκπτωσης της δαπάνης χωρίς δικαιολογητικά. Η μείωση του Φ.Π.Α από 19% σε 9% για τα τεχνολογικά βοηθήματα και αναλώσιμα υλικά, που είναι απαραίτητα γι’ αυτήν την κατηγορία των συμπολιτών μας, γίνεται σ’ αυτό το νομοσχέδιο.
        Εκτός αυτών, τα άτομα με ποσοστό αναπηρίας άνω του 67% για την αγορά πρώτης κατοικίας απαλλάσσονται από το φόρο μεταβίβασης ακινήτων για ακίνητα τώρα ενενήντα τετραγωνικών και όχι εβδομήντα τετραγωνικών, που ήταν με προηγούμενη ρύθμιση. 
        Επίσης, εκτός αυτών, δίνεται κίνητρο στις επιχειρήσεις για την απασχόληση ατόμων με αναπηρία άνω του 67%, με φορολογική απαλλαγή 1.500 ευρώ για κάθε άτομο που απασχολούν.
        Κυρίες και κύριοι συνάδελφοι, ανάμεσα σε πληθώρα άλλων διατάξεων με κοινωνική ευαισθησία, που εσείς δεν είδατε, περιλαμβάνεται και η απαγόρευση κατασχέσεων μισθών και συντάξεων που δεν υπερβαίνουν τα 600 ευρώ.
        Θα θεωρούσα παράλειψη το να μην αναφέρω την απαλλαγή από το φόρο εισοδήματος των επιδομάτων της πολύτεκνης μητέρας.
        Εκτός των ανωτέρω, που συμπυκνωμένα ανέφερα και περιλαμβάνονται στο πρώτο μέρος του νομοσχεδίου, στο δεύτερο μέρος του νομοσχεδίου απλουστεύονται οι διατάξεις του Κώδικα Βιβλίων και Στοιχείων. Παράλληλα, εκσυγχρονίζεται η τήρηση βιβλίων και καθιερώνεται η υποχρεωτική τήρηση Βιβλίου Αποθήκης.
        Επίσης, μέριμνα λαμβάνεται με την ασφαλή ηλεκτρονική αποθήκευση δεδομένων των βιβλίων και συναλλαγών και την κατάργηση σε τελική ανάλυση του χάρτινου αρχείου. 
        Κυρίες και κύριοι συνάδελφοι, το νομοσχέδιο αυτό με τις τροπολογίες του αποτελεί ένα ακόμη δείγμα συνέπειας και ευαισθησίας της Κυβέρνησης του Κώστα Καραμανλή προς τα χαμηλά εισοδήματα, τα οποία έχουν προτεραιότητα τόσο στις παροχές όσο και στις ελαφρύνσεις και τις διευκολύνσεις. Αυτούς τους στόχους υπηρετεί το υπό ψήφιση νομοσχέδιο, το οποίο αναμφίβολα υπερψηφίζω χωρίς καμία επιφύλαξη. Όσο δε για τους νοσταλγούς της εξουσίας, να γνωρίζουν ότι με τέτοια ευεργετικά νομοθετήματα για τις ασθενέστερες κοινωνικά τάξεις η εξουσία για τις επόμενες τετραετίες θα παραμείνει γι’ αυτούς όνειρο θερινής νυκτός. 
        Ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Χρύση.
        Ο κ. Τσιαμάκης έχει το λόγο.
       ΔΗΜΟΣΘΕΝΗΣ ΤΣΙΑΜΑΚΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, η Κυβέρνηση συνεπής στη δέσμευση και υπόσχεσή της προς τον ελληνικό λαό και ειδικότερα προς τους φορολογουμένους έφερε απόψε στην Εθνική Αντιπροσωπεία το παρόν νομοσχέδιο, το οποίο συζητάμε και επιδιώκει διά αυτού σε συνδυασμό και με άλλα δραστικά μέτρα και αποφάσεις να επιτύχει κοινωνική ανάπτυξη στη χώρα, οικονομική συνοχή και αύξηση της απασχόλησης.
        Τα κύρια χαρακτηριστικά του παρόντος νομοσχεδίου είναι η απλότητα, η διαφάνεια και η αποτελεσματικότητα. Η όλη φιλοσοφία και οι συγκεκριμένες ρυθμίσεις του στοχεύουν, πρώτον, στη φορολογική ελάφρυνση των χαμηλότερων εισοδηματικών στρωμάτων της ελληνικής κοινωνίας. Δεύτερον, στην ενίσχυση των επενδύσεων και της επιχειρηματικής δραστηριότητας περνώντας μέσα από μια σταδιακή μείωση των φορολογικών συντελεστών, αλλά και την παροχή άλλων κινήτρων κυρίως και πρώτιστα στις μικρές και μεσαίες επιχειρήσεις. Και, τρίτον, στην απλοποίηση του φορολογικού συστήματος, γεγονός το οποίο θα ανακουφίζει τους φορολογούμενους.
        Με το νομοσχέδιο που σήμερα συζητάμε, κυρίες και κύριοι συνάδελφοι, υλοποιείται η κυβερνητική δέσμευση για τη σταδιακή μείωση της φορολογίας στα φυσικά πρόσωπα με την εφαρμογή ενός δικαιότερου φορολογικού συστήματος. Σήμερα η ελληνική οικονομία έχει αποκτήσει μια ξεχωριστή δυναμική. Εχέγγυα δε και αποδεικτικά στοιχεία αυτής της δυναμικής είναι η σημαντική μείωση του δημοσιονομικού ελλείμματος χωρίς να υπάρξουν κοινωνικοί κραδασμοί αλλά, και πέραν αυτού, οι υψηλοί ρυθμοί οικονομικής ανάπτυξης. 
        Με αυτά τα δεδομένα και αυτές τις προϋποθέσεις η Κυβέρνηση έχει τη δυνατότητα στα πλαίσια της αντοχής του προϋπολογισμού και της οικονομίας να επιδιώξει τη δικαιότερη αναδιανομή του εθνικού πλούτου. 
        Στη μέχρι τώρα ισχύουσα φορολογική κλίμακα και παρά τις φορολογικές ελαφρύνσεις που ψηφίσαμε πέρσι στη Βουλή περί το τέλος Νοεμβρίου υφίστανται ακόμη αντικίνητρα, γεγονός που θεραπεύεται με την υπό συζήτηση και ψήφιση μεταρρύθμιση της φορολογίας εισοδήματος φυσικών προσώπων. Οι τροποποιήσεις περιλαμβάνουν την αύξηση του αφορολόγητου ποσού της φορολογικής κλίμακας από 11.000 ευρώ σε 12.000 ευρώ και τη σταδιακή μείωση των φορολογικών συντελεστών σε χρονικό ορίζοντα τριετίας αρχίζοντας από τα εισοδήματα που θα αποκτηθούν το 2007. Η σταδιακή μείωση της φορολογικής κλίμακας και η εξέλιξη της φορολογίας καθορίζεται για μια τριετία προκειμένου να διασφαλιστεί η αξιοπιστία του φορολογικού συστήματος και η αποφυγή συχνών αλλαγών.
        Όλοι μας γνωρίζουμε σ’ αυτήν την Αίθουσα ότι οι γραφειοκρατικές διαδικασίες σε συνδυασμό με την πολυνομία η οποία υφίσταται στη χώρα μας αποτελούσαν έναν από τους σημαντικότερους αρνητικούς παράγοντες στη μείωση του λειτουργικού κόστους των επιχειρήσεων. Γι’ αυτό το παρόν νομοσχέδιο περιλαμβάνει την απλούστευση και τον εκσυγχρονισμό των διατάξεων του Κώδικα Βιβλίων και Στοιχείων εξασφαλίζοντας έτσι την ομοιόμορφη εμφάνιση συναλλαγών για κάθε κατηγορία επιτηδευματιών, έτσι ώστε να προκύπτουν τα δεδομένα και οι απαιτήσεις εκπλήρωσης των φορολογικών υποχρεώσεων στην άμεση και έμμεση φορολογία με συγκεκριμένο σαφή και απλοποιημένο τρόπο.
        Με τις νέες ρυθμίσεις οι επιχειρήσεις διευκολύνονται δραστικά ως προς τις υποχρεώσεις τήρησης των βιβλίων και έκδοσης των στοιχείων, ώστε να αποφεύγονται άσκοποι καταλογισμοί προστίμων για τυπικές παραβάσεις.
        Με απλά λόγια, η απλοποίηση και ο περιορισμός των γραφειοκρατικών διαδικασιών δεν βάζει το κράτος απέναντι στο φορολογούμενο και αντιστρόφως, αλλά καλλιεργεί και εμπεδώνει ένα αμοιβαίο κλίμα εμπιστοσύνης και συναλλαγής μεταξύ κράτους και πολίτη και φορολογούμενου γενικότερα.
        Πέραν των άλλων, οι προτεινόμενες διατάξεις στοχεύουν στην άρση των δυσλειτουργιών που αναφύονται από την εξέλιξη της τεχνολογίας και την εμφάνιση νέων μορφών συναλλαγών. 
        Το νομοσχέδιο περιλαμβάνει, επίσης, διατάξεις σχετικά με τη φορολογία κεφαλαίου, το Φ.Π.Α. και την είσπραξη των δημοσίων εσόδων. Ειδικά στο Φ.Π.Α. που αφορά τα ακίνητα, περιλαμβάνονται και ευνοϊκές διατάξεις και ρυθμίσεις για ευαίσθητες κοινωνικές ομάδες φορολογουμένων, όπως για παράδειγμα είναι τα άτομα με ειδικές ανάγκες.
        Καθ’ όσον αφορά τις διατάξεις για την είσπραξη των δημοσίων εσόδων, προβλέπονται ρυθμίσεις για τη διαδικασία χορήγησης διευκολύνσεων τμηματικής καταβολής και για την προστασία των μικροοφειλετών και όσων έχουν πολύ χαμηλά εισοδήματα από μισθούς και συντάξεις από τη λήψη αναγκαστικών μέτρων είσπραξης.
        Στο πρώτο κεφάλαιο, το οποίο αφορά τη φορολογία εισοδήματος, προβλέπονται τα εξής: Από 1-1-2007, αυξάνεται το αφορολόγητο ποσό για μισθωτούς και συνταξιούχους από 11.000 ευρώ σε 12.000 ευρώ, ενώ για ελεύθερους επαγγελματίες, εμπόρους, αγρότες, κ.λπ. από 9.500 ευρώ σε 10.500 ευρώ.
        Διευρύνεται η εφαρμογή του κλιμακίου κεντρικού φορολογικού συντελεστή 30% μέχρι του εισοδήματος των 30.000 ευρώ, έναντι των 23.000 ευρώ που ίσχυε μέχρι σήμερα, ενώ προβλέπεται περαιτέρω σταδιακή μείωση σε ποσοστό 29% το 2007 και 27% το 2008, για να φθάσει τελικά στο ποσοστό του 25% το 2009.
        Προβλέπει, επίσης, τη σταδιακή μείωση του συντελεστή 40% για το τμήμα του εισοδήματος από 30.000 ευρώ μέχρι και 75.000 ευρώ και σε σταδιακή μείωση 39% το 2007, 37% το 2008, για να φθάσει τέλος στο 35% το 2009.
        Ακούσαμε εσάς, κύριοι συνάδελφοι της Αξιωματικής Αντιπολίτευσης, να μας κατηγορείτε ότι με το παρόν νομοσχέδιο εξυπηρετούμε συγκεκριμένα συμφέροντα των ολίγων. Φαίνεται, όμως, ότι αυτό είναι κατάλοιπο στη μνήμη σας από το παρελθόν, όταν η οικονομική σας πολιτική ασκούνταν με λογιστικές αλχημείες και ταχυδακτυλουργίες, με λαθεμένες ενέργειες και αποφάσεις, με αποτέλεσμα να μας παραδώσετε υπέρμετρα χρέη τόσο εμφανή, όσο και –πολύ περισσότερο- αφανή.
        Μας κατηγορείτε για την τροπολογία η οποία αναφέρεται στην αποκρατικοποίηση του Ο.Τ.Ε., γιατί είχατε συνηθίσει, κύριοι συνάδελφοι του ΠΑ.ΣΟ.Κ., να έχετε τον Ο.Τ.Ε. και τις άλλες Δ.Ε.Κ.Ο. για βιομηχανία διορισμών προς εξυπηρέτηση των στενών κομματικών σας συμφερόντων, αγνοώντας και ποδοπατώντας κάθε έννοια αξιοκρατίας, γνώσεων και δημοκρατικής ιδεολογίας, αρκεί να ήταν κάποιος αφισοκολλητής και εγγεγραμμένο μέλος στην κλαδική του ΠΑ.ΣΟ.Κ..
        Σκοπός των προτεινόμενων μεταρρυθμίσεων είναι η προστασία του δημοσίου οικονομικού και κοινωνικού συμφέροντος, το οποίο συνδέεται με την απελευθέρωση της αγοράς των τηλεπικοινωνιών που επέβαλε στον Ο.Τ.Ε. μετά την ψήφιση του ν. 2867/2000 να λειτουργεί σε έντονο περιβάλλον ανταγωνισμού.
        Αυτόν το νόμο, κύριοι συνάδελφοι, τον ψηφίσατε εσείς και καλώς κάνατε. Εμείς επικροτούμε την ενέργειά σας, αλλά επειδή προφανώς γνωρίζετε ότι δεν γίνεται ανταγωνισμός με οικονομικά βάρη και δυσβάσταχτα χρέη, γι’ αυτό η Κυβέρνηση προχωρεί σταθερά και αταλάντευτα με συνέπεια και συνέχεια στην υλοποίηση του μεταρρυθμιστικού της προγράμματος.
        Κύριοι συνάδελφοι, εγώ δεν έχω φιλολογικές γνώσεις, γιατί δεν είμαι φιλόλογος. Όμως, όπως παρακολουθούσα την όλη διαδικασία της συζήτησης, σημείωνα διάφορα που λέγονταν από τις πλευρές ένθεν κακείθεν. Είδα από τη δική σας πλευρά μάσκες, υποκρισία, αλαζονεία, παραπληροφόρηση, ψευδολογία και πολλά άλλα. 
        Άκουσα από την από εδώ πλευρά ότι οι αγρότες ωφελούνται με 600.000.000 ευρώ από την αύξηση των συντάξεών τους, ότι υπάρχουν 500.000.000 ευρώ για φορολογικές ελαφρύνσεις, 23.000.000 ευρώ για τα άτομα με ειδικές ανάγκες, 70.000.000 ευρώ από το χαρτόσημο που καταργείται και ότι τρία εκατομμύρια φορολογούμενοι απαλλάσσονται.
        Από εδώ, λοιπόν, άκουσα και το διαχωρισμό που εύστροφα έκανε ο Κοινοβουλευτικός Εκπρόσωπος της Νέας Δημοκρατίας, ο κ. Τασούλας, και είπε «από εδώ η πολιτική τεχνολογία, από εδώ η πολιτική τέχνη».
        Εγώ, ως πρακτικός άνθρωπος, θα παραμείνω με την πολιτική τέχνη, μ’ αυτά τα νούμερα τα οποία δεν αμφισβητούνται, ενώ τα λόγια είναι λόγια του αέρος και είναι αυτά που λέμε «πομφόλυγες» και τα παίρνει ο αέρας.
        Γι’ αυτό, ως οπαδός της πολιτικής τέχνης και όχι της πολιτικής τεχνολογίας, κύριε Υπουργέ –εκεί σας κατατάσσω και εσάς, στην πολιτική τέχνη- ανεπιφύλακτα ψηφίζω το νομοσχέδιο που εισαγάγατε στη Βουλή.
        Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας) 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Τσιαμάκη, ο οποίος ορεσίβιος ων, δεν μπορεί παρά να είναι πρακτικός άνθρωπος. 
         Το λόγο έχει ο κ. Κουλούρης. 
       ΚΙΜΩΝ ΚΟΥΛΟΥΡΗΣ: Κύριε Πρόεδρε, δεν πρόκειται να εξαντλήσω το χρόνο μου. Πάντως, εσείς δεν εξαντλείστε με όσα βλέπετε και ακούτε. Και δεν καταλαβαίνετε Θεό και προχωράτε! 
        Εγώ θέλω να βάλω ένα καθαρά πολιτικό ζήτημα. 
        Κύριε Υπουργέ της Οικονομίας και κύριοι της Συμπολίτευσης, πείτε μας: Αλήθεια, υπήρξε ζημιογόνος ο Ο.Τ.Ε.; Πριν αναλάβετε την Κυβέρνηση, είχαμε 9,1 δισεκατομμύρια ευρώ κέρδος. Γιατί τον ξεπουλάτε και τον παραδίδετε σε εθνική τηλεπικοινωνία ξένης χώρας; Γιατί; 
        Η Δ.Ε.Η. είναι ζημιογόνος; Γιατί, λοιπόν, την κατακερματίζετε για να την παραδώσετε στα γνωστά πρόσωπα της διαπλοκής, της διαφθοράς, με τα οποία υποτίθεται ότι θα συγκρουόταν ο Καραμανλής και τους κανακεύετε; Απαντήστε σ’ αυτό το ερώτημα. Ήταν ζημιογόνος η Δ.Ε.Η.; Γιατί την παραδίδετε; 
       ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Πότε έγινε αυτό; 
       ΚΙΜΩΝ ΚΟΥΛΟΥΡΗΣ: Αυτό έχει να κάνει σε τίποτα με μεταρρύθμιση; Ο Ο.Π.Α.Π., τον οποίο ετοιμάζεστε να πουλήσετε, είναι ζημιογόνος; Θέλετε να τον παραδώσετε και αυτόν σε άλλον, δικό σας «προστάτη».
        Και μπορώ να πω για τον Ο.Λ.Π. και για τόσες άλλες δημοσίου συμφέροντος επιχειρήσεις, για τις οποίες κράτησα, κρατώ και θα κρατώ, θα προστατεύω «σαν κόρη οφθαλμού» και θα υπενθυμίζω και σε συναδέλφους του ΠΑ.ΣΟ.Κ. αυτό που είπε ο Ανδρέας Παπανδρέου. Δηλαδή, ότι επιχειρήσεις που συνδέονται με την ασφάλειά μας, επιχειρήσεις που συνδέονται με την πορεία της χώρας, κρίσιμες και παραγωγικές επιχειρήσεις, ποτέ δεν παραδίδονται! Ποτέ δεν πουλιούνται! Και θα κάνω και την αυτοκριτική μας και μάλιστα ευρύτερα, γιατί εμένα δεν με αφορά προσωπικά. 
        Και όταν από το 1996 άρχισαν να τεμαχίζονται και να πουλιούνται κομμάτια των δημόσιων επιχειρήσεων στο όνομα τότε του εκσυγχρονισμού, ο Κουλούρης ήταν απέναντι. 
       ΚΩΝΣΤΑΝΤΙΝΟΣ ΤΑΣΟΥΛΑΣ: Επί Νέας Δημοκρατίας;
       ΚΙΜΩΝ ΚΟΥΛΟΥΡΗΣ: Είπα επί εποχής εκσυγχρονισμού, ο Κουλούρης ήταν απέναντι. Γι’ αυτό νομιμοποιούμαι να παραμένω με τις ίδιες απόψεις και να σας κάνω αυστηρή κριτική και όχι κριτική που γίνεται από εκείνους που συνέβαλαν σ’ αυτό το κλίμα που πέρασε στο λαό μας, δηλαδή ότι οι ιδιωτικοποιήσεις -οι μετοχοποιήσεις, όπως τις βαφτίζαμε- είναι προς το καλό του ανταγωνισμού. 
        Υπάρχουν κρίσιμοι τομείς της οικονομίας για τους οποίους δεν έπρεπε να σας δώσουμε κανένα άλλοθι. Όμως, εσείς πήρατε αυτό το άλλοθι και φέρνετε τώρα, για παράδειγμα τη γαλλική «TELECOM» να πάρει τον Ο.Τ.Ε. Ποια ασφάλεια δίνετε σ’ αυτόν τον τόπο; 
        Απαντήστε, λοιπόν, σ’ αυτό το κρίσιμο ερώτημα. Γιατί ξεπουλάτε μεγάλες παραγωγικές και κερδοφόρες εταιρείες και επιχειρήσεις, χωρίς ουσιαστικά το δημόσιο να έχει πια, έστω εκείνο το 33%, που δεν θα έκανε τους νέους ιδιοκτήτες να λειτουργούν σαν «κράτος εν κράτει» στη δική μας επικράτεια; 
        (Στο σημείο αυτό την Προεδρική Έδρα καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
        Δύο-τρία πράγματα θα πω τώρα γι’ αυτό το ζήτημα που λέτε και ξαναλέτε και συνεχώς επανέρχεστε. 
        Πείτε μου, αλήθεια, μεταξύ των ψηφοφόρων σας -γιατί οι Υπουργοί ούτε δεν έχουν καταλάβει περί τίνος πρόκειται και ούτε έχουν καταλάβει τι θέλουν να κάνουν, αλλά αυτά θα τα πω στο τέλος- έχετε βρει κανέναν πολίτη που δεν βογκά κάτω από την ακρίβεια σήμερα; 
        Ο Κουλούρης ήταν «λαϊκιστής», γιατί έτρεχε στη λαϊκή αγορά να δώσει τη μάχη. Ο κ. Παπαθανασίου κάθεται στο «γυάλινο πύργο» του και βλέπει να γίνεται ο χαλασμός, βλέπει τους κερδοσκόπους να χορεύουν και εκείνος λέει «ε, ελεύθερη αγορά έχουμε!»
        Έχει βελτιωθεί καθόλου, εκτός από τα νοσοκομεία που φτιάξαμε επί ΠΑ.ΣΟ.Κ., το σύστημα υγείας; Σας μιλώ ειλικρινά. Δεν θα το έλεγα, αν δεν το ζούσα. Πήγα την περασμένη εβδομάδα να επισκεφθώ εις το Πνευμονολογικό Νοσοκομείο «ΣΩΤΗΡΙΑ» ένα μεγάλο μας μουσικοσυνθέτη τον Μπάμπη Μπακάλη. 
        Αγαπητέ Κώστα, κύριε Κοινοβουλευτικέ Εκπρόσωπε της Νέας Δημοκρατίας, φίλοι μου Υπουργοί, σε αυτήν τη μονάδα είδα τα ράντζα σε όλη τη σειρά. Με εμφράγματα οι άνθρωποι! Την περασμένη εβδομάδα! Πάμε παρέα, Κώστα, να τα δεις. 
        Φτιάξατε δηλαδή το χώρο της υγείας με τους θεατρινισμούς του Κακλαμάνη και του σημερινού Υπουργού Υγείας –πώς τον λένε τον «φιγουράτο»;- του Αβραμόπουλου; 
        Τι έχετε φτιάξει στο χώρο της παιδείας; 
ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικνομικών): Μου επιτρέπετε, κύριε συνάδελφε;
       ΚΙΜΩΝ ΚΟΥΛΟΥΡΗΣ: Παρακαλώ. 
       ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν νομίζω ότι είναι σωστό να μιλάτε με αυτόν τον τρόπο για συναδέλφους, οι οποίοι μάλιστα λείπουν από την Αίθουσα. 
       ΚΙΜΩΝ ΚΟΥΛΟΥΡΗΣ: Έχετε μείνει στα γκάλοπ. Είδα σήμερα την «MRB» να δίνει αιφνιδιαστικά τρεις μονάδες. Τι συνέβη, κύριοι, σε αυτήν την εβδομάδα, όπου αυξήθηκε η δημοτικότητα του Καραμανλή και της Κυβέρνησης; Τι ακριβώς κάνατε θετικό, για να πει κανείς ότι αυτά τα γκάλοπ δεν είναι κατευθυνόμενα και δεν είναι μεθοδευμένα, για να αποδιοργανώσουν τη συνοχή του ΠΑ.ΣΟ.Κ. και να περάσουν κλίμα ηττοπάθειας; 
       ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ήταν τα 50 ευρώ στους αγρότες και οι φορολογικές ελαφρύνσεις. 
       ΚΙΜΩΝ ΚΟΥΛΟΥΡΗΣ: Τους έχετε τσακίσει στην ακρίβεια! Τους δίνετε τα 50 ευρώ και τους παίρνετε ό,τι έχουν και δεν έχουν! 
        Να είστε, λοιπόν, σίγουροι ότι το πραγματικό γκάλοπ θα γίνει στις εκλογές. Γιατί τα συνειδητοποιεί όλα κάθε μέρα ο λαός, παρά τις καθυστερήσεις μας, παρά τα λάθη μας, παρά το γεγονός –και θα το πω από το Βήμα της Βουλής- που δεν έχουμε έναν καθαρό πολιτικό λόγο, που να είναι σαφής και διαφορετικός από αυτόν της Νέας Δημοκρατίας, ώστε να καταλάβει ο κόσμος τι διαφορετικό λέμε και πού το πάμε, παρά σας αφήνουμε να «αλωνίζετε». 
        Παρά ταύτα, συνειδητοποιεί κάθε μέρα πως είστε μια Κυβέρνηση που ξεπουλά τη δημόσια περιουσία κερδίζοντας χρόνο, αντί να δημιουργεί για το μέλλον. Και όσα ψέματα και αν λέτε, όσο κυνικά και αλαζονικά και αν φερόσαστε, όσο και αν περιφρονείτε τους εργαζόμενους, όσο και αν στριμώχνετε τους πολίτες με χαμηλά εισοδήματα, μην επαναπαύεστε στα γκάλοπ και έχετε αυτήν την αλαζονική συμπεριφορά! 
        Θα έρθει η ώρα που ο Ανδρέας Παπανδρέου θα δικαιωθεί. Θα περάσετε οριστικά στο χρονοντούλαπο της ιστορίας! 
       ΚΩΝΣΤΑΝΤΙΝΟΣ ΤΑΣΟΥΛΑΣ: Με τον Ανδρέα είσαι; 
       ΚΙΜΩΝ ΚΟΥΛΟΥΡΗΣ: Με τον Ανδρέα Παπανδρέου είμαι. Ήμουν, είμαι και παραμένω, γιατί μόνο εάν το ΠΑ.ΣΟ.Κ. ξαναβρεί το νήμα, τη σκέψη, τις αρχές, το όραμα του Ανδρέα Παπανδρέου, θα δώσουμε έμπνευση και όραμα στην κοινωνία και θα κερδίσουμε τις εκλογές. Με τα γενικόλΟ.Γ.Α. δεν καταλαβαίνουν οι πολίτες τίποτα! 
        (Χειροκροτήματα από την πτέρυγα του ΠΑ.ΣΟ.Κ.)
       ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Για το παρόν μιλάμε! 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουλούρη.
      Το λόγο έχει ο κ. Μουσιώνης.
     ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Εγώ θα εξαντλήσω το χρόνο της ομιλίας μου σε αντίθεση με τον προλαλήσαντα συνάδελφο.
      Διάβασα πριν έλθω στο Βήμα τον κατάλογο των ομιλητών και βρήκα πως δήλωσαν συμμετοχή να μιλήσουν στη συγκεκριμένη διαδικασία είκοσι οκτώ Βουλευτές της Νέας Δημοκρατίας και πενήντα εννιά του ΠΑ.ΣΟ.Κ. Βέβαια ρωτώ που είναι οι Βουλευτές της περιφέρειας, της Συμπολίτευσης και πόσοι απ’ αυτούς μίλησαν γνωρίζοντας πάρα πολύ καλά πως οι περισσότεροι δεν είναι και τόσο πεισμένοι για το νομοσχέδιο που περνάει ως τροπολογία και αφορά τον αναπτυξιακό νόμο.
      Είναι πάρα πολύ σημαντικό και, ειλικρινά, ως νέος Βουλευτής δεν το αντιλαμβάνομαι, όταν αναφερόμαστε στην υπόθεση που αφορά την ανάπτυξη της χώρας να έρχεται ο αναπτυξιακός νόμος νύχτα εν είδει τροπολογίας. Θα ήθελα αυτή η διαδικασία να είχε γίνει και να είχε ολοκληρωθεί μέσα στην επιτροπή όπου θα υπήρχε η δυνατότητα, και ο χρόνος για να γίνει ένας επί της ουσίας διάλογος τόσο μεταξύ μας όσο και με τους φορείς. Συγκεκριμένα με το Εμπορικό και Βιομηχανικό Επιμελητήριο Σερρών και τους συναδέλφους της Νέας Δημοκρατίας τους Σερραίους είχαμε συζητήσει να καταθέσουμε τη δική μας πρόταση που αφορούσε τη δική μας οικονομική Περιφέρεια Κεντρικής Μακεδονίας, όπου είναι ο νομός μας. Αλλά ρωτώ: Έρχεται μια τροπολογία χωρίς να έχει προηγηθεί το όραμα, η στόχευσή σας, πού θέλετε τη χώρα μας, πού εντάσσεται τη χώρα μας στα νέα δεδομένα στη νέα Ευρώπη των Βαλκανίων; Γιατί στην πράξη βλέπουμε τεράστιες αδικίες και ήδη αρκετοί συνάδελφοί μου από την περιφέρεια επεσήμαναν το πόσο βάναυσα αδικείται η Θράκη, η ανατολική Μακεδονία, οι Σέρρες, το Κιλκίς, τα Γρεβενά και άλλες περιοχές της χώρας, οι οποίες προσδοκούσαν τα μέγιστα απ’ αυτήν την προσπάθεια της πολιτείας να νομοθετήσει βάζοντας όρους, κανόνες τέτοιους που όντας να θεωρούνται αναπτυξιακοί.
      Σε ό,τι αφορά το νομοσχέδιο είναι αρκετά πολύπλοκο που στην πραγματικότητα δεν μπορούμε να το εισπράξουμε, να το θεωρήσουμε ως νομοσχέδιο. Εκτός των άλλων ξέρουμε πάρα πολύ καλά όχι τόσο για τα φυσικά πρόσωπα, όσο για τις επιχειρήσεις αρκετά πράγματα. Και είχατε επισημάνει πολλές φορές και εσείς ως αντιπολίτευση, ότι η οικονομία είναι κλίμα και αυτό μπορείς μόνο μέσα σ’ ένα σταθερό οικονομικό περιβάλλον με τους όρους, δηλαδή, που πρέπει να βάλει η πολιτεία, ξεκάθαρα να πεις ότι εγώ ως κράτος, ως πολιτεία βάζω αυτούς τους κανόνες, εσύ με βάση αυτό ξεδίπλωσε τα όνειρά σου, τα οράματά σου, τους επιχειρηματικούς σου στόχους. 
      Όταν καταφέρνετε μέσα σε λιγότερο από δώδεκα μήνες να πετύχετε εννέα φορολογικούς αιφνιδιασμούς, ειλικρινά στο κλείσιμο μέσα από αυτό το νομοσχέδιο τι μπορεί να περιμένει και το φυσικό πρόσωπο για το οποίο θα αναφερθώ στη συνέχεια πρακτικά; Όπως είπε ο συνάδελφος ο καταγόμενος εξ Ευρυτανίας να μιλάμε πρακτικά. Δηλαδή θα μιλήσουμε και για τα φυσικά πρόσωπα όπου εκεί βλέπεις με τον πλέον ξεκάθαρο και κρυστάλλινο τρόπο να βγαίνει στην επιφάνεια ο ταξικός, πραγματικά, χαρακτήρας σε ό,τι αφορά την πολιτική αντίληψη και την πολιτική στόχευση αυτής της Κυβέρνησης.
        Εμείς δεν είμαστε ενάντια στην αγορά, θέλουμε κανόνες στην αγορά. Εμείς δεν περιμένουμε από την αγορά να λύσει τις κοινωνικές αντιθέσεις, να αμβλύνει τις κοινωνικές αδικίες, εμείς θέλουμε να παρέμβουμε ως πολιτικό υποκείμενο, να βάλουμε κανόνες, να δώσουμε όρους στην αγορά να αναπτυχθεί, αλλά, κυρίως, να πάρουμε το περίσσευμα αυτό που παράγεται ως πλούτος, ως εθνικός πλούτος και να το δώσουμε σ’ αυτούς που το οφείλουν. 
        Στις περισσότερες από αυτές τις επιχειρήσεις υπάρχει, δυστυχώς, ένα έλλειμμα οικονομικής και επιχειρηματικής παιδείας. Επειδή δεν διαθέτουν κοινωνική ευθύνη απέναντι στους πολίτες που δουλεύουν σ’ αυτές, αλλά ούτε και στους πολίτες που αγοράζουν τα προϊόντα τους, είναι υποχρέωση της πολιτείας να έρθει  με φορολογικό νομοσχέδιο να βάλει τα πράγματα στη θέση τους. Δηλαδή πρέπει να έρθει η  πολιτεία και να πάρει από αυτούς την υπεραξία που ανήκει στους πολίτες που ανήκει στην πολιτεία και να την επιστρέψει σε αυτούς; 
        Πριν μπω στο νομοσχέδιο αυτό καθ’ εαυτό, κύριε Πρόεδρε, θα ήθελα να κάνω μία αναφορά, επιστρέφοντας και εγώ ένα ερώτημα προς εσάς, κύριε Υπουργέ. Αναφέρομαι στην περίοδο 1990-1993 επί διακυβέρνησης της χώρας από τον κ.  Μητσοτάκη, όταν σκεφτόταν να πουλήσει 500.000.000 δολάρια τον Ο.Τ.Ε. Ο Ο.Τ.Ε. από το 1993 μέχρι σήμερα προσέφερε μέσα από μερίσματα, μέσα από πωλήσεις μετοχών, μέσα από φορολογία, 9.000.000.000 δολάρια. Με βάση αυτά τα δεδομένα, γιατί πουλάτε τον Ο.Τ.Ε.; Γιατί, πραγματικά, δεν πρόκειται για μία πώληση, αλλά για ένα ξεπούλημα. Το λέω αυτό, γιατί προηγήθηκαν πολλά μέχρι να φτάσουμε εδώ, εθελούσια έξοδος και ξέρουμε ποιος πληρώνει το μάρμαρο, αλλά κυρίως αυτό που ήρθε  κάτω από τις συνθήκες που το φέρατε με όρους καθαρά κοινοβουλευτικού πραξικοπήματος. Η σημερινή Κυβέρνηση έφερε τέσσερα νομοσχέδια στην ουσία στη συσκευασία του ενός και μάλιστα θέλω να πιστεύω ως νέος Βουλευτής ότι πιστεύετε σε ένα θέμα που αφορά την ανάπτυξη της χώρας και σ’ ένα νόμο ο οποίος θα δώσει τη δυνατότητα σ’ όλους τους κοινωνικούς εταίρους που συμμετέχουν στη διαδικασία να εκφραστούν. Δυστυχώς αυτή η δυνατότητα δεν δίνεται. 
        Μιλάτε, κύριε Υπουργέ, για μεταρρυθμίσεις και πως εμείς του ΠΑ.ΣΟ.Κ δεν βάζουμε πλάτη, δεν στηρίζουμε. Η μεταρρύθμιση δεν είναι μία λέξη, δεν είναι ένας όρος, είναι μία νέα κατάσταση η οποία δίνει στην πράξη, επ ωφελεία των περισσότερων, συγκεκριμένα απτά παραδείγματα. Οι πολίτες δεν αντιλαμβάνονται δεν εισπράττουν, δεν βλέπουν στην πράξη να λειτουργεί επ ωφελεία τους. 
        Έχουν πει πάρα πολλοί συνάδελφοι ότι τρία εκατομμύρια εκατό χιλιάδες Έλληνες πολίτες δεν θα πληρώσουν φόρο. Αιδώς αργείοι!! Eιλικρινά λίγη τσίπα που λέμε στα χωριά μας!! Ξέρουμε πάρα πολύ καλά ότι έτσι και αλλιώς δεν πληρώναμε για εισοδήματα μέχρι 11.000 ευρώ. 
        Δεν λέτε κουβέντα -γιατί εδώ φαίνεται ότι δεν ωφελούνται- ότι βλάπτονται ήδη μέσω των έμμεσων φόρων, μέσω της αύξησης του Φ.Π.Α.. Ήδη μόνο από την αύξηση του Φ.Π.Α. κατά 1% ο κάθε Έλληνας πολίτης -όχι κάθε οικογένεια, όχι ο κάθε φορολογούμενος- πληρώνει 200 ευρώ το χρόνο επιπλέον μέσω των εμμέσων φόρων. Άρα, δεν μιλάμε απλά ότι κάποιοι δεν ωφελούνται ή κάποιοι δεν πληρώνουν που δεν πλήρωναν, πρέπει να μιλήσουμε ξεκάθαρα. Είναι ένα νομοσχέδιο το οποίο είναι βαθύτατα ταξικό, πραγματικά δεν παίρνει αυτά που αναλογούν από αυτούς που τα χρωστούν στην ελληνική κοινωνία και δεν τα δίνουν σ’ αυτούς που τα έχουν ανάγκη. 
        Ευχαριστώ πολύ, κύριε Πρόεδρε. 
        (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Η κ. Μερεντίτη έχει το λόγο. 
     ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, κυρίες και κύριοι συνάδελφοι, για μια ακόμα φορά -και θα έλεγα συνεχώς πλέον- το θερμόμετρο έχει ανέβει και έχουμε ένδειξη κοινωνικής έξαρσης. Αυτό οφείλεται για μια ακόμα φορά στη Νέα Δημοκρατία η  οποία δεν θέλει να δείξει την ελάχιστη συμπαράσταση ή δεν θέλει να δείξει ότι ασχολείται στο ελάχιστο με τους Έλληνες πολίτες. Αποδεικνύεται καθημερινά εντελώς ασυγκράτητη με μια σημαία  υπέρ του ισχυρού, προχωρά σε μια σαρωτική επίθεση για τα εργασιακά, τα ασφαλιστικά δικαιώματα του συνόλου των εργαζομένων, θα έλεγα ενάντια στα συμφέροντα του ελληνικού λαού. 
      Η νέα διακυβέρνηση με μια αυταρχική και αλαζονική νοοτροπία και συμπεριφορά από την πρώτη στιγμή πυροδότησε κοινωνικές εκρήξεις και ακόμα και σήμερα που οι εξελίξεις στο εργασιακό περιβάλλον αναμένεται να προσδώσουν στην κοινωνική ένταση μεγαλύτερη έξαρση και διαστάσεις μεγαλύτερες, συνεχίζει απτόητη. Προωθεί τα σχέδια της αδιαφορώντας για την αντίδραση τω εργαζομένων και την αποδοκιμασία της κοινωνίας, μιας κοινωνίας που βοά για την ακρίβεια, για την ανέχεια, για την οικονομική, κοινωνική, επαγγελματική εξαθλίωση των εργαζομένων, των αγροτών, των συνταξιούχων, αλλά και τα πολιτικά και τα οικονομικά παιχνίδια εις βάρος της. 
      Αδιαφορείτε, παντελώς, κύριοι συνάδελφοι της Νέας Δημοκρατίας για την αποκάλυψη του σχεδίου σας για το ασφαλιστικό, για τις καθημερινές κινήσεις σας που υπονομεύουν τα ασφαλιστικά ταμεία και το συνταξιοδοτικό σύστημα. Αδιαφορείτε εντελώς ότι έχει πλέον αποκαλυφθεί η βούλησή σας να γυρίσετε τη χώρα δεκαετίες πίσω, ανατρέποντας βασικές παραδοχές του σύγχρονου ευρωπαϊκού κοινωνικού κράτους δικαίου που χρειάστηκε χρόνια και θυσίες να δομηθεί. Καμία συναίνεση, κανένας διάλογος, κανένας σεβασμός στους εργαζόμενους. Αιφνιδιασμός και σκληρά μέτρα και απαξίωση της Βουλής.
       Έχει ειπωθεί εδώ με πολλούς τρόπους για την απαξίωση της Βουλής, εγώ μόνο αναρωτιέμαι, υποτιμάτε την Βουλή, κύριε Υπουργέ, ή τη φοβάστε; Και τα δύο δεν σας τιμούν και δεν τιμούν, κυρίως, τους συναδέλφους της Νέας Δημοκρατίας που εξακολουθούν για λόγους που κατανοούμε να σας στηρίζουν. 
      Ο κ. Καραμανλής είχε δεσμευθεί για μεταρρυθμίσεις που θα κάνει εφόσον και αν υπάρχει η μεγαλύτερη δυνατόν συναίνεση. Προχωράτε σε μεταρρυθμίσεις που κρίνετε σκόπιμες και όπου σας εξυπηρετεί και όχι όπου είναι αναγκαίες. Για να θυμηθούμε την περιβόητη μεταρρύθμιση της παιδείας του «όδυνεν όρος και έτεκεν μυν». 
      Για άλλη μια φορά, για να αναφερθώ στην τροπολογία για τους συνταξιούχους της Α.Τ.Ε.Χ., αυτοδιαψευστήκατε προσφέροντας μια θλιβερή συνέχεια στο σήριαλ της αντεργατικής κυβερνητικής πολιτικής. Εξυπηρετείτε όμως κυρίως, την παραπέρα ιδιωτικοποίηση της τράπεζας για καθαρά εισπρακτικούς λόγους. Θέλετε να την κάνετε ελκυστική στους επίδοξους αγοραστές της αδιαφορώντας για τους εργαζόμενους, τους συνταξιούχους και, κυρίως, για το κόστος που θα κληθεί να καλύψει αυτό που δεν θα καλύψει η Τράπεζα, ο ελληνικός λαός. 
      Ακροβατείτε μεταξύ της νομιμότητας και της παρανομίας και επιβάλλετε την υποχρεωτική ένταξη των εργαζομένων και των συνταξιούχων της Α.Τ.Ε. στο Ε.Τ.Α. από 1/1/2007 μεταβιβάζοντας παράνομα και τις εισφορές στο Ε.Τ.Α., απαλλάσσοντας έτσι τους εργοδότες που είναι η τράπεζα με τα μεγάλα κέρδη. 
      Τι να σκεφθεί κάποιος όταν ένα τόσο μεγάλο θέμα έρχεται στη Βουλή με μια κατάθεση τροπολογίας σ’ ένα άσχετο νομοσχέδιο; Βιασύνη, προχειρότητα και πάνω από όλα ενάντια στα συμφέροντα τα ασφαλιστικά δικαιώματα των εργαζομένων αλλά, κυρίως, υπέρ των βασικών συμφερόντων που στηρίζετε, υποστηρίζετε συνειδητά. Αυτό σας το αναγνωρίζουμε. 
        Αναρωτιόμαστε: Μετά από αυτήν την επιδρομή στις συντάξεις των υπαλλήλων των πιο κερδοφόρων επιχειρήσεων, των τραπεζών, ποια μπορεί να είναι η συνέχεια; Χωρίς καμία συζήτηση, καμία συνεννόηση Κυβέρνηση και διοίκηση της Α.Τ.Ε. παίρνετε αυτήν την απόφαση. Γνωρίζουμε τις μεθοδεύσεις και ιδιαίτερα την τελευταία μεθόδευση της συντάξεως του Δεκεμβρίου. Η τακτική σας, προκειμένου να εκβιάσετε την υπαγωγή στο Ι.Κ.Α., ήταν να ξεπουληθεί το σύνολο των περιουσιακών στοιχείων για τις συντάξεις των περασμένων μηνών και να μην έχει διαθέσιμα για τη σύνταξη του τελευταίου μήνα και το δώρο των Χριστουγέννων. Πιθανόν η διοίκηση της Α.Τ.Ε. επείγεται να φορτώσει στο Ι.Κ.Α. το ταμείο μαζί με τα ελλείμματά του, για να απαλάξει την τράπεζα από το βάρος της συνταξιοδότησης.
        Δικαιολογημένα οι συνδικαλιστές και όλοι οι υπάλληλοι των τραπεζών, μιλούν για ένα νομοθετικό πραξικόπημα, μια τροπολογία σκανδάλου. 
        Επειδή όλοι γνωρίζουμε τι σημαίνει αυτό, επειδή ξέρουμε ότι το ασφαλιστικό επιβάλλει εθνικό, κοινωνικό και πολιτικό διάλογο, επειδή ξέρουμε ότι οι τράπεζες είναι κερδοφόρες επιχειρήσεις και είναι αποκλειστικά υπεύθυνες για την κακή κατάσταση των επικουρικών τους ταμείων, επειδή ξέρουμε ότι η ρύθμιση αυτή θα αποδειχθεί ανεφάρμοστη, σας προτείνουμε να αποσύρετε την απαράδεκτη και προκλητική τροπολογία, να προχωρήσετε σε διάλογο, κοινωνική διαπραγμάτευση και νέα συλλογική σύμβαση, που δεν θα απαλλάσσει τις τράπεζες από τις υποχρεώσεις που έχουν απέναντι στους εργαζόμενους ως επιχειρήσεις.
        Θα ήθελα να πω δύο λόγια για τον Ο.Τ.Ε.. Θα μπορούσα να πω πολλά - έχουν ειπωθεί από τους συναδέλφους- ξεκινώντας από τις τοποθετήσεις του κ. Τσιτουρίδη, που μπορεί πριν από λίγες ημέρες να μας φαίνονταν χωρίς εξήγηση. Έχουν, όμως, την εξήγησή τους. 
        Θα πρέπει να θυμόμαστε όλοι εμείς εδώ και ο ελληνικός λαός δυστυχώς –κι εσείς κάνετε το παν να θυμηθείτε- ότι η κυβέρνηση Μητσοτάκη επιχείρησε το 1993 να πουλήσει τον Ο.Τ.Ε. -και έχει ειπωθεί εδώ από τους συναδέλφους- για 450.000.000.000 δραχμές -το 49%- όταν ο Ο.Τ.Ε. την περίοδο 1996 – 2004 απέδωσε στο δημόσιο περίπου 9,3 δισεκατομμύρια ευρώ. Το δις εξαμαρτείν ουκ ανδρός σοφού. Αυτό, όμως, φαίνεται ότι δεν αγγίζει το σημερινό Υπουργό και τότε σύμβουλο του κ. Μητσοτάκη.
        Θα πω, όμως, το εξής, για να τελειώνουμε: Φαίνεται γι’ αυτό δεν μπορούμε να συνεννοηθούμε. Διότι άλλη λογική, άλλη πρακτική. Διαβάζω στις εφημερίδες ότι ο κ. Καραμανλής μετά το τέλος της συνεδρίασης της κυβερνητικής επιτροπής κάλεσε τον κ. Σουφλιά και τον κ. Αλογοσκούφη και προσπάθησε να βρει μία λύση, που να ικανοποιεί και τους δύο, χωρίς όμως να το καταφέρει. Δεν είναι εσωτερική σας υπόθεση η διαχείριση της χώρας, των συμφερόντων του ελληνικού λαού, αν θα συμφωνήσει ο ένας Υπουργός, αν θα τα βρείτε με την παρέα σας, αν θα τα βρείτε με τους φίλους σας, με τους χρηματοδότες σας. Είναι ο ελληνικός λαός που έχει ανάγκη.
        Οφείλετε να προασπίζεστε τα συμφέροντα του ελληνικού λαού. Γι’ αυτό δεν μπορούμε να συνεννοηθούμε σε κανένα θέμα. Διότι το ΠΑ.ΣΟ.Κ., όσα χρόνια ήταν στην κυβέρνηση, προσπαθούσε με συνέπεια, με κόστος, με πολλή προσπάθεια, να υπερασπιστεί παντού και πάντοτε τα συμφέροντα του ελληνικού λαού. 
        Αυτές είναι άγνωστες πρακτικές, άγνωστες λογικές για την Κυβέρνησή σας. Δυστυχώς το ζούμε όλοι μας καθημερινά. Απλά τώρα αναλογιζόμαστε τι ακόμα μας περιμένει. Θα έλεγα «o tempora o mores», αλλά εκτιμώ ότι πολύ γρήγορα η απάντηση του ελληνικού λαού θα σας βάλει στο περιθώριο, για να σωθούμε όλοι, να σωθεί η χώρα και, κυρίως, το μέλλον των παιδιών μας.
        Σας ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη.
        Το λόγο έχει ο κ. Παντούλας.
       ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, στην αιτιολογική έκθεσή του υπό ψήφιση νομοσχεδίου αναφέρεται ότι στόχος του φορολογικού νομοθετήματος είναι η οικονομική ανάπτυξη, η κοινωνική συνοχή και η αύξηση της απασχόλησης.
        Θα ήμουν, ιδιαίτερα, ευτυχής, εάν στις διατάξεις του νομοσχεδίου διαπίστωνα ψήγματα της πολιτικής που διαφημίζει η αιτιολογική του έκθεση. Δυστυχώς η πραγματικότητα είναι εντελώς διαφορετική. Ιδού μερικά παραδείγματα. Μισθωτός με ετήσιο εισόδημα 14.000 ευρώ θα κληθεί να πληρώσει για το 2007 επιπλέον φόρο 180 ευρώ, με ετήσιο εισόδημα 17.000 ευρώ, παραπάνω φόρο για το 2007 193 ευρώ, ενώ μισθωτός, με ετήσιο εισόδημα 40.000 ευρώ, θα πληρώσει για το 2007 λιγότερο φόρο κατά 197 ευρώ. Ταυτοχρόνως, μέσα στο σχέδιο νόμου περισσεύουν οι προκλητικές φοροελαφρύνσεις στα μεγάλα συμφέροντα. 
        Εάν σ’ αυτά τα λίγα παραδείγματα που ανέφερα προσθέσουμε την επιβάρυνση των μισθωτών και συνταξιούχων από τις υπέρμετρες αυξήσεις στους έμμεσους φόρους, τότε το τοπίο της φορολογικής επίθεσης της Νέας Δημοκρατίας ξεδιαλύνεται ακόμη περισσότερο. Ο Έλληνας φορολογούμενος επιβαρύνεται 200 ευρώ το χρόνο από την αύξηση του Φ.Π.Α. κατά μία μονάδα. Οι χιλιάδες μικρομεσαίοι που υφίστανται καθημερινά την οικονομική πίεση, λόγω της ανέχειας των πολιτών, δέχονται και άλλα απανωτά χτυπήματα. Καλούνται να πληρώσουν πολύ παραπάνω φόρο με την αύξηση των μοναδικών συντελεστών καθαρού κέρδους και ταυτοχρόνως κρατούνται σε καθεστώς ομηρίας με τη ρύθμιση του νομοσχεδίου, που υποκρύπτει την επιμήκυνση της φορολογικής μνήμης από πέντε σε δέκα χρόνια για χιλιάδες από αυτούς. 
        Από την άλλη μεριά, κανένα ουσιαστικό ενδιαφέρον δεν επιδεικνύει η Κυβέρνηση της Νέας Δημοκρατίας για τους κατοίκους των παραμεθορίων και φθινουσών περιοχών της πατρίδας μας. Εκεί η διαμονή των ανθρώπων και η παραγωγική τους δραστηριότητα αφήνεται, σύμφωνα και μ’ αυτό το νομοσχέδιο, στο έλεος του Θεού. 
        Ο Κοινοβουλευτικός Εκπρόσωπος της Νέας Δημοκρατίας μίλησε για παροχές στους ανθρώπους της υπαίθρου. Ξέχασε να πει πόσα έκλεψε η Κυβέρνηση από τους αγρότες τα προηγούμενα χρόνια της διακυβέρνησής της. Μίλησε για 600.000.000 ευρώ που δίνει φέτος. Ξέχασε να μας πει πόσα δεν τους έδωσε πέρυσι, πόσα δεν τους έδωσε πρόπερσι. Εάν προσθέσει αυτά που δεν τους έδωσε και αφαιρέσει αυτά που επιχειρεί να δώσει τώρα, προφανώς θα αντιληφθεί ότι συνεχίζει να κλέβει τους αγρότες.
        Από την άλλη μεριά, κανένα ουσιαστικό ενδιαφέρον δεν επιδεικνύει η Κυβέρνηση της Νέας Δημοκρατίας και για μία σειρά από άλλες κοινωνικές ομάδες, που ανήκουν στην κατηγορία των αδυνάτων. Τρία χρόνια φορολογικής πολιτικής της Νέας Δημοκρατίας στάθηκαν αρκετά για να αισθανθούν οι Έλληνες πολίτες στο «πετσί» τους τι σημαίνει αναδιανομή του εισοδήματος σε βάρος των πολλών, αφαίμαξη μισθωτών, συνταξιούχων και μικρομεσαίων, προκλητικά οφέλη για τους μεγαλοεισοδηματίες και τους μεγαλοκεφαλαιούχους και τεράστιες αυξήσεις στους έμμεσους φόρους. 
        Στην περίοδο της διακυβέρνησης της Νέας Δημοκρατίας τα φυσικά πρόσωπα πλήρωσαν 2.000.000.000 ευρώ επιπλέον φόρους σε σχέση με το 2004, ενώ τα νομικά πρόσωπα 100.000.000 ευρώ λιγότερα. 
        Όμως, την πολιτική επικαιρότητα των ημερών δεν την προσδιόρισαν οι ρυθμίσεις του φορολογικού νομοσχεδίου -εξάλλου, αυτές ήταν έτσι και αλλιώς ήσσονος σημασίας- όσο η πρωτοβουλία της Κυβέρνησης της Νέας Δημοκρατίας να καταθέσει «νύκτωρ» την τροπολογία για τον Ο.Τ.Ε.. 
        Έκτοτε, ζούμε μέρες του 1993. Οι ενδοκυβερνητικές και ενδοπαραταξιακές διαφωνίες εκφράζονται πλέον δημόσια. Στα τηλεοπτικά παράθυρα διαπιστώνει κάποιος τη σύγχυση του κυβερνητικού στρατοπέδου και την αδυναμία άρθρωσης μίας σαφούς και συγκεκριμένης θέσης. Ο Υπουργός ΠΕ.ΧΩ.ΔΕ. κ. Σουφλιάς αποκάλυψε με τον πλέον ηχηρό τρόπο την προσπάθεια εξαπάτησης της κοινής γνώμης από την Κυβέρνηση της Νέας Δημοκρατίας. Όλοι τώρα γνωρίζουν ότι το περιεχόμενο της τροπολογίας δεν έχει καμία σχέση με το προεκλογικό της πρόγραμμα. Άλλα είχαν υποσχεθεί, άλλα μεθοδεύουν και προωθούν. 
        Αυτή η Κυβέρνηση σ’ όλους ανεξαιρέτως τους τομείς έχει κάνει «κουρελόχαρτο» τις προεκλογικές της δεσμεύσεις. Ο Ο.Τ.Ε. ήταν απλώς η σταγόνα που ξεχείλισε το ποτήρι. Το ξεπούλημά του δεν προβλέπονταν στο επίσημο πρόγραμμα της Νέας Δημοκρατίας. Οι πολίτες τώρα διαπίστωσαν ότι ο κ. Καραμανλής κρατούσε το σχέδιο επιμελώς κρυμμένο στην κρυφή ατζέντα της παράταξής του. Οι διαφωνίες που εκδηλώνονται, δεν είναι καθόλου τακτικής σημασίας. Αφορούν την ουσία των κυβερνητικών επιλογών.
        Όταν οι μητροπόλεις του καπιταλισμού, με κυρίαρχη τις Ηνωμένες Πολιτείες ή τη Γερμανία ή άλλες χώρες, δίνουν μάχες για να διατηρήσουν τον εθνικό έλεγχο σε ορισμένους τομείς της οικονομίας, στην Ελλάδα η Νέα Δημοκρατία επιχειρεί να ξεπουλήσει τα πάντα με αδιαφανείς και συνοπτικές διαδικασίες, επιδεικνύοντας, μάλιστα, ιδιαίτερη εμμονή σε κερδοφόρες επιχειρήσεις, που όλως παραδόξως έχουν στρατηγική σημασία για τη χώρα και τον ευρύτερο ρόλο της στη Νοτιοανατολική Ευρώπη.
        Η υπόθεση του Ο.Τ.Ε. είναι βέβαιο ότι μόλις τώρα ξεκίνησε. Οι πολίτες αντιλαμβάνονται ότι δεν πρόκειται για μία απλή ιδιωτικοποίηση, αλλά για απόφαση καθοριστικής σημασίας για την οικονομία της χώρας, την ανάπτυξη της και την ασφάλεια του τόπου μας. Γι’ αυτό και προξενεί θλιβερή εντύπωση το γεγονός της απουσίας του κ. Πρωθυπουργού στην υπόθεση αυτή, που έχει ήδη εξελιχθεί σε μείζον πολιτικό ζήτημα. Θα περίμενε κάποιος να παρέμβει, για να αποκαταστήσει κατ’ αρχάς την κυβερνητική τάξη, επιλύοντας ενδοϋπουργικές διαφωνίες, εμφανείς ή μη. 
        Αντ’ αυτού, υποδύεται τον αμέτοχο παρατηρητή σαν να μην συμβαίνει τίποτα το σπουδαίο ή σαν να μην τον αφορούν τα τεκταινόμενα. Ελπίζει, ίσως, ότι η εκποίηση ενός κολοσσού, όπως ο Ο.Τ.Ε., με διείσδυση στα Βαλκάνια θα περιοριστεί στα «μέτρα» μιας τροπολογίας και τίποτα περισσότερο. Κρύβεται, ίσως, για να αποφύγει τις αυτονόητες όσο και αυταπόδεικτες πολιτικές του ευθύνες. Μάταια, όμως. Θυμίζω ότι η κυβέρνηση Μητσοτάκη πληροφορήθηκε την πτώση της από το ακουστικό του Ο.Τ.Ε.. Η ίδια μοίρα φαίνεται να κυνηγά και την Κυβέρνηση του κ. Καραμανλή. Το αποτέλεσμα των εκλογών, όποτε και αν αποφασίσει να τις προκηρύξει ο Πρωθυπουργός -πάντως θα είναι πρόωρες- θα το ακούσει και αυτός με τον ίδιο τρόπο και από το ίδιο τηλέφωνο. Το μήνυμα της λαϊκής ψήφου θα είναι τόσο ηχηρό όσο και στην περίπτωση της κυβέρνησης του κ. Μητσοτάκη. Το νομοσχέδιο δεν το καταψηφίζει, κύριε Υπουργέ, μόνο η Αντιπολίτευση. Το καταψηφίζει η συντριπτική πλειοψηφία του ελληνικού λαού. 
        Σας ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παντούλα.
        Ο κ. Αηδόνης. Απών. Διαγράφεται. 
        Το λόγο έχει ο κ. Λοβέρδος. 
       ΑΝΔΡΕΑΣ ΛΟΒΕΡΔΟΣ: Κυρίες και κύριοι Βουλευτές, συζητάμε στα απόνερα ενός κοινοβουλευτικού τραμπουκισμού που έγινε χθες στην Αίθουσα αυτή. Η κυβερνητική πλειοψηφία και η Κυβέρνηση της Νέας Δημοκρατίας με τη νομοθετική της πρωτοβουλία, έτσι όπως την ασκεί, παραμέρισε μία πρακτική πολλών ετών, μία πρακτική κοινοβουλευτικά άψογη που είχε διαμορφωθεί επί των ημερών μας, όπου για τέτοια μείζονα θέματα πάντα ερωτώντο τα κοινοβουλευτικά κόμματα εάν τροπολογίες αυτού του επιπέδου, αυτής της στιγμής και αυτής της ποιότητας μπορούσαν να γίνουν δεκτές ως σχετικές με κυρίως σχέδια νόμου και να συζητηθούν. Και εάν δεν υπήρχε συμφωνία και των τεσσάρων κομμάτων, ο Προέδρος της Βουλής είχε πρόβλημα. 
        Αυτό εμφανίζεται σήμερα να είναι μία καλλιέπεια, μία κοινοβουλευτική καλλιέπεια του ΠΑ.ΣΟ.Κ., ένας καλός κοινοβουλευτικός τρόπος συμπεριφοράς του ΠΑ.ΣΟ.Κ. και να μην είναι κατάκτηση του ελληνικού Κοινοβουλίου. Ανατρέπετε αυτήν την πρακτική με τραμπουκισμούς, με εξαναγκασμό του Προεδρείου να κάνει διαδικασίες, όπως οι χθεσινές, να αποφασίζουμε δι’ εγέρσεως γι’ αυτά τα θέματα, να αποφασίζετε στηριγμένοι σε μία τσιμεντοποιημένη κοινοβουλευτική πλειοψηφία και όχι στα επιχειρήματα και στις πολιτικές. Έτσι, με αυτόν το δρόμο που έχετε συνεχίσει, ανατρέπετε κοινοβουλευτικά δόκιμες πρακτικές του ελληνικού Κοινοβουλίου και θα κριθείτε γι’ αυτό. Ο κόσμος ήδη το έχει καταλάβει, ο κόσμος παρακολουθεί, ο ελληνικός λαός βλέπει πώς συμπεριφέρεστε στο Κοινοβούλιο και θα πάρει τις αποφάσεις του.
        Κυρίες και κύριοι Βουλευτές, η μόνη σχέση που έχουν οι τροπολογίες αυτές και, κυρίως, όσες αφορούν τον Ο.Τ.Ε. με το κυρίως σχέδιο νόμου, το φορολογικό που συζητάμε, είναι η αντιλαϊκότητα. Καμία άλλη σχέση δεν έχουν. Συζητάμε, κυρίως, σχέδιο νόμου και τροπολογίες αντιλαϊκές, τροπολογίες οι οποίες σχετίζονται όχι με τα συμφέροντα του ελληνικού λαού, αλλά με συμφέροντα άλλων, τους οποίους σε λίγο καιρό θα μάθουμε ποιοι είναι, με συμφέροντα που δεν έχουν σχέση με αυτά που είχατε υποσχεθεί. Οι δημόσιες διαφωνίες, οι έγγραφες διαφωνίες μελών αυτής της Κυβέρνησης σε σχέση με το τι υποσχεθήκατε στον ελληνικό λαό, με βάση τι πήρατε την ψήφο του και τι κάνετε σήμερα είναι έκδηλες, είναι γραπτές. Ο ελληνικός λαός δεν τις ακούει απλώς, μπορεί και να τις αναγνώσει.
        Κύριε Υπουργέ, υποστηρίζετε ένα σχέδιο νόμου φορολογικό, στη βάση αυτού, το οποίο είναι διαμορφωμένο αποκλειστικά για τους ισχυρούς. Ένα αντιλαϊκό, ένα ταξικό, ένα μονόπλευρο σχέδιο νόμου. Από πού να το δει κάποιος, κοιτώντας τα μεγάλα, κοιτώντας τα βασικά του και όχι τις λεπτομέρειές του; Να το δει από την πλευρά των επιπλέον φόρων που έχετε βάλει, ενώ άλλα είχατε υποσχεθεί; Ποιο είναι το πρώτο συμπέρασμα που μπορεί να συναχθεί; 
        Έχετε επιβάλλει επιπλέον, 3.000.000.000 άμεσων φόρων από το 2004 και μετά. Πώς αλλιώς να το δει; Να το δει με κριτήριο τους ταξικούς έμμεσους φόρους; Έχετε σχέση άμεσων με έμμεσους φόρους στο 100% περίπου, 3.000.000.000 άμεσους φόρους επιπλέον από το 2005 και μετά και 5,5 δισεκατομμύρια ευρώ έμμεσους φόρους, τους φόρους, δηλαδή, που κτυπούν τους πιο αδύναμους οικονομικά. Από πού αλλού κάποιος να το κοιτάξει; Να το κοιτάξει από τη φορολογική μεταχείριση των μισθωτών; Όσο υψηλότερες οι απολαβές των μισθωτών, τόσο μικρότερη και η φορολόγησή τους και η συμμετοχή τους στα κοινά βάρη. 
        Διαψεύδετε τον ίδιο τον εαυτό σας και ως προς το περιεχόμενο της πολιτικής σας σε σχέση με τη φορολογία του Έλληνα πολίτη, αλλά και σε σχέση κυρίως, και με αυτό που είχατε υποσχεθεί για τον απλούστερο φορολογικό νόμο, για το απλούστερο φορολογικό σύστημα.  Για εκείνο το φορολογικό σύστημα που δεν θα δυσχεραίνει, αλλά θα διευκολύνει και τα φυσικά πρόσωπα και τις επιχειρήσεις. Σας είπε το ΠΑ.ΣΟ.Κ. ξεκάθαρα ότι αντί για αυτό εμφανίσατε ένα μεγάλο σχέδιο νόμου σχετικό με τα φορολογικά, γεμάτο μικροδιευθετήσεις και μικρολεπτομέρειες. Ένα φορολογικό σχέδιο νόμου που κανένας φορολογούμενος δεν μπορεί να το καταλάβει. Κανένας φορολογούμενος, είτε είναι φυσικό πρόσωπο είτε είναι εταιρεία, είτε είναι ακόμη μεγάλη εταιρεία με δικό της λογιστήριο δεν μπορεί να το καταλάβει. Ένα σχέδιο νόμου καλό αγωγό στη διαφθορά. Διότι όταν ο πολίτης έχει ανάγκη δυο και τριών λογιστών για να καταλάβει, ποιες είναι οι υποχρεώσεις του, δυο και τριών λογιστών για να καταλάβει τι είναι αυτό που θα τον οδηγήσει σε παράπτωμα φορολογικό και τι είναι αυτό που θα τον οδηγήσει σε μια καλή φορολογική δήλωση, τότε αποδεικνύεται ότι και σε αυτόν τον τομέα ό,τι είχατε υποσχεθεί ήταν ψεύτικα λόγια. Μικροδιευθετήσεις, μικρολεπτομέρειες, αλλαγές όχι ορατές δια γυμνού οφθαλμού, είναι το παράγωγο της φορολογικής σας πολιτικής, αντί για ένα νέο φορολογικό νόμο που είχατε υποσχεθεί προεκλογικά, ο οποίος θα απλούστευε, πραγματικά, το φορολογικό σύστημα της χώρας. Φορολογικό σύστημα, κώδικας βιβλίων και στοιχείων, κατά τα πρότυπα που εμφανίζετε σήμερα, είναι ό,τι το χειρότερο και δυσμενέστερο για τον πολίτη και ό,τι το καλύτερο για τη διαφθορά.
        Στο λίγο χρόνο που έχω δεν προλαβαίνω να κάνω τις αναφορές που θα ήθελα. Προλαβαίνω ωστόσο να κάνω μια αναφορά σε σχέση με τον Ο.Τ.Ε., η οποία που επιχειρεί, τουλάχιστον, να απαντήσει στα επιχειρήματα που κατά κόρον λέτε, είτε σε αυτήν την Αίθουσα, είτε ευρύτερα στο δημόσιο διάλογο.
        Ισχυρίζεστε όταν αντιμετωπίζετε κριτική για την εκποίηση της δημόσιας περιουσίας σε στρατηγικό τομέα, σε τομέα που είναι συνυφασμένος μ’ αυτήν καθ’ αυτήν την ύπαρξη των δυτικών κρατών -του σύγχρονου κράτους μπορεί κάποιος να πει- στον τομέα των τηλεπικοινωνιών, όταν εκποιείτε αυτήν την δημόσια περιουσία και σας μεμφόμαστε για αυτό, από όλες τις πλευρές της Αντιπολίτευσης, έχετε μόνο ένα απαντητικό επιχείρημα. Λέτε, «και εσείς κάνατε τα ίδια» και προσπαθείτε μ’ αυτόν τον τρόπο της ενοχοποίησης και των άλλων, να τη βγάλετε καθαρή.
        Εγώ δεν έχω πολλά ή σοφά επιχειρήματα. Έχω ένα απολύτως πρακτικό επιχείρημα. Στην κεκαλυμμένη ρύθμιση μέσα στην τροπολογία, τη δήθεν τροπολογία που έχετε καταθέσει και με τα πραξικοπήματα την έχετε φέρει σε συζήτηση, λέτε απλά ότι καταργείτε δυο διατάξεις. Μια διάταξη νόμου του 2000 που αφορά το ελάχιστο ποσοστό του δημοσίου, σε σχέση με το μετοχικό κεφάλαιο του Ο.Τ.Ε. και μια άλλη, κύριε Υπουργέ. Το άρθρο 7, παράγραφοι 2 και 3 του ν. 2257 νόμου, κυρίες και κύριοι Βουλευτές, που ψηφίστηκε το 1994 και που παρέμεινε έτσι, αφορώντας τη διαχείριση, το management, από το 1994.
        Όλες οι κυβερνήσεις του ΠΑ.ΣΟ.Κ. από τότε και επί μια δεκαετία με βάση αυτήν τη ρύθμιση διαχειρίστηκαν τον Ο.Τ.Ε. και αυτήν τη ρύθμιση καταργείτε σήμερα ως εμπόδιο στο ξεπούλημα του Ο.Τ.Ε. που επιχειρείτε.
        Κυρίες και κύριοι της Κυβέρνησης, της Κυβέρνησης των έμμεσων φόρων, της Κυβέρνησης των περιπεπλεγμένων φορολογικών νόμων χάριν της διαφθοράς, της Κυβέρνησης του μη απλουστευμένου φορολογικού συστήματος, της Κυβέρνησης των χαριστικών ρυθμίσεων από τις οποίες είναι γεμάτο το σχέδιο νόμου –θα τα δούμε στη συνέχεια της συζήτησης- της Κυβέρνησης των κοινοβουλευτικών πραξικοπημάτων, της Κυβέρνησης της είσπραξης εσόδων από τους φτωχότερους, της Κυβέρνησης η οποία επί δυόμισι με τρία χρόνια τώρα τίποτα δεν έχει να προσφέρει σ΄ ό,τι αφορά  τις αναγκαίες αλλαγές στον ελληνικό λαό, κυρίες και κύριοι της Κυβέρνησης αυτά είναι τα πεπραγμένα τριών χρόνων πολιτικής σας και αυτά θα είναι η βάση και το κριτήριο για τη στάση του ελληνικού λαού και όχι οι δημοσκοπήσεις. Με βάση αυτά θα κριθείτε και θα χάσετε στις επόμενες εκλογές, κυρίες και κύριοι της Κυβέρνησης. 
        Ευχαριστώ κύριε Πρόεδρε.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λοβέρδο.
        Το λόγο έχει η κ. Μανωλιά.
       ΧΡΥΣΑ ΜΑΝΩΛΙΑ: Ευχαριστώ κύριε Πρόεδρε.
        Αγαπητοί συνάδελφοι τρία χρόνια τώρα οι χαμηλόμισθοι και οι χαμηλοσυνταξιούχοι συνθλίβονται στη μέγγενη μιας, ιδιαίτερα, σκληρής εισοδηματικής πολιτικής λιτότητας. Στο ίδιο μήκος κύματος κινείται και η υπό συζήτηση σήμερα φορολογική πολιτική της Κυβέρνησης της Νέας Δημοκρατίας. Πρόκειται για μια κοινωνικά ιδιαίτερα άδικη φορολογική πολιτική που διευρύνει τις ανισότητες και υποβαθμίζει ακόμα περισσότερο το βιοτικό επίπεδο των εργαζομένων. Η φιλοσοφία της στηρίζεται κατά κύριο λόγο στην έμμεση φορολογία που πλήττει καίρια τους οικονομικά ασθενέστερους και τα κατώτερα κοινωνικά στρώματα. 
        Οι αυξήσεις στους συντελεστές του Φ.Π.Α., οι αυξήσεις των ειδικών φόρων σε ποτά τσιγάρα και καύσιμα, οι αυξήσεις στα τιμολόγια των Δ.Ε.Κ.Ο. κ.λπ. είναι εκείνες οι αρνητικές ρυθμίσεις των έμμεσων φόρων που δεν ισοσταθμίζονται σε καμιά περίπτωση με οποιεσδήποτε βελτιωτικές παρεμβάσεις στο φορολογικό σύστημα. Τα νούμερα στον τομέα αυτό είναι, ιδιαίτερα, επιβαρυντικά για την πολιτική της Νέας Δημοκρατίας. Στην τριετία 2005-2007 ενώ οι άμεσοι φόροι αυξήθηκαν κατά 3.000.000.000 ευρώ, οι έμμεσοι φόροι αυξήθηκαν κατά 5,5 δισεκατομμύρια ευρώ. Αν στα δεδομένα αυτά προσθέσουμε τη διόγκωση της φοροδιαφυγής και την αναποτελεσματικότητα του φοροεισπρακτικού συστήματος, το όλο φορολογικό σύστημα γίνεται, ιδιαίτερα, άδικο για τα κατώτερα λαϊκά στρώματα. 
        Η Νέα Δημοκρατία χρησιμοποιεί ως όπλο στην επικοινωνιακή της φαρέτρα την αύξηση του αφορολόγητου ποσού της φορολογικής κλίμακας, τη διεύρυνση των κλιμακίων της και τη σταδιακή μείωση των φορολογικών συντελεστών. Η Νέα Δημοκρατία όμως αποκρύπτει την ουσία του πράγματος, προσπερνάει το ότι από τα πέντε εκατομμύρια περίπου Ελλήνων φορολογουμένων κατά το 2005 τα τρία εκατομμύρια δεν πλήρωναν έτσι και αλλιώς κανέναν φόρο, αφού δήλωναν εισόδημα κάτω από το όριο των 11.000 ευρώ, και η σχετική αύξηση του ορίου αυτού στα 12.000 ευρώ δεν αλλάζει τα δεδομένα. Αποκρύπτεται επίσης η πρόσθετη φορολογική επιβάρυνση των πρώτων 1.000 ευρώ εισοδήματος μετά το νέο αφορολόγητο όριο των 12.000 ευρώ αφού θα φορολογούνται πλέον με συντελεστή 29% και όχι 25%, όπως ισχύει σήμερα. Αποκρύπτεται ότι, ενώ σε εισόδημα 14.000 ευρώ παρατηρούμε εμφανιζόμενη ωφέλεια 20 ευρώ, σε εισόδημα 24.000 ευρώ παρατηρούμε εμφανιζόμενη ωφέλεια 220 ευρώ και σε εισόδημα 30.000 ευρώ παρατηρούμε εμφανιζόμενη ωφέλεια 800 ευρώ. Πού είναι αγαπητοί συνάδελφοι της Νέας Δημοκρατίας, η δίκαιη αντιμετώπιση; 
        Επιβάρυνση, επίσης, αποκρύπτεται που θα έχουμε και για τους έγγαμους μισθωτούς χωρίς τέκνα, με εισόδημα μέχρι 26.000 ευρώ και για μισθωτούς με ένα παιδί με εισόδημα από 13.000 ευρώ μέχρι 24.000 ευρώ. Τελικά στην πράξη το συνολικό αποτέλεσμα είναι αρνητικό για μισθωτούς και συνταξιούχους, αν συνεκτιμήσουμε το γεγονός ότι ακόμα και τα όποια μικρά οικονομικά οφέλη που προκύπτουν για ορισμένους εξανεμίζονται από τη μη τιμαριθμοποίηση της φορολογικής κλίμακας. Και αν αντιμετωπιζόταν αυτό όπως έπρεπε, θα μπορούσε να αποτελέσει μέτρο στήριξης του εισοδήματος των εργαζομένων, κάτι όμως που είναι προφανές ότι είναι ξένο προς τις επιλογές της Νέας Δημοκρατίας.  
        Στο ίδιο καζάνι της φορομπηχτικής πολιτικής θα συνεχίζουν να βράζουν μαζί με τους μισθωτούς και τους συνταξιούχους και οι ελεύθεροι επαγγελματίες και οι μικρομεσαίοι επαγγελματίες. Η αύξηση του αφορολόγητου από 8.500 ευρώ στα 9.500 ευρώ είναι απλά το κερασάκι της προπαγάνδας της Νέας Δημοκρατίας. Από εκεί και πέρα, για μια ακόμα φορά θα έχουν να αντιμετωπίσουν τους ασφυκτικούς ηλεκτρονικούς ελέγχους και την διαρκή απειλή της περαίωσης των εκκρεμών φορολογικών υποθέσεων μέσα από ένα πολύπλοκο γραφειοκρατικό σύστημα ιδιαίτερα επαχθές για τους μικρομεσαίους. Για μια ακόμα χρονιά, η Νέα Δημοκρατία αναζητεί σωσίβιο για την  οικονομική της πολιτική στις πλάτες των μικρομεσαίων, των μισθωτών των συνταξιούχων. Αλλά θα σταματήσω εδώ γι’ αυτά,  για να προλάβω να κάνω και μια αναφορά για τις δύο τροπολογίες. 
        Πρώτα-πρώτα με το θέμα της τροπολογίας για την ιδιωτικοποίηση του Ο.Τ.Ε. βρισκόμαστε, αγαπητοί συνάδελφοι, μπροστά σε μια απαράδεκτη θεσμική απαξίωση του νομοθετικού έργου της Βουλής, γιατί είναι ένα θέμα που θα έπρεπε δεοντολογικά, αν μη τι άλλο, να έλθει ως ένα ξεχωριστό νομοσχέδιο. Στο θέμα της ιδιωτικοποίησης του Ο.Τ.Ε., ένα θέμα με ποικίλες διαστάσεις κοινωνικοπολιτικές, όπως η οικονομική πλευρά του θέματος αυτού, αλλά και ιδιαίτερα η εθνική διάσταση όσον αφορά τα ζητήματα ασφάλειας σχετικά με το ρόλο του Ο.Τ.Ε., δεν έχουμε απλά μια πολιτική αποκρατικοποιήσεων. Ξεπερνιέται ακόμα και η δικαιολογημένη κριτική που ασκείται στην Κυβέρνηση για πολιτικές εισπρακτικού χαρακτήρα ή για πολιτικές πώλησης των ασημικών της οικογένειας. Εδώ πρόκειται για κάτι πρωτοφανές. Εκποιείται ο Ο.Τ.Ε. και παραχωρείται όπως-όπως δημόσια περιουσία σε ιδιώτες και σε οργανωμένα συμφέροντα. Με 2.000.000.000 ευρώ που θα καταβάλει ο ιδιώτης που θα του δοθεί το 20% του Ο.Τ.Ε. θα χειρίζεται ένα τζίρο περίπου 6.000.000.000 ευρώ, μετρητά που θα φθάσουν σύντομα το 1.000.000.000 ευρώ, θα αποκτήσει τον έλεγχο της «COSMOTE», των ακινήτων του Ο.Τ.Ε. που θα έχουν αγοραία αξία περίπου 1,5 δισεκατομμύριο ευρώ και όλων των επενδύσεων του Ο.Τ.Ε. εκτός Ελλάδας, που είναι εξαιρετικά κερδοφόρες. 
        Αγαπητοί συνάδελφοι, ας μην έχουμε αυταπάτες. Ο Ο.Τ.Ε. είναι γωνιακό μαγαζί και γι’ αυτό το λόγο αποτελεί και το μήλο της έριδας ανάμεσα στα μεγάλα ιδιωτικά συμφέροντα, γι’ αυτό και εξυφαίνεται ολόκληρο σχέδιο για να περάσει με διάφορα τερτίπια η δήθεν ανάγκη για ιδιωτικοποίηση του Ο.Τ.Ε. Τη μια φορά  ο Ο.Τ.Ε. γίνεται ζημιογόνος, γιατί ανήκει στον έλεγχο του δημοσίου, την άλλη γιατί φταίνε οι προνομιούχοι εργαζόμενοι, την άλλη για να δικαιολογηθεί ο ανταγωνισμός. Όλα αυτά όμως είναι πολύ φτηνές δικαιολογίες. Η αλήθεια είναι μία: Τα οργανωμένα συμφέροντα του Ο.Τ.Ε. στο χώρο των τηλεπικοινωνιών εποφθαλμιούν να αποκτήσουν τον έλεγχο του Ο.Τ.Ε., γιατί μόνο μέσω αυτής της διαδικασίας μπορούν να έχουν τα μεγαλύτερα δυνατά οφέλη και κέρδη. 
        Και αυτά τολμάτε να τα παρουσιάζετε σαν μεταρρυθμιστικό έργο, κύριε Υπουργέ; Μένει εμβρόντητος ο ελληνικός λαός, όπως μένει εμβρόντητος και με τη διάσταση λόγων και έργων σας σε σχέση με τον επενδυτικό αναπτυξιακό νόμο. Και αυτόν ασύστολα τον φέρνετε ως τροπολογία νύκτα από την πίσω πόρτα. Γιατί άραγε; Γιατί ίσως δεν θέλετε να δοθεί η δυνατότητα συζήτησης στη Βουλή, συζήτησης για τις αρνητικές συνέπειες που εμφανίζονται από την εφαρμογή που έχει ο αναπτυξιακός ν. 3299/2004, ένας νόμος που παρουσιάστηκε μεγαλόστομα και με τυμπανοκρουσίες και που, τελικά, αποδεικνύεται  πως απέτυχε, γιατί μιλάτε μεν για ένα πλήθος επενδύσεων που εγκρίθηκαν, όμως οι επενδύσεις αυτές είναι μόνο στα χαρτιά. 
        Τα ποσά που έχουν εκταμιευθεί από τον επενδυτικό νόμο είναι μηδαμινά. Είναι 70.000.000 ευρώ στις 5.9.2006. Επίσης, γιατί εική και ως έτυχε εγκρίνετε επενδυτικές προτάσεις χωρίς αναπτυξιακή στόχευση. Λέγατε ότι δεν θα προλαβαίνουμε να μετράμε ξένες επενδύσεις. Σύμφωνα, όμως, με τα στοιχεία του Ο.Ο.Σ.Α. οι ξένες επενδύσεις στην Ελλάδα εμφάνισαν το 2005 μείωση κατά 71%. Ποιες είναι οι μεγάλες ξένες επενδύσεις που έχουν γίνει στη χώρα μας τα τελευταία δύο χρόνια που θα εμφάνιζαν καινούργιες θέσεις εργασίας και θα διαμόρφωναν αναπτυξιακές συνθήκες για την οικονομία; 
        Αντ’ αυτού αυξάνεται ο αριθμός των επενδύσεων των ελληνικών που πηγαίνουν στις Βαλκανικές χώρες. Αυξάνεται και ο αριθμός των ανέργων. Όμως αποσυνδέσατε τις επιδοτήσεις από τη δημιουργία νέων θέσεων εργασίας στον ισχύοντα αναπτυξιακό νόμο. Επίσης, ακυρώσατε την έννοια των κινήτρων με το να τα δίνετε παντού. Με την προτεινόμενη τροποποίηση όχι μόνο δεν διορθώνετε κανένα από τα ανωτέρω αρνητικά στοιχεία αλλά η εικόνα επιδεινώνεται περαιτέρω γιατί η παροχή προκαταβολής της ενίσχυσης που καθιερώσατε με το ν. 3299/2004 αυξάνεται τώρα από 30%, στο 50% κάτι που με μαθηματική ακρίβεια οδηγεί σε διασπάθιση του δημοσίου χρήματος γιατί προβλέπεται η αδιάκριτη και χωρίς στόχευση παροχή των ενισχύσεων. Γιατί καταστρατηγείται πλήρως ο σκοπός του επενδυτικού νόμου που ήταν πάντα η αποκέντρωση των επενδύσεων. 
        Πρώτη φορά παρέχεται και στην Αττική το σύνολο των επενδύσεων που παρέχονται και στην υπόλοιπη χώρα. Είναι ενισχύσεις που κυμαίνονται από 15% έως 40% καθιστώντας έτσι λιγότερο ελκυστικά τα κίνητρα επένδυσης σε μειονεκτικές και απομακρυσμένες περιοχές. Περιμένω να δω, κύριε Υπουργέ, τι θα πείτε στους συμπολίτες μου στη Θράκη επιχειρηματίες σε σχέση μ’ αυτό το θέμα.
        Κλείνοντας, αγαπητοί συνάδελφοι, η Νέα Δημοκρατία προεκλογικά επιχείρησε να οικοδομήσει το προσωπείο μιας φιλολαϊκής δήθεν δεξιάς. Τρία χρόνια διακυβέρνησης της χώρας από την Κυβέρνηση της Νέας Δημοκρατίας ήταν αρκετά για να καταρρεύσει αυτός ο μύθος. Και σίγουρα συμβολή στην κατάρρευση αυτού του μύθου έχει και το υπό συζήτηση νομοσχέδιο.
        (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο κ. Παπαϊωάννου έχει το λόγο.
       ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, αν μετά από δύο ημέρες συζήτησης θέλαμε να καταλήξουμε κάπου, δηλαδή να αναδείξουμε τι έβγαλε αυτή η συζήτηση θα μπορούσαμε πιστεύω επιγραμματικά να σταθούμε σε κάποια πολύ έντονα σημεία και λέω έντονα σε σχέση με το ότι αυτά, πιστεύω πρέπει να διαπεράσουν την ελληνική κοινωνία.
        Κατ’ αρχήν, αναδείχθηκε η υποβάθμιση λειτουργίας των δημοκρατικών θεσμών. Είναι μέγιστο ζήτημα δημοκρατίας για τη χώρα, για την ποιότητα της δημοκρατίας μας. Και σ’ αυτό πέρα από την ευθύνη της Κυβέρνησης μέγιστη ευθύνη φέρει και το  Προεδρείο της Βουλής γιατί κάποια στιγμή πρέπει να αναλογιστεί τις ευθύνες του.
        Δεύτερο στοιχείο. Αναξιοπιστία της Κυβέρνησης. Είναι η πλέον αναξιόπιστη Κυβέρνηση που γνώρισε ποτέ ο τόπος μετά την Μεταπολίτευση. Κρυφή ατζέντα για όλα. Και όσον αφορά τον κ. Αλογοσκούφη εγώ του αναγνωρίζω συνέπεια γιατί ο κ. Αλογοσκούφης ήταν πάντα ένας συνεπής νεοφιλελεύθερος. Αυτήν την πολιτική υπηρέτησε και ως επικεφαλής του σώματος οικονομικών εμπειρογνωμόνων το 1990-1993 στη διακυβέρνηση Μητσοτάκη. 
        Το θέμα, όμως, είναι ο κ. Καραμανλής και ενδεχομένως και ο κ. Σουφλιάς που θέλησαν να πείσουν τον ελληνικό λαό ότι ανήκουν στο μεσαίο χώρο, ότι έχουν μια προσέγγιση κοινωνικής Δεξιάς. Πού την είδαμε; Και, πραγματικά, σήμερα θλίβομαι που ο κ. Σουφλιάς, ένας άνθρωπος που έλεγε πάντα ευθαρσώς τη γνώμη του αναγκάστηκε σε αναδιπλώσεις και σε ανακοινώσεις τύπου που δεν τιμούν το πολιτικό μας σύστημα.
        Τρίτο σημείο. Μεταρρυθμίσεις. Είναι μία λέξη θετικά φορτισμένη, ιστορικά. Κακοποίησαν τη λέξη. Στη χώρα μας δεν υπάρχουν μεταρρυθμίσεις. Ενδεχομένως υπάρχει μόνο μία. Αυτή είναι η απορύθμιση της αγοράς εργασίας γιατί η νεοφιλελεύθερη λογική και πολιτική –υπάρχει λογικό πλαίσιο στη συζήτησή μας- στηρίζεται στο ότι για την έλλειψη ανταγωνιστικότητας  της χώρας μας φταίει το κόστος εργασίας. 
        Πρέπει να γίνουμε Βουλγαρία στα μεροκάματα, πρέπει να γίνουμε Ρουμανία, ενδεχομένως και Κίνα, τόσο στον ιδιωτικό όσο και στον δημόσιο τομέα. Και εδώ η Κυβέρνηση έπαιξε σημαντικά ένα καθοριστικό ρόλο, βάζοντας αντιθέσεις ανάμεσα στους εργαζομένους στο δημόσιο και στον ιδιωτικό τομέα. Και θα επανέλθω σ’ αυτό. Απλώς εγώ να τους θυμίσω ότι η χώρα σε ανταγωνιστικότητα πήγε εννέα αριθμούς κάτω σήμερα.
        Μιλήσατε για τις Δ.Ε.Κ.Ο. Στις Δ.Ε.Κ.Ο. ξέρετε τι επικρατεί; Κομματισμός, αναξιοκρατία, ρουσφετολογία σ’ όλο της το μεγαλείο. Και αν θέλετε τα οικονομικά αποτελέσματα, ας μας πει η Κυβέρνηση τα οικονομικά αποτελέσματα του 2006 όπως αποτυπώνονται στον κρατικό προϋπολογισμό και θα δείτε, κύριοι συνάδελφοι, ότι τα πράγματα πήγαν πολύ χειρότερα και ως απλή διαχείριση.
        Εργασιακές σχέσεις που αναφέρθηκα προηγούμενα. Δραστική μείωση των πραγματικών εισοδημάτων των εργαζομένων. Στη χώρα μας ξέρετε τι κυριαρχούν αυτές τις ημέρες; Το εορτοδάνεια. Οι Έλληνες εργαζόμενοι, για να κάνουν Χριστούγεννα πρέπει να προσφύγουν στις τράπεζες. Καινούργιο φρούτο και αυτό επί Νέας Δημοκρατίας.
        Ελαστικές μορφές, απελευθέρωση ωραρίων, μεσαιωνισμός στο χώρο των εργασιακών σχέσεων. Και έρχομαι στο σημαντικό ζήτημα, κυρίες και κύριοι συνάδελφοι, της κατάργησης ουσιαστικά των συλλογικών συμβάσεων στη χώρα μας. Και αυτό είναι το μέγιστο ιδεολογικό και πολιτικό ζήτημα.
        Κύριε Υπουργέ, και κύριοι συνάδελφοι της Νέας Δημοκρατίας, το άρθρο 22 παράγραφος 2 του Συντάγματος, έχει αναγάγει ως κυρίαρχο θέμα ρύθμισης των εργασιακών σχέσεων τη συλλογική διαπραγμάτευση και τις συλλογικές συμβάσεις. Και αυτές οι διατάξεις είναι από τον πυρήνα του Συντάγματος. Η συλλογική διαπραγμάτευση δεν αναγνωρίζεται μόνον από το ελληνικό Σύνταγμα. Είναι οι διεθνείς συμβάσεις εργασίας, είναι το Ευρωπαϊκό Δίκαιο, αν θέλετε. Θα μπορούσε κάποτε να υποχωρήσει αυτό με την επίκληση λόγω δημοσίου συμφέροντος. 
        Ποιους λόγους δημοσίου συμφέροντος κύριοι της Νέας Δημοκρατίας επικαλείσθε σήμερα, για να υποχωρήσει αυτό το αναφαίρετο δικαίωμα στη συλλογική σύμβαση και διαπραγμάτευση; Και από πού προκύπτει, στο βαθμό που υπάρχει λόγος δημοσίου συμφέροντος, για το γεγονός ότι φέτος υπάρχουν ζημιές στον οργανισμό, μέσα από τα τερτίπια που ανέφεραν προηγούμενα οι συνάδελφοί μας, φταίνε οι εργαζόμενοι; Οι εργαζόμενοι οι οποίοι προσέτρεξαν και συμφώνησαν, ακόμη και σε εθελουσία έξοδο, την οποία χειροκρότησε και ο κύριος Πρωθυπουργός, θυμίζω εδώ, οι εργαζόμενοι που συμφώνησαν σε αλλαγές του κανονισμού κατ’ επανάληψη. Άρα είναι οι εργαζόμενοι εκείνοι οι οποίοι φταίνε; Προς τι, λοιπόν, αυτήν τη στιγμή η ρύθμιση η οποία πολύ φοβάμαι, κύριοι συνάδελφοι, ότι στην πορεία θα βρει έντονα ζητήματα συνταγματικών προβλημάτων.
        Υπάρχει και κάτι άλλο: Ας έχουμε υπ’ όψιν τους οι εργαζόμενοι, ο ελληνικός λαός, ότι αυτό που επιχειρεί σήμερα η Κυβέρνηση, αποτελεί αφετηρία, αν τυχόν και επανεκλεγούν, να το βιώσουμε αύριο το πρωί στη Δ.Ε.Η., στην Ε.ΥΔ.Α.Π., σ’ όλες τις Δ.Ε.Κ.Ο., ακόμη και στις τράπεζες.
        ‘Ένα άλλο σημείο που θα ήθελα να αναδείξω. Είχαμε το μεσημέρι μια συζήτηση γύρω από τα ζητήματα του σκανδάλου που ακούει στο όνομα «ΓΕΡΜΑΝΟΣ». ‘Ηρθαν οι κύριοι Υπουργοί και αναφέρθηκαν σε μια έκθεση ιδεών. Στα συγκεκριμένα ερωτήματα που έθεσε η Αντιπολίτευση, δεν απάντησαν σε κανένα. Γενικά και αόριστα μας είπαν την πολιτική τους. Ποια πολιτική; Του ξεπουλήματος εν ονόματι της εξυγίανσης και των μεταρρυθμίσεων, όπως είπα προηγούμενα.
        Κύριε Υπουργέ, πρέπει να ξέρετε ότι στην υπόθεση «ΓΕΡΜΑΝΟΣ» έχουν διαπραχθεί εγκλήματα. Εγκλήματα του Ποινικού Δικαίου. Υπάρχει παράβαση καθήκοντος, υπάρχει παράβαση των διατάξεων της κατάχρησης προνομιακών πληροφοριών. Υπάρχει το έγκλημα της απιστίας. Και ο πυρήνας αυτών των εγκλημάτων είναι ο εκλεκτός σας Πρόεδρος κ. Βουρλούμης, ο οποίος απεκάλεσε τη Βουλή των Ελλήνων ότι πάμε σε «υπερωκεάνιο πολυτελείας», του οποίου η αντίληψη για τους εργαζόμενους είναι ότι «σιτίζονται στον Ο.Τ.Ε., δεν εργάζονται». Και αυτά τα έχει πει δημοσίως -και είναι δημοσιευμένα-  σε κάθε κατεύθυνση.
        Και όσον αφορά το πώς αντιμετωπίζονται οι συλλογικές διαπραγματεύσεις, επειδή είδα τον συνάδελφο από την πλευρά της Νέας Δημοκρατίας να επικροτεί αυτά που λέμε, θα του πω ότι το πόσο σέβεστε τον κοινωνικό διάλογο και τις διαπραγματεύσεις, δεν θα σας απαντήσω εγώ. Θα καταθέσω μια δήλωση του Γενικού Γραμματέα της Γ.Σ.Ε.Ε., του κ. Πουπάκη. Προφανώς τον γνωρίζετε και τον τιμάτε, θέλω να πιστεύω, ο οποίος αισθάνθηκε την ανάγκη να κάνει δήλωση ως γενικός γραμματέας της Γ.Σ.Ε.Ε..
      Ξέρετε τι λέει; Και δεν το λέμε εμείς. Λέει «προσπάθειες με το «αποφασίζομεν και διατάσσομεν» ουσιαστικής απαξίωσης του ίδιου σκοπού των μεταρρυθμίσεων...». Ποιος αποφασίζει και διατάσσει; Η κυβέρνησή σας κύριοι συνάδελφοι της Νέας Δημοκρατίας. Σε αυτές τις εποχές μας οδηγήσατε και το καταθέτω στη Βουλή για να είναι η απάντηση των δικών σας ανθρώπων προς εσάς για το πώς κυβερνάτε τον τόπο. Και αυτά είναι τα κρίσιμα ζητήματα δημοκρατίας πέρα από τα ζητήματα του ξεπουλήματος και του αφελληνισμού των ελληνικών επιχειρήσεων. 
        (Στο σημείο αυτό ο Βουλευτής κ. Μιλτιάδης Παπαϊωάννου καταθέτει για τα Πρακτικά τη προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
       ΚΩΝΣΤΑΝΤΙΝΟΣ ΑΓΟΡΑΣΤΟΣ: Ο συνδικαλισμός είναι ελεύθερος και ανεξάρτητος.
       ΜΙΛΤΙΑΔΗΣ ΠΑΠΑΪΩΑΝΝΟΥ: Προφανώς. Ελεύθερος είναι και ως ελεύθερος σας λέει ότι είστε Κυβέρνηση του «αποφασίζομεν κα διατάσσομεν». Δεν σας θυμίζει τίποτε αυτό; Τίποτε; 
        Σε κάθε περίπτωση το θέμα είναι ότι και μέσα στη λογική της διαχείρισης και αν ξεφύγουμε από το ιδεολογικό πλαίσιο η κατάσταση στο χώρο των δημοσίων επιχειρήσεων, κύριοι συνάδελφοι, επιδεινώνεται. Η τρύπα μεγαλώνει. Ο όποιος κυβερνητικός σχεδιασμός δεν υπάρχει και αν υπάρχει απέτυχε. Θυμίζω μόνο αυτά τα στοιχεία:
        Για το 2006 τα έσοδα εμφάνισαν μείωση κατά 8,04%. Οι ζημιές και ο νέος δανεισμός σημειώνουν άνοδο κατά 228% για τις εισηγμένες εταιρείες και 21,81% για τις μη εισηγμένες εταιρείες και σ’ αυτές δεν συμπεριλαμβάνεται η Ολυμπιακή. Γιατί αν ανοίξουμε την Ολυμπιακή και τις περιπλανήσεις σας, άλλη μεγάλη ιστορία. Και αυτά είναι δικά σας στοιχεία, κύριε Υπουργέ. Ανατρέξτε στον προϋπολογισμό. 
        Έρχεται όμως η ώρα των συγκρίσεων, κύριοι συνάδελφοι. Όσο πλησιάζουμε προς τις εκλογές ο ελληνικός λαός δεν θα μείνει μόνο στα ζητήματα της αναξιοπιστίας σας. Θα δει και τις συγκρίσεις ποιοι, πράγματι, υπηρέτησαν και το εθνικό συμφέρον και το συμφέρον των εργαζομένων. Αυτό το εγχείρημα που σήμερα επιχειρείτε σε σχέση με τον Ο.Τ.Ε. είναι ένα ηθικό και πολιτικό σκάνδαλο και οικονομικό σκάνδαλο πρώτου μεγέθους. Θα συνοδεύει την Κυβέρνησή σας, κύριε Υπουργέ, για άλλη μια δεξιά διακυβέρνηση της χώρας σαν εκείνη του κ. Μητσοτάκη που άλλα ήθελε να ξεπουλήσει τότε. Και, βέβαια, θα συνοδεύει για πάντα και τον Πρωθυπουργό της χώρας τον κ. Καραμανλή. Το μέγεθός του είναι τόσο μεγάλο που δεν σβήνει και που δεν παραγράφεται! 
        Σας ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Λιντζέρης με την αγόρευση του οποίου ολοκληρώνονται και οι πρωτολογίες. 
       ΔΗΜΗΤΡΙΟΣ ΛΙΝΤΖΕΡΗΣ: Κυρίες και κύριοι συνάδελφοι, ενώ η ημερήσια διάταξη της Βουλής περιελάμβανε τη συζήτηση του φορολογικού νομοσχεδίου, η Κυβέρνηση συνεπής στην αντιδεολογική και εν τέλει αντικοινοβουλευτική της πρακτική κατέθεσε εν αιθρία τροπολογία μέσω της οποίας επιδιώκει να εκποιήσει το μεγαλύτερο τηλεπικοινωνιακό οργανισμό των Βαλκανίων με επενδύσεις στα Βαλκάνια μέχρι την Αρμενία, τον Ο.Τ.Ε. Έτσι, η μεγάλη και  άδικη φορολογική επιδρομή σε βάρος των μισθωτών, των συνταξιούχων και των αυτοαπασχολούμενων που παρατηρείται μέσω του φορολογικού νομοσχεδίου περνάει σε δεύτερη μοίρα. Και είναι λογικό αφού ένας νέος φορολογικός νόμος αύριο από μία φιλολαϊκή κυβέρνηση θα μπορούσε να επανορθώσει αυτές τις μεγάλες αδικίες. Η πώληση όμως ενός πάγιου περιουσιακού στοιχείου του ελληνικού λαού είναι ανεπανόρθωτο γεγονός με διαχρονικές συνέπειες. 
        Δεν είναι η πρώτη φορά που η Κυβέρνηση της Νέας Δημοκρατίας αποφασίζει να εκποιήσει κερδοφόρους οργανισμούς του δημοσίου. Για να αυξήσει τα έσοδα του προϋπολογισμού εκποιεί πλουτοπαραγωγικές πηγές. Για εισπρακτικούς λόγους προχωράει στην πώληση πηγών εσόδων και πόρων για να αντιμετωπίσει το έλλειμμα, θεωρώντας ότι ο εθνικός πλούτος της ανήκει. 
        Με τη συγκεκριμένη τροπολογία εκποιεί τον εθνικό οργανισμό τηλεπικοινωνιών και μάλιστα ελάχιστες μέρες μετά την εθνική ντροπή του πετάγματος στον καιάδα της λήθης της παραγραφής του σκανδάλου των παρακολουθήσεων των τηλεφώνων. Εκτός και θεωρεί ότι λύθηκε το ζήτημα με την επιβολή υψηλού προστίμου που επέβαλε η ανεξάρτητη αρχή στην εταιρεία που και αποκάλυψε το σκάνδαλο. Αλλά αυτό είναι άλλο θέμα. 
        Σε μία ευνομούμενη πολιτεία, κυρίες και κύριοι συνάδελφοι, η τροπολογία ενός νόμου στη Βουλή, θα έπρεπε, προηγουμένως, να είχε συζητηθεί αναλυτικά από την οικεία διακομματική επιτροπή της Βουλής. Θα έπρεπε να συνοδεύεται από επιστημονικές εκθέσεις, που θα παρουσίαζαν την κατάσταση των τηλεπικοινωνιών στην Ευρωπαϊκή Ένωση, από επιστημονικές εκθέσεις που θα παρουσίαζαν μελέτες για την εμπειρία των ιδιωτικοποιήσεων στην Αμερική, στην Αγγλία, στην Ιαπωνία, στη Λατινική Αμερική.
        Σε μια τέτοια βάση ο πολιτικός λόγος θα μπορούσε να συσχετισθεί με τον επιστημονικό λόγο και, βεβαίως, θα μπορούσε να τεκμηριωθεί και ο αντίλογος. Το ερώτημα είναι γιατί, αφού -όπως άλλωστε είπε ο ίδιος ο Υπουργός- η Κυβέρνηση είχε προγραμματίσει αυτήν την ενέργεια, δεν ακολούθησε την πάγια κοινοβουλευτική διαδικασία αλλά αιφνιδίασε;
         Η απάντηση είναι απλή. Για δύο λόγους. Ο ένας ήταν ότι ήθελε να ελαχιστοποιήσει τις αντιδράσεις και ο δεύτερος για να μην καταδειχθεί ότι ο φιλελευθερισμός ξεπερνάει ακόμη και τις χειρότερες εκδοχές του θατσερικού φιλελευθερισμού. Γιατί, κύριοι της Νέας Δημοκρατίας, ακόμη και ο φιλελευθερισμός της κ. Θάτσερ διακρινόταν από εθνικές ευαισθησίες, ενώ ο φιλελευθερισμός σας δεν έχει τέτοιες. Επιτρέψτε μου να πω ότι θα μπορούσε να χαρακτηρισθεί με το α στερητικό ως α-εθνικός φιλελευθερισμός. 
        Η πολιτική του κ. Αλογοσκούφη θα μπορούσε να αποτυπωθεί στο σύνθημα «πωλείται η πατρίς σε τιμή ευκαιρίας». Γι’ αυτό και  στην ουσία ζητά από τη Βουλή μία λευκή επιταγή. Ναι, κύριοι της Νέας Δημοκρατίας, έχετε πάρει εσείς απαντήσεις πόσες μετοχές θα πουληθούν, πού και με ποια διαδικασία; 
        Βεβαίως, παραχωρείτε το management. Ματαίως, όπως φαίνεται, ο κ. Σουφλιάς μιλάει για στρατηγική συνεργασία με έλεγχο του κράτους στο management. Ο κ. Καραμανλής έχει δώσει προσωπικά το πράσινο φως γι αυτή την ανάλγητη πολιτική. 
        Και έτσι για την ιστορία, να σας θυμίσω ότι ανάλογη προσπάθεια είχε γίνει και επί πρωθυπουργίας του κ. Μητσοτάκη. Και τότε όπως και τώρα, είχε απαξιωθεί μεθοδικά ο οργανισμός προκειμένου να πωληθεί φθηνότερα. Όμως τότε, από τη δική σας πτέρυγα, κύριοι της Νέας Δημοκρατίας, είχαν ακουσθεί φωνές, αντιδράσεις, με πιο δυνατή αυτή του κ. Έβερτ. Φαίνεται όμως ότι σήμερα σιώπησε. Και η φωνή του κ. Σουφλιά δεν είναι τόσο δυνατή για να προασπιστεί το εθνικό συμφέρον που διακυβεύεται. 
        Ο σημερινός λόγος της Νέας Δημοκρατίας κολυμπά στα απόνερα του φιλελευθερισμού. Σε μια έκρηξη ημιμάθειας και καταφανή ανυπαρξία ενημέρωσης, μας κάνει κηρύγματα για τη σχέση ιδιωτικοποίησης και ανταγωνιστικότητας. Είστε η χειρότερη εκδοχή του θατσερικού νεοφιλελευθερισμού, αυτής της σιδεράς πάλαι ποτέ κυρίας που έλεγε ότι κοινωνία δεν υπάρχει. Εσείς την καταργήσατε ακόμη περισσότερο.
        Θα σας πω, λοιπόν, τι έλεγε ο κ. Μουρ, ο Υπουργός των ιδιωτικοποιήσεων της Θάτσερ. Έλεγε ότι από τις βρετανικές επιχειρήσεις το πολύ που μπορεί να ιδιωτικοποιηθεί είναι το 50%. Εσείς έχετε όριο; Έχετε αναρωτηθεί, κύριοι συνάδελφοι της Νέας Δημοκρατίας; Η Εμπορική, τα λιμάνια, τα αεροδρόμια, ο Ο.Π.Α.Π., ο Ο.Τ.Ε, αύριο το Χρηματιστήριο, το Ταμιευτήριο, η Αγροτική, ποιος θα βάλει φρένο επιτέλους σ΄ αυτό το παραλήρημα εκποίησης της δημόσιας υπηρεσίας;
        Γι αυτό σας λέω ότι είστε πλέον όλοι συμμέτοχοι σ΄ αυτό που χαρακτηρίζει την αλογοσκούφια εκδοχή του φιλελευθερισμού και ταυτίζεται με το σύνθημα «πωλείται η πατρίς σε τιμή ευκαιρίας». 
        Και κάτι ακόμα. Οι μετοχές του δημοσίου στη Βρετανία…
       ΑΠΟΣΤΟΛΟΣ ΣΤΑΥΡΟΥ: Πέστε μας και για το 60% των μετοχών που πουλήσατε …
       ΔΗΜΗΤΡΙΟΣ ΛΙΝΤΖΕΡΗΣ: Ακούστε και λίγο αντίλογο, μη σας ενοχλούν οι αλήθειες.
        Οι μετοχές του δημοσίου στη Βρετανία –γιατί κάνετε κι άλλα πράγματα- δεν βγήκαν στο σφυρί στη διεθνή αγορά. Αντίθετα δόθηκε προνομιακή μεταχείριση στον Βρετανό μικροεπενδυτή και αποταμιευτή. Γι’ αυτό και το 90% των εργαζομένων στις βρετανικές επιχειρήσεις που ιδιωτικοποιήθηκαν, αγόρασαν μετοχές των επιχειρήσεών τους.
Εσείς ούτε καν στα Ταμεία δεν επιτρέπετε να αγοράσουν μετοχές.
         ΑΠΟΣΤΟΛΟΣ ΣΤΑΥΡΟΥ: Εσείς τα δώσατε όλα…
       ΔΗΜΗΤΡΙΟΣ ΛΙΝΤΖΕΡΗΣ: Και παρατηρείται το εξής παράδοξο, κύριοι της Νέας Δημοκρατίας. Για να δούμε ακόμη και αυτό που θα πω πώς θα το σχολιάσετε. 
        (Θόρυβος από την πτέρυγα της Νέας Δημοκρατίας)
       ΑΠΟΣΤΟΛΟΣ ΚΩΣΤΟΠΟΥΛΟΣ: Το Χρηματιστήριο το ξεχάσατε;
       ΠΡΟΕΔΡΕΥΩΝ (Γεώργιος Σούρλας): Μην διακόπτετε, κύριοι συνάδελφοι.
       ΔΗΜΗΤΡΙΟΣ ΛΙΝΤΖΕΡΗΣ: Οι βασικοί ενδιαφερόμενοι για την εξαγορά του Ο.Τ.Ε. είναι δημόσιοι οργανισμοί άλλων χωρών. Ή μήπως δεν είναι; Δεν διαβάζετε μήπως τον Τύπο; Και μάλιστα αυτές οι χώρες έχουν το 25% έως 34% των μετοχών των οργανισμών που πρόκειται να αγοράσουν το ελληνικό δημόσιο. Ανήκουν στο δημόσιο αυτών των χωρών. 
        Και κάτι ακόμα. Το 17% του προσωπικού της «DEUTCHE TELECOM» έχουν σχέση εργασίας όπως οι Έλληνες δημόσιοι υπάλληλοι. 
        Τέλος, σεβόμενος το χρόνο, κύριε Πρόεδρε, θέλω να κλείσω αναφερόμενος στο εξής. Κύριοι της Νέας Δημοκρατίας, για μια ακόμη φορά παραποιείτε την αλήθεια. Όπως είπατε ψέματα στον ελληνικό λαό με εξαγγελίες κενές περιεχομένου, έτσι κακοποιείτε σήμερα λέξεις και έννοιες. Η εκποίηση του εθνικού πλούτου που πραγματοποιείτε δεν μπορεί να βαφτίζεται «ιδιωτικοποίηση», ούτε να καλύπτεται κάτω από οποιονδήποτε ιδεολογικό ή πολιτικό μανδύα. Είναι άλλο πράγμα η παραχώρηση του εθνικού πλούτου σε ιδιωτικά συμφέροντα και άλλο πράγμα ο περιορισμός του δημόσιου τομέα. Η εκάστοτε κυβέρνηση είναι υποχρεωμένη να λειτουργεί ως θεματοφύλακας του εθνικού πλούτου. Δεν νομιμοποιείται να λειτουργεί ως ιδιοκτήτης του. Και καλά θα κάνετε να μάθετε και τη φράση του ποιητή: «Η Ελλάδα δεν ανήκει σ’ εσάς, σ’ εμάς. Ανήκει στους νεκρούς, στους ζώντες και στους αγέννητους». Και, βεβαίως, ο ελληνικός λαός αντελήφθη σύντομα ότι διακυβεύεται ακόμα και η ύπαρξή του, γι’ αυτό και στις ερχόμενες εκλογές θα σας στείλει εκεί όπου ανήκετε, στην Αντιπολίτευση.
        Ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Ο εισηγητής της Νέας Δημοκρατίας κ. Κωστόπουλος έχει το λόγο, για να δευτερολογήσει. 
        ΧΑΡΑΛΑΜΠΟΣ ΚΑΣΤΑΝΙΔΗΣ: Τι γίνεται εδώ, κύριε Πρόεδρε;
ΠΡΟΕΔΡΕΥΩΝ (Γεώργιος Σούρλας): Κάνει άσκηση του δικαιώματός του. 
        Ορίστε, κύριε Κωστόπουλε, έχετε το λόγο.
       ΑΠΟΣΤΟΛΟΣ ΚΩΣΤΟΠΟΥΛΟΣ: Συμμερίζομαι την κόπωση του Σώματος…
        (Θόρυβος από την πτέρυγα του ΠΑ.ΣΟ.Κ.)
     ΧΑΡΑΛΑΜΠΟΣ ΚΑΣΤΑΝΙΔΗΣ: (Δεν ακούστηκε)
       ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καστανίδη.
       ΑΠΟΣΤΟΛΟΣ ΚΩΣΤΟΠΟΥΛΟΣ: Επιτέλους κάποτε να κάνετε και ησυχία, να σεβαστείτε τους συναδέλφους σας ομιλητές. 
        Κύριε Πρόεδρε, συμμερίζομαι την κόπωση του Σώματος από την ολοήμερη συζήτηση που έχουμε, αλλά δεν σας κρύβω ότι με έχουν κουράσει περισσότερο οι απαράδεκτοι και απαξιωτικοί χαρακτηρισμοί που έχουν γίνει τόσο για το Προεδρείο της Βουλής και την Κυβέρνηση, όσο και για τους συναδέλφους. 
        Εγώ στην πρωτολογία μου ζήτησα να μην ψηφίσει το ΠΑ.ΣΟ.Κ. το νομοσχέδιο, διότι ήμουν βέβαιος ότι δεν θα το ψηφίσει. Ζήτησα όμως και είχα την απαίτηση να δω πώς και με ποια πολιτικά επιχειρήματα θα το διαψεύσουν. Ευτυχώς ή ατυχώς, δεν ασχολήθηκαν καθόλου με το νομοσχέδιο. Με όλα ασχολήθηκαν οι εξήντα Βουλευτές, συνάδελφοι του ΠΑ.ΣΟ.Κ., που γράφτηκαν για να μιλήσουν, εκτός από το φορολογικό νομοσχέδιο που συζητάμε.
        Κυρίες και κύριοι συνάδελφοι, δυστυχώς το αντιπολιτευτικό πάθος των συναδέλφων του ΠΑ.ΣΟ.Κ. τους οδηγεί όχι μόνον στην υπερβολή, στην καταστροφολογία και στο μηδενισμό των πάντων, αλλά και στο διαζύγιο με την αλήθεια και πολύ περισσότερο με τη σοβαρότητα. 
        (Θόρυβος από την πτέρυγα του ΠΑ.ΣΟ.Κ.)
        Σας παρακαλώ, κύριοι συνάδελφοι! Μιλήσατε για κοινοβουλευτικά πραξικοπήματα. Μιλήσατε για κοινοβουλευτικούς τραμπουκισμούς μέσα στο Κοινοβούλιο, μέσα στο ναό της δημοκρατίας και εγώ -δεν σας το κρύβω- πήγα στην τηλεόραση να δω μήπως έγινε πραξικόπημα. Διότι όλοι οι ομιλητές που ανεβήκατε στο Βήμα μιλάγατε για πραξικόπημα. Άκουγα για πραξικόπημα και λέω: «Τι γίνεται βρε παιδιά; Κατελύθη η δημοκρατία και δεν το ξέρουμε;» 
        (Θόρυβος από την πτέρυγα του ΠΑ.ΣΟ.Κ.)
       ΑΠΟΣΤΟΛΟΣ ΚΑΤΣΙΦΑΡΑΣ: Κοινοβουλευτικά πραξικοπήματα!
       ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, σας παρακαλώ πάρα πολύ. Δεν είναι τώρα αντίδραση αυτή.
       ΑΠΟΣΤΟΛΟΣ ΚΩΣΤΟΠΟΥΛΟΣ: Τα είπατε αυτά, κύριοι συνάδελφοι. Αυτά που είπατε λέω. Δεν λέω τίποτα περισσότερο. 
        Κύριε Πρόεδρε, θα ζητήσω και περισσότερο χρόνο. 
       ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, δεν επιτρέπονται ειρωνικές αντιδράσεις. Σας παρακαλώ πάρα πολύ! Είναι δικαίωμά του να μιλάει όπως θέλει. Δεν επιτρέπονται αποδοκιμασίες και ειρωνείες.
       ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, εδώ ήμασταν παρόντες όλοι. Παρακολουθήσαμε τη συζήτηση από αρχής μέχρι τέλους. Μόνιμο ρεφρέν όλων των ομιλητών του ΠΑ.ΣΟ.Κ. δεν ήταν τίποτα άλλο παρά μόνο το ξεπούλημα της  δημόσιας περιουσίας, οι φόροι στα τσιγάρα –τα επαναλαμβάνω εγώ, κύριοι συνάδελφοι, μην ανησυχείτε- οι φόροι στα καύσιμα και στα ποτά, παρ’ ότι αυτοί οι φόροι δεν περιλαμβάνονται σ’ αυτό το νομοσχέδιο. Έχουν ήδη ψηφιστεί. 
        Μας είπατε κιόλας ότι ψηφίσαμε δώδεκα φορολογικά νομοσχέδια σε δυο χρόνια. Κύριοι συνάδελφοι, τρία φορολογικά νομοσχέδια ψηφίσαμε. Άλλο αν θεωρείτε και τις κυρώσεις και την ενσωμάτωση των αποφάσεων του Ευρωπαϊκού Κοινοβουλίου στο εσωτερικό μας δίκαιο ότι είναι νόμοι δικοί μας.
        Πέραν αυτών, κύριε Πρόεδρε, δυστυχώς μέρα με τη μέρα ξεδιπλώνεται η αδυναμία και η εσωστρέφεια του ΠΑ.ΣΟ.Κ. που αδυνατεί να καταθέσει μια εναλλακτική πρόταση και επιδίδεται, σε αοριστολογίες και γενικολογίες. 
        Τίποτα θετικό, κύριοι συνάδελφοι, δεν είδατε σ’ αυτό το φορολογικό νομοσχέδιο; Είναι ένα νομοσχέδιο το οποίο αφορά όλους τους συμπολίτες μας. Είναι ένα νομοσχέδιο που είναι μια σημαντική μεταρρύθμιση και για την κοινωνία και για την οικονομία ...
        (Θόρυβος, διαμαρτυρίες από την πτέρυγα του ΠΑ.ΣΟ.Κ.)
        Προσπαθήσατε ακόμα να διαψεύσετε και τους αριθμούς. Αλλά, κυρίες και κύριοι συνάδελφοι, οι αριθμοί λένε την απόλυτη αλήθεια. Εσείς όμως δεν έχετε τη γενναιότητα ούτε αυτό να αναγνωρίσετε. 
        Και για να είμαστε ειλικρινείς, με τη νέα φορολογική κλίμακα που συζητάμε και θα ψηφίσουμε σήμερα και αύριο, γίνεται ή δεν γίνεται δραστική μείωση των φορολογικών συντελεστών, κύριοι συνάδελφοι, ναι ή όχι; Γίνεται αύξηση των αφορολογήτων ορίων, ναι ή όχι; 
       ΠΟΛΛΟΙ ΒΟΥΛΕΥΤΕΣ (από την πτέρυγα του ΠΑ.ΣΟ.Κ.): Όχι.
       ΑΠΟΣΤΟΛΟΣ ΚΩΣΤΟΠΟΥΛΟΣ: Γίνεται διεύρυνση των φορολογικών κλιμακίων, ναι ή όχι; 
       ΠΟΛΛΟΙ ΒΟΥΛΕΥΤΕΣ (από την πτέρυγα του ΠΑ.ΣΟ.Κ.): Όχι.
       ΑΠΟΣΤΟΛΟΣ ΚΩΣΤΟΠΟΥΛΟΣ: Δεν μπορείτε να το δείτε. Μπορεί σήμερα να μην το βλέπετε, αλλά αυτό το «όχι» που λέτε να ξέρετε ότι θα σας το πει μεθαύριο και ο ελληνικός λαός, διότι σήμερα του στερείτε το δικαίωμα να έχει και περισσότερο αφορολόγητο και λιγότερους φόρους. Αυτό το «όχι» θέλαμε να ακουστεί εδώ και να καταγραφεί, κύριε Πρόεδρε.
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Κύριε Πρόεδρε, επειδή η φορολογική πολιτική και η ιστορία του ΠΑ.ΣΟ.Κ. είναι καταγραμμένη, εγώ θα πω μόνο το εξής: Είναι πάρα πολύ απλό. Η μεγαλύτερη φορολογική απάτη που έγινε επί των ημερών των κυβερνήσεων του ΠΑ.ΣΟ.Κ. ήταν όταν έγινε η μετατροπή της δραχμής σε ευρώ.
        (Θόρυβος, διαμαρτυρίες από την πτέρυγα του ΠΑ.ΣΟ.Κ.)
        Παρακαλώ, κύριοι συνάδελφοι.
        Τότε, στις 31-12-2002 ο φορολογούμενος που είχε εισόδημα 17.000.000 δραχμές φορολογείτο, κύριε Πρόεδρε, με 42,5%. Εάν αυτά τα 17.000.000 –όπως έπρεπε να γίνει με τη μετατροπή του ευρώ- μετατρέπονταν σε ευρώ γίνονταν κάπου 50.000 ευρώ, θα έπρεπε τον επόμενο χρόνο ο εισοδηματίας που είχε 50.000 ευρώ να φορολογηθεί με 40%. Τι έκανε το ΠΑ.ΣΟ.Κ.; Τα 50.000 ευρώ τα έκανε 23.400 και είπε ότι όσοι έχετε εισόδημα από 23.400 και πάνω είσαστε όλοι υψηλόμισθοι. 
        Αγνόησε ακόμα και τα στατιστικά στοιχεία, τα οποία είναι δημοσιευμένα από τη γενική γραμματεία πληροφοριακών συστημάτων ότι μόνο το 8,8% στην Ελλάδα έχει εισόδημα πάνω από 40.000 ευρώ. Το αγνόησε και αυτό. 
        Αυτό, κύριοι συνάδελφοι, ήταν φορολογική επιδρομή ναι ή όχι; Ο φορολογούμενος με τα 50.000 ευρώ που δικαιούτο να πάει στο συντελεστή του 40%, εσείς τον πήγατε στα 23.400. Αυτά τα στοιχεία είναι εδώ και δεν διαψεύδονται από κανένα ... 
        (Θόρυβος από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Κωστόπουλε, τελειώνετε.
       ΑΠΟΣΤΟΛΟΣ ΚΩΣΤΟΠΟΥΛΟΣ: Εγώ δεν θα το ονομάσω φορολογικό πραξικόπημα, αλλά το κατονόμασα φορολογική απάτη.
        Κύριοι συνάδελφοι, το 1988, που υπάρχουν συγκρίσιμα στοιχεία για το Α.Ε.Π., τα φορολογικά βάρη για κάθε Έλληνα πολίτη αντιστοιχούσαν στο σύνολό τους στο 19,5% του Α.Ε.Π. Στις 31-12-2003 –και δεν θα σας πω και για το 2004 γιατί και το 2004 ήταν δικό σας φορολογικό έτος- …
        (Διαμαρτυρίες από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κωστόπουλε.
       ΑΠΟΣΤΟΛΟΣ ΚΩΣΤΟΠΟΥΛΟΣ: Παρακαλώ, κύριε Πρόεδρε. 
        Μην κουράζεστε, δεν πρόκειται να με σταματήσετε γιατί τα στοιχεία είναι αδιάψευστα και όποιος ξέρει να διαβάζει απλή αριθμητική –αυτή είναι ευανάγνωστη- μπορεί να καταλάβει. 
        Το 2003 εκτινάχθηκε αυτή η φορολογική επιβάρυνση σε 25% επί του Α.Ε.Π. και σήμερα βεβαίως είμαστε στο 23%. Δεν θέλω να πω τίποτα περισσότερο.
       ΠΡΟΕΔΡΕΥΩΝ (Γεώργιος Σούρλας): Κλείστε, κύριε Κωστόπουλε.
         ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, στην πρωτομιλία μου κατέθεσα και μια μελέτη του καθηγητού του οικονομικού πανεπιστημίου του κ. Δρεττάκη που λέει ότι από το 1994 έως το 2004 έγινε η μεγαλύτερη φορολογική επιδρομή σε βάρος των ελληνικών εισοδημάτων με συνέπεια οι φτωχοί να γίνουν φτωχότεροι και οι πλούσιοι να γίνουν πλουσιότεροι. Δεν ζητήσατε να το διαβάσετε, κύριοι του ΠΑ.ΣΟ.Κ., γιατί ασφαλώς γνωρίζετε ότι εκεί θα βρείτε την ταυτότητά σας.
        Κύριε Πρόεδρε, σας παρακαλώ, θα ήθελα να πω κάτι ακόμα.
        (Θόρυβος-Διαμαρτυρίες από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Τι παρακαλείτε, κύριε συνάδελφε; Πώς θα γίνει τώρα; Ολοκληρώστε, κύριε Κωστόπουλε.
       ΑΠΟΣΤΟΛΟΣ ΚΩΣΤΟΠΟΥΛΟΣ: Ολοκληρώνω, κύριε Πρόεδρε, με απαντήσεις σε τρία, τέσσερα θέματα.
       ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, συνεδριάζουμε δώδεκα ώρες συνεχώς.
       ΑΠΟΣΤΟΛΟΣ ΚΩΣΤΟΠΟΥΛΟΣ: Μας καταγγέλλουν, κύριε Πρόεδρε και εγκαλείται η Κυβέρνηση και η Νέα Δημοκρατία πως οι φορολογικοί συντελεστές δεν μειώνονται. Σας ερωτώ ευθέως: Θέλετε να μειωθούν οι φορολογικοί συντελεστές, ναι ή όχι;
       ΠΟΛΛΟΙ ΒΟΥΛΕΥΤΕΣ (από την πτέρυγα του ΠΑ.ΣΟ.Κ.): Ναι, ναι.
       ΑΠΟΣΤΟΛΟΣ ΚΩΣΤΟΠΟΥΛΟΣ: Πείτε «ναι» γιατί στο πρόγραμμά σας το έχετε κατευθείαν γραμμένο, αλλά δεν τολμάτε σήμερα να το ψηφίσετε στη Βουλή των Ελλήνων. Στη σελίδα 17 του προγράμματός σας μιλάτε για μείωση των φορολογικών συντελεστών, αλλά δεν τολμάτε να το κάνετε.
       ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
       ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, επειδή θα μιλήσω και αύριο και σέβομαι, πραγματικά, το Προεδρείο και τις αποφάσεις του, θέλω να κάνω μόνο μία παρατήρηση και τελειώνω.
       ΠΡΟΕΔΡΕΥΩΝ (Γεώργιος Σούρλας): Πώς το σέβεστε, αφού παραβιάζετε το χρόνο ομιλίας;
       ΑΠΟΣΤΟΛΟΣ ΚΩΣΤΟΠΟΥΛΟΣ: Η παρατήρησή μου έχει σχέση με την τροπολογία του Ο.Τ.Ε. Ο Υπουργός Οικονομίας και Οικονομικών κατέθεσε πριν από λίγο εδώ μία διυπουργική απόφαση των κυβερνήσεων του ΠΑ.ΣΟ.Κ. που μιλούσε, πράγματι, για συμμαχικό εταίρο στον Ο.Τ.Ε. 
       ΠΡΟΕΔΡΕΥΩΝ (Γεώργιος Σούρλας): Τα είπε ο Υπουργός αυτά. Δεν χρειάζεται να τα επαναλάβετε.
       ΑΠΟΣΤΟΛΟΣ ΚΩΣΤΟΠΟΥΛΟΣ: Μισό λεπτό, κύριε Πρόεδρε. Υπάρχει και δεύτερη πρόταση που πρέπει να κατατεθεί για να δούμε…
       ΠΡΟΕΔΡΕΥΩΝ (Γεώργιος Σούρλας): Μα, πώς θα γίνει, κύριε Κωστόπουλε; 
       ΑΠΟΣΤΟΛΟΣ ΚΩΣΤΟΠΟΥΛΟΣ: Ο κ. Παπαντωνίου, Υπουργός Οικονομικών το 1998, κατέθεσε εδώ στη Βουλή των Ελλήνων ίδια ακριβώς τροπολογία μ’ αυτήν που υπάρχει σήμερα. Μάλιστα, είπε τότε ότι είναι άμεση ανάγκη να ψηφιστεί η τροπολογία αυτή, διότι αλλιώς οι Δ.Ε.Κ.Ο. θα καταντήσουν στην κατάσταση που είναι η «ΟΛΥΜΠΙΑΚΗ».
        Και ερωτώ: Τότε γιατί την ψηφίσατε, κύριοι συνάδελφοι; 
        Η μόνη διαφορά που υπάρχει, κύριε Πρόεδρε, είναι ότι έβαζε εξάμηνη προθεσμία για τη σύνταξη του κανονισμού του προσωπικού και εμείς βάλαμε τετράμηνη. Αυτή είναι η διαφορά.
        Το 1988, κύριοι συνάδελφοι του ΠΑ.ΣΟ.Κ., βλέπατε ότι είναι αναγκαία η ψήφιση. Τώρα, γιατί δεν το βλέπετε;
        Να είστε καλά, κύριε Πρόεδρε. Ευχαριστώ πολύ.
       ΠΡΟΕΔΡΕΥΩΝ (Γεώργιος Σούρλας): Ο κ. Μακρυπίδης που είναι ο τελευταίος ομιλητής, δικαιούται να κάνει υπέρβαση χρόνου.
        Ορίστε, κύριε Μακρυπίδη, έχετε το λόγο.
       ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
        Φαίνεται ότι το πεπρωμένο της Νέας Δημοκρατίας ως Κυβέρνησης είναι να είναι διακυβέρνηση της χώρας σε διαλείμματα και αυτό το διάλειμμα να μην υπερβαίνει τα τρία χρόνια. Τόσο ήταν το διάλειμμα διακυβέρνησης της Νέας Δημοκρατίας το 1990-1993, φαίνεται ότι τόσο θα είναι και τώρα. Δεν είναι άσχετο το θέμα του Ο.Τ.Ε. που συζητάμε σήμερα με τη σύντομη διακυβέρνησή της τότε.
        Κύριοι της Νέας Δημοκρατίας, σας έχουμε κατηγορήσει κατ’ επανάληψη ότι είστε η Κυβέρνηση των φόρων, της ακρίβειας, της αισχροκέρδειας. Είστε Κυβέρνηση, από την οποία βλέπουμε να υπάρχει έξαρση του λαθρεμπορίου, της φοροδιαφυγής, του οικονομικού εγκλήματος.
        Αυτά θα ήταν λόγια, αν δεν αποδεικνύονταν από συγκεκριμένα στοιχεία. Οι φορολογικές ελαφρύνσεις του κ. Αλογοσκούφη που και σήμερα είπε από το Βήμα της Βουλής για το 2007, είναι επιβαρύνσεις ύψους 3,2 δισεκατομμυρίων για τον ελληνικό λαό την επόμενη χρονιά.
        Τα 216.000.000 ευρώ φοροελαφρύνσεις από την άμεση φορολογία είναι 2,5 δισεκατομμύρια επιβαρύνσεις από την έμμεση φορολογία στα λαϊκά στρώματα. Και μόνο από την αύξηση του Ειδικού Φόρου Κατανάλωσης στα καύσιμα, θα εισπράξετε, κύριοι της Νέας Δημοκρατίας, 205.000.000 ευρώ.
        Αυτές είναι οι φοροελαφρύνσεις σας. Και αν θέλετε να δούμε στην τριετία 2002-2004 την επιπρόσθετη φορολογική επιβάρυνση επί κυβερνήσεων ΠΑ.ΣΟ.Κ., αυτή ήταν 8,6 δισεκατομμύρια ευρώ.
        Το 2005, το 2006 και το 2007, σύμφωνα με τα δικά σας στοιχεία, η επιβάρυνση είναι 17.600.000.000 ευρώ. Τρία χρόνια πρόσθετη φορολογική επιβάρυνση στους εργαζόμενους, τους μισθωτούς, τους συνταξιούχους, τους μικρομεσαίους, γιατί για τους λοιπούς είχατε φοροελαφρύνσεις που σημαίνει ότι το 2004, όταν αναλάβατε τη διακυβέρνηση της χώρας, είχατε να δώσετε φοροελαφρύνσεις στους έχοντες και κατέχοντες. 
        Μειώσατε κατά δέκα μονάδες τη φορολογία από τις μεγάλες εταιρείες. Είχατε να χαρίσετε στους μεγαλομετόχους από τα διανεμόμενα κέρδη 1.000.000.000 ευρώ κατ’ έτος. Άρα, για τους έχοντες και κατέχοντες, για τους ημετέρους, γι’ αυτούς που είχατε γραμμάτια να εξοφλήσετε, παρείχατε φοροελαφρύνσεις.
Για τους μισθωτούς, για τους εργαζόμενους είχατε επιπρόσθετα 8,6 δισεκατομμύρια φορολογικές επιβαρύνσεις στην τριετία 2005-2007. 
        Σας κατηγορούν για Κυβέρνηση της ακρίβειας και της αισχροκέρδειας. Το μόνο που πετύχατε τρία χρόνια τώρα με την πολιτική σας ήταν σύγκλιση των τιμών με τα κράτη-μέλη της Ευρωπαϊκής Ένωσης και απόκλιση των εισοδημάτων του μέσου Έλληνα πολίτη από το μέσο όρο της Ευρωπαϊκής Ένωσης.
        Ένα άλλο κατόρθωμά σας, επίσης, είναι ότι αυτήν την τριετία όντως πετύχατε, μετά το νοικοκύρεμα των τριών χρόνων, να αυξήσετε το δημόσιο χρέος από 167.000.000.000 ευρώ της γενικής Κυβέρνησης στα 207.000.000.000 δισεκατομμύρια ευρώ, κύριοι της Νέας Δημοκρατίας. Αυτό ήταν το νοικοκύρεμα! Κατά 40.000.000.000 και πλέον η αύξηση του δημοσίου χρέους! 
        Ανεπιτυχώς προσπαθείτε να μειώσετε το δημοσιονομικό έλλειμμα. Με τεχνάσματα και με λογιστικές αλχημείες και πάλι δεν μειώνεται το δημοσιονομικό έλλειμμα. Σίγουρα όμως με την πολιτική τριών χρόνων μειώσατε το κοινωνικό έλλειμμα! Αυτό το ζει καθημερινά ο Έλληνας πολίτης, αυτό το ζουν οι εργαζόμενοι και γι’ αυτό αντέδρασαν σήμερα μ’ αυτήν τη μαζική συμμετοχή στην απεργιακή κινητοποίηση. Από δω και πέρα θα πάρουν μορφή χιονοστιβάδος οι αντιδράσεις του λαού και, φυσικά, το ΠΑ.ΣΟ.Κ. θα είναι μπροστά σ’ αυτούς τους αγώνες, γιατί όντως κλείνει, επιτέλους, το διάλλειμα της τριετίας της Κυβέρνησης της Νέας Δημοκρατίας. Παραπάνω δεν έχετε προθεσμία ούτε μία μέρα!
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Γεώργιος Σούρλας): Η κ. Παντελάκη έχει το λόγο.
       ΕΛΠΙΔΑ ΠΑΝΤΕΛΑΚΗ:  Ευχαριστώ, κύριε Πρόεδρε.
        Μετά από δώδεκα ώρες συνεδρίαση της Ολομέλειας στη δεύτερη συνεδρίαση επί της αρχής έχει πάρει τέλος το στημένο παιχνίδι, με συνυπεύθυνους τόσο τη Κυβέρνηση όσο και την Αντιπολίτευση.
        Η Κυβέρνηση συνειδητά έφερε όλο αυτό το μαμούθ νομοσχέδιο, που έχει να κάνει με το φορολογικό και αναπτυξιακό νόμο και αυτές τις τροπολογίες, γιατί ήθελε να γίνει η συνολική συζήτηση στην Ολομέλεια ακριβώς με τους όρους που ήθελε και το ΠΑ.ΣΟ.Κ. 
        Δεν είναι τυχαίο το γεγονός ότι η συζήτηση επικεντρώθηκε με μεγάλες κορώνες και αυτό που έχουν στο μυαλό τους τόσο η Κυβέρνηση όσο και το ΠΑ.ΣΟ.Κ. δεν είναι τίποτα άλλο παρά, όποτε γίνουν οι εκλογές, εν πάση περιπτώσει, ποιος θα είναι στο τιμόνι της διακυβέρνησης. Αυτό είναι.
        Το δείχνουν τα έργα και της προηγούμενης κυβέρνησης και του ΠΑ.ΣΟ.Κ. σήμερα, ως Αντιπολίτευση, και σήμερα της Κυβέρνησης της Νέας Δημοκρατίας. Γιατί υπάρχουν και οι πράξεις. Τι να κάνουμε; Δεν είμαστε θεωρία. Είμαστε πράξη. 
        Δεν έχω στόχο να ξαναμιλήσω και να πω ποια είναι εκείνα τα ζητήματα στα οποία συμφωνεί και ταυτίζεται η Νέα Δημοκρατία και το ΠΑ.ΣΟ.Κ. Δεν είναι αυτό το κύριο θέμα. Υπήρχε και ένα ζήτημα από αρκετούς Βουλευτές. Από το ΠΑ.ΣΟ.Κ. έκαναν κριτική στο Κομμουνιστικό Κόμμα, επειδή εμείς ταυτίζουμε το ΠΑ.ΣΟ.Κ. με το Κομμουνιστικό Κόμμα. 
        Το θέμα είναι το εξής: Εμείς δεν ταυτίζουμε κανένα κόμμα με το άλλο και είμαστε ανοιχτοί απέναντι στην κριτική που θέλετε να κάνετε σε εμάς. Μάλιστα την ακούμε με πολύ μεγάλη προσοχή. Ο καθένας ταυτίζεται με τον άλλον ανάλΟ.Γ.Α. με τις πράξεις του. Οι πράξεις σάς ταυτίζουν τόσα χρόνια. Όμως, σας ταυτίζει και ο ίδιος ο κόσμος. 
        Για μας ξέρετε ποιο είναι το μεγάλο πρόβλημα; Δεν είναι η αγωνία μας να αποδεικνύουμε σε κάθε νομοσχέδιο πόσο μοιάζετε και πόσο σε βάρος του λαού λειτουργείτε. Η αγωνία μας είναι άλλη: Πώς ο κόσμος θα απεγκλωβιστεί όχι ακριβώς από τα κόμματα -ΠΑ.ΣΟ.Κ. και Νέα Δημοκρατία- αλλά από την κυρίαρχη πολιτική αντίληψη ότι δεν αλλάζουν τα πράγματα, ότι τα πράγματα θα μείνουν ίδια, ότι δεν υπάρχει ελπίδα για τίποτα και ότι, εν πάση περιπτώσει, αυτό είναι ανταγωνιστικότητα, αυτός είναι ο παγκόσμιος συσχετισμός και δεν αλλάζει. Η αγωνία μας είναι αυτή: Να πείσουμε τον κόσμο ότι υπάρχει και άλλος δρόμος!
        Εμείς, πραγματικά, πιστεύουμε ότι υπάρχει ελπίδα. Και υπάρχει ελπίδα, όσο υπάρχουν εργαζόμενοι και όσο αυτοί οι εργαζόμενοι πλήττονται από τη πολιτική σας. Αν ήταν όλοι ευχαριστημένοι, θα λέγαμε «εντάξει, δεν χρειάζεται να είμαστε εδώ. Δεν κάνουμε τίποτα». 
        Επειδή, όμως, η συντριπτική πλειοψηφία σ’ αυτήν τη χώρα δεν μπορεί να τα βγάλει πέρα, καθώς θίγεται και το φιλότιμο και η αξιοπρέπειά τους με όλα αυτά που συμβαίνουν, το μεγάλο ζήτημα ακριβώς είναι να βρουν τη δύναμη και να συνειδητοποιήσουν ότι αυτή η δύναμη είναι στα χέρια τους και δεν έχουν τίποτα άλλο παρά να αποκαλύψουν, ακριβώς, την πολιτική σας, που τους θλίβει όλα αυτά τα χρόνια και τους επιβαρύνει. Να το αποδείξουν μέσα από τον αγώνα τους, μέσα από τη δράση τους. 
Να την αντιπαλέψουν σήμερα, να τη «φρενάρουν» γιατί πάμε στον πάτο και είναι σε βάρος του κόσμου και σε βάρος όλων μας. Να «φρενάρουν» την κατάσταση σήμερα και να δημιουργήσουν τους πολιτικούς όρους για την ανατροπή αυτής της πολιτικής και της εξουσίας που υπάρχει, δεδομένου ότι ο καβγάς σήμερα γίνεται για το ποιος θα εξυπηρετήσει τα συμφέροντα των επιχειρηματιών είτε είναι Έλληνες είτε είναι από οποιαδήποτε άλλη χώρα κλπ.. Το κεφάλαιο δεν έχει πατρίδα. 
        Αυτό, λοιπόν, είναι το ζήτημα και γι’ αυτό κοινός παρανομαστής τόσο του φορολογικού νομοσχεδίου όσο και του αναπτυξιακού νόμου και των τροπολογιών είναι, ακριβώς, το πώς θα εξυπηρετηθεί η ανταγωνιστικότητα της οικονομίας και τίποτα περισσότερο. Αυτό το δείχνετε με τις πράξεις σας και με τα λόγια σας. 
        Εν πάση περιπτώσει όμως, είναι και πρόκληση να ακούμε, για παράδειγμα  το ΠΑ.ΣΟ.Κ να κλαίει και να οδύρεται για την ανατροπή των εργασιακών σχέσεων, όταν η ανατροπή των εργασιακών σχέσεων ως ουσία και ως περιεχόμενο, από τη δημιουργία του ελληνικού κράτους, πήρε σάρκα και οστά κατ’ αρχάς στα χέρια σας και συνεχίζεται τώρα επάξια και από τη Νέα Δημοκρατία. 
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας  Βουλευτού)
        Ποιος είναι αυτός που στην κυριολεξία ανέτρεψε το οκτάωρο, έκανε τη διευθέτηση του χρόνου εργασίας και χάρισε τις εκατόν ογδόντα πέντε ώρες τη χρονιά στους εργοδότες για να την κάνουν ό,τι θέλουν; 
        Ποιος είναι αυτός που έφερε τα ασφαλιστικά ζητήματα και είπε ότι «όταν θα βγω κυβέρνηση, θα ανατρέψω το ασφαλιστικό της Νέας Δημοκρατίας»; Ποιος, λοιπόν, ανέτρεψε την εργατική και ασφαλιστική νομοθεσία; Από κοινού το ΠΑ.ΣΟ.Κ και Νέα Δημοκρατία! 
        Όμως, έγινε και προσπάθεια να αναδειχθούν οι μεγάλες ιδεολογικές και πολιτικές διαφορές. Τι να κάνουμε; Δείχνετε με τις πράξεις ποιες είναι αυτές οι διαφορές και μαλώνετε ποιος θα βγάλει καλύτερα στο σφυρί τη δημόσια περιουσία. Αυτό είναι! Το θέμα είναι αν θα είναι πούλημα ή ξεπούλημα είτε είναι για τον Ο.Τ.Ε., είτε για τα λιμάνια, είτε για την ενέργεια, είτε για τις μεταφορές, είτε για τον αέρα που αναπνέει ο κόσμος. Αυτή είναι η ανάπτυξη που επαγγέλλεστε και τίποτα περισσότερο! 
        Και σήμερα, φέρνετε έναν αναπτυξιακό νόμο, ο οποίος την ώρα που λέτε ότι δεν αντέχει η οικονομία να ικανοποιήσει αυτονόητα ζητήματα των εργαζομένων, φέρνετε έναν αναπτυξιακό νόμο ο οποίος δίνει  «ζεστό χρήμα» με την εθνική συμμετοχή στους επιχειρηματίες από λεφτά που θα πληρώσουν οι Έλληνες φορολογούμενοι πολίτες. Αυτό είναι! 
        Και δεν φτάνει αυτό, αλλά παίρνετε και μέτρα για μεγάλα επενδυτικά σχέδια στο εξωτερικό. Αυτό κάνετε! Αυτό είναι σκάνδαλο! Είναι σκάνδαλο συνολικά η πολιτική σας την οποία ακολουθείτε σε βάρος των εργαζομένων, όπως σκάνδαλο είναι και η μεγάλη φοροαπαλλαγή και τα κίνητρα που δίνετε όχι από δικά σας λεφτά, αλλά από τα χρήματα του ελληνικού λαού. Απ’ αυτούς θα λείπουν! Εκείνος τα πληρώνει. Αυτή είναι η πραγματικότητα! 
        Απέναντι, λοιπόν, σ’ αυτήν την πραγματικότητα και σ’ αυτό το φαγοπότι που έγινε τα προηγούμενα χρόνια με όλους τους αναπτυξιακούς νόμους διαχρονικά και μ’ αυτό που θα γίνει στην πορεία, πιστεύουμε ότι ο κόσμος πρέπει και έχει τη δύναμη να βγάλει συμπεράσματα και να κάνει το βήμα, όχι για να στηρίξει κάποιο κόμμα –δεν είναι αυτή η αγωνία μας- αλλά για τον εαυτό του, για να αντιπαλέψει αυτήν την πολιτική. Και να δώσει απάντηση και στις εκλογές και στον αγώνα για κάθε μέρα! Γιατί δεν είναι τυχαίο ότι, πραγματικά, η Κυβέρνηση έρχεται με μία αυτάρκεια –και θα έλεγα ότι αρκετές φορές εμφανίζεται με αλαζονεία- γεγονός που αξιοποιεί και από το αποτέλεσμα των δημοτικών, νομαρχιακών εκλογών. 
        Και ξέρετε, τώρα που τελείωσαν και οι εκλογές, είμαστε λίγο πιο χαλαροί. Εμείς γι’ αυτό, ακριβώς, ζητούσαμε από τον κόσμο να καταδικάσει αυτήν την πολιτική και να σκεφτεί την επόμενη μέρα. Γιατί τα πράγματα δεν θα ήταν, ακριβώς, ίδια εάν υπήρχε ένα γερό «χαστούκι» ας πούμε, απέναντι στην πολιτική της Νέας Δημοκρατίας και απέναντι στο χαρακτήρα της αυτοδιοίκησης μέσα από την καταδίκη των δημάρχων και των νομαρχών που στήριξε. Επιπλέον, θα ήταν και ένα μήνυμα γι’ αυτήν την πολιτική. 
       ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, ολοκληρώστε σας παρακαλώ!
       ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε, ολοκληρώνω.
        Όμως, θα ήταν και διαφορετική η αντίδραση του ΠΑ.ΣΟ.Κ. ως Αντιπολίτευσης, αν, πραγματικά, υπήρχε μία παρόμοια αντίδραση, ακόμα πιο καθαρή απέναντί σας. Δεν θα έκανε αντιπολίτευση με τέτοια αλαζονεία, να λέει δηλαδή «λίγο καιρό έχετε στην Κυβέρνηση, ερχόμαστε εμείς και καλπάζουμε». Πρέπει να απαντήσει, λοιπόν, ο λαός και στο ΠΑ.ΣΟ.Κ. και στη Νέα Δημοκρατία και, πραγματικά, εκείνος να βρει το δρόμο και να τους τιμωρήσει, για να ανοίξει δρόμο μπροστά και για τον ίδιο και για τα παιδιά του.
        Πάντως, υπάρχει ελπίδα και η ελπίδα είναι στους αγώνες. Αυτήν τη στιγμή, βέβαια, μ’ αυτόν το συσχετισμό, δεν υπάρχει στο Κοινοβούλιο.
        Ευχαριστώ, κύριε Πρόεδρε.
       ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη.
        Το λόγο έχει ο Κοινοβουλευτικός Εκπρόσωπος του Συνασπισμού κ. Λεβέντης.
       ΑΘΑΝΑΣΙΟΣ ΛΕΒΕΝΤΗΣ: Ύστερα απ’ αυτές τις δύο μαραθώνιες συνεδριάσεις χθες και σήμερα, πάρα πολλά θα μπορούσε να πει κάποιος. Σέβομαι, όμως, την κόπωση όλων και επιγραμματικά μόνο θα περιοριστώ σε δύο παρατηρήσεις. 
        Η πρώτη αφορά το ασφαλιστικό, την τροπολογία που περιλαμβάνει και την Αγροτική Τράπεζα. Γίνεται έτσι ένα ακόμα βήμα στα πλαίσια της αυθαίρετης και αποσπασματικής πολιτικής της Κυβέρνησης για το ασφαλιστικό των τραπεζοϋπαλλήλων, που κατέθεσε με το γνωστό τρόπο την Παρασκευή το απόγευμα. Ζητάει έτσι την ένταξη στο Ι.Κ.Α. και στο Ε.Τ.Α.Τ. των εργαζομένων στην Αγροτική Τράπεζα, χωρίς καμία συζήτηση και συνεννόηση με τους φορείς των ενδιαφερομένων. 
        Η Κυβέρνηση και η διοίκηση της Ε.Τ.Α. μεθόδευσε τις εξελίξεις. Μέχρι και τους συνταξιούχους άφησαν απλήρωτους την περασμένη εβδομάδα, έτσι ώστε να περάσουν ως μοναδική διέξοδο τα σχέδιά τους. 
         Χωρίς καμιά συζήτηση και συνεννόηση με τους φορείς των ενδιαφερομένων η Κυβέρνηση και η διοίκηση της Α.Τ.Ε. μεθόδευσαν τις εξελίξεις μέχρι και τους συνταξιούχους άφησαν απλήρωτους την περασμένη εβδομάδα έτσι ώστε να περάσουν ως μοναδική διέξοδο τα σχέδιά τους.
         Την ένταξη στο ταμείο κύριας σύνταξης του προσωπικού της Α.Τ.Ε. την προβλέπει ο ν.3029, ο οποίος όμως έβαζε την προϋπόθεση της συναίνεσης των ενδιαφερομένων αφού η ένταξη προβλεπόταν κατόπιν αιτήματος των διοικητικών συμβουλίων των ταμείων. Κάτι τέτοιο, όμως, δεν έγινε. 
         Μ’ αυτόν τον τρόπο η Κυβέρνηση με την παρούσα ρύθμιση για τους εργαζόμενους της Αγροτικής Τράπεζας βάζει ταφόπλακα στο δίκαιο αίτημα της Ο.Τ.Ο.Ε. για τη δημιουργία του ενιαίου ταμείου ασφάλισης των τραπεζοϋπαλλήλων, παραβιάζει συμβατικές υποχρεώσεις μεταφέροντας παράνομα και αντισυνταγματικά τις εισφορές στο Ε.Τ.Α.Τ., επιβάλλει στο εξής οι αναπροσαρμογές των επικουρικών συντάξεων να γίνονται με βάση την εισοδηματική πολιτική και όχι τις συλλογικές συμβάσεις του κλάδου.
         Οι ρυθμίσεις αυτές για τις επικουρικές συντάξεις των εργαζομένων της Α.Τ.Ε. είναι αυθαίρετες, αποσπασματικές, βλαπτικές και αντισυνταγματικές και γι’ αυτό ζητάμε να αποσυρθούν. 
         Η δεύτερη παρατήρηση που έχω να κάνω, κυρίες και κύριοι συνάδελφοι, έχει σχέση με την απάντηση που έδωσαν σε ερώτηση του κοινοβουλευτικού εκπροσώπου του Συνασπισμού του κ. Κουβέλη από τη νομική υπηρεσία του Ο.Τ.Ε. Τι απαντάει ανάμεσα στα άλλα; «Η Ο.Τ.Ε. Α.Ε. δεν υπόκειται σε κοινοβουλευτικό έλεγχο ούτε ευθέως ούτε εμμέσως, διότι οι υποθέσεις που έχουν σχέση με την εταιρεία μας και τον τρόπο διαχείρισής της, δεν αποτελούν δημόσιες υποθέσεις. Πρέπει να εμπεδωθεί –προσέξτε και το στυλ- ότι η Κυβέρνηση δεν νομιμοποιείται πλέον να παρεμβαίνει στις εσωτερικές υποθέσεις  -δεν νομιμοποιείται για να ομιλεί ίσως- της εταιρείας μας και να ελέγχει τη διοίκησή της και τη διαχείριση της περιουσίας της παρά μόνο, όπως προεκτίθεται, ως μέτοχος στα πλαίσια λειτουργίας των καταστατικών οργάνων της εταιρείας. Τα καταστατικά αυτά όργανα τα οποία συντίθενται και λειτουργούν διά προσώπων τα οποία επιλέγονται ευθέως ή εμμέσως από τους μετόχους, είναι τα μόνα αρμόδια για τη διοίκηση της εταιρείας και τη διαχείρισης της περιουσίας της. Συνεπώς ερωτήματα που υποβάλλονται ακόμη και από Βουλευτές και αποβλέπουν στον έλεγχο της Ο.Τ.Ε. Α.Ε., δεν πρέπει κατ’ αρχήν να απαντώνται από την εταιρεία». 
         Μ’ αυτόν το ιταμό και θρασύ ύφος απαντούν οι νομικές υπηρεσίες της εταιρείας. Και βέβαια να πει κάποιος λίγη σεμνότητα στους υφισταμένους του κ. Βουρλούμη και στον ίδιο; Να πούμε αιδώς Αργείοι; Τουλάχιστον μήπως πρέπει ύστερα από αυτό να πούμε ότι δεν δικαιούμαστε να μιλούμε και επομένως να αποσύρετε την τροπολογία γιατί δεν έχουμε δικαίωμα, κύριε Υπουργέ; Θα ήταν και αυτό μια καλή σκέψη.
         Ευχαριστώ.
         ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
         ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι και μ΄ αυτό το νομοσχέδιο η Κυβέρνησή μας αποδεικνύει ότι τηρεί τις υποσχέσεις της προς τους πολίτες.
         (Διαμαρτυρίες από την πτέρυγα του ΠΑ.ΣΟ.Κ.)
         Είχαμε δεσμευτεί προς τους πολίτες ότι θα αναμορφώσουμε το φορολογικό σύστημα, ότι θα μειώσουμε τους φόρους, δεδομένων βέβαια και των δυνατοτήτων της οικονομίας και ότι θα ενισχύσουμε από την άλλη πλευρά την οικονομική ανάπτυξη. Αυτό κάνουμε, αυτό επιτυγχάνεται μέρα με τη μέρα. 
         Με την πρώτη φάση της φορολογικής μεταρρύθμισης στηρίξαμε την επιχειρηματικότητα, στηρίξαμε τις επιχειρήσεις. Και, βέβαια, μπορεί οι ανώνυμες εταιρείες και οι Ε.Π.Ε. για τις οποίες μειώσαμε τους φορολογικούς συντελεστές, να είναι έχοντες και κατέχοντες. Είναι όμως έχοντες και κατέχοντες και οι εκατόν εξήντα χιλιάδες προσωπικές ομόρρυθμες και ετερόρρυθμες επιχειρήσεις στις οποίες επίσης μειώσαμε τους φορολογικούς συντελεστές; Επιχειρήσεις οι οποίες δραστηριοποιούνται, κυρίως, στην ελληνική περιφέρεια; Προφανώς όχι.
         Τα οφέλη από τη μείωση της φορολογίας στις επιχειρήσεις δεν είναι οφέλη μόνο για τις επιχειρήσεις. Είναι οφέλη για όλους τους πολίτες, είναι οφέλη τα οποία διαχέονται σε ολόκληρη την κοινωνία. Διότι οι πολίτες με τη μείωση της φορολογίας στις επιχειρήσεις μπορούν να βρίσκουν ευκολότερα δουλειά. Έχει μειωθεί η ανεργία τα τελευταία χρόνια. Οι επιχειρήσεις μας μπορούν να πάνε καλύτερα γιατί τους δίνουμε τη δυνατότητα να προσαρμοστούν καλύτερα στο νέο έντονα ανταγωνιστικό περιβάλλον που έχει διαμορφωθεί, στο νέο έντονα φορολογικά ανταγωνιστικά περιβάλλον το οποίο διαμορφώνεται γύρω μας.
        Με τη δεύτερη φάση της φορολογικής μεταρρύθμισης μειώνουμε τα φορολογικά βάρη στα φυσικά πρόσωπα, αναδιανέμουμε σωστά τη φορολογία και ενισχύουμε τις προσπάθειες για την καταπολέμηση της φοροδιαφυγής. Πάνω από 1,5 δις ευρώ είναι το κόστος, ή επομένως τα οφέλη από τη δεύτερη αυτή φάση της φορολογικής μεταρρύθμισης από τις διατάξεις οι οποίες προβλέπονται στο νομοσχέδιο. 1,2 δις ευρώ είναι το κόστος για τον προϋπολογισμό και επομένως τα οφέλη για τους πολίτες από την αύξηση των συντάξεων του Ο.Γ.Α.. Μέσα στο νομοσχέδιο υπάρχουν και τριάντα δυο άλλες φορολογικές ελαφρύνσεις, τις οποίες δεν μπορούμε να κοστολογήσουμε.
        Όλα αυτά, κυρίες και κύριοι συνάδελφοι, δεν είναι παροχές με δανεικά όπως κάνατε εσείς στο παρελθόν. Όλα αυτά είναι παροχές επειδή μας το επιτρέπει η καλή κατάσταση της οικονομίας. Αποδίδουμε στους πολίτες μέρισμα από την επιτυχία της οικονομικής μας πολιτικής.
        Και επειδή άκουσα από συναδέλφους της Αξιωματικής Αντιπολίτευσης διάφορα περί θατσερικού νεοφιλελευθερισμού και άλλα θεωρητικά τέτοια σχήματα και για τη μεγάλη προσφορά του ΠΑ.ΣΟ.Κ. στη χώρα, θέλω να πω το εξής: εμείς προφανώς δεν ισοπεδώνουμε και δεν μηδενίζουμε τα πάντα. Προφανώς και το ΠΑ.ΣΟ.Κ. έχει προσφέρει στη χώρα. Το ΠΑ.ΣΟ.Κ. όμως έφερε και κάποια άλλα πράγματα στην οικονομία. Το ΠΑ.ΣΟ.Κ. έφερε στην οικονομία έναν ασυγκράτητο πληθωρισμό. Το ΠΑ.ΣΟ.Κ. ευθύνεται για τις συνεχείς υποτιμήσεις του εθνικού νομίσματος. Το ΠΑ.ΣΟ.Κ. έφερε στην οικονομία ένα τεράστιο δημόσιο χρέος και ένα υπερβολικό δημοσιονομικό έλλειμμα και έφερε και κάτι άλλο χειρότερο στην ελληνική οικονομία και  στην ελληνική κοινωνία: την πρακτική την τακτική και τη νοοτροπία των παροχών με δανεικά. 
        Ερχόμαστε, λοιπόν, εμείς να αλλάξουμε αυτήν τη νοοτροπία και να δημιουργήσουμε ένα νέο οικονομικό και κοινωνικό περιβάλλον. Εργαζόμαστε για να ανορθώσουμε την οικονομία, εργαζόμαστε για να ανακάμψει η οικονομία και εργαζόμαστε παράλληλα για να διασφαλίσουμε την κοινωνική συνοχή. Και αυτή η προσπάθεια για τη διασφάλιση της κοινωνικής συνοχής δεν γίνεται με δανεικά, γίνεται χάρη στην επιτυχία της οικονομικής μας πολιτικής.
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις». 
        Κύριοι συνάδελφοι, έχει υποβληθεί αίτηση ονομαστικής ψηφοφορία Βουλευτών του ΠΑ.ΣΟ.Κ. επί της αρχής του νομοσχεδίου, της οποίας το κείμενο έχει ως εξής:
        «ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ»
        Οι Βουλευτές που υπογράφουμε παρακάτω ζητάμε τη διεξαγωγή ονομαστικής ψηφοφορίας για την επί της αρχής ψήφιση του νομοσχεδίου: «Μεταβολές στη φορολογία εισοδήματος, απλουστεύσεις στον κώδικα Βιβλίων και Στοιχείων και άλλες διατάξεις»
        Φλωριδης Γιώργος, Μακρυπιδης Ανδρέας, Σπηλιόπουλος Κώστας, Νασιώκας Έκτορας, Χαϊδος Χρήστος, Μιλτιάδης Βέρρας, Συλβάνα Ράπτη, Παντούλας Μιχάλης, Μανώλια Χρύσα, Μοσιώνης Άρης, Αργύρης Βαγγέλης, Ρέππας Δημήτριος, Φραγκιαδουλάκης Μάνος, Μερεντίτη Σούλα, Μωραϊτης Θάνος, Βαρβαρίγος Δήμητρης, Κατσιφάρας Αποστόλης, Όθωνας Μανώλης, Γιάννης Κουτσούκος, Κουσελάς Δημήτριος, Νιώτης Γρηγόρης, Ανδρέας Λοβέρδος, Καστανίδης Χάρης, Παπανδρέου Βάσω».
        Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
        Ο κ. Φλωρίδης Γεώργιος. Παρών.
        Ο κ. Μακρυπίδης Ανδρέας. Παρών.
        Ο κ. Σπηλιόπουλος Κωνσταντίνος. Παρών.
        Ο κ. Νασιώκας Έκτορας. Παρών.
        Ο κ. Χάιδος Χρήστος. Παρών.
        Ο κ. Βέρρας Μιλτιάδης. Παρών.
        Η κ. Ράπτη Συλβάνα. Παρούσα.
        Ο κ. Παντούλας Μιχαήλ. Παρών.
        Η κ. Μανωλιά Χρυσάνθη Παρούσα.
        Ο κ. Μουσιώνης Αριστείδης. Παρών.
        Ο κ. Αργύρης Ευάγγελος. Παρών.
        Ο κ. Ρέππας Δημήτριος. Παρών.
        Ο κ. Φραγκιαδουλάκης Εμμανουήλ. Παρών.
        Ο κ. Μωραΐτης Θάνος. Παρών.
        Κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
        Συνεπώς διακόπτουμε τη συνεδρίαση για δέκα (10) λεπτά, σύμφωνα με τον Κανονισμό.
                                                     (ΔΙΑΚΟΠΗ)
        (ΜΕΤΑ ΤΗ ΔΙΑΚΟΠΗ)
         ΠΡΟΕΔΡΕΥΩΝ (Γεώργιος Σούρλας): Επαναλαμβάνεται η διακοπείσα συνεδρίαση.
      Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Πέμπτη 14 Δεκεμβρίου 2006 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί της αρχής των άρθρων και του συνόλου του σχεδίου νόμου Υπουργείου Οικονομίας και Οικονομικών: «Μεταβολές στη Φορολογία Εισοδήματος, απλουστεύσεις στον Κώδικα Βιβλίων και Στοιχείων και άλλες διατάξεις», καθώς και ψήφιση κυρώσεων του Υπουργείου Πολιτισμού, σύμφωνα με τη συμπληρωματική ημερήσια διάταξη που έχει διανεμηθεί.
      Λύεται η συνεδρίαση. 
      Ώρα λήξης: 23.10΄ 
     Η  ΠΡΟΕΔΡΟΣ 					ΟΙ ΓΡΑΜΜΑΤΕΙΣ 






6
ΣΥΝΕΔΡΙΑΣΗ 13-12-06            ΣΕΛ.

Τελευταία Αποθήκευση:	18/12/2006 2:21:00 μμ	Από:	M.velioti
Εκτυπώθηκε:	18/12/2006 2:03:00 μμ

