ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΝΓ΄
Πέμπτη 16 Ιανουαρίου 2003
ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 2ο Δημοτικό Σχολείο Γαλατσίου και από το ενιαίο Λύκειο Διαπολιτισμικής Εκπαίδευσης Βαρυμπόπης Αττικής, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 17 Ιανουαρίου 2003, σελ.
4. Συζήτηση επικαίρων ερωτήσεων:
α) Προς τον Υπουργό Γεωργίας, σχετικά με τον καθορισμό των όρων και των κανόνων εν όψει της νέας καλλιεργητικής περιόδου για το βαμβάκι, σελ.
β) Προς τον Υπουργό Οικονομίας και Οικονομικών σχετικά με την επιβάρυνση του Ελληνικού Δημοσίου από τους τόκους του δανείου του περασμένου Δεκεμβρίου κ.λπ., σελ.
γ) Προς τους Υπουργούς Δημόσιας Τάξης, σχετικά με το πρόσφατο περιστατικό ξυλοδαρμού ηλικιωμένης γυναίκας από αξιωματικό της Πολεμικής Αεροπορίας των Ηνωμένων Πολιτειών Αμερικής στα Χανιά, σελ.
δ) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την αποπεράτωση των έργων των κάθετων οδικών αξόνων Ηράκλειο –Άγιοι Δέκα και Ηράκλειο-Βιάννος στην Κρήτη, σελ.
ε) Προς τον Υπουργό Γεωργίας, σχετικά με τον καθορισμό των αποζημιώσεων για τους αγρότες του νομού Πέλλας για τις ζημιές που υπέστησαν από την κακοκαιρία τον περσινό χειμώνα, σελ.
στ) Προς τον Υπουργό Εργασίας και Κοινωνικών Ασφαλίσεων, σχετικά με την απόλυση των εργαζομένων στο Super Market ALIMENTA στο Αγρίνιο.
Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση σε διαδικαστικό θέμα επί του σχεδίου νόμου του Υπουργείου Μεταφορών και Επικοινωνιών: «Ρύθμιση θεμάτων επιβατικών δημόσιας χρήσης αυτοκινήτων και άλλες διατάξεις», σελ.
ΟΜΙΛΗΤΕΣ
Επί των επικαίρων ερωτήσεων:
ΑΡΓΥΡΗΣ Ε., σελ.
ΕΒΕΡΤ Μ., σελ..
ΚΑΝΕΛΛΗ Λ., σελ.
ΜΑΛΕΣΙΟΣ Ε., σελ.
ΠΑΠΑΔΗΜΑΣ Λ., σελ.
ΣΑΛΑΓΙΑΝΝΗΣ Ν., σελ.
ΣΤΡΙΦΤΑΡΗΣ Σ., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΖΙΟΛΑΣ Ε., σελ.
ΦΛΩΡΙΔΗΣ Γ., σελ.
ΦΟΥΝΤΟΥΚΙΔΟΥ Π., σελ.
Β. Επί του διαδικαστικού:
ΒΕΡΕΛΗΣ Χ., σελ.
ΚΑΚΛΑΜΑΝΗΣ Α., σελ.
ΜΗΤΣΟΤΑΚΗΣ Κ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΝΓ΄
Πέμπτη 16 Ιανουαρίου 2003

	Αθήνα, σήμερα στις 16 Ιανουαρίου 2003, ημέρα Πέμπτη και ώρα 11.01’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	Παρακαλείται ο κύριος Γραμματέας, να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Νικόλαο Σαλαγιάννη, Βουλευτή Καρδίτσας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε αναφορά με την οποία ο Τοπικός Οργανισμός Εγγείων Βελτιώσεων Χρυσοβίτσας Ξηρομέρου ζητεί την επέκταση του ηλεκτρικού δικτύου της ΔΕΗ στον κάμπο Χρυσοβίτσας- Αγραμπέλων.                                                                                
      2) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύνδεσμος Αποστράτων Αξιωματικών Ενόπλων Δυνάμεων και Σωμάτων Ασφαλείας ζητεί οι μισθολογικές προαγωγές να εφαρμοσθούν και  για τους αποστρατευθέντες στρατιωτικούς. 
      3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Αποστράτων Αξιωματικών Ενόπλων Δυνάμεων και Σωμάτων Ασφαλείας ζητεί οι μισθολογικές προαγωγές να εφαρμοσθούν και  για τους αποστρατευθέντες στρατιωτικούς. 
      4) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Συντονιστική Επιτροπή Συνταξιουχικών Οργανώσεων Ειδικών Ταμείων ζητεί την ενσωμάτωση της ΑΤΑ στη βασική σύνταξη.
      5) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία το Επιμελητήριο Λασιθίου ζητεί την κατάργηση ή τροποποίηση διάταξης που αφορά στην τήρηση του «Βιβλίου Κίνησης Οχημάτων».
      6) ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία Ελαιοπαραγωγοί της Κοινότητας Σιάμου Μεσσηνίας ζητούν την άμεση εκτίμηση των ζημιών από τον ΕΛΓΑ που προκάλεσαν οι σφοδρές ανεμοθύελλες στις καλλιέργειές τους.
      7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ηλίας  Τσιρομενίδης, κάτοικος  Μαυρολεύκης Δράμας ζητεί να του χορηγηθεί σύνταξη αναπηρίας από τον ΟΓΑ.
      8) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια ΄Ενωση Προσωπικού ’Ελξης ΟΣΕ ζητεί να συνεχιστεί η λειτουργία των δρομολογίων των νυκτερινών αμαξοστοιχιών Καλαμάτας – Πειραιά.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα Εφημερίδας που αφορά το κυκλοφοριακό πρόβλημα στην Πάτρα.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα Εφημερίδας που αφορά την υποβάθμιση της Βιομηχανικής Περιοχής στην Πάτρα.
      11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα Εφημερίδας που αφορά τον παράνομο τζόγο σε καφετέριες στη Θεσσαλονίκη και άλλες περιοχές της Βορείου Ελλάδος.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα Εφημερίδας που αφορά αίτημα για χορήγηση αδειών περιπτέρων και σε πολύτεκνες.
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά την προστασία του βιότοπου της Στροφυλιάς.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα Εφημερίδας που αφορά την επιλεκτική χορήγηση αδειών Λαϊκών Αγορών στο Νομό Αχαΐας.
      15) Ο Βουλευτής Άρτας κ. ΚΩΝ/ΝΟΣ ΚΑΡΑΜΠΙΝΑΣ κατέθεσε αναφορά με την οποία η κ. Χαρούλα Τσουλίδη, εκπαιδευτικός ζητεί να συμπεριληφθούν στις διατάξεις περί συνυπηρετήσεως συζύγων δημοσίων υπαλλήλων και οι πρεσβυτέρες εκπαιδευτικοί.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά έκκληση για αναστήλωση της Ι.Μ. Αγίας Λαύρας.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα Εφημερίδας που αφορά τη διαμαρτυρία των πολιτών σε περιοχές της Πάτρας για τις διακοπές ρεύματος λόγω της 24ωρης απεργίας των εργαζομένων στη ΔΕΗ.
      18) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία έρευνα του ΚΕΠΕ αναφέρεται στην υπογεννητικότητα της Ελλάδος, το γηρασμό του πληθυσμού της και στην αύξηση της ανεργίας που τον μαστίζει.
      19) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία έρευνα του ΚΕΠΕ επισημαίνει ότι η αύξηση του πληθυσμού της Ελλάδος  οφείλεται στη μετανάστευση.
      20)Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία το Συνδικάτο Εργατοτεχνιτών και Υπαλλήλων Ιματισμού Κλωστοϋφαντουργίας και Πλεκτικής Βόρειας Ελλάδος ζητεί  καταβολή δεδουλευμένων αποδοχών και εργασιακή αποκατάσταση, εργαζομένων στη Δημοτική Επιχείρηση Ιματισμού του Δήμου Θεσσαλονίκης.
      21) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια ΄Ενωση Επαγγελματιών Θερινών Κινηματογράφων ζητεί την ικανοποίηση φορολογικών αιτημάτων.
      22) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας ζητεί την ικανοποίηση οικονομικού αιτήματος.
      23) Ο Βουλευτής Θες/νίκης κ. ΚΥΡΙΑΚΟΣ ΣΠΥΡΟΥΝΗΣ κατέθεσε αναφορά με την οποία η Πανελλήνια ΄Ενωση Επαγγελματιών Θερινών Κινηματογράφων ζητεί την ικανοποίηση φορολογικών αιτημάτων.
      24) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Πανελλήνιος Σύνδεσμος Αποστράτων Αξιωματικών Ενόπλων Δυνάμεων και Σωμάτων Ασφαλείας ζητεί οι μισθολογικές προαγωγές να επεκταθούν και στους συνταξιούχους στρατιωτικούς.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2687/11-11-02 ερώτηση δόθηκε με το υπ΄αριθμ. 111003/2-12-02 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αριθμό 2687/11-11-02 ερώτηση που κατατέθηκε στη Βουλή από το Βουλευτή κ. Γ. Αμπατζόγλου σχετικά με την καταβολή δεδουλευμένων στους επικουρικούς γιατρούς του Ν. Ροδόπης, σας γνωρίζουμε ότι σύμφωνα με το ν. 2889/01 οι επικουρικοί γιατροί λαμβάνουν τις αποδοχές Επιμ. Β΄ και δεν δικαιούνται το επίδομα αγόνου περιοχής σύμφωνα με το π.δ. 131/87.
     Το θέμα θα επιλυθεί από το Τμήμα του Ελεγκτικού Συνεδρίου.
     Ο Υφυπουργός
     Ε. ΝΑΣΙΩΚΑΣ»
     2. Στην με αριθμό 2692/11-11-02 ερώτηση δόθηκε με το υπ΄αριθμ. 11094/2-12-02 έγγραφο από τον Υφυπουργό Υγείας και Πρόνοιας η ακόλουθη απάντηση:
     «Απαντώντας στην με αριθμό 2692/11-11-02 ερώτηση που κατατέθηκε στη Βουλή από το Βουλευτή κ. Ν. Νικολόπουλο, αναφορικά με την ομαλή λειτουργία του Γ.Ν. Πατρών «Ο ΑΓ. ΑΝΔΡΕΑΣ», σας πληροφορούμε τα εξής:
     Το προσωπικό που είχε δρομολογηθεί με σχετική προκήρυξη, να στελεχώσει τις υπηρεσίες του Νοσοκομείου ανέρχεται σε (100) άτομα (συμπεριλαμβανομένου του ιατρικού και νοσηλευτικού προσωπικού), άρχισε να έρχεται στο Νοσοκομείο, μετά τις καθυστερήσεις που υπήρξαν λόγω μη αποδοχής των πρώτων που ορίστηκαν στους πίνακες κατάρτισης.
     Όσον αφορά το υγειονομικό και φαρμακευτικό υλικό υπάρχει ομαλή ροή και δεν  υπάρχει κανένα πρόβλημα.
     Ο Υφυπουργός
     Ε. ΝΑΣΙΩΚΑΣ»
      3. Στην με αριθμό 2701/12-11-02 ερώτηση δόθηκε με το υπ’ αριθμ. 49409/5-12-02 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμό 2701/1211-2002  του Βουλευτή κ. Β. Τσίπρα σχετικά με το δρόμο Λεπιανών Ευρυτανίας –Τέμπλας, σας πληροφορούμε ότι φορέας υλοποίησης του έργου είναι η Ν.Α. Ευρυτανίας. Η εκπόνηση της μελέτης του έργου προϋπολογισμού € 191.000, βρίσκεται σε εξέλιξη και δεδομένου ότι έχει ολοκληρωθεί η προμελέτη της, αναμένεται έως 31-12-2002 η ολοκλήρωση της διαδικασίας Προέγκρισης Χωροθέτησης.
      Το έργο θα προταθεί για ένταξη στο Γ΄Κ.Π.Σ. όταν ολοκληρωθούν η σύνταξη της οριστικής μελέτης και της μελέτης περιβαλλοντικών επιπτώσεων και εκδοθούν οι απαραίτητες αδειοδοτήσεις, με την υποβολή του τεχνικού δελτίου, η οποία θα γίνει μέσα στα πλαίσια πρόκλησης υποβολής προτάσεων του μέτρου 1.11 «Άρση της απομόνωσης των Ορεινών Περιοχών» του ΠΕΠ Στ. Ελλάδας 2002-2006.
      Ο Υφυπουργός
      Λ. ΠΑΠΑΔΗΜΑΣ»
      4. Στην με αριθμό 2702/12-11-02 ερώτηση δόθηκε με το υπ’ αριθμ. 49414/5-12-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης 2702/12-11-02 του Βουλευτή κ. Β. Τσίπρα και σ’ ότι αφορά την αρμοδιότητα μας, σας πληροφορούμε τα εξής:
      Η Περιφέρεια Στερεάς Ελλάδας έχει προκηρύξει μελέτη με τίτλο «Συμπληρωματικές μελέτες οδού Βίνιανη – Μαυρομάτα – όρια Ν. Ευρυτανίας», η οποία έχει ενταχθεί στην ΣΑΜΠ 0563 και δεν έχει ανατεθεί ακόμα, διότι βρίσκεται στη διαδικασία εξέτασης των υποβληθεισών εντάσεων.
      Επίσης η Περιφέρεια Θεσσαλίας έχει προβεί στις κατωτέρω ενέργειες:
      α) ένταξη στο Γ΄ ΠΕΠ Θεσσσαλίας του έργου «Σαραντάπορο –Νεράιδα» ως μέρος του εν λόγω οδικού άξονα.
      β) ένταξη στη ΣΑΜΠ 063 Θεσσαλίας της μελέτης της Επαρχιακής οδού Καρδίτσας – Καρπενήσι, ως τμήμα «Β΄ Φάση Προετοιμασία μελετών Γ΄ Κ.Π.Σ.» που αφορά στο τμήμα Νεράιδα – όρια Νομού (γέφυρα Μέγδοβα) του άξονα του θέματος. Η μελέτη αυτή βρίσκεται σε φάση ανάθεσης.
      Για τα άλλα θέματα που αναφέρονται στην εν λόγω ερώτηση αρμόδιο να απαντήσεις είναι να το συνερωτώμενο Υπουργείο ΠΕΧΩΔΕ.
      Ο Υφυπουργός
      Λ. ΠΑΠΑΔΗΜΑΣ»
      5. Στην με αριθμό 2280/29-10-2002 ερώτηση δόθηκε με το υπ’ αριθμ. 616/27-11-2002 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 2280/29-10-2002 που κατατέθηκε στη Βουλή από το Βουλευτή κ. Γιώργο Ψαχαρόπουλο και μας διαβιβάστηκε με το αρ. πρωτ. Β 2080/19.11.02 έγγραφο του Υπουργείου Μεταφορών και Επικοινωνιών, σας ενημερώνουμε ότι το ΥΠΕΧΩΔΕ συμβάλλει και θα συνεχίσει να συμβάλλει στο πλαίσιο των αρμοδιοτήτων του στην προώθηση και υλοποίηση έργων, μέτρων και παρεμβάσεων με στόχο την αναβάθμιση της ποιότητας ζωής των πολιτών.
      Στο πλαίσιο αυτό εντάσσεται και η πολιτική στάθμευσης που προωθείται με σειρά μέτρων και ρυθμίσεων όπως η θέσπιση ουσιαστικών κινήτρων για τους δημόσιους χώρους στάθμευσης, η επιβολή εξασφάλισης θέσεων στάθμευσης για την εξυπηρέτηση των κτιρίων καθώς και η χωροθέτηση ευάριθμων δημόσιων χώρων στάθμευσης σε Αθήνα, Πειραιά και Θεσσαλονίκη. 
      Η Υφυπουργός
      ΡΟΔΟΥΛΑ ΖΗΣΗ»
      6. Στην με αριθμό 2716/12-11-2002 ερώτηση δόθηκε με το υπ’ αριθμ. 400/4-12-2002 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην ερώτηση με αριθμό 2716/12-11-2002 που κατέθεσε στη Βουλή των Ελλήνων ο Βουλευτής κ. Φ. Κουβέλης, σας γνωρίζουμε τα εξής:
      Σύμφωνα με το Ειδικό Πλαίσιο Χωροταξικού Σχεδιασμού και Αειφόρου Ανάπτυξης (αρ. 28704/4362 κοινής απόφασης των Υπουργών Χωροταξίας και Λοιπών, αρ. ΦΕΚ 1575/2001 Β), προβλέπεται η δημιουργία ενός Νέου Γενικού Καταστήματος Κράτησης στην Περιφέρεια της Πελοποννήσου, όπου επαναξιολογείται η επιλογή της θέσης «Συλίμνα» Αρκαδίας.
      Μετά τη θέσπιση του παραπάνω Χωροταξικού Σχεδιασμού ο Υπουργός Δικαιοσύνης απευθύνθηκε στον Γενικό Γραμματέα Περιφέρειας Πελοποννήσου και ζήτησε να γίνουν προτάσεις πέραν της ήδη υπάρχουσας προς επαναξιολόγηση του γηπέδου στη θέση «Συλίμνα» της Αρκαδίας.
      Ο διάλογος με τους Κοινωνικούς Φορείς συνεχίζεται και αναμένονται οι προτάσεις της Τοπικής Αυτοδιοίκησης.
      Εφόσον βρεθεί το κατάλληλο γήπεδο θα ανεγερθούν και θα λειτουργήσουν νέες φυλακές στην Τρίπολη με βάση τις προβλέψεις του Ειδικού Χωροταξικού Πλαισίου.
      Ο προϋπολογισμός του έργου, όπως προβλέπεται από το Ειδικό Χωροταξικό Πλαίσιο, ανέρχεται στα 5,6 δισεκατομμύρια δραχμές.
      Ο προβλεπόμενος χαρακτήρας των φυλακών που θα κατασκευαστούν μελλοντικά είναι αυτός του Γενικού Καταστήματος Κράτησης και η χωρητικότητα κάθε φυλακής ανέρχεται στους 280-300 κρατουμένους.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 17 Ιανουαρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ. 2 και 3, 130 παρ. 2 και 3 Καν. Βουλής)
      1. Η με αριθμό 269/14-1-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Ακριβάκη προς τον Υπουργό Γεωργίας, σχετικώς με τον καθορισμό των όρων και των κανόνων εν όψει της νέας καλλιεργητικής περιόδου για το βαμβάκι.
      2. Η με αριθμό 261/6/13-1-2003 επίκαιρη ερώτηση του Βουλευτή της Νέας Δημοκρατίας κ. Σωτηρίου Κούβελα προς τον Πρωθυπουργό, σχετικώς με τις προθέσεις της Κυβέρνησης να λειτουργήσουν 500 νέα Κέντρα Εξυπηρέτησης των Πολιτών κλπ.
      (Θα απαντήσει ο Υπουργός Εσωτερικών, Δημόσιας Διοίκησης και Αποκέντρωσης, άρθρο 129 παρ. 3)
       3. Η με αριθμό 265/14-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με δημοσιεύματα του Τύπου αναφερόμενα στην εμπλοκή της χώρας μας στον πόλεμο του Ιράκ κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 267/14-1-2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τασούλα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αντιμετώπιση του προβλήματος καθίζησης τμήματος της Εγνατίας Οδού στο Δήμο Δωδώνης Ιωαννίνων.
      2. Η με αριθμό 264/14-1-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με την αντιμετώπιση του προβλήματος διάθεσης της φετινής παραγωγής πορτοκαλιών κλπ.
      3. Η με αριθμό 266/14-1-2003 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τους Υπουργούς Πολιτισμού και Γεωργίας, σχετικώς με την πρόσφατη θανάτωση ζώων στον Εθνικό Κήπο, τη σύλληψη των δραστών κλπ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
Πρώτη είναι η με αριθμό 247/13-1-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Γεωργίας, σχετικώς με τον καθορισμό των όρων και των κανόνων ενόψει της νέας καλλιεργητικής περιόδου για το βαμβάκι.
      Η επίκαιρη ερώτηση του κ. Σαλαγιάννη έχει ως εξής: 
      «Με το τέλος της εκκοκκιστικής περιόδου για το βαμβάκι και πριν αρχίσουν οι προετοιμασίες για τη νέα καλλιεργητική περίοδο, είναι ανάγκη να αποσαφηνιστούν πλήρως όλα τα θέματα που αφορούν τη νέα περίοδο, να διατυπωθούν με καθαρότητα οι κανόνες του παιχνιδιού και να ενημερωθούν για όλα αυτά έγκαιρα, από τώρα, όλοι οι βαμβακοπαραγωγοί.
		Η εμπειρία των μέτρων που ελήφθησαν και των προσπαθειών που έγιναν τα τελευταία χρόνια, με τα θετικά και τα αρνητικά τους, μπορούν να μας βοηθήσουν να ξεκαθαρίσουμε καλύτερα το πεδίο και να εφαρμόσουμε πιο απλά και πιο αποτελεσματικά μέτρα στη νέα περίοδο.
      Τα βασικά ζητήματα που πρέπει να ξεκαθαριστούν είναι: 
      Πρώτον: Ποιος δικαιούται να καλλιεργήσει βαμβάκι, πόσα στρέμματα, και σε τι ποσότητα. Να συγκροτηθούν άμεσα οι πίνακες και να αναρτηθούν στα δημοτικά διαμερίσματα, για να ενημερωθούν όλοι οι παραγωγοί. Με άλλα λόγια, να συγκροτηθεί άμεσα το Μητρώο Βαμβακοπαραγωγών, για να ξέρουμε ποιος καλλιεργεί και πόσα καλλιεργεί. 
      Δεύτερον: Πώς και με ποια μέτρα θα γίνει πιο απλός, αλλά και πιο αποτελεσματικός, ο έλεγχος στις εκκοκκιστικές επιχειρήσεις για να μη φορτώνεται η παραγωγή με πλασματικές ποσότητες και ο παραγωγός με ποινές συνυπευθυνότητας. 
      Τρίτον: Πώς και με ποια μέτρα θα διασφαλιστεί η λειτουργία του υγιούς ανταγωνισμού στην αγορά του βαμβακιού, για να μην είναι οι βαμβακοπαραγωγοί σε ομηρία των εκκοκκιστικών επιχειρήσεων, με τις συμφωνίες που κάνουν μεταξύ τους και με τις συμφωνίες που κάνουν μεταξύ τους και με τις διαδικασίες των «ανοικτών» τιμών και των «ανοικτών τιμολογίων. 
      Ερωτάται ο κύριος Υπουργός:
      Τι σκοπεύει να κάνει για να ξεκαθαρίσει τους όρους και τους κανόνες για τη νέα καλλιεργητική περίοδο;». 
      Ο Υφυπουργός κ. Αργύρης έχει το λόγο. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριοι συνάδελφοι, όσον αφορά το πρώτο σας ερώτημα, για τι μέτρα θα ισχύσουν στη νέα καλλιεργητική περίοδο, θα πρέπει να πω ότι δεν έχουμε ουσιαστικές μεταβολές. Παρ΄ όλα αυτά οι δικαιούχοι στην καλλιέργεια του βάμβακος θα είναι αυτοί βάσει του μητρώου των βαμβακοπαραγωγών. 
      Είμαι σε θέση να πω ότι έχουμε πλέον ένα πλήρες μητρώο βαμβακοπαραγωγών επικυρωμένο και με βάση αυτό θα δοθούν και τα δικαιώματα για την καλλιεργούμενη έκταση. 
      Η μικρή διαφορά που θα προκύψει φέτος είναι  η μεταβολή από τους ετεροεπαγγελματίες προς τους κατά κύριο επάγγελμα αγρότες. Θα υπάρξει μια μείωση σε όλους τους ετεροεπαγγελματίες που θα φθάνει στο ύψος του 20%. Οι κλίμακες που υπήρχαν στο 15% θα γίνουν 20% και αυτό θα γίνει ενιαία σε όλες τις εκτάσεις. 
      Οι καλλιεργούμενες αυτές εκτάσεις που θα περισσέψουν  θα πάνε στους νέους γεωργούς. Σε αυτούς θα αφήσουμε ελεύθερη την καλλιέργεια για να έχουν τη δυνατότητα βιώσιμων μεγεθών με τη νέα καλλιεργητική περίοδο. Αυτό το μέτρο το παίρνουμε, γιατί βλέπουμε ότι σιγά-σιγά και με τα προηγούμενα λειτουργεί υπέρ των κατά κύριο επάγγελμα αγροτών, μια και στα δυο χρόνια έχουμε μια μεταβολή από 51% που ήταν οι ετεροεπαγγελματίες στην περσινή χρονιά, φέτος είναι  στο 46%. Εκτιμούμε ότι με τα νέα μέτρα η σχέση θα πάει 60% με 40%. 
      Για τα θέματα του ανταγωνισμού που θέσατε εκτιμώ ότι το σταθερό περιβάλλον που δημιουργήθηκε μετά από μία ταραγμένη χρονιά, μπορεί να μας οδηγήσει στην ίδια πολιτική και την επόμενη χρονιά. Το θέμα του ανταγωνισμού αντιμετωπίζεται μόνο μέσα από μια οργάνωση και συλλογική δράση των αγροτών. Όταν υπάρχουν ογδόντα επτά χιλιάδες μεμονωμένοι παραγωγοί και μόνοι τους ένας-ένας διαπραγματεύονται το προϊόν τους, καταλαβαίνετε ότι σε καμία περίπτωση δεν μπορούν να έχουν δυνατότητα διαπραγμάτευσης. 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Γι’ αυτό, λοιπόν, υπάρχει το νομικό πλαίσιο να δημιουργηθούν οι ομάδες παραγωγών. Και είναι αδιανόητο σ΄ ένα προϊόν, όπως είναι το βαμβάκι και στη δική σας την περιοχή την Καρδίτσα να μην υπάρχει καμία ομάδα βαμβακοπαραγωγών. Γι’ αυτό πιστεύω ότι οι ομάδες παραγωγών είναι ίσως ένα πολύ καλό εργαλείο για να μπορέσουν οι παραγωγοί να έχουν τη δυνατότητα της διαπραγμάτευσης. 
      Υπήρξαν δυο ζητήματα που είχαν απασχολήσει την προηγούμενη περίοδο. Νομίζω ότι η θέση μας να ανακοινώνουμε τα μέτρα από την αρχή της περιόδου σταματάει αυτές τις μεγάλες αντεγκλήσεις που υπήρχαν και ο παραγωγός θα ξέρει τι θα καλλιεργήσει. Άλλωστε η κοινή υπουργική απόφαση έχει ήδη υπογραφεί και οι καταστάσεις αποστέλλονται για να γνωρίζουν οι παραγωγοί τι ακριβώς θα συμβεί φέτος. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγιάννης έχει το λόγο. 
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, πολλοί συνάδελφοι μπορεί να αναρωτιούνται γιατί επανερχόμαστε στα θέματα του βαμβακιού. Είναι ένα εθνικό προϊόν που τα τελευταία χρόνια ήταν σε μια ταραγμένη περίοδο όπως είπε και ο κύριος Υφυπουργός. Πιστεύουμε ότι μπορεί να γίνει πραγματικά ένα επίλεκτο προϊόν τα επόμενα χρόνια. Γι’ αυτό και επιμένουμε. 
      Πρέπει επίσης να πω ότι  φέτος  ήταν μια περίοδος σταθεροποίησης των πραγμάτων, και οδηγείται επίσης σε μια θετική χρονιά.
      Πρέπει να προσέξουμε τώρα στο τέλος να μη δημιουργήσουμε ζητήματα. Πρέπει να διασφαλίσουμε οπωσδήποτε μια καλή επιστροφή στον παραγωγό, ακόμα και αν χρειαστεί να μείνουν κάποιες ποσότητες απέξω. Θα δούμε όμως τις επόμενες μέρες πώς θα γίνει αυτή η ιστορία. Θα πρέπει όμως όσες ποσότητες μπορέσουμε ακόμα να δώσουμε, να είναι δίκαια κατανεμημένες σε κάθε νομό.
      Μπαίνω στα θέματα της νέας περιόδου. Εγώ χαίρομαι που ο κύριος Υπουργός είπε ότι είμαστε έτοιμοι να πούμε στον παραγωγό ποια είναι τα δικαιώματά του. Αυτό πρέπει να γίνει το γρηγορότερο δυνατό. Οι αποφάσεις υπάρχουν, κύριε Υπουργέ, αλλά θα πρέπει να γίνει κατανοητό ότι πρέπει να είναι ανηρτημένα στα δημοτικά διαμερίσματα όλα τα στοιχεία, για να δει ο καθένας τι δικαιούται και τι μπορεί να κάνει και τούτο για να μην ανακύπτει το θέμα στη μέση της περιόδου και έχουμε προβλήματα και ως πολιτεία, αλλά και ως παραγωγοί. 
      Το τρίτο θέμα έχει σχέση με τον ανταγωνισμό. Κατά την άποψή μου, η τραγική διαδικασία των ανοιχτών τιμών, των συμπληρωματικών τιμολογίων, είναι ένα άλλοθι και μία, θα έλεγα, φάμπρικα, που έχουν οι εκκοκκιστές, για να έχουν όμηρους τους παραγωγούς. Ξεκινάνε οι παραγωγοί πάντα με την ελπίδα ότι κάτι θα γίνει στο τέλος, όμως στο τέλος τα βρίσκουν μεταξύ τους και κλείνουν τα τιμολόγια με χαμηλές τιμές. Φέτος, για παράδειγμα, είναι αδιανόητο να υπάρχει τιμολόγιο παραγωγού, που να έκλεισε με εκκοκκιστήριο με τιμή κάτω από 250 δραχμές. Δεν φταίει γι΄ αυτό το Υπουργείο. Είναι όμως μια πραγματικότητα. Οι παραγωγοί είναι όμηροι της δυνατότητας, που έχουν οι εκκοκκιστές να διαπραγματεύονται μεταξύ τους. Αυτό το θέμα θα πρέπει να είναι από τα κύρια θέματα, που θα πρέπει να μας απασχολήσουν  την επόμενη χρονιά. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ. Αργύρης έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι πολύ σημαντικό μετά από μια επίπονη προσπάθεια όλων, παραγωγών, επαγγελματικών οργανώσεων, Υπουργείο, να δρομολογείται μια ισορροπία σ΄ ένα προϊόν, που δεν είναι απλά ονομαζόμενο εθνικό, αλλά είναι εθνικό γιατί έχει πάρα πολύ μεγάλη σημασία οικονομική, κοινωνική, την οποία όλοι μας γνωρίζουμε.
      Ο κατά κύριο επάγγελμα αγρότης νομίζω ότι ξέρει από πέρυσι ότι δεν έχει καμιά μεταβολή. Μπορεί να ετοιμάσει τα χωράφια του, έχοντας τα δικαιώματα που είχε και πέρυσι. Η μόνη μεταβολή αφορά τους ετεροεπαγγελματίες. Και μάλιστα στον ετεροεπαγγελματία που είναι μικρός δεν κάνουμε καμιά παρέμβαση μέχρι τα πενήντα στρέμματα. Θεωρούμε ότι και για έναν ετεροεπαγγελματία, που κάνει κάτι άλλο και μέχρι πενήντα στρέμματα, είναι ένα συμπληρωματικό εισόδημα. Στην περιφέρεια μπορεί να κάνει κάποια άλλη δουλειά και το χρειάζεται. Ξέρουμε ότι υπάρχει πολυαπασχόληση στην περιφέρεια και πολυλειτουργικότητα στη γεωργία. Όμως μετά τα πενήντα στρέμματα όλοι έχουν μια μείωση 20%. Δεν πρόκειται για επιπλέον μείωση 20%. Είχαν μια μείωση 15% και τώρα γίνεται 20%. Κι αυτό γίνεται για όλους, για να μην έχουμε αυτές τις διαφορές από εκατό μέχρι εκατόν πενήντα στρέμματα, κάνοντας διάφορες αλλαγές για ένα ή δύο στρέμματα, με αποτέλεσμα να δημιουργούνται αυτές οι αδικίες. Γι΄ αυτό, λοιπόν, έχουμε μια ενιαία κλίμακα.
      Αναφορικά τώρα με το θέμα του ανταγωνισμού και των ανοιχτών τιμών που επιμένετε. Κι εγώ εκτιμώ ότι είναι αναγκαίο όλοι -όσοι μπορούμε- να συνδράμουμε και να βοηθήσουμε σε μια προσπάθεια συλλογικής οργάνωσης των αγροτών. Θα πρέπει να προχωρήσουν σε κλαδικούς συνεταιρισμούς, σε ομάδες παραγωγών. Είναι αδιανόητο αυτό που συμβαίνει στο βαμβάκι. Αυτό συμβαίνει στο βαμβάκι και στη σταφίδα στην Κρήτη. Όλα τα άλλα προϊόντα έχουν οργανωθεί. Υπάρχουν τριακόσιες ογδόντα τρεις ομάδες παραγωγών στην Ελλάδα. Θεωρώ, λοιπόν, ότι πρέπει να υπάρχει μια εκπροσώπηση συλλογική. Γι΄ αυτό βλέπουμε και τα φαινόμενα των ανοιχτών τιμών και των υπολοίπων. 
      Σχετικά τώρα με τις ποσότητες, πρέπει να ξέρουμε ένα πράγμα. Δεν μπορεί να υπάρξει καμιά παραβίαση του κανονισμού και της κοινής υπουργικής απόφασης. Ό,τι λέει ο κανονισμός, αυτό θα εφαρμόσουμε. Αυτό που κάνουμε για τις ποσότητες, οι οποίες για διάφορους λόγους δεν έχουν πάει ακόμα στα εκκοκκιστήρια, είτε γιατί δεν μπόρεσαν να συλλέξουν το βαμβάκι, είτε γιατί υπάρχουν μεγαλύτερες ποσότητες από αυτές, που είχε ορίσει σαν όριο ο ΟΠΕΚΕΠΕ, όλες αυτές θα ελεγχθούν και αν προέρχονται μέσα από εκτάσεις του ΟΣΔΕ, είναι καθ΄ όλα νόμιμες να πάνε στα εκκοκκιστήρια. Δεν πρόκειται να κάνουμε καμία διαφοροποίηση. Εμείς το μόνο που έχουμε ως υποχρέωση να κάνουμε, είναι να ελέγξουμε να μην υπάρξουν εικονικές ποσότητες κατά την παράδοση στα εκκοκκιστήρια. Και εκτιμώ ότι οι ποσότητες που έχουν μείνει πίσω, δεν είναι τέτοιες που θα ανατρέψουν το φετινό εισόδημα των παραγωγών.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 242/13-1-2003 επίκαιρη ερώτηση του Βουλευτή της Νέας Δημοκρατίας κ. Μιλτιάδη Έβερτ προς τον Υπουργό Οικονομίας και Οικονομικών, σχετικώς με την επιβάρυνση του ελληνικού δημοσίου από τους τόκους του δανείου του περασμένου Δεκεμβρίου κλπ.
      Η επίκαιρη ερώτηση του κ. Έβερτ έχει ως εξής:
      «Με λογιστικές αλχημείες για άλλη μια φορά η Κυβέρνηση προσπαθεί να εξαπατήσει τη Βουλή των Ελλήνων και τον ελληνικό λαό.
      Στη 27 Δεκεμβρίου 2002 το Υπουργείο Οικονομίας και Οικονομικών δανείστηκε 1,5 δισεκατομμύριο ευρώ (δηλαδή 511,125 δισεκατομμύρια δραχμές). Με τα χρήματα αυτά αγόρασε κρατικά ομόλογα, για να εμφανίσει πλασματική μείωση του δημόσιου χρέους.
      Με αυτήν τη μεθόδευση το δημόσιο χρέος από 117% του Ακαθάριστου Εγχώριου Προϊόντος εμφανίστηκε πλασματικά μειωμένο στο 105,3% του ΑΕΠ. Τον υπέρογκο αυτό δανεισμό το Υπουργείο Οικονομίας και Οικονομικών επιστρέφει σε λίγες ημέρες καταβάλλοντας τόκους με επιβάρυνση του κρατικού προϋπολογισμού, δηλαδή του Έλληνα φορολογουμένου.
      Ο Υπουργός Οικονομίας και Οικονομικών και ο Πρωθυπουργός που τον κάλυψε χρησιμοποίησαν απαράδεκτες εκφράσεις κατά του Ελεγκτικού Συνεδρίου που έφερε στο φως ανάλογες συμπεριφορές τα δύο προηγούμενα χρόνια.
      Η Κυβέρνηση, όμως, απέκρυψε κατά τη συζήτηση του Προϋπολογισμού στη Βουλή στις 22/12/2002 αυτήν τη μεθόδευσή της, παρά το γεγονός ότι ερώτησα και ζήτησα να απαντήσει συγκεκριμένα για το θέμα αυτό και τον Πρωθυπουργό κ. Σημίτη και τον Υπουργό Οικονομίας και Οικονομικών κ. Χριστοδουλάκη.
      Κατά λέξη, όπως φαίνεται στα Πρακτικά της Βουλής (22.12.2002), ερώτησα: «Θα δανειστεί το Δεκέμβριο και πόσες εκατοντάδες δισεκατομμύρια δραχμές, για να καλύψει ένα κρυφό έλλειμμα, όπως έκανε πέρυσι και πρόπερσι; Πρόπερσι δανείστηκε 600 δισεκατομμύρια δραχμές και τα πλήρωσε στην Εθνική Τράπεζα μετά από έξι ημέρες, για να καλυφθεί το έλλειμμα λογιστικά. Πόσα θα δανειστούν τώρα; Και θέλουμε μια ευθεία απάντηση. Ναι ή όχι;»
      Απάντηση βεβαίως δεν δόθηκε στη Βουλή. Και τώρα αποκαλύπτεται για μια ακόμη φορά η απάτη, το έλλειμμα διαφάνειας, αξιοπιστίας και ήθους της Κυβέρνησης, αλλά αποκαλύπτεται και η επιβάρυνση του Έλληνα φορολογούμενου που για μια ακόμα φορά θα κληθεί να πληρώσει τις αλχημείες της Κυβέρνησης.
      Κατόπιν τούτων ερωτάται ο Υπουργός Οικονομίας και Οικονομικών κ. Νίκος Χριστοδουλάκης: ποια είναι η επιβάρυνση του ελληνικού δημοσίου από τους τόκους αυτού του δανεισμού για την πλασματική μείωση του δημόσιου χρέους;»
      Θα απαντήσει ο Υφυπουργός Οικονομικών κ. Φλωρίδης.
      Έχετε το λόγο, κύριε Υπουργέ.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε. Στην επίκαιρη ερώτηση περιλαμβάνονται βαρύτατοι χαρακτηρισμοί εναντίον της Κυβερνήσεως. Από την απάντησή μου θα διαφανεί ότι κάποιοι, προφανώς από τους καινούριους που έχει προσλάβει η Ρηγίλλης και δεν ξέρουν τι τους γίνεται και προφανώς στερούνται ήθους, φρόντισαν να εξαπατήσουν τον κ. Έβερτ. Αλλιώς δεν εξηγείται αυτό το περιεχόμενο.
      ΘΕΟΔΩΡΟΣ ΠΑΓΚΑΛΟΣ: Οι παλιοί ξέρανε;
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Τέλος πάντων.
      Τι εννοώ. Ενάμισι δισεκατομμύριο ευρώ ισούται με το 1% του Ακαθάριστου Εγχώριου Προϊόντος. Το Ακαθάριστο Εγχώριο Προϊόν της χώρας είναι 150 δισεκατομμύρια ευρώ. Το 1,5 δισεκατομμύριο ευρώ, λοιπόν, είναι το 1%. Εάν θεωρήσουμε ότι είναι αληθές ότι η Κυβέρνηση δανείστηκε 1,5 δισεκατομμύριο ευρώ, για να αγοράσει ομόλογα ίσης αξίας, αυτό σημαίνει δύο απλά πράγματα: Πρώτον, ότι εκείνη τη στιγμή που δανείστηκε κατεγράφη άνοδος του δημοσίου χρέους κατά μία μονάδα και την ώρα που αγόρασε ομόλογα –αν τα αγόρασε- μειώθηκε το δημόσιος χρέος κατά μία μονάδα. Κατά συνέπεια, σύμφωνα μ’ αυτήν την άποψη πρέπει να κάναμε μια τρύπα στο νερό. Να δανειστούμε και να αγοράσουμε, συν πλην θα ήταν αποτέλεσμα μηδέν. Δεύτερον, αυτό καταλογίζεται ότι μείωσε το δημόσιο χρέος κατά δώδεκα μονάδες. Πώς είναι δυνατόν, όταν αγοράζεις ομόλογα  1,5 δισεκατομμυρίου ευρώ, να μειώσεις το χρέος κατά δώδεκα μονάδες, αφού το 1,5 δισεκατομμύριο ευρώ είναι μια μονάδα; Αν αγοράζαμε, λοιπόν, ομόλογα 500 δισεκατομμυρίων δραχμών περίπου, δηλαδή 1,5 δισεκατομμυρίου ευρώ, θα είχαμε μειώσει το χρέος κατά μία μονάδα.
      Πρώτον, δεν έγινε κανένας δανεισμός. Εδώ κάποιοι προφανώς είδαν την ανανέωση κατά ένα χρόνο της σύμβασης πιστωτικής διευκόλυνσης του ελληνικού δημοσίου με την Εθνική Τράπεζα. Το ύψος αυτής της σύμβασης είναι όντως 1,5 δισεκατομμύριο ευρώ. Αυτή η σύμβαση, λοιπόν, υπάρχει, όπως υπάρχουν και άλλες συμβάσεις με τις άλλες τράπεζες οι οποίες ανανεώνονται ετησίως. Είναι άλλο, όμως, η κατάρτιση μιας σύμβασης ή η ανανέωσή της και άλλο η υλοποίηση της σύμβασης, δηλαδή είναι άλλο ο δανεισμός και άλλο η εκτέλεση της σύμβασης. Η σύμβαση απλώς ανανεώθηκε την ημερομηνία που αναφέρει ο κ. Έβερτ.
      Από τη σύμβαση αυτή δεν πήραμε ούτε ένα ευρώ γιατί δεν χρειάστηκε. Και επειδή φέτος ξαναδιάβασαν την ίδια φωτοτυπία με την περσινή τους λέμε, λοιπόν, ότι φέτος όχι μόνο δεν δανειστήκαμε με διαδικασία πιστωτικής διευκόλυνσης, αλλά αντίθετα δανείσαμε τις τράπεζες από τα διαθέσιμα που είχε το ελληνικό δημόσιο.
      Άρα, λοιπόν, αυτά που λέτε μέσα, δεν συνέβησαν. Και επομένως η Κυβέρνηση ούτε εξαπατά ούτε στερείται ήθους ούτε κάνει αυτά τα οποία λέτε εσείς στην ερώτησή σας. 
      Γι’ αυτό, λοιπόν, θερμή παράκληση, συμβουλεύστε αυτούς που σας έφεραν αυτά τα στοιχεία να πάνε να κάνουν κάποια άλλη δουλειά. Γι’ αυτήν τη δουλειά, την οποία τους αναθέσατε, δεν κάνουν. Είναι προφανές.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Έβερτ έχει το λόγο.
      ΜΙΛΤΙΑΔΗΣ ΕΒΕΡΤ: Κύριε Πρόεδρε, ο κύριος Υφυπουργός είναι νέος στη θέση του και προφανώς δεν πρόλαβε να ενημερωθεί καλά. Τον συμβουλεύω να διαβάζει περισσότερο. Καλό είναι να ασχολείστε με το ποδόσφαιρο, αλλά…
      ΠΡΟΕΔΡΕΥΩΝ (Κωνσταντίνος Γείτονας): «Μαθήματα ανάγνωσης» γίνονται σήμερα εκατέρωθεν. Τι να κάνουμε τώρα; Προχωρήστε παρακαλώ.
      ΜΙΛΤΙΑΔΗΣ ΕΒΕΡΤ: …να ασχολείστε και με την οικονομία.
      Εγώ σας πληροφορώ, κύριε Υπουργέ, επειδή λέτε ότι ουδέποτε το κάνατε, ότι στις 29.12.2000 η Εθνική Τράπεζα, η Εμπορική Τράπεζα και η Αγροτική Τράπεζα δάνεισε το Υπουργείο Οικονομικών 800 δισεκατομμύρια δραχμές. Αυτό το 2000. Γι’ αυτόν τον ίδιο σκοπό. Το 2001 η Εθνική Τράπεζα δάνεισε 400 δισεκατομμύρια δραχμές –για πέντε ημέρες πάντοτε όλα αυτά- για να καλυφθεί το ύψος των ομολόγων που έχει εκδώσει το δημόσιο.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Το κάνατε, λοιπόν, με αυτήν τη διαδικασία που ισοδυναμεί, κύριε Πρόεδρε, με λογιστική απάτη και το 2000 και το 2001. Μη, λοιπόν, όταν έχετε αυτό το παρελθόν, όχι εσείς ο ίδιος, οι προκάτοχοί σας -και να είστε εν πάση περιπτώσει ενημερωμένος όταν έρχεστε να μιλήσετε στην Αίθουσα και ειδικώς σε ορισμένους Βουλευτές- απευθύνεστε με αυτόν τον τρόπο.
      Εάν λέτε φέτος ότι δεν ακολουθήσατε αυτήν  τη διαδικασία, την οποία ακολουθήσατε το 2000 και το 2001 -και σας είπα συγκεκριμένες ημερομηνίες- και λέτε ότι κάνετε χρήση, χρησιμοποιήσατε ίδια διαθέσιμα, σας ρωτώ, λοιπόν, και να απαντήσετε ευθέως, όχι με πολλά λόγια: Μέχρι σήμερα, από την 1η του μηνός, πόσα ομόλογα του δημοσίου αγοράστηκαν και αν εκδώσατε νέα ομόλογα του δημοσίου. Για να φανεί δηλαδή η γέφυρα η οποία παίζεται από χρόνο σε χρόνο για να εμφανίζεται μειωμένο το δημόσιο χρέος.
      Όχι σε εμάς, λοιπόν, αυτά και ασχοληθείτε πέραν από το ποδόσφαιρο και με την οικονομία.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Τώρα για την ταμπακέρα, τίποτα ο κ. Έβερτ. Έχει μία ερώτηση με την οποία μας εγκαλεί συγκεκριμένα. Και σε αυτήν απαντώ ότι δανειστήκαμε την 27η Δεκεμβρίου 1,5 δισεκατομμύριο ευρώ και αγοράσαμε ομόλογα ίσης αξίας. Γι’ αυτά, λοιπόν, δεν μας είπε απολύτως τίποτα. Αυτά λέει η ερώτησή του. Κατέφυγε στα παλαιά.
      Για τα παλαιότερα απαντήσαμε….
      ΜΙΛΤΙΑΔΗΣ ΕΒΕΡΤ: Σας ερωτώ και τώρα.
      ΠΡΟΕΔΡΕΥΩΝ (Κωνσταντίνος Γείτονας): Κύριε Έβερτ, μη διακόπτετε. Σας άκουσε ο κύριος Υπουργός με προσοχή.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Σας λέω, λοιπόν, ότι ούτε ένας μαθητής νηπιαγωγείου δεν θα έλεγε ότι «δανείστηκα 1,5 δισεκατομμύριο για να αγοράσω 1,5 δισεκατομμύριο», γιατί αυτό οδηγεί σε αποτέλεσμα μηδέν. Και εσείς μας λέτε ότι αυτό οδηγεί σε αποτέλεσμα μείον δώδεκα. Δεν γίνεται αυτό. Το 1,5 δισεκατομμύριο είναι μία μονάδα, αγοράζω μία μονάδα, ίσον μηδέν. 
      Εσείς μας λέτε, λοιπόν, ότι το κάναμε αυτό και ρίξαμε το χρέος δώδεκα μονάδες. Δεν ισχύει αυτό.
      ΜΙΛΤΙΑΔΗΣ ΕΒΕΡΤ: Είσαστε δυστυχώς άσχετος.
      ΠΡΟΕΔΡΕΥΩΝ (Κωνσταντίνος Γείτονας): Κύριε Έβερτ, σας παρακαλώ. Αυτές οι εκφράσεις δεν χρειάζονται.
      ΜΙΛΤΙΑΔΗΣ ΕΒΕΡΤ: Μα, τι συζητάμε τώρα με ανθρώπους που δεν γνωρίζουν;
      ΠΡΟΕΔΡΕΥΩΝ (Κωνσταντίνος Γείτονας): Λέει «για συν, πλην» μηδέν…Αριθμητική.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, είναι εύκολες κουβέντες αυτές. Όταν δεν μπορούμε να δικαιολογήσουμε αυτά τα οποία έχουμε γράψει σ΄ ένα χαρτί τελείως αβασάνιστα, το ρίχνουμε στις βρισιές. Αυτή είναι η δουλειά της Νέας Δημοκρατίας. Γνωστό. Βρισιά, βρισιά, βρισιά.
      Σας λέω συγκεκριμένα πράγματα. Δεν απαντήσατε τίποτα γι’ αυτά. Και σας εξήγησα κατά τη συζήτηση του προϋπολογισμού -γιατί τα ίδια πράγματα μας λέγατε και εκεί- ότι όταν μιλάτε για πιστωτικές διευκολύνσεις να έχετε υπόψη σας ότι αυτές διενεργούνται καθ’ όλη τη διάρκεια της χρονιάς σε εκτέλεση σχετικών συμβάσεων. Και αυτές συνδέονται με το λογαριασμό διαχείρισης των διαθεσίμων του δημοσίου, ο οποίος λογαριασμός διαχείρισης των διαθεσίμων του Δημοσίου κατά το 2002 απέφερε καθαρά κέρδη στο ελληνικό δημόσιο 37 δισεκατομμύρια δραχμές και κατά το 2001 απέφερε καθαρά κέρδη με αυτές τις πράξεις δώσε – πάρε 38 δισεκατομμύρια δραχμές. Άρα, λοιπόν, για ποιες επιβαρύνσεις μιλάτε; 
      Αυτό το οποίο σας καλώ να δείτε είναι τα στοιχεία καθαρά. Οι λογαριασμοί είναι στις τράπεζες, η διαφάνεια στους λογαριασμούς αυτούς είναι ξεκάθαρη και δεν μπορούμε να συζητάμε εδώ με ύβρεις.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι,  έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Τέχνης από τη Συλλογή της Βουλής των Ελλήνων, σαράντα ένας μαθητές και δάσκαλοι από το 2ο Δημοτικό Σχολείο Γαλατσίου.
	Η Βουλή τους καλωσορίζει.
(Χειροκροτήματα απ’ όλες τις πτέρυγες)
	Τρίτη είναι η με αριθμό 243/13-1-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Δημόσιας Τάξης, Δικαιοσύνης, σχετικώς με το πρόσφατο περιστατικό ξυλοδαρμού ηλικιωμένης γυναίκας από αξιωματικό της Πολεμικής Αεροπορίας των Ηνωμένων Πολιτειών Αμερικής στα Χανιά κ.λπ.
	Η επίκαιρη ερώτηση της κ. Κανέλλη έχει ως εξής:
	«Όλοι γίναμε μάρτυρες του αποτρόπαιου ξυλοδαρμού μιας ηλικιωμένης γυναίκας από αξιωματικό της Πολεμικής Αεροπορίας των ΗΠΑ μέσα στο ίδιο της το σπίτι στα Χανιά. Τα προκλητικά και βίαια επεισόδια σε βάρος των κατοίκων της Κρήτης από στρατιώτες των ΗΠΑ είναι επανειλημμένα και με το συγκεκριμένο περιστατικό ξεπέρασαν κάθε όριο, καταρρακώνοντας κατάφορα κάθε έννοια εθνικής ανεξαρτησίας.
	Ερωτώνται οι κύριοι Υπουργοί:
	1. Από ποιους φρουρείται στο Νοσοκομείο των Χανίων ο συγκεκριμένος αξιωματικός του Πολεμικού Ναυτικού των ΗΠΑ, αν έχει ασκηθεί δίωξη σε βάρος του και αν θα δικαστεί στην Ελλάδα, όπως το έχει ζητήσει και το θύμα;
	2. Δεδομένης της χρονικής στιγμής και της επικίνδυνης θέσης, στην οποία θα βρεθεί η χώρα μας λόγω του πολέμου στο Ιράκ, τι μέτρα προτίθεται να πάρει η Κυβέρνηση για την ασφάλεια και προστασία των κατοίκων του νησιού;»
	Θεωρείτε δεδομένο τον πόλεμο; Για να δούμε. Δεν θα αποφευχθεί, κυρία Κανέλλη;
	Στην ερώτηση θα απαντήσει ο Υφυπουργός Δημόσιας Τάξης κ. Μαλέσιος.
	ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, πράγματι τη νύχτα της 3ης προς 4η του Ιανουαρίου ο αξιωματικός της Πολεμικής Αεροπορίας των ΗΠΑ Μάικλ Κριστόφ μπήκε στο σπίτι της Κτιστάκη-Ντρετουλάκη Μαρίας, μιας ηλικιωμένης στα Χανιά. Μπαίνοντας από την πίσω πόρτα επιχείρησε να βγει από την κύρια είσοδο. Έγινε αντιληπτός, γρονθοκόπησε σε κατάσταση μέθης την κ. Κτιστάκη-Ντρετουλάκη, πήδηξε από μπαλκόνι τριών μέτρων και τραυματίστηκε σοβαρά. Εκλήθη η Αστυνομία από την παθούσα, συνελήφθη και με ασθενοφόρο μεταφέρθηκε στο Νοσοκομείο των Χανίων.
	Στο Νοσοκομείο των Χανίων ετέθη υπό φρούρηση από τη Διεύθυνση της Ελληνικής Αστυνομίας των Χανίων και η φρούρηση αυτή ήρθη με εντολή του Εισαγγελέα Πλημμελειοδικών Χανίων, ο οποίος ενημερώθηκε σχετικά και διέταξε την άρση της φρούρησης. Ο αξιωματικός δεν προσήχθη ενώπιόν του λόγω του σοβαρού τραυματισμού και της αδυναμίας μετακίνησής του.
	Με την υποβολή της δικογραφίας, η οποία σχηματίστηκε και υπεβλήθη στις 14 Ιανουαρίου 2003 στον εισαγγελέα, ασκήθηκε ποινική δίωξη κατά του δράστη για επικίνδυνη σωματική βλάβη, η οποία τελέστηκε χωρίς πρόκληση από την παθούσα, διατάραξη της οικιακής ειρήνης και διακεκριμένη περίπτωση φθοράς ξένης ιδιοκτησίας. Ο κατηγορούμενος παραπέμφθηκε με απευθείας κλήση ενώπιον του Τριμελούς Πλημμελειοδικείου Χανίων, προκειμένου να δικαστεί για τις ανωτέρω πράξεις κατά τη δικάσιμο που ορίσθηκε στις 21 Φεβρουαρίου. Σε ένα περίπου μήνα, δηλαδή, ο αξιωματικός των Ηνωμένων Πολιτειών, κατά τις προβλέψεις της ελληνικής νομοθεσίας, δικάζεται στα Χανιά. Ο ίδιος ακόμη νοσηλεύεται στο Νοσοκομείο Χανίων από τα βαριά τραύματά του.
	Το συγκεκριμένο περιστατικό όμως θα πρέπει να το θεωρήσουμε ότι είναι ένα μεμονωμένο περιστατικό, το οποίο τελέστηκε σε κατάσταση μέθης από τον αξιωματικό αυτό. Η ενημέρωση που έχουμε από τα στοιχεία της Αστυνομικής Διεύθυνσης Χανίων είναι ότι την τελευταία πενταετία, παρά το σημαντικό αριθμό στρατιωτικών στα Χανιά, τέσσερα περιστατικά απασχόλησαν την Ελληνική Αστυνομία με αδικήματα που είχαν δράστες Αμερικανούς. Σε κάθε περίπτωση για τα τέσσερα αυτά αδικήματα της τελευταίας πενταετίας η Ελληνική Αστυνομία εφάρμοσε σε βάρος των δραστών την ισχύουσα νομοθεσία.
	Το αίσθημα ασφάλειας στα Χανιά τα τελευταία χρόνια και οι επαγγελματίες και οι κάτοικοι αισθάνονται ότι είναι ικανοποιητικό, και σε κάθε περίπτωση όταν είναι αυξημένη η παρουσία Αμερικανών πολιτών στα Χανιά από την επίσκεψη αεροπλανοφόρων ενισχύονται οι δυνάμεις της Ελληνικής Αστυνομίας με τις ειδικές αστυνομικές δυνάμεις κατά της εγκληματικότητας με τα τμήματα αστυνομικών επιχειρήσεων από ειδικούς φρουρούς και οπωσδήποτε αποφεύγονται επεισόδια που θα διατάρασσαν το αίσθημα της ασφάλειας των πολιτών.
      ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Δεν πήρα απάντηση, κύριε Υπουργέ. Σας ρώτησα τι θα κάνετε εσείς ως Κυβέρνηση και πήρα μια απάντηση που είναι βεβαίως μια ομολογία και η οποία οφείλω να πω ότι με ικανοποιεί. Είπατε ότι ο λαός των Χανίων δεν είναι ευχαριστημένος και δεν έχει αίσθημα ασφάλειας. Σας παρακαλώ πάρα πολύ, για να μη θεωρηθεί ότι διαστρεβλώνω αυτά που λέτε, να κοιτάξετε τα Πρακτικά, γιατί άκουγα με προσοχή τα όσα λέγατε. Ο λαός των Χανίων δεν αισθάνεται καλύτερα με την αύξηση αυτών των στρατευμάτων.
      Έρχεστε και μου λέτε, δηλαδή, ότι θα δικαστεί; Εάν δεν κάνω λάθος, θα πρέπει να κρίνω την απάντησή σας και ως απάντηση στον Αμερικανό Πρέσβη, ο οποίος επισκέφτηκε τη δύστυχη γυναίκα, που δεν είναι θύμα ατυχούς περιστατικού. Μιλάμε για άνθρωπο υπεύθυνο, που συμμετέχει στην επιχείρηση «Διαρκής Ελευθερία» στο Αφγανιστάν και ήρθε σε χώρα προφανώς για να ασκήσει αυτήν τη διαρκή ελευθερία. Κάπως έτσι θα πρέπει να την έχει διανοηθεί.
      Έρχεστε και μου λέτε ακριβώς τα ανάποδα από αυτά που διέρρευσαν στον Τύπο, από αυτές τις ανακοινώσεις που βγήκαν στα Χανιά, δηλαδή ότι ο κόσμος αισθάνεται ολοένα και αυξημένη ασφάλεια από την πληθώρα των στρατιωτικών, οι οποίοι κυκλοφορούν εκεί ως διασώστες, πηγαινοερχόμενοι, κάνοντας στάση δίκην καφενείου στα Χανιά από το Αφγανιστάν ή οπουδήποτε αλλού. 
      Ο κ. Μίλερ, αν δεν κάνω λάθος, πήγε στα Χανιά και ζήτησε συγγνώμη -από τότε που εφευρέθηκε έχει χαθεί διεθνώς το φιλότιμο, όχι μόνο ιθαγενώς και επιτοπίως- και δεσμεύτηκε ότι θα τιμωρηθεί. Η γυναίκα ζήτησε να τιμωρηθεί εδώ. Μεταξύ μας, αυτά τα μάθαμε από ανακοινώσεις. 
      Πώς θα δικαστεί, κύριε Υπουργέ, αφού έχουμε υπογράψει ετεροδικία; Δικάστηκε ο προηγούμενος που βίασε την κοπέλα στην Κρήτη; Μπουζουριάστηκε σε μια νύχτα σε ένα αεροπλάνο και πήγε για να τιμωρηθεί. 
      Αυτό που σας ζητάμε, είναι τουλάχιστον η παρακολουθηματικότητα του επεισοδίου. Ρωτήστε την πρεσβεία να μας πείτε πώς τον τιμώρησε. Του έκοψε σαρδέλα από την ιεραρχία; Τον καταδίκασε σε πρόστιμο; Ή μήπως κάποιος είπε της γριούλας «ή πάρε τόσα και μη μιλάς ή πρόσεξε καλά, γιατί την επόμενη φορά θα μπει μέσα ο επόμενος μεθυσμένος»;
      Μ’ αυτό το καθεστώς ζουν οι κάτοικοι στα Χανιά. Και εάν υπάρχει κάτι χρήσιμο στην απάντησή σας για το οποίο σας ευχαριστώ, είναι –μόνος σας το είπατε- ότι οι μαγαζάτορες, οι επαγγελματίες, οι κάτοικοι δεν αισθάνονται καλά.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Είπα ακριβώς το αντίθετο, κυρία Κανέλλη, και δεν ακούσατε καλά. Τέσσερα περιστατικά υπήρξαν την τελευταία πενταετία και δεν υπάρχει κάποια διαταραχή του αισθήματος ασφάλειας στα Χανιά.
      ΛΙΑΝΑ ΚΑΝΕΛΛΗ: Μη βάλουμε τώρα να ακούσουμε την κασέτα.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Επίσης, στο πρώτο σκέλος της ερώτησής σας ρωτάτε με ακρίβεια να σας απαντήσουμε εάν θα υπάρξει δίωξη, εάν υπάρχει φρούρηση, εάν θα οριστεί δικάσιμος.
      Σας είπα, λοιπόν, ότι ο εισαγγελέας πλημμελειοδικών του απήγγειλε κατηγορητήριο και ορίστηκε δικάσιμος η 21η του Φεβρουαρίου. Αυτό ακριβώς σας απάντησα.
      ΛΙΑΝΑ ΚΑΝΕΛΛΗ: Στις 22 του Φεβρουαρίου θα τα πούμε.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Στο δεύτερο σκέλος της ερώτησής σας που λέτε τι μέτρα θα πάρει η Κυβέρνηση ενόψει πολέμου στο Ιράκ, γνωρίζετε πολύ καλά….
      ΛΙΑΝΑ ΚΑΝΕΛΛΗ: Δεν το λέω μόνο εγώ. Ευτυχώς το λέει όλος ο κόσμος.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Αυτό με ρωτήσατε και σας απαντώ ότι η ελληνική Κυβέρνηση είναι μια κυβέρνηση η οποία είναι κατά του πολέμου και υπέρ της ειρήνης. Στα πλαίσια της Ευρωπαϊκής Προεδρίας μόλις προχθές ο Έλληνας Πρωθυπουργός στο Ευρωκοινοβούλιο, αναπτύσσοντας τις θέσεις της Ελληνικής Προεδρίας, είπε ότι προς την κατεύθυνση της ειρηνικής επίλυσης αυτών των προβλημάτων θα εργαστεί η Ελληνική Προεδρία.
      Επομένως, θα ήταν λάθος να συσχετίσουμε το συμβάν αυτό με την πολιτική την οποία εφαρμόζει η ελληνική Κυβέρνηση προς την κατεύθυνση αυτή.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας):` Κυρίες και κύριοι συνάδελφοι, έχω την τιμή να ανακοινώσω στο Σώμα ότι η συνάδελφος Βουλευτής Α΄ Αθηνών κ. Μαριέττα Γιαννάκου ζητεί ολιγοήμερη άδεια απουσίας της στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
      Η τέταρτη με αριθμό 259/13-1-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικώς με τις προθέσεις του Υπουργείου να ματαιώσει την εξαγορά πακέτου μετοχών των Ελληνικών Πετρελαίων κ.λ.π. δεν θα συζητηθεί και διαγράφεται λόγω κωλύματος του κυρίου Υπουργού.
     Επίκαιρες ερωτήσεις δευτέρου Κύκλου
      Πρώτη είναι η με αριθμό 260/13-1-2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την αποπεράτωση των έργων των κάθετων οδικών αξόνων Ηράκλειο – Άγιοι Δέκα και Ηράκλειο – Βιάννος  στην Κρήτη.
      Η επίκαιρη ερώτηση της κ. Ευαγγελίας Σχοιναράκη-Ηλιάκη έχει ως εξής:
      «Στο Νομό Ηρακλείου, όπως γνωρίζετε, κατασκευάζονται οι κάθετοι οδικοί άξονες Ηράκλειο – Άγιοι Δέκα και Ηράκλειο – Βιάννος.
      Σύμφωνα με πρόσφατες εκτιμήσεις των αρμοδίων υπηρεσιών, παρατείνεται ο χρόνος αποπεράτωσής τους λόγω:
1. έλλειψης των αναγκαίων μελετών για το τμήμα Αγ. Βαρβάρα – Άγιοι Δέκα του οδικού άξονα Ηράκλειο – Άγιοι Δέκα, με συνέπεια να καθυστερεί η ωρίμανση του έργου και ως εκ τούτου να κινδυνεύει να ματαιωθεί η ένταξή του στον Γ΄ Κοινοτικό πλαίσιο Στήριξης και η χρηματοδότησή του, παρά τις προσπάθειες που καταβάλλονται από την Περιφέρεια Κρήτης και 
2. έλλειψης χρηματοδότησης για την ολοκλήρωση του οδικού άξονα Ηράκλειο – Βιάννος.
      Τα έργα αυτά, που έχουν εξαγγελθεί από τον ίδιο τον Πρωθυπουργό, η δε κατασκευή τους συζητείται από το 1954, είναι καθοριστικής σημασίας για την ανάπτυξη της ενδοχώρας του νομού και για τη βελτίωση της ποιότητας ζωής των κατοίκων της. Ο χρόνος που χάθηκε χωρίς να εκπονηθούν οι μελέτες και η στασιμότητα των εργασιών έχουν προκαλέσει το κοινό αίσθημα των πολιτών και θίγουν την αξιοπιστία της Πολιτείας.
      Ερωτάται ο Υπουργός: Σε ποιες ενέργειες θα προβεί προκειμένου:
1. να ολοκληρωθούν το συντομότερο οι μελέτες του τμήματος Αγ. Βαρβάρα – Άγιοι Δέκα
2. και να διασφαλιστεί η χρηματοδότηση για την αποπεράτωση των οδικών αξόνων  Ηράκλειο – Άγιοι Δέκα και Ηράκλειο – Βιάννος.»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας.
      Έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Σε απάντηση των θεμάτων που θίγει η επίκαιρη ερώτηση της συναδέλφου έχω να αναφέρω τα εξής:
      Πρώτον, η προκήρυξη για την ανάθεση της μελέτης του οδικού άξονα Ηράκλειο – Άγιοι Δέκα έγινε από το Υ.ΠΕ.ΧΩ.Δ.Ε. και η σύμβαση υπογράφηκε  στις 30-12-1999. Αυτή η μελέτη προέβλεπε την οριστική μελέτη, τη μελέτη προέγκρισης χωροθέτησης, τη μελέτη περιβαλλοντικών επιπτώσεων και όλες τις άλλες σχετικές μελέτες.
      Η μελέτη περιβαλλοντικών επιπτώσεων υποβλήθηκε στο Υ.ΠΕ.ΧΩ.Δ.Ε. στις 4-1-2002, η οριστική μελέτη της κυρίας οδού και του παράλληλου και κάθετου δικτύου στάλθηκε στο Υ.ΠΕ.ΧΩ.Δ.Ε. στις 6-9-2002, και για να εγκριθεί βέβαια η οριστική μελέτη, όπως είναι γνωστό, απαιτείται η έγκριση της μελέτης περιβαλλοντικών επιπτώσεων. Έχουν εξασφαλισθεί οι πιστώσεις για την κάλυψη της μελέτης με 974.332 ευρώ από τις ΑΜ της Περιφέρειας Κρήτης. 
      Παρ’ ότι δεν έχει εξασφαλιστεί η έγκριση της μελέτης περιβαλλοντικών επιπτώσεων, η Περιφέρεια προχώρησε στην ένταξη μελέτης για την εκπόνηση των υποστηρικτικών υπολειπομένων μελετών  του υπ’ όψη έργου στο ΠΕΠ της Κρήτης με προϋπολογισμό 1.261.000 ευρώ. Αυτήν τη στιγμή βρίσκεται στη φάση της υπογραφής της σύμβασης, αφού πρώτα εξασφαλιστεί το πιστοποιητικό διαφάνειας του Εθνικού Ραδιοτηλεοπτικού Συμβουλίου για τα γραφεία μελετών που έχουν αναλάβει το έργο. Ο χρόνος υλοποίησης αυτών των μελετών είναι περίπου ενάμισι έτος από σήμερα. 
      Δεύτερον, οι οδικοί άξονες Ηρακλείου –Βιάννου και Ηρακλείου – Αγ. Δέκα έχουν προϋπολογισμό κατά προσέγγιση, ο οποίος σαφώς φαίνεται ότι απέχει από τον πραγματικό προϋπολογισμό του έργου. Συγκεκριμένα, για το Ηράκλειο – Βιάννος η πίστωση των 70.433.000 ευρώ δεν επαρκεί και χρειάζεται συμπληρωματική πίστωση 44 εκατομμύρια ευρώ περίπου. Το ίδιο ισχύει για τον άξονα Ηράκλειο – Άγιοι Δέκα, όπου η πίστωση των 29.350.000 ευρώ φαίνεται ότι δεν επαρκεί και ποιο θα είναι το ποσό της συμπληρωματικής σύμβασης θα φανεί όταν θα γίνουν οι μελέτες και επομένως και ο προϋπολογισμός του έργου.
      Σε κάθε περίπτωση οι πρόσθετες αυτές πιστώσεις που θα χρειαστούν για να μπορέσουν να ολοκληρωθούν τα έργα θα εξασφαλιστούν ή από χρηματοδότηση του ΠΕΠ ή από τα τομεακά των Υπουργείων ή και από εθνικούς πόρους. Τα έργα αυτά θα γίνουν.
      ΠΡΟΕΔΡΕΥΩΝ (Κωνσταντίνος Γείτονας): H κ. Ευαγγελία Σχοιναράκη- Ηλιάκη, Bουλευτής του ΠΑ.ΣΟ.Κ., έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ:  Έφερα το θέμα των οδικών αξόνων ξανά στο Κοινοβούλιο γιατί είναι ένα ζήτημα που ταλανίζει επί σειρά ετών, πενήντα θα έλεγα χωρίς να θεωρηθεί υπερβολή την περιοχή μου, το νομό μου. Είναι ένα ζήτημα που συζητείται από το 1954. 
      Ξεκίνησε για πρώτη φορά η πρώτη μελέτη –για να δούμε και το ιστορικό, για να δούμε πού έχει φθάσει αυτή η ιστορία- το 1976-1977 με λάθος ξεκίνημα μια και μιλούσε για βελτίωση του υφιστάμενου οδικού δικτύου. Το 1987-1988 ολοκληρώθηκε η μελέτη και όπως είδατε και εσείς, κύριε Υπουργέ, με βάση τις ημερομηνίες που βάλατε και την κατάθεση της μελέτης περιβαλλοντικών επιπτώσεων στα συναρμόδια Υπουργεία, υπάρχει μια αδικαιολόγητη καθυστέρηση που εκτείνει περισσότερο το πρόβλημα. Οι δύο άξονες είναι καθοριστικής σημασίας, ενώνουν το βορρά και το νότο και την ενδοχώρα του νομού και είναι ζήτημα καθοριστικής ανάπτυξης. Έχουν εξαγγελθεί από τον ίδιο τον Πρωθυπουργό. Υπάρχουν αδικαιολόγητες καθυστερήσεις, έχουν δημιουργηθεί τεράστια προβλήματα και κάποιοι φέρουν ευθύνες.
      Υπάρχει περίπτωση να χαθεί η χρηματοδότηση από το Γ΄ Κοινοτικό Πλαίσιο Στήριξης από το ΠΕΠ. Και εγώ ζητώ αυτό ακριβώς να γίνει, η εξασφάλιση όπως πολύ σωστά είπατε αυτών των χρημάτων για να μη μείνουν ένα γράμμα κενό όλα αυτά.
      Μια και είναι εδώ η συναρμόδια Υπουργός για θέματα περιβάλλοντος, εκείνο που ζητώ τουλάχιστον εγώ είναι ακριβώς αυτό, να επιταχυνθεί η έγκριση της μελέτης περιβαλλοντικών επιπτώσεων, ούτως ώστε να προχωρήσει και αυτό το κομμάτι που όλοι εκτιμούν ότι θα είναι περισσότερο χρονοβόρο μια και τα τεχνικά του έργα είναι πολύ δυσκολότερα. Να μη μείνει γράμμα κενό αυτή η ιστορία. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός θέλει να συμπληρώσει κάτι δευτερολογώντας;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 248/13.1.2003 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικώς με τον καθορισμό των αποζημιώσεων για τους αγρότες του Νομού Πέλλας για τις ζημιές που υπέστησαν από την κακοκαιρία τον περσινό χειμώνα. 
      Η επίκαιρη ερώτηση της κ. συναδέλφου, έχει ως εξής:
      «Την έκπληξη διαδέχτηκε η αγανάκτηση των αγροτών του Ν. Πέλλας που επλήγησαν από αντίξοες καιρικές συνθήκες την περίοδο, Δεκεμβρίου 2001-Ιανουαρίου 2002, όταν επληροφορήθησαν τον πίνακα που καθόριζε το μέσο όρο παραγωγής και τιμής στα προϊόντα τους και βάσει των οποίων θα τους χορηγηθεί αποζημίωση.
      Ειδικότερα, για το Νομό Πέλλας  οι τιμές καθορίστηκαν ως εξής: για τα ροδάκινα 40,8 κιλά ανά δένδρο με 84,8 δρχ. το κιλό, για τα κεράσια 20,2 κιλά ανά δένδρο με 375 δρχ. το κιλό, για τα μήλα 68,3 κιλά ανά δένδρο  με 88,7 δρχ. το κιλό και για τα αχλάδια 34,5 κιλά ανά δένδρο με 161 δρχ. το κιλό. 
      Η ένταση μεγάλωσε, όταν έγινε η σύγκριση με τις ίδιες παραγωγές σε άλλους νομούς, τόσο ως προς την απόδοση των δένδρων, όσο και στην τιμή.
      Είναι προφανές ότι, κάτι δεν λειτούργησε σωστά στις αρμόδιες υπηρεσίες του Υπουργείου Γεωργίας με αποτέλεσμα οι θιγόμενοι αγρότες της Πέλλας, όχι από υπαιτιότητά τους, να χάνουν εκατοντάδες εκατομμύρια.
      Γι’ αυτό ερωτάστε, κύριε Υπουργέ:
      Υπάρχει υποτυπώδης έλεγχος στον τρόπο λειτουργίας των υπηρεσιών  σας, ώστε να αντιλαμβάνονται το αυτονόητο ότι, δεν μπορεί η παραγωγή των ραδακίνων να είναι 49,80 κιλά ανά δένδρο στη Λάρισα με τιμή 289 δρχ. το κιλό και 40,8 κιλά ανά δένδρο στη Πέλλα με τιμή 84,8 δρχ. το κιλό; 
      Τι θα πράξετε για την αποκατάσταση των αγροτών της Πέλλας και τη δίκαιη αποζημίωσή τους;».
      Θα απαντήσει ο Υφυπουργός Γεωργίας κ. Ευάγγελος Αργύρης.
      Ορίστε κύριε Αργύρη, έχετε το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να ενημερώσω τη κυρία συνάδελφο, αν και πιστεύω ότι το γνωρίζει, ότι ο προσδιορισμός του μέσου όρου της παραγωγής και των τιμών διαμορφώθηκε στο πρόγραμμα αποζημίωσης από μία τριετία αναφοράς. Την ευθύνη γι’ αυτά τα στοιχεία την έχει η Νομαρχιακή Αυτοδιοίκηση και, μάλιστα, η διεύθυνση αγροτικής ανάπτυξης. 
      Η Πέλλα δεν αδικείται ούτε από τον προσδιορισμό της κατά δένδρο απόδοσης ούτε από την τιμή. Η σύγκριση η οποία γίνεται με τους άλλους νομούς, υπάρχει διότι μια διαφορετική εκτίμηση, η οποία προέρχεται από τη Διεύθυνση Γεωργίας της Λάρισας εν προκειμένω, έλαβε υπόψη της για την τιμή ανά κιλό, τη λιανική τιμή, ενώ εδώ η Πέλλα, σωστά, προσδιορίζει την τιμή της πώλησης του παραγωγού.
      Θα πρέπει να πω ότι, σήμερα είχα μία συνεργασία με το Νομάρχη Πέλλας. Μου έφερε καινούργια στοιχεία. Εδώ, φαίνεται μία διαφορετική εκτίμηση. Η Νομαρχιακή Αυτοδιοίκηση με τα νέα στοιχεία, παίρνει υπόψη της τα παραγωγικά δένδρα, ενώ οι υπηρεσίες έστειλαν στην κοινότητα το σύνολο των δένδρων. Αυτό δείχνει το ίδιο ποσό με διαφορετική εκτίμηση. Το ότι υπάρχει μεγαλύτερος προσδιορισμός στη Λάρισα, αυτό δεν σημαίνει ότι αδικείται η Πέλλα. Για την υψηλή τιμή στη Λάρισα, οι εξηγήσεις που δόθηκαν από τις υπηρεσίες της Νομαρχιακής Αυτοδιοίκησης, καθώς και από τις υπηρεσίες που δίνουν τα στοιχεία στην Κοινότητα λένε ότι, οι διαμορφωμένες τιμές εκείνη την περίοδο στη Λάρισα, ήταν αυτές που αποστάλθηκαν στην Κοινότητα. Όμως, εξετάζεται αυτή η διαφορά.
      Εκτιμώ ότι, σε καμία περίπτωση δεν μπορούμε να αδικούμε την προσπάθεια η οποία έγινε για την έγκαιρη αποζημίωση των παραγωγών. Πρέπει να πούμε ότι, οι παραγωγοί του τριγώνου Πέλλας-Ημαθίας έχουν διαφορετικό ύψος παραγωγής απ’ αυτό που έχουν στη Λάρισα. Στη Λάρισα μιλάμε για οκτώ έως δέκα χιλιάδες τόνους ροδάκινα, ενώ στην Ημαθία και στην Πέλλα μιλάμε για ένα εκατομμύριο τόνους. Καταλαβαίνετε ότι, τα μεγέθη είναι διαφορετικά, όπως και οι τιμές που διαμορφώνονται κάθε φορά.
      Σε συνεννόηση με το νομάρχη, θα εξετάσουμε αυτή τη διαφορά, η οποία προκύπτει από νομό σε νομό.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, τριάντα έξι μαθητές και επτά καθηγητές από το Ενιαίο Λύκειο Διαπολιτισμικής Εκπαίδευσης Βαρυμπόπης Αττικής.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες)
      Η κ.Φουντουκίδου έχει το λόγο.
      ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, περίμενα να μου πείτε ότι όχι απλώς θα εξετάσετε, αλλά ότι θα αποκαταστήσετε την περίπτωση της Πέλλας. Εάν υπάρχει ευθύνη των οργάνων του δημοσίου για το ότι μεταφέρθηκε η Διεύθυνση Γεωργίας στην ευθύνη της Νομαρχιακής Αυτοδιοίκησης, σημαίνει ότι εμπλέκεται και το δικό σας Υπουργείο, διότι αυτό ήταν το υπεύθυνο. 
      Δεν βρίσκω λόγια για να σας περιγράψω το κλίμα που επικρατεί στην Πέλλα και την αγανάκτηση των παραγωγών. Υπονοήσατε ότι έχουμε μεγάλο μέγεθος ζημιάς και μεγάλο όγκο παραγωγής. Φαντάζομαι ότι δεν είναι αυτός ο λόγος που κάθε φορά μας οδηγείτε σε τέτοιες περικοπές. Πολλές φορές σας ελέγξαμε για τις κατάφωρες αδικίες σε βάρος του Νομού Πέλλας. Ισχυρίζεστε ότι φταίνε μόνο τα στατιστικά που σας στείλανε από τη Νομαρχιακή Αυτοδιοίκηση. Ξεχάσατε, όμως, τελείως τα σπαράγγια και τα βερίκοκα. Εκεί τι φταίει; Και να έχετε υπόψη σας ότι στο Νομό Πέλλας είχαμε κάνει εξατομίκευση ζημιών και πληρώθηκαν χρήματα από τον ΕΛΓΑ. Δεν σκέφθηκε κάποιος από το Υπουργείο σας να ρίξει μία ματιά σ’ αυτές τις καταστάσεις; Με την πρώτη ματιά, θα έβλεπε αυτή τη μεγάλη διαφορά για να διορθώσει. 
      Μην τους ταλαιπωρείτε άλλο τους αγρότες, κύριε Υπουργέ. Σας εκπέμπουμε σήμα κινδύνου. Στις επτά το απόγευμα τα χωριά ερημώνουν. Και, επειδή, μιλήσατε για σύντομο δρόμο, εγώ αυτό θα το εκλάμβανα ως ειρωνεία. Καθυστερείτε επί ένα χρόνο. Έχετε αναρωτηθεί πως συντηρούνται αυτοί οι άνθρωποι μέχρι σήμερα; Ζητάμε το αυτονόητο. Ζητάμε σεβασμό, ζητάμε να μην τους ταλαιπωρείτε. Έχουν ξεπεράσει πια τα όρια της αντοχής τους.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, η κ. Φουντουκίδου εκπέμπει SOS. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, η κυρία συνάδελφος λέει SOS, αλλά θα πρέπει να αποδίδει τα πράγματα με το όνομά τους. 
      Κατ’ αρχήν, δεν πρόκειται για αποζημίωση, αλλά για ενίσχυση και για απώλεια εισοδήματος. Οι παραγωγοί έχουν πληρωθεί για τη ζημιά που υπέστησαν την περσινή περίοδο. Τώρα μιλάμε για τον πρώτο χρόνο απώλειας εισοδήματος. Άρα, λοιπόν, δεν πρόκειται για το ίδιο πράγμα. 
      Δεύτερον, δεν πρόκειται για αδικία στην Πέλλα. Η Πέλλα παίρνει αυτά που δικαιούται. Στη Λάρισα καταγράφηκε μεγαλύτερη τιμή ανά κιλό, βάσει των στοιχείων που έδωσε η Νομαρχιακή Αυτοδιοίκηση Λάρισας και η οποία έλαβε υπόψη της τη λαϊκή τιμή των παραγωγών. Διαφορετικά, πουλάς πέντε χιλιάδες τόνους, διαφορετικά πουλάς πεντακόσιες χιλιάδες τόνους και διαφορετικά διαμορφώνονται κάθε φορά οι τιμές από νομό σε νομό. 
      Παρ΄ όλα αυτά όμως, γίνεται μία μεγάλη προσπάθεια να ενοποιήσουμε όλα τα στοιχεία, αλλά δεν μπορούμε κάθε φορά να δημιουργούμε αλχημείες στα νούμερα, για να βγάζουμε διαφορετικό αποτέλεσμα. 
      Σας είπα και πριν ότι βάσει των στοιχείων που μου έφερε τώρα η Νομαρχιακή Αυτοδιοίκηση Πέλλας, μιλάει για τα παραγωγικά δέντρα. Δηλαδή, δεν παίρνει υπόψη της όλα τα δέντρα, αλλά μόνο τα παραγωγικά για να ανεβάσει το μέσο όρο του κάθε δέντρου. Δεν μπορούμε, δηλαδή, κάθε φορά να δημιουργούμε με τα νούμερα ό,τι θέλουμε εμείς. Λογοδοτούμε στην Κοινότητα και λογοδοτούμε βάσει των στατιστικών στοιχείων που υπάρχουν και, έχοντας ως βάση τις χρονιές αναφοράς.
      Έχοντας, λοιπόν, ως αναφορά τα προηγούμενα τρία χρόνια, δεν μπορεί να επιλέγει ο κάθε νομός πότε μία χρονιά ήταν καλή για να υπολογίσουμε το μέσο όρο αναφοράς, για να αποζημιώσουμε. Και δεν πρόκειται για αποζημίωση, αλλά για ενίσχυση. 
      Ξέρετε πολύ καλά ότι, φέτος αυτές οι αποζημιώσεις οι οποίες δίνονται με το frogi φτάνουν μέχρι κα το 70%, ενώ πριν δεν ξεπερνούσε το 50%. Έχουμε, λοιπόν, μία προσαύξηση στην αποζημίωση των παραγωγών. Και σας είπα ότι, αν δεν συνέβαινε αυτό το λάθος –ας το ονομάσω λάθος- δηλαδή, να πάρουν υπόψη τους τη λιανική τιμή των ροδακίνων και των προϊόντων σε κάποιες άλλες περιοχές, θα έκαναν πανηγύρι στην περιοχή γι’ αυτές τις υψηλές αποζημιώσεις που παίρνουν στην Πέλλα και την Ημαθία, δεδομένου ότι δεν έχουν πάρει ποτέ τέτοιες τιμές. 
      Άρα, λοιπόν, κυρία συνάδελφε, δεν πρόκειται για εμπαιγμό και για κοροϊδία. Πρόκειται για την απόδοση της πραγματικότητας στο συγκεκριμένο νομό. 
      ΠΑΡΘΕΝΑ ΦΟΥΝΤΟΥΚΙΔΟΥ: Είκοσι κιλά κεράσια το δέντρο, κύριε Υπουργέ; 
      ΠΡΟΕΔΡΕΥΩΝ (Κωνσταντίνος Γείτονας): Κυρία Φουντουκίδου, δεν έχετε το λόγο. Γιατί φωνάζετε; Ερωτήσατε και ο κύριος Υπουργός δικαιούται τον αντίλογο. Δεν χρειάζεται ένταση.
      ΠΑΡΘΕΝΑ ΦΟΥΝΤΟΥΚΙΔΟΥ: Μα, μας είπε, κύριε Πρόεδρε, ότι θα κάναμε πανηγύρι! 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, θα συζητηθεί τώρα η επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με την απόλυση των εργαζομένων στο Super Market ALIMENTA στο Αγρίνιο. 
      Η επίκαιρη ερώτηση του κυρίου συναδέλφου έχει ως εξής: 
      «Στο δρόμο βρέθηκαν οι εργαζόμενοι στο Super Market ALIMENTA στο Αγρίνιο, παραμονή της Πρωτοχρονιάς και, μάλιστα, χωρίς καμία προειδοποίηση. 
      Όπως καταγγέλλουν οι εργαζόμενοι, το συγκεκριμένο Super Market, θα πωληθεί σε άλλο όμιλο που το θέλει «ελεύθερο» από τους εργαζόμενους. 
      Ερωτάται ο κ. Υπουργός, τι μέτρα θα πάρει η Κυβέρνηση, για να μη χάσουν οι εργαζόμενοι τα δικαιώματά τους και την εργασία τους;»
      Θα απαντήσει ο Υφυπουργός Εργασίας και Κοινωνικών Ασφαλίσεων, ο κ. Τζιόλας.
ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε. 
Το πρόβλημα των εργαζομένων στο Super Market ALIMENTA στο Αγρίνιο εισήλθε ως θέμα στο Υπουργείο Εργασίας με την ερώτηση που έκανε ο συνάδελφος κ. Στριφτάρης, στις 13 του μηνός. Νωρίτερα, οι υπηρεσίες του Υπουργείου Εργασίας, ειδικότερα η επιθεώρηση Αιτωλοακαρνανίας, δεν είχε κάποια σχετική νύξη για το θέμα αυτό. 
Στις 13 του μηνός με την είσοδο της ερώτησης του συναδέλφου, δόθηκε από το Υπουργείο Εργασίας εντολή στην Κοινωνική Επιθεώρηση Αγρινίου, να δει ακριβώς, περί τίνος πρόκειται. 
Την επόμενη μέρα, στις 14 του μηνός, πραγματοποιήθηκε επιτόπιος έλεγχος στο υπό κατάληξη πλέον Super Market ALIMENTA στο Αγρίνιο και διαπιστώθηκε πράγματι ότι από τους οκτώ εργαζόμενους του Super Market ALIMENTA για τους τέσσερις είχε καταγγελθεί η σύμβαση εργασίας και οι υπόλοιποι είχαν τεθεί σε διαθεσιμότητα. 
Για τους τέσσερις, για τους οποίους έχει καταγγελθεί η σύμβαση εργασίας, πρέπει να σας πω ότι, υπάρχει δικαστική αγωγή για ακύρωση των απολύσεων και συντηρητική κατάσχεση και σ’ αυτή την αγωγή, η επιθεώρηση εργασίας θα είναι παρούσα. Αυτή η αγωγή έχει οριστεί για τις 22 Ιανουαρίου.
      Για τους υπόλοιπους εργαζόμενους οι οποίοι έχουν τεθεί σε διαθεσιμότητα από την επιθεώρηση εργασίας του Αγρινίου, έχουν διατυπωθεί θέσεις προς την εταιρεία με βάση τις οποίες θα έπρεπε κανονικά η εταιρεία να ανακοινώσει έγκαιρα προς τους εργαζόμενους, σύμφωνα με τις αρχές της καλής πίστης του, τι επρόκειτο να πράξει, την ενέργεια, δηλαδή, της διαθεσιμότητας, έτσι ώστε να μπορούν οι εργαζόμενοι να λάβουν τα ανάλογα μέσα υπεράσπισης της εργασίας τους. 
      Η προειδοποίηση την προηγούμενη μέρα της διαθεσιμότητας, όπως έχει συμβεί στην προηγούμενη περίπτωση, έχει κριθεί σε ανάλογες άλλες περιπτώσεις ως μη σύννομη. Υπάρχει σχετική γι’ αυτό νομολογία. Πιστεύουμε ότι το στοιχείο αυτό θα συνεκτιμηθεί πλέον από τα δικαστήρια. Σε κάθε περίπτωση πάντως και μετά την ολοκλήρωση των δικαστικών αγωγών, το Υπουργείο Εργασίας είναι στη διάθεση των εργαζομένων –και αυτό είναι το μήνυμα μέσω της επιθεώρησης εργασίας- για να δούμε τις από εκεί και μετά εξελίξεις.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Πρέπει να πω στον κύριο Υφυπουργό ότι, δεν περίμενα να απαντήσει με αυτό τον τρόπο. Το λέω αυτό, γιατί η κατάληψη του σούπερ μάρκετ από τους εργαζόμενους –είναι εννέα δεν είναι οκτώ οι εργαζόμενοι κύριε Υπουργέ και οι τέσσερις - πέντε δουλεύουν επί εννέα χρόνια από την ημέρα που άνοιξε αυτό το super market- δεν έγινε αντιληπτή από το Υπουργείο. Πρέπει να σας πω ότι, το άλλο Υπουργείο που πρέπει να είναι ενήμερο, δεν ξέρω αν ενημερώνουν και οι διοικητές των αστυνομικών τμημάτων για τις ενέργειες που κάνουν, πήγαν και ξυλοκόπησαν τους εργαζόμενους, γιατί λέει κάνουν, παράνομη κατάληψη. Η ομολογία ότι πήρε είδηση το Υπουργείο με την εισαγωγή της επίκαιρης ερώτησης της δικής μου δείχνει και ένα άλλο πράγμα, πώς δουλεύουν οι υπηρεσίες του Υπουργείου Εργασίας και τι εντολές έχουν. Η επιθεώρηση εργασίας λέει ότι, δεν πήρε είδηση. Εδώ ξυλοκοπούνταν. Χθες έγινε δικαστήριο γιατί πήρε ασφαλιστικά μέτρα να του ελευθερώσουν οι εργαζόμενοι το πολυκατάστημα. Μεθαύριο γίνεται δικαστήριο πάλι. Το Εργατικό Κέντρο πήγε δύο φορές στην επιθεώρηση εργασίας. Οι εργαζόμενοι πήγαν τέσσερις φορές στην επιθεώρηση εργασίας. Δεν ξέρω, τέλος πάντων, τι εντολές έχουν αυτοί. Εδώ νομίζω ότι, το Υπουργείο Εργασίας είναι στη διάθεση των εργοδοτών κάθε φορά και, αφού κάποιες αποφάσεις δικαστηρίων δεν ξέρω ούτε θέλω να προδικάσω τι θα πουν, θα κατοχυρωθεί το Υπουργείο Εργασίας και θα λέει, είναι αποφάσεις των δικαστηρίων, δεν μπορούμε να κάνουμε τίποτα. Ενώ ο ίδιος ο Υφυπουργός ομολόγησε ότι είναι παράνομη η ειδοποίηση –μη σύννομη το είπε- ότι αύριο δεν έχει δουλειά για σας. Έχει κριθεί χίλιες φορές από τα δικαστήρια. Θέλετε και μία άλλη κρίση από ένα άλλο δικαστήριο; 
      Γι’ αυτό νομίζω ότι η επιθεώρηση εργασίας πολύ καλά θα έκανε να πάει αυτόφωρο αυτό τον κύριο, για να μη συνεχίσουν και άλλοι κύριοι αυτή τη δουλειά και να μη φωνάζουν οι εργαζόμενοι ότι το Υπουργείο Εργασίας είναι Υπουργείο εργοδοσίας. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
    ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Ο κύριος συνάδελφος, προβαίνει σε εκτιμήσεις και σε χαρακτηρισμούς με μεγάλη ευκολία περί μετατροπής του Υπουργείου Εργασίας σε Υπουργείο εργοδοσίας, η οποία ευκολία έχω πει και άλλη φορά στην Αίθουσα αυτή, όταν κανείς χρησιμοποιεί ένα τέτοιο αυθαίρετο τρόπο σε τελική ανάλυση, δεν τιμά και αυτόν που εκφράζει αυτούς τους χαρακτηρισμούς και, βέβαια, δεν μπορεί κανείς να συνομιλήσει σ’ αυτή τη βάση. Αλλά ας αντιπαρέλθω από αυτό το θέμα.
    Τι είπα εγώ. Μίλησα για γεγονότα τα οποία και ο κύριος συνάδελφος δεν μπορεί να τα αρνηθεί. Αν δει κανείς ψύχραιμα τα όσα είπε δεν τα αρνείται. Αυτή η υπόθεση εισήλθε στις υπηρεσίες του Υπουργείου Εργασίας στις 13 του μηνός με την κατάθεση της ερώτησής σας.
      Θα έπρεπε το Υπουργείο Εργασίας, δηλαδή η Επιθεώρηση Εργασίας του Αγρινίου να επιληφθεί μιας υποθέσεως -χωρίς να προβεί κανείς, ούτε το εργατικό κέντρο ούτε το σωματείο ούτε οι εργαζόμενοι- από μόνη της; 
      Μόλις εμείς λάβαμε υπόψη μας ότι υπάρχει τέτοια ερώτηση δική σας, στις 13 του μηνός δώσαμε την ίδια ημέρα εντολή και στις 14 του μηνός η Επιθεώρηση Εργασίας ήταν εκεί. Αυτό είναι δείγμα μιας υπηρεσίας που αντιλαμβάνεται τα πράγματα ως υπηρεσία εργοδοσίας ή ως υπηρεσία εργασίας δίπλα στους εργαζόμενους; 
      Και τι είπα; Ότι βρήκε μία επιχείρηση υπό κατάληψη. Δεν έκανα κρίσεις αν καλώς ή κακώς έγινε αυτό, αλλά ότι αυτό επίσης είναι ένα γεγονός. Και τι έγινε από εκεί και πέρα; Είπαμε ότι για μεν τις καταγγελίες των συμβάσεων εργασίας στα δικαστήρια θα παρευρεθούμε, για δε τις διαθεσιμότητες, έχουμε κάνει ήδη νύξη και έχουμε καταθέσει την άποψή μας ως επιθεώρηση εργασίας, ότι είναι μη σύννομες. Είναι ή δεν είναι αυτά βήματα στήριξης των εργαζομένων στην προκειμένη περίπτωση; Ασφαλώς είναι. Αυτή είναι η απάντηση.
      Είπα επίσης ότι μετά από αυτόν τον κύκλο θα δούμε τις παραπέρα εξελίξεις. Εδώ είμαστε! 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων και πριν εισέλθουμε στην ημερήσια διάταξη της νομοθετικής εργασίας, θα διακόψουμε για λίγα λεπτά.
      ( Δ Ι Α Κ Ο Π Η )
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, επαναλαμβάνεται η διακοπείσα συνεδρίαση. 
      Εισερχόμαστε στην ημερήσια διάταξης της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία, επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών «Ρύθμιση θεμάτων επιβατικών δημόσιας χρήσης αυτοκινήτων και άλλες διατάξεις», σύμφωνα με τα άρθρα 72 παράγραφοι 4 του Συντάγματος και 108 παράγραφος 7 του Κανονισμού της Βουλής.
      Πριν συνεχίσω, θέλω να αναφέρω στο Σώμα ότι ο χρόνος που έχει αποφασιστεί είναι επτά ωρών. Η ώρα είναι περίπου 13.00’. Νομίζω ότι θα συμφωνήσετε  -κύριε Υπουργέ, δεν νομίζω ότι υπάρχει πρόβλημα επείγοντος- να πάμε το νομοσχέδιο την Τρίτη. Έχετε πρόβλημα; 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, την Τρίτη και την Τετάρτη θα είμαι στις Βρυξέλλες.
      ΠΡΟΕΔΡΟΣ (Απόστολος Κακλαμάνης): Ωραία. Σας ενοχλεί να το βάλουμε την Πέμπτη; 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θα πρέπει να τελειώσουμε, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Διότι αντιλαμβάνεσθε ότι θα πρέπει να πάμε μέχρι τις 21.00΄ το βράδυ.
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εμείς δεν έχουμε αντίρρηση να πάμε μέχρι τις 21.00΄ το βράδυ, αλλά θα πρέπει να τελειώσουμε. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, αλλά έχουμε αντίρρηση εμείς, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Κύριε Υπουργέ, εάν δεν υπάρχει διάταξη που να επείγει η εφαρμογή της κλπ., δεν χάλασε ο κόσμος να πάει την Πέμπτη. Το νομοσχέδιο άλλωστε εσείς το φέρατε πριν από δύο εβδομάδες. Εδώ οι παλαιότεροι θα εκπλήσσονται και η Αντιπολίτευση δικαίως μου κάνει και κριτική, διότι τα νομοσχέδια ταχύτατα έρχονται. 
      Αν δεν έχετε κάτι που να επείγει πολύ, να δείξετε την κατανόηση, που και η Βουλή άλλωστε εσάς με ιδιαίτερη προσοχή σας περιβάλλει. Έτσι, κύριε Υπουργέ; 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Η πρώτη διαθέσιμη μέρα είναι η Πέμπτη. 
      ΠΡΟΕΔΡΟΣ (Απόστολος Κακλαμάνης): Θα φύγετε το πρωί της Τρίτης;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ναι, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Την Τετάρτη μπορούμε να κάνουμε απογευματινή τη συνεδρίαση;
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν ξέρω αν προλάβω να γυρίσω. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μία μέρα, δεν χάλασε ο κόσμος.
      ΠΡΟΕΔΡΟΣ (Απόστολος Κακλαμάνης): Σας υποσχόμεθα να ετοιμάσουμε εμείς τον πάπυρο πολύ γρήγορα, από εδώ. Θα εξοικονομήσετε χρόνο από εκεί. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Αν μπορούσα να συνεννοηθώ, κύριε Πρόεδρε, για ένα λεπτό, για την Τετάρτη το απόγευμα. 
      ΠΡΟΕΔΡΟΣ (Απόστολος Κακλαμάνης): Δεν πειράζει, εγώ θα κανονίσω την ημερήσια διάταξη. Θα μου πείτε να το βάλω Τετάρτη ή Πέμπτη. 
      ΧΡΙΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εντάξει, συμφωνούμε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, πριν κλείσει η συνεδρίαση, μπορώ να έχω το λόγο;
      ΠΡΟΕΔΡΟΣ (Απόστολος Κακλαμάνης): Ορίστε, κύριε Πρόεδρε.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, έθεσα χθες ένα θέμα λειτουργίας του Κανονισμού ουσιαστικά. Και είπα ότι όταν συζητούμε κατά τη διαδικασία της μιας ημέρας στην Ολομέλεια τα νομοσχέδια, ναι μεν μπορούν να έλθουν προσθήκες, αλλά θα πρέπει η Κυβέρνηση να μην παρεμβαίνει υπέρμετρα διότι δεν έχουμε τη δυνατότητα να παρατείνουμε τη συζήτηση άλλη μέρα. Υποθέτω ότι θα συμφωνήσετε.
      ΠΡΟΕΔΡΟΣ (Απόστολος Κακλαμάνης): Έχετε δίκιο. Επειδή από τον Κανονισμό δεν μπορούμε να κάνουμε διαφορετικά, γιατί ο Κανονισμός λέει ότι συζητούνται ενιαία κλπ., εγώ πρόσεξα σε αυτό το νομοσχέδιο. Αλλά είχαμε ήδη συμφωνήσει, στη συζήτηση νομοσχεδίου προ των εορτών, ότι τρεις τροπολογίες θα πήγαιναν μετά τις γιορτές για να δοθεί ο χρόνος στα κόμματα, ιδίως στη Νέα Δημοκρατία, να δουν αυτές τις τροπολογίες. Έτσι πράγματι –και λυπούμαι- ουσιαστικά κάποιες τροπολογίες δεν συζητήθηκαν, αλλά ήταν εν γνώσει του Σώματος. Συμφωνώ και παρακάλεσα μάλιστα και τον Υπουργό –όπως είπα πριν- επειδή η τροπολογία που κατετέθη την Παρασκευή το βράδυ ήταν εκτεταμένη. Και θα πρέπει να φροντίσουμε ώστε να μη δημιουργούμε προβλήματα. 
      Εγώ θα συνεννοηθώ και με τον Πρωθυπουργό ώστε να περιοριστεί ο αριθμός αυτός, να έρχονται μία, δύο τροπολογίες στα νομοσχέδια, αν υπάρχουν θέματα, διότι αλλιώς θα είναι καταχρηστική αυτή η διαδικασία, να προστίθενται τόσες τροπολογίες.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 12.55’, λύεται η συνεδρίαση για αύριο ημέρα Παρασκευή και ώρα 10.30’, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως αρμοδιότητος των Υπουργείων Ανάπτυξης Οικονομίας και Οικονομικών, σχετικώς με τις μικρομεσαίες επιχειρήσεις Μ.Μ.Ε., σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1

Συνεδρίαση 16-1-2003


