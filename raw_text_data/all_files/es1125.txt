      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΚΣΤ΄
      Δευτέρα 25 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      Ανακοινώνεται ότι τη συνεδρίαση παρακολουθούν μαθητές, από το 1ο Γυμνάσιο Κρύας Βρύσης Πέλλας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της 
      4. Συζήτηση επικαίρων ερωτήσεων: 
      α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την καθυστέρηση πληρωμής των έργων του Ειδικού Προγράμματος Τοπικής Αυτοδιοίκησης για το Νομό Σερρών κλπ., σελ.
      β) Προς τον Υπουργό Δημόσιας Τάξης, σχετικά με τις προθέσεις του Υπουργείου για τη σύσταση Τμήματος Συνοριακών Φυλάκων στο νομό Μαγνησίας κλπ., σελ.
      γ) Προς τον Υπουργό Μεταφορών και Επικοινωνιών, σχετικά με την πρόσφατη διακοπή λειτουργίας του Αεροδρομίου των Σπάτων λόγω της έντονης κακοκαιρίας, σελ.
      δ.Προς τον Υπουργό Γεωργίας: i) σχετικά με τις διαδικασίες προσλήψεων προσωπικού στον Οργανισμό Πληρωμών και Ελέγχου Κοινοτικών Επιδοτήσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) σελ.
      ii) σχετικά με τις καθυστερήσεις στην καταβολή των πιστώσεων του Προγράμματος Βιολογικής Καλλιέργειας, σελ.
      5. Συζήτηση επερώτησης προς τον Υπουργό Πολιτισμού, σχετικά με το θέμα «Ολυμπιακοί Αγώνες 2004: Καθυστερήσεις, μεταβολές, οικονομικές υπερβάσεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΡΓΥΡΗΣ Ε., σελ.
      ΒΟΥΛΓΑΡΗΣ Α., σελ.
      ΚΟΛΛΙΑ Μ., σελ.
      ΜΑΛΕΣΙΟΣ Ε., σελ.
      ΜΠΕΝΤΕΝΙΩΤΗΣ Μ., σελ
      ΠΑΠΑΔΗΜΑΣ Λ., σελ.
      ΣΚΥΛΛΑΚΟΣ Α., σελ.
      ΣΤΡΑΤΑΚΗΣ Ε., σελ.
      ΦΛΩΡΙΝΗΣ Α., σελ.
      Β. Επί της επερώτησης:
      ΑΛΕΥΡΑΣ Α., σελ.
      ΔΑΪΛΑΚΗΣ Σ., σελ.
      ΒΛΑΧΟΣ Γ., σελ.
      ΚΑΣΤΑΝΙΔΗΣ Χ., σελ.
      ΚΕΦΑΛΟΓΙΑΝΝΗΣ Ε., σελ.
      ΞΗΡΟΤΥΡΗ Α., σελ.
      ΠΕΤΡΑΛΙΑ Φ., σελ.,
      ΣΑΛΜΑΣ Μ., σελ.
      ΤΣΙΤΟΥΡΙΔΗΣ Σ., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Γ΄
ΣΥΝΕΔΡΙΑΣΗ  ΚΣΤ΄
Δευτέρα 25 Νοεμβρίου 2002
	Αθήνα, σήμερα στις 25 Νοεμβρίου 2002 ημέρα Δευτέρα και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
	 Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Εμμανουήλ Μπεντενιώτη, Βουλευτή Α΄ Πειραιώς, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Πανελλήνια ’Ενωση Ιατρών Δημόσιας Υγείας ΕΣΥ ζητεί επίλυση των μισθολογικών προβλημάτων του κλάδου τους.
2) Ο Βουλευτής κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια ’Ενωση Ιατρών Δημόσιας Υγείας ΕΣΥ ζητεί επίλυση των μισθολογικών προβλημάτων του κλάδου τους.
3) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Λάζαρος Καλτσίδης, συνταξιούχος ΤΑΠΟΤΕ, κάτοικος Δράμας, διαμαρτύρεται για οικονομικό αίτημα των συνταξιούχων της κατηγορίας του.
4) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Βεγορίτιδας  Πέλλας ζητεί τη χορήγηση του Αναπτυξιακού Πόρου της ΔΕΗ για την αποκατάσταση των ζημιών που έχει υποστεί ο Δήμος από την εκμετάλλευση της λίμνης Βεγορίτιδας.
5) Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία η Ομοσπονδία Εμπορικών Συλλόγων Κρήτης ζητεί ευνοϊκή αντιμετώπιση όσον αφορά στις φορολογικές τους υποχρεώσεις που απορρέουν από εκκρεμείς υποθέσεις.
6) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία η Εταιρεία RIGAS LABS καταθέτει έγγραφα στοιχεία σχετικά με το διαγωνισμό για την προμήθεια εξοπλισμού του εργαστηρίου Doping Control του Ολυμπιακού Αθλητικού Κέντρου Αθηνών.
7) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Σύμης Δωδεκανήσου ζητεί στις νομοθετικές ρυθμίσεις για τις προσλήψεις εκπαιδευτικών, να λαμβάνεται υπόψη η εντοπιότητα.
8) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύλλογος Πολυτέκνων Γονέων Νομού Ηρακλείου διαμαρτύρεται για τον περιορισμό της έκπτωσης επί του ισχύοντος ναυλολογίου που δικαιούνται οι πολύτεκνοι.
9) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί ενημέρωση όσον αφορά στη δημιουργία φραγμάτων στο Νομό Λακωνίας.
10) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ  κατέθεσε αναφορά με την οποία ζητεί διευκρινήσεις για την πληρωμή των αναδρομικών δόσεων των εμπόρων που υποβάλλουν Σημείωμα Αυτοελέγχου.
11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί επιχορήγηση για τη δημιουργία πολιτιστικών υποδομών.
12) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ και ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσαν αναφορά με την οποία η Ομοσπονδία  Επιχειρηματιών Ενοικιαζομένων Διαμερισμάτων και Δωματίων Ανατολικής Κρήτης «Η ΚΝΩΣΣΟΣ»  ζητεί προαιρετική μετάταξη των καταλυμάτων τους.
13) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι υποχρεωτικά μεταταγμένοι υπάλληλοι του Υπουργείου Εσωτερικών στη Νομαρχιακή Αυτοδιοίκηση Χίου ζητούν να αυξηθεί το ποσοστό του επιδόματός τους από 25% σε 40%.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Δημοτικών και Κοινοτικών Συνταξιούχων Νομού Λασιθίου ζητεί την ικανοποίηση συνταξιοδοτικών αιτημάτων.
15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην προστασία του Κόλπου της Ελούντας από τη ρύπανση.
16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί την ίδρυση θυρίδας της Αγροτικής Τράπεζας στην Ζήρο, έδρα του Δήμου Λεύκης Λασιθίου.
17) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η ’Ενωση Αποστράτων Αξιωματικών Στρατού Νομού Πιερίας ζητεί την ικανοποίηση οικονομικών αιτημάτων του κλάδου τους.
18) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο κ. Ελευθέριος Τσιμπίδης, ταξίαρχος ε.α. ζητεί να του απονεμηθεί αναμνηστικό μετάλλιο για τη συμμετοχή του στην Κύπρο κατά την περιόδο 1964-1966.
19) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Παράρτημα Μαγνησίας της Πανελλήνιας ’Ενωσης Θεολόγων ζητεί το διορισμό θεολόγων και στα Δημοτικά Σχολεία της Χώρας.
20) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Νομάρχης Μαγνησίας ζητεί τη δημιουργία του Εμπορευματικού Κέντρου Θεσσαλίας στις εγκαταστάσεις της πρώην ΚΥΔΕΠ στο Βελεστίνο Μαγνησίας.
21) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Σωματείο Παραγωγών και Πωλητών Λαϊκών Αγορών Νομού Καστοριάς ζητεί τη μείωση του ποσού τέλους που αναλογεί ανά τ.μ. στη λαϊκή αγορά της Καστοριάς.
22) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο κ. Φώτης Κυριλλίδης, κάτοικος ’Αργους Ορεστικού Καστοριάς, ζητεί την επίλυση ιδιοκτησιακού του προβλήματος.
23) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Βουκολίων Χανίων ζητεί τη χρηματοδότηση της κατασκευής του φράγματος Βαλσαμιώτη και της Υψηλής Ζώνης Χανίων.
24) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Αθλητικός Σύλλογος «Απόλλων» Καλυβίων Πέλλας ζητεί έκτακτη οικονομική ενίσχυση για την κάλυψη λειτουργικών του εξόδων.
25) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Σύλλογος Εργαζομένων Περιφέρειας Αττικής ζητεί την επίλυση των προβλημάτων λειτουργίας της Περιφέρειας Αττικής που σχετίζονται με την υπηρεσιακή κατάσταση και τις συνθήκες εργασίας των εργαζομένων.
26) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Επιτροπή Αγώνα Αγροτών Δήμου Νότιας Ρόδου ζητεί για τη συμπλήρωση δηλώσεων – αιτήσεων Ο.Σ.Δ.Ε. 2002, ο ΟΠΕΚΕΠΕ να μην επιμένει στις απόψεις του για τη συμπλήρωση των δικαιολογητικών γιατί οι αγρότες κινδυνεύουν με την απώλεια των Κοινοτικών Επιδοτήσεων 2001-2002.
27) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Πανελλήνια ’Ενωση Ιατρών Δημόσιας Υγείας ΕΣΥ ζητεί να ισχύσουν και γι’ αυτούς οι διατάξεις του Ν. 2519/97 που αφορούν στην καταβολή των πλήρων αποδοχών του μισθολογίου ΕΣΥ, καθώς και στη χορήγηση του κινήτρου απόδοσης και της ειδικής παροχής των 176 ευρώ.
28) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Λαυρεωτικής ζητεί να μην γίνει η μεταφορά της έδρας του Δασαρχείου Λαυρίου από το Λαύριο στην Κερατέα.
29) Ο Βουλευτής Αττικής κ. ΓΕΩΡΓΙΟΣ ΑΜΠΑΤΖΟΓΛΟΥ κατέθεσε αναφορά με την οποία ο Δήμος Ασπροπύργου Αττικής ζητεί την πλήρωση όλων των κενών θέσεων σε όλα τα Δημοτικά Σχολεία της πόλης.
30) Οι Βουλευτές κύριοι 	ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Οργανισμός Καλλιτεχνικών Πολιτιστικών Εκδηλώσεων Πάτρας ζητεί την οικονομική ενίσχυση του Φεστιβάλ Πατρών Αχαίας.
31) Οι Βουλευτές κύριοι 	ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Πέτρας Λέσβου ζητεί να χρηματοδοτηθεί ο Δήμος του ώστε να αποκαταστήσει τις ζημιές που έχουν προκληθεί από τις πρόσφατες έντονες βροχοπτώσεις.
32) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Δήμαρχος Κεκροπίας Αιτωλ/νίας καταγγέλλει την παύση της λειτουργίας του Περιφερειακού Ιατρείου Παλαίρου εξαιτίας της έλλειψης γιατρών.
33) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Αστική μη Κερδοσκοπική Εταιρεία «Κόλπος Γέρας» της Λέσβου ζητεί την κατασκευή έργων βιολογικών καθαρισμών στην περιοχή του Κόλπου Γέρας.
34) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Πολιτιστικός Περιβαλλοντικός Σύλλογος Κέντρου Αμπελοκήπων, Ιδιοκτήτες και Κάτοικοι της πολυκατοικίας Λεωφ. Κηφισίας 5, ζητούν το κτήμα ΘΩΝ να γίνει χώρος πρασίνου.
35) Οι Βουλευτές κύριοι ΑΓΓΕΛΟΣ ΤΖΕΚΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο κ. Α. Μπάϊρας, γεωπόνος – χοιροτρόφος ζητεί τη λήψη μέτρων για την εξυγίανση του κυκλώματος εμπορίας κρέατος.
36) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την αύξηση των κατωτάτων ορίων συντάξεων του ΤΣΑ.
37) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων αναφέρεται στους ελέγχους, από κλιμάκια του ΣΔΟΕ, για την ποιότητα του πετρελαίου κίνησης.
38) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύνδεσμος Εργοληπτών Δημοσίων ’Εργων Νομού Λάρισας διαμαρτύρεται για την καθυστέρηση πληρωμής εκτελεσμένων έργων από το πρόγραμμα ΕΠΤΑ των ΟΤΑ.
39) Οι Βουλευτές κύριοι  ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την  οποία το Σωματείο Συμβασιούχων ΟΠΑΠ ΑΕ καταγγέλλει ότι παρά την ψήφιση του Ν. 3051/2002,  που αφορά στην τακτοποίηση των ήδη συμβασιούχων η ΟΠΑΠ ΑΕ προχωρεί σε προκήρυξη θέσεων 120 ατόμων εκ των οποίων οι 60 θέσεις Δ.Ε. αφορούν στην κατηγορία υπαλλήλων με πτυχίο ΙΕΚ, ΤΕΛ Πληροφορικής.
40) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Νομάρχης Πιερίας και η ’Ενωση Αποστράτων Αξιωματικών Στρατού Νομού Πιερίας ζητούν την ικανοποίηση αιτημάτων των αποστράτων που έχουν σχέση με το συνταξιοδοτικό – μισθολογικό και ασφαλιστικό τους καθεστώς.
41) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Μανταμάδου Λέσβου ζητεί την άμεση καταβολή αποζημιώσεων στους πληγέντες από την πλημμύρα της 9ης/10/2002.
42) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία μόνιμοι κάτοικοι και επαγγελματίες περιοχής Ακτίου ζητούν τη χορήγηση κάρτας ελευθέρας διάβασης Ακτίου Πρέβεζας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 277/8-7-02 ερώτηση δόθηκε με το υπ΄ αριθμ. 68138/2-8-02 έγγραφο από τον Υφυπουργό Υγείας και Πρόνοιας η ακόλουθη απάντηση:
	«Απαντώντας στη με αριθμό 277/8-7-02 ερώτηση που κατατέθηκε στη Βουλή από το Βουλευτή κ. Σ. Δήμα, σχετικά με τη στελέχωση του Νοσοκομείου Κορίνθου με ιατρικό και νοσηλευτικό-παραϊατρικό προσωπικό, σας γνωρίζουμε τα εξής:
	Για το έτος 2002, έγινε προκήρυξη τακτικής πλήρωσης 24 θέσεων νοσηλευτικού – παραϊατρικού προσωπικού για το Νοσοκομείο Κορίνθου και τα Κέντρα Υγείας και η διαδικασία βρίσκεται στο ολοκλήρωσης των διορισμών.
      Επίσης, δόθηκε η έγκριση για την πρόσληψη 29 ατόμων νοσηλευτικού – παραϊατρικού προσωπικού με σχέση εργασία ιδιωτικού δικαίου ορισμένου χρόνου για κάλυψη υπηρεσιακών αναγκών και ολοκληρώνεται η σχετική διαδικασία.
      Από το ΑΣΕΠ, προκηρύχθηκε η τακτική πλήρωση 8 θέσεων λοιπού προσωπικού (τεχνικού πληρ. Ασθεν. κλπ.)
      Για το έτος 2002, προκηρύχθηκαν για το Νοσοκομείο και τα Κέντρα Υγείας:
      1 Θέση ΕΑ Παιδιατρικής
      1 Θέση ΕΒ Χειρουργικής και
      1 Θέση ΕΒ Παθολογίας
      Επισημαίνουμε ότι, με την αρ. ΔΙΠΠ/Φ.ΕΓΚΡ8/145/7524/15.5.02 έγγραφο του ΥΠΕΣΔΔΑ, εγκρίθηκε η πρόσληψη 3000 θέσεων σε διάφορους τομείς και υπηρεσίες του Υπουργείου μας. Η κεντρική υπηρεσία έχει ζητήσει από τα ΠΕ.Σ.Υ. να αξιολογήσουν και να στείλουν τις ανάγκες των αποκεντρωμένων μονάδων τους, προκειμένου να προχωρήσουμε στην κατανομή των παραπάνω θέσεων.
      Ο Υφυπουργός
      Ε. ΝΑΣΙΩΚΑΣ»
      2. Στην με αριθμό 280/8-7-02 ερώτηση δόθηκε με το υπ΄ αριθμ. 3834/2-8-02 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην με αριθμό 280/2002 ερώτηση, που κατατέθηκε στη Βουλή από τη Βουλευτή κα Μαρ. Κόλλια-Τσαρούχα, για τα θιγόμενα σ΄αυτή θέματα, σας πληροφορούμε τα εξής:
      Σας γνωρίζουμε ότι η προστασία της μητρότητας και οι διευκολύνσεις που παρέχονται στις εργαζόμενες και εργαζόμενους με οικογενειακές υποχρεώσεις στον ιδιωτικό τομέα, έχουν βελτιωθεί με τις ρυθμίσεις των άρθρων 6 και 7 (τα οποία σας επισυνάπτουμε) της ΕΘΝΙΚΗΣ ΣΥΛΛΟΓΙΚΗΣ ΣΥΜΒΑΣΗΣ ΕΡΓΑΣΙΑΣ ετών 2002-2003 (Πράξη Κατάθεσης στο Υπουργείο Εργασίας και Κοινωνικών Ασφαλίσεων: 19/22-4-2002).
      Ο Υπουργός
      ΔΗΜΗΤΡΗΣ ΡΕΠΠΑΣ»
      3. Στην με αριθμό 287/9-7-02 ερώτηση δόθηκε με το υπ’ αριθμ. 3274/1-8-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      « Απαντώντας στην με αριθμό 287/9-7-2002 ερώτηση που κατατέθηκε στη Βουλή από το Βουλευτή κ. Ν. Κατσαρό σχετικά με το προαναφερόμενο θέμα, σας γνωρίζουμε τα ακόλουθα:
      Το ΙΚΑ μετά από έγκριση της Επιτροπής του άρθρου 2 παρ. 1 της αρ. 55/98 ΠΥΣ προκειμένου να καλύψει ανάγκες του σε γιατρούς ειδικοτήτων και οδοντιάτρους προβαίνει όποτε κρίνεται αναγκαίο σε σύναψη ειδικών συμβάσεων αόριστης χρονικής διάρκειας, βάσει των διατάξεων του άρθρου 10 του Ν.Δ 1204/72, σύμφωνα με τις οποίες οι συμβαλλόμενοι γιατροί δεν καταλαμβάνουν οργανικές θέσεις και υπάρχει η δυνατότητα οι συμβάσεις αυτές να καταγγέλονται εκατέρωθεν οποτεδήποτε, τηρουμένης μηνιαίας προθεσμίας προειδοποίησης.
      Οι εν λόγω συμβάσεις, σύμφωνα με την αρ. 22/6-4-99 απόφαση της Ολομέλειας του ΑΣΕΠ, δεν εμπίπτουν στον έλεγχό του.
      Εντούτοις, παρότι δεν προβλέπεται η διαδικασία της προκήρυξης για τις ανωτέρω συμβάσεις, η Διοίκηση του Ιδρύματος αρκετές φορές κινεί την διαδικασία των προκηρύξεων.
      Όσον αφορά προσλήψεις μονίμων γιατρών ακολουθείται η διαδικασία που προβλέπεται από την ισχύουσα νομοθεσία.
      Τέλος, σας γνωρίζουμε ότι από 1-1-2001 έως σήμερα έχουν υπογραφεί δεκατρείς (13) αποφάσεις προσλήψεων γιατρών οδοντιάτρων με την ειδική σύμβαση του ΝΔ 1204/72 οι οποίοι έχουν τοποθετηθεί σε διάφορες Μονάδες και υποκαταστήματα του ΙΚΑ όλης της χώρας.
      Ο Υφυπουργός
      Ρ. ΣΠΥΡΟΠΟΥΛΟΣ»
      4. Στην με αριθμό 289/9.7.02 ερώτηση δόθηκε με το υπ’ αριθμ. 3074/2.8.02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 289/09.7.2002 ερώτησης, που κατέθεσε ο Βουλευτής κ. Παναγιώτης Ψωμιάδης με θέμα την καταβολή ειδικού επιδόματος για το προσωπικό του Π.Ν. που υπηρετεί στα πλοία ταχείας μεταφοράς τύπου ZUBR, σας γνωρίζουμε τα εξής:
      Σύμφωνα με την υφιστάμενη νομοθεσία μόνο στο προσωπικό των υποβρυχίων καταβάλλεται ειδικό επίδομα κινδύνου. Ωστόσο, ανεξάρτητα από τα ανωτέρω, σχετικά αιτήματα, που αφορούν σε αποδοχές γενικά, εξετάζονται κατά περίπτωση από το ΥΠΕΘΑ και το αρμόδιο ΓΕΝ. 
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      5. Στην με αριθμό 293/9.7.02 ερώτηση δόθηκε με το υπ’ αριθμ. 73505/1.8.02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 293/9.7.2002, την οποία κατέθεσε ο Βουλευτής κ. Γεώργιος Καλός και αφορά στη συμμετοχή των ιδιωτικών εκπαιδευτικών και σχολείων στο ΕΠΕΑΕΚ ΙΙ, σας γνωρίζουμε ότι δεν υπάρχει αποκλεισμός για τους ιδιωτικούς εκπαιδευτικούς και τους μαθητές των ιδιωτικών σχολείων. Αντίθετα, τόσο οι ιδιωτικοί εκπαιδευτικοί μπορούν να συμμετέχουν στις δράσεις του ΕΠΕΑΕΚ (π.χ. στα προγράμματα επιμόρφωσης εκπαιδευτικών), όσο και οι μαθητές των ιδιωτικών σχολείων έχουν τη δυνατότητα συμμετοχής σε δράσεις που χρηματοδοτούνται από το ΕΠΕΑΕΚ, όπως προγράμματα «επιμόρφωση εκπ/κών στην αξιοποίηση των ΤΠΕ στην εκπ/ση» μελετάται από την επιμορφωτική περίοδο Νοεμβρίου-Δεκεμβρίου 2002.
      Ήδη το ΥΠΕΠΘ έχει ζητήσει από την Υπηρεσία Δ/σης του Επιχειρησιακού Προγρ/τος «Κ τ.Π» τις αναγκαίες τροποποιήσεις του ΤΔΕ.
      Ο Υφυπουργός
      Ν. ΓΚΕΣΟΥΛΗΣ»
      6. Στις με αριθμό 295/9-7-2002 και 714/25-7-2002 ερωτήσεις δόθηκε με το υπ’ αριθμ. 75664/1-8-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στις ερωτήσεις με αριθμό 295/9-7-2002 και 714/25-7-2002 ερωτήσεις που κατατέθηκαν στη Βουλή από τους Βουλευτές κυρίους Ε. Πολύζο και Π. Αδρακτά, αναφορικά με στοιχεία έκθεσης του ΟΟΣΑ, καθώς και έρευνα της ΕΣΔΥ, σχετικά με την κάλυψη των δαπανών υγείας από τους φορείς Κοινωνικής Ασφάλισης, καθώς και τα αυξημένα ποσοστά ιδιωτικής δαπάνης που παρουσιάζονται στις δαπάνες υγείας της χώρας μας, σας πληροφορούμε τα εξής:
      1. Όσον αφορά την κάλυψη των δαπανών υγείας στους ασφαλισμένους των ταμείων κοινωνικής ασφάλισης, αρμόδιο να τους παραθέσει στοιχεία είναι το συνερωτώμενο Υπουργείο Εργασίας και Κοινωνικών Ασφαλίσεων.
      Η κάλυψη των δαπανών υγειονομική περίθαλψης στους ασφαλισμένους του Δημοσίου, επανεξετάζεται στα πλαίσια του Οργανισμού Περίθαλψης Ασφαλισμένων του Δημοσίου (Ο.Π.Α.Δ.) ο οποίος συστάθηκε με το ν. 2768/99.
      2. Όσον αφορά το θέμα της αύξησης των ιδιωτικών δαπανών για την υγεία με τη μεταφορά πόρων στον ιδιωτικό τομέα υγείας, σας γνωρίζουμε ότι η αντιμετώπιση τέτοιων θεμάτων, γίνεται μέσα από τη στήριξη και αναβάθμιση ενός πραγματικού Δημοσίου Συστήματος Υγείας, πράγμα που αποτελεί έναν από τους κύριους πόλους της μεταρρύθμισης του Ε.Σ.Υ.
      Σκοπός της μεταρρύθμισης είναι η μετεξέλιξη του ΕΣΥ σε ένα σύγχρονο και αποτελεσματικό σύστημα υγείας που θα ανταποκρίνεται στις πραγματικές ανάγκες και προσδοκίες του Έλληνα πολίτη για αξιοπρεπείς και υψηλού επιπέδου υπηρεσίες πρόληψης, φροντίδας και περίθαλψης. Η μεταρρύθμιση, λόγω του μεγάλου εύρους της και των πολλών και ευαίσθητων στόχων της, ακολουθεί μια σταδιακή και ελεγχόμενη εφαρμογή μέσα από πειθαρχημένες διαδικασίες, χρονοδιαγράμματα και συνεχείς αξιολογήσεις.
      3. Όσον αφορά στην αύξηση των κρατικών δαπανών για τη στήριξη και αναβάθμιση του συστήματος Υγείας θεωρούμε καταρχήν ότι το σύστημα έχει ανάγκη από μία ορθολογικότερη κατανομή των πόρων –παρά από μία αύξηση αυτών- βασιζόμενο στη διασφάλιση ενός οργανωτικού και διοικητικού πλαισίου διοίκησης και ελέγχου που θα του επιτρέψει να έχει και συγκράτηση πόρων και αναβάθμιση της ποιότητας των παρεχόμενων υπηρεσιών.
      Ο Υφυπουργός
      Ε. ΝΑΣΙΩΚΑΣ»
      7. Στην με αριθμό 297/9-7-02 ερώτηση δόθηκε με το υπ’ αριθμ. 50/31-7-02 έγγραφο από τον Υπουργό Γεωργίας η ακόλουθη απάντηση:
      «Απαντώντας στην ερώτηση 297/9-7-2002 που κατέθεσαν οι Βουλευτές κύριοι Τ. Τσιόγκας, Α. Σκυλλάκος, Ν. Γκατζής για τα θέματα της αρμοδιότητας μας, σας πληροφορούμε τα εξής:
      Από τους Δήμους Νίκαιας, Πολυδάμαντα και Κρωννώνα του Νομού Λάρισας, αναγγέλθηκαν στην ΕΛΓΑ ζημιές σε καλλιέργειες από τη χαλαζόπτωση της 7ης Ιουλίου 2002.
      Αμέσως μετά την χαλαζόπτωση, οι αρμόδιοι για τις περιοχές γεωπόνοι επόπτες του Υποκαταστήματος ΕΛΓΑ στη Λάρισα διενήργησαν επισημάνσεις, έτσι ώστε να έχει ο Οργανισμός μια πρώτη εικόνα για το ύψος και την έκταση των ζημιών. Από τις επισημάνσεις αυτές διαπιστώθηκε ότι προξενήθηκαν σοβαρές ζημιές σε καλλιέργειες βάμβακος, αλλά και σε καλλιέργειες αραβοσίτου, σακχαρότευτλων και κηπευτικών σε έκταση 14.000 στρεμμάτων.
      Το έργο των εξατομικευμένων εκτιμήσεων των ζημιών έχει ήδη ξεκινήσει από κλιμάκιο γεωπόνων εκτιμητών του Οργανισμού και από΄τις καλλιέργειες που χρήζουν άμεσης εκτίμησης.
      Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών που απαιτούνται για την καταβολή των αποζημιώσεων στους δικαιούχους το συντομότερο δυνατό.
      Όσον αφορά το ποσοστό κάλυψης των ζημιών, σημειώνεται ότι σύμφωνα με το άρθρο 7 του Κανονισμού Ασφάλισης της Φυτικής Παραγωγής από τον ΕΛΓΑ, με επιφύλαξη των διατάξεων των άρθρων 9 («Ειδική κάλυψη ζημιών από παγετό στα καρποφόρα δένδρα») και 11 («Ειδικές διατάξεις Ασφαλιστικής Κάλυψης») του Κανονισμού αυτού, για τις ζημιές από τα καλυπτόμενα ασφαλιστικά ζημιογόνα αίτια που υπερβαίνουν το 20% της ηρτημένης παραγωγής παρέχεται αποζημίωση ίση με ποσοστό 88% του πάνω από το 15% ποσοστού ζημιάς. Δηλαδή, ο ΕΛΓΑ για ποσοστό ζημιάς 100%, καταβάλλει αποζημίωση ίση με 74,8% της συνολικής ζημιάς.
      Ο συγκεκριμένος συντελεστής αποζημίωσης είναι από τους υψηλότερους που ισχύουν στα πλαίσια θεσμοθετημένων ασφαλιστικών παροχών διεθνώς.
      Σημειώνεται ότι κατά την διατύπωση των πορισμάτων εκτίμσηςη από τους γεωπόνους εκτιμητές του Οργανισμού για τον υπολογισμό του ποσοστού ζημιάς στις πληγείσες καλλιέργειες, λαμβάνονται υπόψη:
      Η ποσοτική απώλεια (εντελώς χαμένη ή κατεστραμμένη παραγωγή).
      Η ποιοτική υποβάθμιση της εναπομείνασας παραγωγής.
      Οι επιπλέον καλλιεργητικές φροντίδες και τα έξοδα που πρέπει να καταβάλει ο παραγωγός μετά το ζημιογόνο αίτιο, για να μπορέσει να αξιοποιήσει την εναπομείνασα παραγωγή του (επιπλέον ψεκασμοί με φυτοφάρμακα, σκάλισμα, έξοδα διαλογής), εκφρασμένα σε ποσοστά επί τοις εκατό της αναμενόμενης παραγωγής.
      Σε περιπτώσεις εκτάκτων καιρικών φαινομένων, εξ αιτίας των οποίων ζημιώνονται οι γεωργοκτηνοτρόφοι πελάτες της ΑΤΕ, προβλέπονται πιστωτικές διευκολύνσεις (μετατόπιση λήξης δανείων χωρίς επιβάρυνση με τόκους ποινής, επαναχορηγήσεις δανείων και ρυθμίσεις οφειλών, όπου κριθούν απαραίτητες), στα πλαίσία της 1620/89 Πράξης του Διοικητή της Τράπεζας Ελλάδας.
      Οι προϋποθέσεις και οι όροι της ευνοϊκής αντιμετώπιση των προαναφερθεισών περιπτώσεων, καθορίζονται από τις ισχύουσες Οδηγίες της Τράπεζας και είναι ενιαίοι χωρίς να διαφοροποιούνται κατά περιοχές, γεωγραφικό διαμέρισμα ή παραγωγική δραστηριότητα, ενώ οι ενδιαφερόμενοι πληγέντες πελάτες της ΑΤΕ, θα πρέπει να απευθύνονται στο Κατάστημα ΑΤΕ της περιοχής τους, για περισσότερες πληροφορίες και υποβολή αιτήσεων μετά των απαραιτήτων δικαιολογητικών.
      Ο Υπουργός
      ΓΕΩΡΓΙΟΣ ΔΡΥΣ»
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
     Παρακαλώ την έγκρισή σας για να συζητηθεί πρώτη η δεύτερη επίκαιρη ερώτηση του δεύτερου κύκλου της Βουλευτού της Νέας Δημοκρατίας κ. Μαρίας Κόλλια-Τσαρουχά.
     Το Σώμα εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα ενέκρινε.
     Θα συζητηθεί η με αριθμό 145/19-11-2002 επίκαιρη ερώτηση δευτέρου κύκλου της Βουλευτού της Νέας Δημοκρατίας κ. Μαρίας Κόλλια-Τσαρουχά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την καθυστέρηση πληρωμής των έργων του Ειδικού Προγράμματος Τοπικής Αυτοδιοίκησης για το Νομό Σερρών κλπ.
     Η επίκαιρη ερώτηση της κυρίας συναδέλφου έχει ως εξής:
     «Σύμφωνα με επιστολή του Συνδέσμου Εργοληπτών Δημοσίων Έργων Νομού Σερρών παρατηρείται καθυστέρηση πληρωμής των έργων του προγράμματος ΕΠΤΑ.
     Το γεγονός αυτό έχει προκαλέσει τεράστια οικονομικά προβλήματα τόσο στα μέλη του συνδέσμου μιας και αδυνατούν να καλύψουν τις υποχρεώσεις τους (ΙΚΑ, εφορία, ανειλημμένες συμβάσεις, εγγυητικές ρήτρες, προμηθευτές των απαιτουμένων για τα έργα υλικά και μηχανημάτων) αλλά το κυριότερο να καταβάλλουν τα δεδουλευμένα των εργαζομένων τεχνιτών.
     Η καθυστέρηση της εξόφλησης των πιστοποιημένων λογαριασμών των εργολάβων παράλληλα έχει σοβαρές επιπτώσεις στην απασχόληση μιας και οι εργολάβοι που έχουν περιέλθει σε οικονομικό αδιέξοδο υποχρεώνονται λόγω της αδυναμίας αυτής να προχωρούν σε μείωση (απολύσεις) του αριθμού του προσωπικού.
     Ενώ το ΕΠΤΑ σχεδιάστηκε για να αποτελέσει ένα αυτοτελές και ολοκληρωμένο πρόγραμμα ανάπτυξης βασιζόμενο στη συνεργασία της κεντρικής εξουσίας με την Τοπική Αυτοδιοίκηση, εξαλείφοντας πλήρως φαινόμενα πελατειακής διαμεσολάβησης, αποδεικνύεται εν τούτοις στην πράξη ότι ορισμένοι κανόνες που έχουν σχέση με τη διαχείριση, τους οικονομικούς πόρους και των χρηματοροών δεν εφαρμόζονται.
     Ενώ το 15% του ΕΠΤΑ δημοπρατήθηκε, εκτελέσθηκε και αποπληρώθηκε κανονικά, στο δεύτερο μέρος (35%) που αφορά το Νομό Σερρών, του οποίου οι δήμοι είχαν λάβει τις απαιτούμενες άδειες δημοπράτησης των έργων του από την Περιφέρεια Δυτικής Μακεδονίας, παρατηρείται ότι τα έργα που εκτελέσθηκαν ή εκτελούνται δεν έχουν αποπληρωθεί οι ανάδοχοι των έργων.
     Επίσημα στοιχεία αποδεικνύουν ότι για την περίοδο από Ιουνίου έως και Οκτωβρίου 2002 καθυστερούνται οι πληρωμές έργων του προγράμματος ΕΠΤΑ για το Νομό Σερρών συνολικού ύψους 5,564,860 ευρώ ή περίπου 1.9 δισεκατομμύρια δραχμές.
     Ερωτάται ο κύριος Υπουργός:
     1. Πού οφείλεται η αδικαιολόγητη καθυστέρηση που παρατηρείται στην εκταμίευση για πληρωμή των έργων προγράμματος ΕΠΤΑ για το Νομό Σερρών.
     2. Ενώ τα έργα κατασκευάζονται δεν εξοφλούνται. Πότε προβλέπεται να γίνει η οριστική διευθέτηση του θέματος;»
     Ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας έχει το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Κυρία συνάδελφε, στο ειδικό πρόγραμμα Τοπικής Αυτοδιοίκησης, το ΕΠΤΑ, εντάσσονται σταδιακά από το 1998 μέχρι και σήμερα έργα και δράσεις χρηματοδοτούμενα από διάφορα Υπουργεία με φορείς υλοποίησης τους Οργανισμούς Τοπικής Αυτοδιοίκησης. Ο συνολικός προϋπολογισμός των έργων που έχουν ενταχθεί μέχρι σήμερα στο ΕΠΤΑ ανέρχεται σε 3,3 δισεκατομμύρια ευρώ, δηλαδή σε 1.360.000.000.000 δραχμές. 
     Οι θεσμοθετημένοι πόροι του προγράμματος αυτού είναι το 8,5% από τους κεντρικούς αυτοτελείς πόρους, το 20% από την ΣΑΤΑ, δηλαδή, από το κομμάτι των δημοσίων επενδύσεων των ΟΤΑ, είναι οι τόκοι των χρηματικών υπολοίπων των ΟΤΑ στο Ταμείο Παρακαταθηκών και Δανείων, είναι ο φόρος των τόκων καταθέσεων στο ποσοστό που αυτός πηγαίνει στην αυτοδιοίκηση και είναι πόροι από εθνικά προγράμματα που διαχειρίζονται τα Υπουργεία και οι περιφέρειες και αφορούν έργα ΟΤΑ, καθώς και οι αντίστοιχοι πόροι του προγράμματος δημοσίων επενδύσεων για έργα ΟΤΑ.
      Αντιλαμβάνεσθε ότι ένα πρόγραμμα που έχει αρκετές χιλιάδες έργα ενταγμένα –μόνο στο δικό σας το νομό είναι τετρακόσια εξήντα οκτώ έργα ενταγμένα- και που έχει φορείς χρηματοδότησης διάφορα Υπουργεία, χρειάζεται ένα φοβερό συντονισμό από δικής μας πλευράς, για να μπορέσει να υλοποιηθεί και για να μπορέσουν να ανταποκρίνονται όλοι αυτοί οι φορείς στη χρηματοδότηση των έργων. Αυτός ο συντονισμός γίνεται και γι’ αυτό σ’ αυτό το πρόγραμμα κάθε χρόνο στα έργα τα οποία είναι σε εξέλιξη, καθορίζεται ποιο θα είναι το όριο πιστώσεων και ποιο θα είναι το όριο πληρωμών.
      Αυτά, λοιπόν, καθορίστηκαν, αλλά δεν πρέπει να ξεχνάμε ότι φέτος ήταν εκλογική χρονιά. Οι εργολάβοι δέχονταν πιέσεις από δημάρχους και ξέφυγαν από το όριο πιστώσεων και πληρωμών –συνολικά μιλάω για όλη τη χώρα- κατά 30 δισεκατομμύρια. Αυτό δημιούργησε μία καθυστέρηση στην εξόφληση. Ήδη, όμως, η καθυστέρηση αυτή έχει τακτοποιηθεί. Εκταμιεύονται τα ποσά που θα καλύψουν όλες τις πληρωμές στους εργολάβους για λογαριασμούς που έχουν φθάσει μέχρι τέλος Οκτωβρίου, γιατί αυτό νομίζω περιέχεται στην ερώτησή σας –αν θα πληρωθούν οι λογαριασμοί μέχρι τέλος Οκτωβρίου- και για να σας δώσω στοιχεία, σας λέω ότι στο δικό σας το νομό τα τετρακόσια εξήντα οκτώ έργα έχουν ένα συνολικό προϋπολογισμό 40.292.000 ευρώ. Οι λογαριασμοί που έχουν πιστοποιηθεί είναι της τάξεως των 23.145.000 ευρώ. Μέχρι στιγμής έχουν πληρωθεί τα 18.716.000 ευρώ και τα υπόλοιπα 3.084.000 ευρώ θα πληρωθούν εντός των ημερών. Το Ταμείο Παρακαταθηκών και Δανείων πιθανότατα και αυτήν τη στιγμή που συζητάμε να έχει εξοφλήσει πάρα πολλούς απ’ αυτούς τους λογαριασμούς. Εννοείται ότι οι λογαριασμοί που θα υποβληθούν το Δεκέμβριο  ή που υπεβλήθησαν μέσα στο Νοέμβριο, θα πάνε στις αρχές του χρόνου. Για τα υπόλοιπα, όμως, που ρωτάτε, θα καλυφθούν μέχρι τελευταίας δραχμής, δηλαδή όλοι οι λογαριασμοί που υποβλήθηκαν μέχρι τέλος Οκτωβρίου.
      ΠΡΟΕΔΡΕΥΩΝ (Κωνσταντίνος Γείτονας): Η κ. Κόλλια-Τσαρούχα έχει το λόγο.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, για να φθάσω να καταθέσω αυτήν την επίκαιρη ερώτηση, δέχτηκα τις καταγγελίες του Συλλόγου των Εργοληπτών Δημοσίων Έργων του νομού μας.
      Οι οφειλές προς τις εργοληπτικές επιχειρήσεις σ΄ όλη την επικράτεια είναι για έργα που εκτέλεσαν από το Μάιο μέχρι και σήμερα σε Οργανισμούς Τοπικής Αυτοδιοίκησης ξεπερνούν τα 150 εκατομμύρια ευρώ. Σύμφωνα με στοιχεία στην Περιφέρεια Κεντρικής Μακεδονίας οφείλονται περίπου 15 εκατομμύρια ευρώ, ενώ ειδικά για το Νομό Σερρών καθυστερούν πληρωμές έργων του προγράμματος ΕΠΤΑ, συνολικού ύψους 5,5, εκατομμυρίων ευρώ και αναφερόμαστε κύριε Υπουργέ, σε έργα που ήδη εκτελέστηκαν από τους αναδόχους σε έργα, των οποίων οι δήμοι είχαν λάβει τις απαιτούμενες άδειες δημοπράτησης από την Περιφέρεια Κεντρικής Μακεδονίας.
      Φαίνεται, κύριε Πρόεδρε, ότι η κεντρική εξουσία ενδιαφέρεται μόνο για τα μεγάλα έργα και τα αντίστοιχα ολυμπιακά και τα παράπλευρα αυτών. Εγώ το σέβομαι σαν Ελληνίδα, αλλά θα ήθελα και τα έργα της περιφέρειας να συνεχίσουν την ολοκλήρωσή τους και αυτοί οι οποίοι τα αναλαμβάνουν και βάζουν από την τσέπη τους πολλές φορές –οι εργολήπτες- να πληρώνονται έγκαιρα για να μπορούν να ικανοποιούν τις υποχρεώσεις τους.
      Ενώ, λοιπόν, το ΕΠΤΑ σχεδιάστηκε για να αποτελέσει ένα αυτοτελές και ολοκληρωμένο πρόγραμμα συνεργασίας και ανάπτυξης σε συνεργασία με την κεντρική εξουσία και την Τοπική Αυτοδιοίκηση, αποδεικνύεται τελικά στην πράξη ότι ορισμένοι κανόνες και ειδικά αυτοί που έχουν να κάνουν με τη διαχείριση τους οικονομικούς πόρους και τις χρηματοροές δεν εφαρμόζονται. 
      Η δυσλειτουργία αυτή έχει δυσάρεστες συνέπειες και θα σας θυμίσω τα αυτονόητα, ότι σήμερα έχουν εξαντληθεί οι τραπεζικές πιστώσεις των εργοληπτών σε σημείο που ορισμένοι απ’ αυτούς να μην μπορούν να ικανοποιήσουν το ΙΚΑ, την εφορία, ανειλημμένες συμβάσεις και εγγυητικές ρήτρες, ενώ οι έμποροι και οι προμηθευτές των απαιτούμενων για τα έργα υλικών και μηχανημάτων να διακόπτουν τις όποιες συνεργασίες μαζί τους. Το σημαντικότερο και το σοβαρότερο, ιδιαίτερα για το Νομό Σερρών είναι το εξής: Υπάρχει μείωση καταβολής των δεδουλευμένων στο εργατοτεχνικό προσωπικό και αναγκάζονται πολλοί απ’ αυτούς τους εργολήπτες να απολύουν εργαζόμενους, κάτι το οποίο είναι γνωστό ότι ανεβάζει τους δείκτες της ανεργίας.
      Κύριε Πρόεδρε, θα νόμιζε κανείς ότι η πολιτεία βάλθηκε να αφανίσει αυτές τις μικρομεσαίες εργοληπτικές εταιρείες που δρουν στην περιφέρεια και μακροπρόθεσμα να διαλύσει και τελικά να εξολοθρεύσει τον κλάδο. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τι άλλο μπορεί να είναι αυτό που συμβαίνει, δηλαδή να έχουν να πληρωθούν από το Μάιο;
      ΠΡΟΕΔΡΕΥΩΝ (Κωνσταντίνος Γείτονας): Κυρία Κόλλια, ολοκληρώστε, σας παρακαλώ.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κύριε Πρόεδρε, τελειώνω.
      Κύριε Υπουργέ, από την απάντησή σας μου δίνετε το δικαίωμα να σας πω ότι υπάρχουν καταγγελίες εργοληπτών και ανθρώπων που πρόσκεινται στο χώρο σας ότι εκταμιεύονται συγκεκριμένα ποσά από συγκεκριμένους δήμους συγκεκριμένων περιφερειών.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, εγώ πίστευα ότι η συνάδελφος στη δευτερολογία της θα ευχαριστούσε για την απάντηση που πήρε ότι όλα αυτά τα ποσά που αναφέρονται στην επίκαιρη ερώτησή της θα εξοφληθούν μέσα σ’ αυτήν ή μέσα στην επόμενη εβδομάδα. Αυτό είναι δεδομένο, το είπα στην πρωτολογία μου.
      Όμως, επειδή αναφέρατε αρκετά πάνω στο θέμα του προγράμματος, πάνω στο θέμα της χρηματοδότησης των έργων, της αδιαφορίας της Κυβέρνησης για την περιφέρεια σε αντίθεση με το μεγάλο ενδιαφέρον της για τα μεγάλα έργα ή για τα ολυμπιακά έργα, θέλω να σας πω το εξής: Ένα πρόγραμμα πρέπει να γίνεται σεβαστό απ’ αυτούς που το καταρτίζουν και από εκείνους που το υλοποιούν. 
      Όπως σας είπα πριν, προγραμματισμός σημαίνει ετήσιο όριο πιστώσεων και ετήσιο όριο πληρωμών. Όταν, λοιπόν, αυτό το όριο πληρωμών το υπερβαίνει κατά 30 δισεκατομμύρια, από εκεί και πέρα εμείς αναγκαζόμαστε να τρέξουμε να βρούμε χρήματα, που ουσιαστικά θα είναι του επόμενου έτους. Αυτό κάναμε και αυτό διορθώσαμε, εκτιμώντας ότι δε φταίνε οι εργολήπτες, αν οι κύριοι του έργου, που είναι οι επιμέρους φορείς της αυτοδιοίκησης, τους έδωσαν την εντολή να προχωρήσουν το έργο, ξέροντας ότι δεν θα υπήρχαν λεφτά για το έργο παραπάνω απ’ αυτά που είχαν καθοριστεί με τις πιστώσεις πληρωμών.
      Επομένως, εδώ υπήρξε μία υπεραπορρόφηση. Πολλές φορές μέσα στη Βουλή έχουμε ακούσει συναδέλφους να καταγγέλλουν το ότι δεν υπάρχει απορρόφηση σε διάφορα προγράμματα. Εδώ υπάρχει καταγγελία γιατί υπήρξε υπεραπορρόφηση. Ουσιαστικά αυτό δείχνει η επίκαιρη ερώτησή σας. Δείχνει μία υπεραπορρόφηση της τάξης των 30 δισεκατομμυρίων, η οποία ήταν εύλογο να δημιουργήσει δυσχέρειες στην κεντρική εξουσία για το πώς θα καλυφθούν. 
      Οι δυσχέρειες αυτές έχουν πλέον ξεπεραστεί, γίνονται οι αποπληρωμές, οι λογαριασμοί που υποβλήθηκαν μέχρι τέλος Οκτωβρίου, όπως είπα και στην πρωτολογία μου, θα εξοφληθούν μέχρι τελευταίας δραχμής.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Μου απαντάτε γενικά ή για το Νομό Σερρών;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Για το Νομό Σερρών.
      ΠΡΟΕΔΡΕΥΩΝ (Κωνσταντίνος Γείτονας): Κυρία Κόλλια, δεν υπάρχει διαδικασία συνέχισης της συζήτησης. Αυτή ήταν η απάντηση, το αποτέλεσμα της συζήτησης θα το κρίνουν οι πολίτες των Σερρών.
      Εισερχόμαστε στη συζήτηση των επίκαιρων ερωτήσεων πρώτου κύκλου.
      Πρώτη είναι η με αριθμό 123/18-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Δημόσιας Τάξης, σχετικώς με τις προθέσεις του Υπουργείου για τη σύσταση Τμήματος Συνοριακών Φυλάκων στο Νομό Μαγνησίας κλπ.
      Η επίκαιρη ερώτηση του κ. Βούλγαρη έχει ως εξής: 
      «Όπως είναι γνωστό, στους τρεις θεσσαλικούς νομούς (Τρίκαλα, Καρδίτσα και Λάρισα), έχουν συσταθεί τμήματα Συνοριακών Φυλάκων με ελάχιστο δυναμικό σαράντα ανδρών.
      Επίσης, σε μεγάλες πόλεις (Αθήνα, Πάτρα, Θεσσαλονίκη, Ηράκλειο, Λάρισα), λειτουργεί Υπηρεσία Ειδικών Φρουρών για τη φρούρηση συγκεκριμένων υψηλών στόχων.
      Η λειτουργία τμήματος Συνοριακής Φύλαξης είναι αναγκαία και απαραίτητη για το Νομό Μαγνησίας, ο οποίος από ολόκληρη τη Θεσσαλία έχει εξαιρεθεί λόγω της μεγάλης εισροής μεταναστών (λαθραίων ή μη) τόσο στο ηπειρωτικό μέρος του νομού, όσο και στο θαλάσσιο, αλλά και για την απόκτηση του αισθήματος ασφάλειας των πολιτών, ειδικά στους μικρούς οικισμούς, μετά την κατάργηση ή πλημμελή λειτουργία αρκετών Αστυνομικών Σταθμών.
      Ο Βόλος επίσης, ως ολυμπιακή πόλη, θα συγκεντρώσει δραστηριότητες, δημόσιες και ιδιωτικές, για τις οποίες δικαιολογείται η λειτουργία Υπηρεσίας Ειδικών Φρουρών, αναλογικής φυσικά δύναμης με τις άλλες μεγάλες πόλεις.
      Μετά τα παραπάνω, ερωτάται ο Υπουργός Δημόσιας Τάξης εάν προτίθεται το Υπουργείο να προχωρήσει στη σύσταση Τμήματος Συνοριακών Φυλάκων στο Νομό Μαγνησίας και Υπηρεσίας Ειδικών Φρουρών στην πόλη του Βόλου.»
      Θα απαντήσει ο Υφυπουργός Δημόσιας Τάξης κ. Μαλέσιος.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, πράγματι στο Νομό Μαγνησίας δεν έχουν αναπτυχθεί δυνάμεις Ειδικών Φρουρών και Συνοριακών Φυλάκων και τούτο όχι διότι γίνεται κάποια διάκριση για το Νομό Μαγνησίας ή γιατί είναι μειωμένη η ευαισθησία του Υπουργείου Δημόσιας Τάξης και του αρχηγείου της Ελληνικής Αστυνομίας, αλλά γιατί μέχρι σήμερα οι υπηρεσιακές ανάγκες και οι ανάγκες ασφάλειας επέβαλαν να αναπτυχθούν οι δυνάμεις αυτές σε άλλες περιοχές.
      Διότι από τους δύο χιλιάδες διακόσιους ογδόντα τρεις ειδικούς φρουρούς οι χίλιοι εξακόσιοι πέντε περίπου είναι στην Αθήνα, οι τριακόσιοι σαράντα τρεις είναι στη Θεσσαλονίκη και  γύρω στους εκατόν ενενήντα επτά είναι στους τέσσερις νομούς της Κρήτης  στα τμήματα αστυνομικών επιχειρήσεων, λόγω του ειδικού προβλήματος εγκληματικότητας που υπήρχε εκεί, και είναι το φαινόμενο των ζωοκλοπών το οποίο μετά την ανάπτυξη αυτών των τμημάτων αν δεν έχει εξαλειφθεί πλήρως, έχει αντιμετωπιστεί πολύ καλά. Επίσης ειδικοί φρουροί πήγαν και στη Λάρισα για τις ανάγκες φύλαξης του Νατοϊκού στρατηγείου και κάποιοι άλλοι στην Πάτρα επειδή προς την κατεύθυνση αυτή κινείται ιδιαίτερα το σύνολο των λαθρομεταναστών που έχουν σκοπό να πάνε προς την Ευρώπη και ζητούν από το λιμάνι της Πάτρας μια διαφυγή. 
      Αυτές ήταν οι προτεραιότητες που επέβαλαν να υπάρξει αυτή η κατανομή. Για τους συνοριοφύλακες σε πρώτη φάση αναπτύχθηκε η ζώνη της μεθορίου και σε όλους τους μεθοριακούς νομούς αναπτύχθηκαν τμήματα συνοριοφυλάκων και σε δεύτερη φάση μετά από το πρώτο δηλαδή φραγμό, αναπτύχθηκε ένας δεύτερος στους όμορους νομούς προς τους νομούς της μεθορίου. Το κριτήριο δεν ήταν ο αριθμός των λαθρομεταναστών αλλά υπήρξαν γεωγραφικά και επιχειρησιακά κριτήρια. Αν θέλετε ο Νομός Μαγνησίας περιβάλλεται από τους άλλους τρεις θεσσαλικούς νομούς και αποτελούν αυτοί οι ίδιοι μια ασπίδα προς τη λαθρομετανάστευση. 
      Ασφαλώς όταν επιτρέψουν οι δημοσιονομικές ανάγκες και έχουμε τη δυνατότητα να υπηρετήσουν και άλλοι ειδικοί φρουροί και συνοριοφύλακες, θα εξεταστεί το αίτημα που θέτει ο κύριος συνάδελφος. Αλλά μέχρι στιγμής έπρεπε να δώσω μια ερμηνεία για ποιους λόγους μέχρι τώρα δεν έχουμε ειδικούς φρουρούς και συνοριακούς φύλακες στη Μαγνησία. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Βούλγαρης έχει το λόγο. 
      ΑΛΕΞΑΝΔΡΟΣ ΒΟΥΛΓΑΡΗΣ: Κύριε Υπουργέ, θα παρακαλέσω αυτό το σχέδιο το οποίο έχετε εκπονήσει ως Υπουργείο Δημόσιας Τάξης για τα θέματα των συνοριακών φυλάκων και των ειδικών φρουρών να το ξαναδείτε σε σχέση με τις νέες ανάγκες που έχουν προκύψει εν τω μεταξύ. Διότι, όπως γνωρίζετε, ο Βόλος είναι ολυμπιακή πόλη, θα συγκεντρωθούν πολλές δραστηριότητες και οπωσδήποτε το θέμα της ασφάλειας των Ολυμπιακών Αγώνων και για την Κυβέρνηση αποτελεί μια προτεραιότητα και είναι ένα από τα ζητήματα που απασχολεί την αστυνομική διεύθυνση Μαγνησίας, στην οποία υπηρετούν 489 άτομα. 
      Βέβαια πρόσφατα -και θα ήθελα αυτό να το επισημάνω ως μια επιτυχή επιλογή του Υπουργείου σας- δημιουργήθηκε στην υπάρχουσα δύναμη της Αστυνομίας Υποδιεύθυνση Ασφάλειας Βόλου με σαράντα έξι αστυνομικούς, επειδή και στην περιοχή μας υπάρχει ένα αυξημένο πρόβλημα, των ναρκωτικών. 
      Θα ήθελα, επίσης, κύριε Υπουργέ, να σας πω ότι στο γειτονικό νομό, στη Λάρισα που έχει εκατόν είκοσι τέσσερις χιλιάδες τριακόσιους εβδομήντα πέντε κατοίκους και το πολεοδομικό συγκρότημα Βόλου εκατόν δέκα εννέα χιλιάδες τετρακόσιους δεκατρείς κατοίκους, δηλαδή περίπου τους ίδιους, έχουμε συνολική δύναμη μαζί με τους συνοριακούς φυλάκους και τους ειδικούς φρουρούς οκτακόσια είκοσι ένα άτομα, έναντι τετρακόσια ογδόντα εννέα που υπηρετούν στη διεύθυνση Μαγνησίας. Γι’ αυτό θα παρακαλούσα σ’ αυτήν την αναθεώρηση που θα κάνετε για το σχέδιο να προβλέψετε και τη σύσταση αυτών των τμημάτων, διότι πιστεύω ότι επειδή ο Νομός Μαγνησίας βρίσκεται στην τρίτη ζώνη ελέγχου, υπάρχει αναγκαιότητα προστασίας του νομού από τους λαθρομετανάστες που αυτήν τη στιγμή οι προς νομιμοποίηση εκτός των ομογενών ανέρχονται στους επτά χιλιάδες. 
      Και πρέπει να πω, κύριε Υπουργέ, ότι η Μαγνησία έχει ένα μεγάλο ορεινό συγκρότημα στο Πήλιο και στην Όθρυ, αλλά έχει κι ένα νησιώτικο συγκρότημα, μέσα από το οποίο και πέρσι και φέτος θα γνωρίζετε ότι είχαμε λαθρομετανάστες στην περιοχή των Βόρειων Σποράδων. Και πραγματικά η αναγκαιότητα επισημαίνεται ιδιαίτερα για τη σύσταση αυτών των τμημάτων που ζητώ με την επίκαιρη ερώτησή μου.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, τον περασμένο Φεβρουάριο είχαμε και πάλι την ευκαιρία με επίκαιρη ερώτηση του αγαπητού συνάδελφου, του κ. Βούλγαρη, να εξετάσουμε τα θέματα των αναγκών αστυνόμευσης στο Νομό Μαγνησίας. Πράγματι εκεί δημιουργήθηκε τώρα η Υποδιεύθυνση Ασφάλειας και ταυτόχρονα στα πλαίσια ενός σχεδίου αναδιοργάνωσης των υπηρεσιών θα ενισχυθεί περαιτέρω η αστυνόμευση στη Μαγνησία. 
      Θα ήθελα όμως να πω ότι το κριτήριο με βάση το οποίο αναπτύσσονται οι αστυνομικές δυνάμεις ασφαλώς και δεν είναι πληθυσμιακό για τους διάφορους νομούς. Το θέμα είναι κυρίως κατά πόσο έχουμε πρόβλημα εγκληματικότητας, κατά πόσο μπορούν οι αστυνομικές δυνάμεις θα αναπτυχθούν με τέτοιον τρόπο, έτσι ώστε να φτιάξουν εκείνη την ασπίδα προστασίας που θα κατοχυρώσει το αίσθημα ασφάλειας.
      Αναγνωρίζουμε ασφαλώς –και είναι εύστοχη παρατήρηση- ότι ενόψει των Ολυμπιακών Αγώνων και ενόσω ο Βόλος είναι μία από τις πέντε ολυμπιακές πόλεις, θα πρέπει κάποιος να δει ιδιαίτερα τα θέματα της ασφάλειας και της αστυνόμευσης. Θέλω όμως να διαβεβαιώσω τον κύριο συνάδελφο ότι η ομπρέλα ασφάλειας, την οποία δημιουργεί η Διεύθυνση Ασφάλειας των Ολυμπιακών Αγώνων, η ΔΑΟΑ, που οικοδομεί σήμερα ένα πολύπλευρο σχέδιο που θα βασιστεί και στην παρουσία πολυάριθμης αστυνομικής δύναμης, στην παρουσία δυνάμεων απ’ το Λιμενικό Σώμα, από το Πυροσβεστικό Σώμα, απ’ το Στρατό και πολύ περισσότερο και σε νέες τεχνολογίες πάνω στα συστήματα ασφάλειας, θα καλύψει και την ολυμπιακή πόλη του Βόλου. 
      Από την άποψη αυτή θέλω να διαβεβαιώσω τον κύριο συνάδελφο να είναι απολύτως ήσυχος ότι οι ασφαλείς Ολυμπιακοί Αγώνες που διοργανώνει η χώρα μας για το 2004 θα έχουν τους ίδιους απολύτους όρους και προϋποθέσεις και για το Βόλο.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 144/19.11.2002 επίκαιρη ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Μεταφορών και Επικοινωνιών, σχετικώς με την πρόσφατη διακοπή λειτουργίας του Αεροδρομίου των Σπάτων λόγω της έντονης κακοκαιρίας.
      Η επίκαιρη ερώτηση του κ. Φλωρίνη έχει ως εξής:
      «Για την κατασκευή και λειτουργία του Διεθνούς Αεροδρομίου των Σπάτων δαπανήθηκαν χρηματικά ποσά που, κατά γενική παραδοχή, θεωρούνται υπερβολικά και δυσανάλογα προς το αποτέλεσμα.
      Πολλά τα παραδείγματα και γεγονότα που επιβεβαιώνουν την παραπάνω παραδοχή. Το αποκορύφωμα όμως όλων υπήρξαν αυτά που έλαβαν χώρα την 7-11-2002, ημέρα Πέμπτη (από 15.30΄ έως 21.30΄) και που μια συνηθισμένη καταιγίδα έθεσε εκτός ενέργειας ραντάρ, συχνότητες ραδιοεπικοινωνίας, συστήματα ανεφοδιασμού των αεροσκαφών κλπ και που η Ολυμπιακή Αεροπορία καθήλωσε τα αεροσκάφη της και διέκοψε τις προγραμματισμένες πτήσεις επί επτά ώρες με το αιτιολογικό ότι «το αεροδρόμιο είναι κλειστό λόγω κακών καιρικών συνθηκών».
      Τα παραπάνω, πέραν του ότι δυσφημούν το Αεροδρόμιο των Σπάτων, έχουν άμεση σχέση με την ασφάλεια των πτήσεων και συντελούν στην περαιτέρω απαξίωση της Ολυμπιακής Αεροπορίας.
      Κατόπιν των ανωτέρω ερωτάται ο κύριος Υπουργός:
      Για ποιους λόγους και βάσει ποιων μετεωρολογικών δεδομένων (METAR-SPECI) έκλεισε το Αεροδρόμιο των Σπάτων επί επτά ώρες, ποια ακριβώς ραδιοβοηθήματα ετέθησαν εκτός λειτουργίας επί επτά ώρες, πόσο στοίχισε στον Εθνικό Αερομεταφορέα μας (Ο.Α.) αλλά και στη λειτουργία του αεροδρομίου αυτή η ανωμαλία και
      Τι μέτρα ελήφθησαν κατά των υπευθύνων και σε ποιες ενέργειες προέβη ή πρόκειται να προβεί, ώστε να μην επαναληφθούν παρόμοια γεγονότα».
      Θα απαντήσει ο Υφυπουργός Μεταφορών και Επικοινωνιών κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Κατ’ αρχάς θέλω να ενημερώσω το Σώμα ότι στις 7 Νοεμβρίου δεν έκλεισε το αεροδρόμιο.
Και το λέω αυτό διότι ναι μεν υπήρχαν έντονα καιρικά φαινόμενα –έπεφταν κεραυνοί, υπήρχε καταιγίδα- αλλά όμως πρέπει να πω στον κύριο συνάδελφο ότι τα αεροπλάνα προσγειώνονταν.
      Βέβαια, υπήρξαν και ζημιές σε βοηθητικά μηχανήματα. Όμως σε καμία περίπτωση το αεροδρόμιο δεν τέθηκε εκτός λειτουργίας. Εκείνο που συνέβη -και πρέπει να το γνωρίσει το Σώμα και ο ελληνικός λαός και όσοι ταλαιπωρήθηκαν, από τους οποίους είμαστε υποχρεωμένοι να ζητήσουμε συγγνώμη αλλά όχι γιατί φταίμε- είναι ότι εξ αιτίας των κανονισμών που έχουν εγκριθεί από την Υπηρεσία Πολιτικής Αεροπορίας και από τους διεθνείς οργανισμούς σύμφωνα με τους οποίους προβλέπεται ότι, όταν υπάρχουν έντονα καιρικά φαινόμενα, καταιγίδες και κεραυνοί σε απόσταση πέντε χιλιομέτρων από το αεροδρόμιο, δεν πρέπει να γίνεται ανεφοδιασμός των αεροσκαφών. Και αυτό ήταν η πραγματική αιτία για το ότι δεν πετούσαν αεροπλάνα ή δεν αναχωρούσαν. Διότι ταυτόχρονα πρέπει να γνωρίζετε ότι αεροπλάνα προσγειώνονταν όλο εκείνο το διάστημα στο οποίο αναφέρεστε.
      Είχα την ευκαιρία αυτό να το διαπιστώσω διότι έπρεπε να αναχωρήσω και εγώ την ίδια ώρα, στην οποία αναφέρεστε, ως επίσημος εκπρόσωπος της Κυβέρνησης στις εορτές για το Αρκάδι της Κρήτης και είχα την ευκαιρία την ίδια εκείνη στιγμή να πληροφορηθώ την αιτία για την οποία είχαν σταματήσει οι πτήσεις.
      Θέλω να σας το πω αυτό γιατί πράγματι σε καμία περίπτωση δεν τέθηκε εκτός λειτουργίας το αεροδρόμιο, παρά το ότι κάποια ραντάρ –έχω και συγκεκριμένο αριθμό να σας πω- τέθηκαν εκτός λειτουργίας. Όμως υπήρχαν άλλα ραντάρ, διότι υπάρχει διπλή κάλυψη, όπως ξέρετε, και μπορούσαν να δώσουν τη δυνατότητα στο αεροδρόμιο να λειτουργήσει. Και αυτό ακριβώς γινόταν με τα αεροπλάνα που έπρεπε να προσγειωθούν. 
      Η αδυναμία, λοιπόν, τροφοδότησης των αεροσκαφών ήταν εκείνη η οποία δημιούργησε την υποχρέωση να σταματήσουν οι αναχωρήσεις γιατί δεν μπορούσε να γίνει ανεφοδιασμός σύμφωνα με τους κανονισμούς του αεροδρομίου.
      Όσον αφορά το δεύτερο ερώτημα, για το ποια μέτρα ελήφθησαν κατά των υπευθύνων, δεν υπάρχουν υπεύθυνοι. Η ουσιαστική αιτία ήταν τα έντονα καιρικά φαινόμενα, για τα οποία φυσικά δεν μπορούμε να πάρουμε μέτρα να μην επαναληφθούν. Το μόνο μέτρο που μπορούμε να πάρουμε είναι να διατυπώσουμε μία ευχή να μην επαναληφθούν τέτοια φαινόμενα που δημιουργούν δυστυχώς αυτήν την ανάγκη να διακόπτονται οι πτήσεις και να ταλαιπωρείται το επιβατικό κοινό. Αυτό είναι κάτι απευκταίο και δεν το θέλει κανένας.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Φλωρίνης.
      ΑΘΗΝΑΙΟΣ ΦΛΩΡΙΝΗΣ: Ευχαριστώ, κύριε Πρόεδρε.
      Κύριε Πρόεδρε, πραγματικά προκαλεί έκπληξη η απάντηση που πήρα από τον κύριο Υφυπουργό. 
      Κύριε Υφυπουργέ, θέλω να σας διαβεβαιώσω ότι την ερώτηση δεν την έκανα για να δημιουργήσω εντυπώσεις ούτε από αντιπολιτευτικούς λόγους. Είναι σοβαρό το θέμα. Το ζήσαμε. Και ο στρατηγός ήταν παρών, νομίζω και ο κ. Παπαθεμελής και πολλοί Βουλευτές που φεύγαμε εκείνη την ημέρα. Από τις 14.30΄ ώρα το μεσημέρι απογειωθήκαμε στις 21.30΄ και τα μεγάφωνα έλεγαν ότι το αεροδρόμιο είναι κλειστό λόγω κακών καιρικών συνθηκών. Αυτή ήταν η επίσημη απάντηση, η οποία εδίδετο από τα μεγάφωνα.
      Κύριε Υφυπουργέ, σας μιλάει ένας αεροπόρος, ο οποίος πέρασε τριάντα χρόνια μέσα στο αεροπλάνο, έχει προσγειωθεί σε όλα τα αεροδρόμια του δυτικού κόσμου, στην Αμερική, στις Ηνωμένες Πολιτείες, στον Καναδά, στη Γροιλανδία, στην Ισλανδία, στην Αγγλία, στην Ευρώπη, παντού. Αυτό το χάλι, το οποίο συναντάμε στα Σπάτα και στη Θεσσαλονίκη δεν το συναντάμε πουθενά αλλού. Όλα τα ραδιοβοηθήματα ήταν εκτός ενεργείας εκείνη την ημέρα από την καταιγίδα. Ποτέ αεροδρόμιο στον κόσμο δεν κλείνει από καταιγίδες.
      Σας είχαμε επισημάνει με ερωτήσεις στο παρελθόν το μεγάλο πρόβλημα. Σας το επεσήμανε και η Υπηρεσία Πολιτικής Αεροπορίας, η οποία με έγγραφό της στις 27/8 σας έλεγε ότι μετά από αξιολόγηση των δελτίων συμβάντων και των δελτίων λειτουργίας τα ραντάρ, τα ραδιοβοηθήματα, οι ραδιοσυχνότητες είναι συνεχώς εκτός ενεργείας, γεγονός το οποίο προκαλεί ανησυχία, σύγχυση και ανασφάλεια στις πτήσεις και σας ζητούσε να λάβετε μέτρα άμεσα.
      Υπάρχει σοβαρό πρόβλημα, κύριε Υπουργέ. Πρέπει να το καταλάβουμε αυτό. Να μην παρουσιαστεί το φαινόμενο όπως προ ετών –και γίνεται σήμερα, αυτές τις ημέρες η δίκη- το συμβάν, το ατύχημα των ουκρανικών αερογραμμών στη Θεσσαλονίκη, που ένας άλλος συνάδελφός σας έκλαιγε και επέρριπτε ευθύνες στους κατοίκους της Περαίας. 
      Δεν υπάρχουν εδώ δικαιολογίες. Η Κυβέρνηση θέλοντας να κερδίσει το στοίχημα του κ. Λαλιώτη έθεσε βιαστικά σε λειτουργία το Αεροδρόμιο των Σπάτων, χωρίς να κάνει δοκιμές σε κανένα ραδιοβοήθημα. Ποιο ήταν το αποτέλεσμα; Μετά από μια καταιγίδα τα ραντάρ, οι ραδιοσυχνότητες και τα ραδιοβοηθήματα τίθενται εκτός λειτουργίας. 
	Κύριε Υπουργέ, αυτός ήταν ο λόγος. Κακώς σας έχουν ενημερώσει. Γιατί το Ελληνικό τόσα χρόνια δεν αντιμετώπιζε τέτοια προβλήματα; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
    ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, σας παρακαλώ. 
      ΑΘΗΝΑΙΟΣ ΦΛΩΡΙΝΗΣ: Θα ολοκληρώσω, κύριε Πρόεδρε. Θέλω να μου δώσετε ακόμη ένα λεπτό. Το θέμα είναι πάρα πολύ σοβαρό. 
      Επί σειρά ετών είχαμε το Ελληνικό. Ποτέ δεν ετέθη εκτός λειτουργίας από καταιγίδα. Ποτέ! Μόνο μια φορά για μια ώρα! 
      Έρχονται οι Ολυμπιακοί Αγώνες, κύριε Υφυπουργέ. 
      ΠΡΟΕΔΡΕΥΩΝ (Κωνσταντίνος Γείτονας): Καλώς. Κύριε συνάδελφε, δεν μπορείτε να έχετε άλλο χρόνο. Κλείστε ολοκληρώνοντας τη φράση σας. 
      ΑΘΗΝΑΙΟΣ ΦΛΩΡΙΝΗΣ: Κλείνω τη φράση μου, κύριε Πρόεδρε. 
      Ζορίστε τους όλους αυτούς. Σφίξτε τους. Θα είστε υπεύθυνος. Εμείς θα εγκαλέσουμε και τον Πρωθυπουργό. 
      Κύριε Υφυπουργέ, δεν λειτουργεί το αεροδρόμιο! Και μη μου πείτε οτιδήποτε άλλο. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ. Έχετε το λόγο. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε συνάδελφε, αν δεν κάνατε την ερώτησή σας για αντιπολιτευτικούς λόγους, οφείλετε να γνωρίζετε, όπως γνώρισα και εγώ εκεί ακριβώς την ίδια εκείνη βραδιά –διότι κι εγώ έτυχε να ταλαιπωρηθώ εκείνο το βράδυ, όπως από την αρχή σας είπα- την πραγματική αιτία του προβλήματος. Έπρεπε, λοιπόν, να γνωρίζετε από εκείνην τη στιγμή ότι η πραγματική αιτία ήταν η αδυναμία ανεφοδιασμού των αεροσκαφών. 
      Πράγματι οι κεραυνοί έθεσαν το ένα από τα δύο ραντάρ εκτός λειτουργίας. Υπήρχε, όμως, και το άλλο ραντάρ, που λειτουργούσε, και το ραντάρ του Υμηττού. Έτσι, υπήρχε πλήρης χωροκάλυψη για όλο το χρονικό διάστημα στο οποίο αναφέρεσθε και δεν υπήρχε κανένα πρόβλημα. 
      Όσον αφορά τις συχνότητες, ναι μεν κεραυνοί μπορεί να έπληξαν τις εγκαταστάσεις, όλα όμως τέθηκαν ξανά σε λειτουργία με το σύστημα μεταγωγής, το λεγόμενο back up. Εσείς θα τα ξέρετε καλύτερα από εμάς. 
      Θέλω, λοιπόν, να ξανατονίσω ότι τα έντονα καιρικά φαινόμενα δεν ελέγχονται. Δυστυχώς το τελευταίο διάστημα έχουμε και στη χώρα μας τέτοια έντονα καιρικά φαινόμενα, που άλλες χώρες τα έχουν ζήσει πολύ περισσότερο απ’ ό,τι εμείς. Έχω τύχει εγώ σε αεροδρόμιο της Αμερικής και όχι απλώς δεν αναχωρήσαμε σε πέντε ή σε δέκα ώρες, αλλά έπρεπε να αναχωρήσουμε μετά από δύο μέρες, ακριβώς λόγω αυτών των έντονων καιρικών φαινομένων.  
      Θέλω, δηλαδή, να πω ότι δεν μπορούμε εμείς να ελέγξουμε τα καιρικά φαινόμενα. Γι’ αυτόν το λόγο δεν μπορούμε να πούμε ότι «ναι» κάνουμε ενέργειες, για να τα αποτρέψουμε. Εκείνο, όμως, για το οποίο μπορώ να σας διαβεβαιώσω είναι ότι πράγματι υπάρχει σωστή επιτήρηση και σωστή λειτουργία των υπηρεσιών. Προσωπικά, εγώ εκείνο το βράδυ ταξίδεψα μετά το τέλος της κακοκαιρίας. 
      ΑΘΗΝΑΙΟΣ ΦΛΩΡΙΝΗΣ: Μετά τις εννέα και μισή το βράδυ. Συμφωνώ!
      Να το περάσουμε έτσι, κύριε Πρόεδρε! Δεν θέλω εγώ να βγω μάντης κακών. 
      ΠΡΟΕΔΡΕΥΩΝ (Κωνσταντίνος Γείτονας): Ακούστε, κύριε συνάδελφε. Δεν μπορώ εγώ να μπω επί της ουσίας των όσων λέτε εσείς ή ο κύριος Υπουργός. Εγώ βρίσκομαι εδώ για να βοηθώ τη διαδικασία, στο πλαίσιο του κανονισμού.
      Θα συζητηθεί τώρα η με αριθμό 142/19-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εσωτερικών, Δημόσιας Διοίκησης και Αποκέντρωσης, Γεωργίας, σχετικώς με τις διαδικασίες προσλήψεων προσωπικού στον Οργανισμό Πληρωμών και Ελέγχου Κοινοτικών Επιδοτήσεων Προσανατολισμού και Εγγυήσεων (Ο.Π.Ε.Κ.Ε.Π.Ε.).
      Η επίκαιρη ερώτηση του κ. Σκυλλάκου συνοπτικά έχει ως εξής: 
      «Με ρουσφετολογικό τρόπο και έξω από τις διαδικασίες του ν. 2190/1994 η διοίκηση του Ο.Π.Ε.Κ.Ε.Π.Ε. (Οργανισμός Πληρωμών και Ελέγχου Κοινοτικών Επιδοτήσεων Προσανατολισμού και Εγγυήσεων) ενός κατεξοχήν δημόσιου οργανισμού, ο οποίος κατ’ αποκλειστικότητα ελέγχει και πληρώνει τις κοινοτικές επιδοτήσεις, προσπαθεί να καλύψει τις ανάγκες του σε προσωπικό παραβιάζοντας κάθε έννοια αξιοκρατίας και αντικειμενικότητας. Ταυτόχρονα στις σχετικές προκηρύξεις θεωρεί σαν απαιτούμενο προσόν των υποψηφίων τη διάθεση και χρήση με αποζημίωση ιδιωτικού αυτοκινήτου για τις υπηρεσιακές εκτός έδρας μετακινήσεις. Είναι φανερό ότι το προσόν αυτό δεν έχει καμιά σχέση με τις γνώσεις και τις ικανότητες των υποψηφίων, ευνοεί δε προκλητικά τους πιο ευκατάστατους οικονομικά υποψηφίους.
      Ερωτώνται οι κύριοι Υπουργοί: 
1. Τι μέτρα προτίθενται να πάρουν για τα παραπάνω προβλήματα; 
2. Τι ενέργειες θα κάνουν για να μη θεωρούνται ως προσόντα των υποψηφίων αντικείμενα άσχετα με τις γνώσεις τους, τις ικανότητές τους και την εμπειρία τους;»
Θα απαντήσει ο Υφυπουργός Γεωργίας κ. Αργύρης. 
Έχετε το λόγο, κύριε Υπουργέ. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
      Σύμφωνα με το ν. 2637/1998 και τις μεταγενέστερες τροποποιήσεις, οι αρμοδιότητες που ασκούνται από τον Οργανισμό Ενισχύσεων και Ελέγχων Ελαιολάδου, που είναι για τα χρήματα που καταβάλλει ο FEOGA στην παραγωγή ελαιολάδου, μεταφέρθηκαν αυτούσιες και ανατέθηκαν στην αυτοτελή υπηρεσιακή μονάδα ελέγχου ενισχύσεων ελαιολάδου. Αυτή συστήθηκε και λειτουργεί σαν αυτόνομη υπηρεσιακή μονάδα στα πλαίσια του Οργανισμού Ενισχύσεων, δηλαδή του γνωστού ΟΠΕΚΕΠΕ.
      Έχοντας υπόψη το συγκεκριμένο νομοθετικό πλαίσιο, που ορίζεται από την κοινοτική νομοθεσία του κανονισμού της ΕΟΚ 2262/1984 και του Συμβουλίου της Επιτροπής 27/1985, έκανε σχετικό ερώτημα στο Νομικό Συμβούλιο του Κράτους εάν αυτή η μονάδα υπόκειται στις υποχρεώσεις του ν. 2190/1994. 
      Υπήρξε μια γνωμοδότηση του Νομικού Συμβουλίου του Κράτους στις 28/3/2002. Αυτή αναφέρει ότι από την κοινοτική νομοθεσία του κανονισμού της ΕΟΚ του 2262/1984 και του 27/1985 η προβλεπόμενη αυτόνομη εξουσία πρόσληψης προσωπικού της ΑΥΜΕΔ, δηλαδή της Αυτόνομης Υπηρεσιακής Μονάδας Ελέγχου και Ενισχύσεων Ελαιολάδου, επιβάλλει τη μη εφαρμογή των διατάξεων του ν. 2190/1994.
      Αυτήν τη γνωμοδότηση την έκανε δεκτή ο Υπουργός Γεωργίας. Έχοντας υπόψη τα προαναφερόμενα, η διοικούσα επιτροπή του ελαιολάδου, δηλαδή η Αυτόνομη Υπηρεσιακή Μονάδα, προχώρησε σε ανακοίνωση για την πρόσληψη τριάντα τεσσάρων υπαλλήλων με σύμβαση εργασίας ιδιωτικού δικαίου αορίστου χρόνου. Αυτή η διαδικασία βρίσκεται σε εξέλιξη. 
      Στη σχετική προκήρυξη υιοθετήθηκαν πλήρως, παρ΄ότι δεν ήταν υπόχρεη αυτή η αυτοτελής μονάδα, τα κριτήρια που ορίζει το ΑΣΕΠ. Τα απαιτούμενα τυπικά προσόντα, που λαμβάνονται υπόψη κατά τη διαδικασία επιλογής, είναι αυτά που ισχύουν στο ΑΣΕΠ, όπως άριστη γνώση ξένης γλώσσας, γνώση επεξεργασίας ελληνικών και ξενόγλωσσων κειμένων και πινάκων Η/Υ και εμπειρία σε θέματα παρεμφερή μ’ αυτά του ελέγχου και των ενισχύσεων.
      Η εργασία αυτών των υπαλλήλων, των κλάδων ΠΕ Γεωπόνων Οικονομικού, Τεχνολόγων Γεωπονίας που θα προσληφθούν θα αφορά ελέγχους εκτός υπηρεσίας. Μάλιστα πολλές φορές αυτός ο έλεγχος θα ξεπερνά και τις τρεις εβδομάδες το μήνα. Καταλαβαίνετε, λοιπόν, ότι για όλο σχεδόν το χρόνο θα είναι εκτός υπηρεσίας.
      Σύμφωνα με την προκήρυξη η διάθεση και χρήση με αποζημίωση ιδιωτικού αυτοκινήτου για τις υπηρεσιακές εκτός έδρας μετακινήσεις δεν συμπεριλαμβάνεται στα τυπικά προσόντα πρόσληψης. Σύμφωνα με την απόφαση στις 30/9/2002 της ίδιας διοικητικής μονάδας καθίσταται σαφές –και το κάνουμε γνωστό και στην Εθνική Αντιπροσωπεία- ότι το συγκεκριμένο προσόν, που ζητά επιπλέον και έξω απ’ αυτά τα κριτήρια, θα ληφθεί υπόψη μόνο σε απόλυτη ισοψηφία των συμμετεχόντων.
      Άρα, λοιπόν, ένας οργανισμός που δεν υπόκειται στο ν. 2190/1994 κάνει χρήση των υποχρεώσεων του ν. 2190/1994 και μ’ αυτόν τον τρόπο θα γίνουν αυτές οι προσλήψεις.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Εμείς δεν είχαμε ψηφίσει το ν. 2190/1994, γιατί θέλαμε περισσότερο αντικειμενικό σύστημα. Αλλά, εν πάση περιπτώσει, είναι ένα σύστημα, το οποίο στοιχειωδώς εμποδίζει -τουλάχιστον σε κάποιο βαθμό- οποιαδήποτε -αν όχι κάθε- αυθαιρεσία.
      Αυτός ο νόμος, ο ν. 2190/1994, από την πρώτη εφαρμογή του μέχρι σήμερα έχει γίνει λάστιχο, που χαλαρώνει συνεχώς και όλο και περισσότερες μονάδες του δημοσίου τίθενται εκτός, όλο και περισσότερες κατηγορίες εργαζομένων τίθενται εκτός κι αυτών των ελάχιστων κριτηρίων του ν. 2190/1994.
      Αυτό συμβαίνει και με τον ΟΠΕΚΕΠΕ και δεν μπορώ να καταλάβω τι θα πει αυτόνομη μονάδα που ανήκει στον ΟΠΕΚΕΠΕ. Ή είναι υπηρεσία της Ευρωπαϊκής Ένωσης ή είναι υπηρεσία του ελληνικού κράτους. Εάν είναι υπηρεσία του ελληνικού κράτους, βεβαίως υπάρχει από πίσω το δημόσιο. Δεν ξέρω ποια είναι τα νομικά τεχνάσματα που επιδιώκει ο Υπουργός και που συνυπογράφει το Νομικό Συμβούλιο του Κράτους, γιατί έτσι γίνεται συνήθως. Αλλά, κι αν δεν σας καλύπτει νομικά -γιατί υπάρχει αντίθετη άποψη του Νομικού Συμβουλίου του Κράτους- ιδού, έρχονται νομοσχέδια και να λυθούν αυτά τα ζητήματα με τροπολογία και να ενταχθεί στο ν. 2190/1994. Κι όχι να έρχεστε εκ των υστέρων να λέτε: «ναι μεν δεν ανήκει, αλλά εμείς το εφαρμόζουμε από μόνοι μας», δηλαδή το εφαρμόζει η διοίκηση.
      Πού υπάρχουν τα προβλήματα; Εγώ δεν θέλω να αμφισβητήσω ότι η προκήρυξη χρησιμοποιεί διατάξεις του ν. 2190/1994. Αλλά, όταν παραβιάζονται αυτές οι διατάξεις, ποιο είναι το δικαίωμα προσφυγής; Αφού λέτε ότι δεν είναι του δημοσίου, δεν μπορεί ο άλλος να προσφύγει στο Συμβούλιο της Επικρατείας.
      Άρα μπορεί να παραβιάζεται η προκήρυξη χωρίς δικαίωμα προσφυγής κανενός γιατί δεν πρόκειται για διοικητική πράξη. Πώς θα διορθωθούν οι αδικίες; 
      Δεύτερο, δεν κατάλαβα τι γίνεται με τα αυτοκίνητα. Αν έχει κάποιος αυτοκίνητο θα προσλαμβάνεται και αν δεν έχει δεν θα προσλαμβάνεται; Δηλαδή οι εργαζόμενοι θα βάζουν τα μέσα παραγωγής και άλλος θα φέρνει τη γραφομηχανή, άλλος θα φέρνει το κομπιούτερ διαφορετικά δεν θα μπορεί να καταλάβει μια θέση εργασίας. Δηλαδή κάποιος που δεν έχει θα κοπεί και θα περάσει ο άλλος που έχει; 
      Κύριε Υπουργέ, σας παρακαλώ δώστε περισσότερες εξηγήσεις γιατί δεν το έχω καταλάβει. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, δώστε περισσότερες εξηγήσεις για να μην υπάρχει σ’ αυτό το θέμα ασάφεια και άδικα να δημιουργούνται εντυπώσεις του τύπου μπορεί να ζητάτε να έχουν αυτοκίνητο για να προσληφθούν οι  άνθρωποι. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι γνωστό, κύριε Σκυλλάκο και ξέρετε ότι αυτή η μονάδα ελέγχου και ενισχύσεων ελαιολάδου είναι συγχρηματοδοτούμενη από την Ευρωπαϊκή Ένωση. Ορίζεται κατά απόλυτο τρόπο αφού 50% είναι χρήματα του ελληνικού δημοσίου και 50% της Ευρωπαϊκής Ένωσης για να γίνονται έλεγχοι για τις ενισχύσεις του ελαιολάδου. Μετά από γνωμοδότηση του Νομικού Συμβουλίου του Κράτους, δεν είναι υποχρεωμένη αυτή η αυτοτελής μονάδα να ακολουθήσει τις υποχρεώσεις του ν. 2190. Παρ’ όλα αυτά αυτή η διοικητική μονάδα κάνει χρήση όλων των τυπικών προσόντων του ν. 2190 και του ΑΣΕΠ και δεν θα υπάρξει καμία διαφοροποίηση, παρά μόνο η πλήρης εφαρμογή αυτών που ορίζει το ΑΣΕΠ. 
      Αυτό προσπαθώ να σας πω και εσείς βάζετε ζητήματα ότι οι πλούσιοι θα προσλαμβάνονται και οι άλλοι θα μένουν απ’ έξω. Καταλαβαίνετε ότι πρόκειται για μια ελεγκτική εργασία όπου από τις τέσσερις-πέντε βδομάδες που έχει ο μήνας οι τρεις  θα είναι εκτός έδρας. Και για να μην υπάρχει πρόβλημα κατά τη λειτουργία της έχει μπει στην προκήρυξη ότι ζητάει –και είναι αν θέλετε εντελώς δυνητικό- αν υπάρχει αυτή η δυνατότητα. Αυτή η δυνατότητα θα εξεταστεί και θα γίνει χρήση της μόνο αν έχει τα ίδια προσόντα κάποιος. Δεν πρόκειται σε έναν που δεν θα έχει αυτοκίνητο να του πει δεν θα σε πάρουμε και σε έναν που έχει θα σε προσλάβουμε.
      ΑΝΤΩΝΗΣ ΣΚΥΛΛΑΚΟΣ: Βλέπετε, κύριε Πρόεδρε, τι δρόμος ανοίγεται; 
      ΠΡΟΕΔΡΕΥΩΝ (Κωνσταντίνος Γείτονας): Στα Πρακτικά είναι καταγεγραμμένα όλα και ο καθένας θα βγάλει τα συμπεράσματά του. 
      Επίκαιρες ερωτήσεις δευτέρου κύκλου:
      Θα συζητηθεί η υπ’ αριθμ. 133/18-11-2002 πρώτη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τις καθυστερήσεις στην καταβολή των πιστώσεων του Προγράμματος Βιολογικής Καλλιέργειας.
      Η επίκαιρη ερώτηση του κ. Μπεντενιώτη έχει ως εξής:
      «1. Καθυστερεί, χρόνια τώρα και κατά χρόνο απαράδεκτο, η καταβολή των πιστώσεων του προγράμματος βιολογικής καλλιέργειας, στους αγρότες καλλιεργητές της περιοχής Καλλονής-Τροιζηνίας.
      2. Η εμπλοκή οφείλεται σε παρατυπίες υπηρεσιακών παραγόντων, οι οποίοι μεθόδευαν την είσπραξη προμήθειας από τους καλλιεργητές, για την καταβολή των πσιτώσεων.
      3. Ήδη οι καλλιεργητές έχουν συμφωνηθεί εγγράφως σε όλους τους όρους που έθεσε το Υπουργείο Γεωργίας και έχουν παραιτηθεί από κάθε απαίτηση σε βάρος του δημοσίου.
      4. Όμως, παρ΄ότι έχουν υπογράψει τις τροποποιητικές συμβάσεις, αντιμετωπίζουν και άλλες δυσλειτουργίες, προφανώς από συνεργούς των παραλειτουργών.
      Υποβάλλονται σε δαπάνες μετακινήσεων από την επαρχία στο Υπουργείο, αλλεπάλληλες φορές. Εμπαίζονται κατά τρόπο τραγικό και βρίσκονται σε απόγνωση, παρ΄ότι έχουν ενημερώσει κατ’ επανάληψη ολόκληρη την πολιτική ηγεσία του Υπουργείου.
      Ερωτάται ο κύριος Υπουργός γιατί δεν ελέγχονται οι συνεργοί; Ποιοι ευθύνονται για τις καθυστερήσεις και πότε θα καταβληθούν οι πιστώσεις του προγράμματος;»
      Ο κύριος Υφυπουργός έχει το λόγο.
   ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Το πρόγραμμα της βιολογικής γεωργίας, όπως αυτό εφαρμόστηκε στο νομαρχιακό διαμέρισμα του Πειραιά, έχει απασχολήσει το Υπουργείο Γεωργίας από τον Απρίλιο του 2000. Κατ’ αρχήν θα πρέπει να πούμε ότι δεν πρόκειται για το σύνολο των καταβολών της βιολογικής γεωργίας στη χώρα, αλλά μιλάμε για το συγκεκριμένο νομαρχιακό διαμέρισμα. 
   Μετά από έναν έλεγχο που έγινε από καταγγελίες το Μάιο του 2000 διαπιστώθηκε ότι είχαν υπογραφεί συμβάσεις στα μέσα της καλλιεργητικής περιόδου του έτους 1999 και πληρώθηκαν οι παραγωγοί την ίδια χρονιά χωρίς αυτό να προβλέπεται από τις σχετικές υπουργικές αποφάσεις, αλλά και από τον κανονισμό. 
   Μάλιστα το Σώμα Ελεγκτών Επιθεωρητών Δημόσιας Διοίκησης σε σχετική του έκθεση προτείνει την ακύρωση των συμβάσεων στο νομαρχιακό διαμέρισμα του Πειραιά. 
   Το Υπουργείο Γεωργίας για να μη δημιουργηθεί αναστάτωση στους βιοκαλλιεργητές διατύπωσε σχετικό αίτημα στο Ειδικό Γραφείο Κοινοτικού Δικαίου του Νομικού Συμβουλίου του Κράτους, το οποίο εξέδωσε απόφαση με τη γνωμοδότησή του που έγινε δεκτή από τον Υπουργό Γεωργίας, ενώ διαβιβάστηκε στη Διεύθυνση Γεωργίας του Πειραιά. 
   Από αυτούς τους παραγωγούς –σύνολο εβδομήντα οκτώ παραγωγοί οι σαράντα τρεις αποδέχθηκαν τους όρους που έβαζε η απόφαση και η γνωμοδότηση του Ειδικού Γραφείου Κοινοτικού Δικαίου. Γι’ αυτούς ξεκινάει άμεσα η πληρωμή. Οι υπόλοιποι δεν έχουν δώσει την αποδοχή τους. Τι ακριβώς προτείνεται; Επειδή υπογράφηκε η σύμβαση στα μέσα της καλλιεργητικής περιόδου και είχαν συμφωνήσει και οι παραγωγοί, προτείνεται να γίνει μια μετατόπιση της σύμβασής τους κατά ένα χρόνο ώστε για τα πέντε χρόνια που δικαιούνται να παίρνουν ενισχύσεις το πρόγραμμα να συνεχίσουν να τις παίρνουν, αλλά με ένα χρόνο μετατόπιση. ‘Όμως, κάποιοι από τους παραγωγούς δεν έκαναν δεκτή αυτήν την πρόταση.
      ΄Οσον αφορά τώρα τους συνεργούς γνωρίζετε καλά, κύριοι συνάδελφοι, ότι υπήρξε και το πόρισμα των Ελεγκτών Δημόσιας Διοίκησης που δείχνει ακριβώς την ευθύνη πού βρίσκεται. ΄Εχει γίνει συγκεκριμένη ΕΔΕ για όσους έχουν την ευθύνη. Επίσης, από τη μεριά του Υπουργείου Γεωργίας έχει δοθεί εντολή για όλες τις πιστώσεις οι οποίες αφορούν το νομαρχιακό διαμέρισμα του Πειραιά να αποσταλούν τα χρήματα και να πληρωθούν οι παραγωγοί. Όμως, χρειάζεται να δώσουμε τη δυνατότητα για τους παραγωγούς που δεν έχουν αποδεχθεί αυτήν τη συγκεκριμένη γνωμοδότηση να μη χάσουν τα χρήματά τους, γιατί αν δεν την δεχθούν τότε σίγουρα αποβάλλονται από το πρόγραμμα.
      Κλείνοντας επαναλαμβάνω ότι από αυτούς οι σαράντα τρεις άμεσα θα μπορούν να πληρωθούν και οι υπόλοιποι θα περιμένουν μέχρι τις 11 του μηνός αν θα κάνουν αποδεκτή ή όχι τη συγκεκριμένη ρύθμιση την οποία τους έχουμε προτείνει. 
     ΠΡΟΕΔΡΕΥΩΝ (Κωνσταντίνος Γείτονας): Ο κ. Μπεντενιώτης έχει το λόγο.
        ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε και με την περίπτωση αυτή αποκαλύπτεται για άλλη μια φορά η καταδυνάστευση του διοικούμενου πολίτη και εδώ συγκεκριμένα του αγρότη της επαρχίας Τροιζηνίας, ο οποίος δεν μπορεί να εισπράξει τις επιδοτήσεις του που δικαιούται, ακριβώς γιατί δεν δέχεται να συνεργαστεί και να συμπράξει με διαμεσολαβητές οι οποίοι καθοδηγούνται και συνεργάζονται με κρατικούς λειτουργούς. Η καταγγελία είναι σαφής, έχει τεκμηριωθεί, έχει αποδειχθεί και πραγματικά το Υπουργείο μετά από πολλούς βασάνους έχει δεχθεί και έχει επιβάλλει μια ισορροπία στην ευνομούμενη λειτουργία της πολιτείας μας. Όμως και σήμερα ακόμα αυτό που επιμένουν οι καλλιεργητές και που συνομολογείτε κι εσείς είναι ότι διαφεντεύουν τον τόπο και το χώρο των υπηρεσιών εκείνοι οι ίδιοι ακριβώς οι επίορκοι κρατικοί λειτουργοί. Άρα μπαίνει ένα τεράστιο πρόβλημα, θα πληρωθούν οι επιδοτήσεις; Και όμως το ξέρετε και εσείς πολύ καλά όπως και εγώ ότι ο αρμόδιος διευθυντής για την εκταμίευση των ποσών, αμέσως μετά από την κοινοποίηση της δικής σας θέσης και της δικής σας άποψης, μετά από τη γνωμοδότηση του Νομικού Συμβουλίου του Κράτους, παίρνει άδεια και αποχωρεί της υπηρεσίας, για να δημιουργήσει ένα κενό μέσα στη διαδρομή από σήμερα μέχρι και μετά τις γιορτές. ΄Αρα βλέπετε ότι συνεχίζεται η κακοδαιμονία και η συνέργια των διαμεσολαβητών και μένουν εκτεθειμένοι οι παραγωγοί οι οποίοι έχουν εμπλακεί σ΄ αυτό το σκάνδαλο χωρίς να ευθύνονται και χωρίς να μπορούμε να τους καταλογίσουμε οτιδήποτε .
Γιατί και εκείνη η εκπρόθεσμη κατάθεση των αιτήσεων συμμετοχής στο πρόγραμμα δεν ήταν δική τους υπαιτιότητα, αλλά των υπηρεσιών της Νομαρχίας Πειραιά, της αρμόδιας διευθύντριας γεωργίας -για να συγκεκριμενοποιούμε την ευθύνη- η οποία ήθελε να διαφεντεύει και τον τόπο και το χώρο της διαμεσολάβησης από πλευράς αγροτών.
      Θα παρακαλούσα πολύ να είστε σαφής στη δευτερολογία σας. Πότε θα πληρωθούν. Επίσης, θα πρέπει να είστε σαφής για το ότι μέχρι τις έντεκα Δεκεμβρίου θα πρέπει να αποσαφηνιστεί και η θέση της άλλης ομάδας των αυτοκαλλιεργητών, έτσι ώστε να δώσουμε τέλος σ’ αυτήν την εκκρεμότητα, η οποία προσβάλλει την ευνομούμενη πολιτεία και δεν τιμά μία αξιοκρατία, όπως θα την ήθελε μία σοσιαλιστική κυβέρνηση.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα πρέπει να διευκρινίσουμε το εξής: Δεν ξέρω από πού παραπλανήθηκαν οι παραγωγοί ή ποιος τους έδωσε αυτές τις συγκεκριμένες οδηγίες στην αρχή, αλλά υπόγραψαν μία σύμβαση στα μέσα της καλλιεργητικής περιόδου. Αυτή είναι μία ενέργεια μη συμβατή με τον κανονισμό.
      ΜΑΝΩΛΗΣ ΜΠΕΝΤΕΝΙΩΤΗΣ: Είχαν γνώση, είχαν δόλο. Θα πρέπει να διευκρινίσουμε την πρόθεση.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ενώ, λοιπόν, δεν έπρεπε να την υπογράψουν, εισέπραξαν και χρήματα. Με βάση τον κανονισμό και την υπουργική απόφαση, θα έπρεπε να επιστρέψουν τα χρήματα, τα οποία πληρώθηκαν, ενώ δεν έπρεπε να τα πάρουν.
      Αποδέχομαι ότι οι παραγωγοί δεν είχαν καλή πληροφόρηση, αλλά την ευθύνη δεν την έχει το Υπουργείο Γεωργίας. Είμαστε υπόχρεοι έναντι των κοινοτικών κανονισμών και ξέρετε ότι οι καταλογισμοί είναι πολλών δισεκατομμυρίων.
      Άρα, λοιπόν, τι κάναμε; Προσπαθήσαμε με μία απόφαση να συμβιβάσουμε χρονικά την κατάσταση, έτσι ώστε να μην επιστρέψει χρήματα ο παραγωγός, να μετακινήσουμε κατά ένα χρόνο το πρόγραμμα, για να μην υπάρξουν αχρεωστήτως καταβληθέντα σ’ αυτούς τους συγκεκριμένους παραγωγούς.
      Δεν συμφώνησαν και οι εβδομήντα οκτώ. Οι σαράντα τρεις που συμφώνησαν θα εισπράξουν τα χρήματά τους άμεσα. Έχει δοθεί εντολή. Πιθανώς, κάποιοι να πάρουν τα χρήματα, γιατί ίσως έχουν υπογραφεί οι καταστάσεις. 
      Όμως, θα πρέπει να σας πω ότι αυτό που έκανε στην αρχή η Διεύθυνση Γεωργίας της Νομαρχιακής Αυτοδιοίκησης Πειραιά, το επανέλαβε και την άλλη χρονιά. Παρ΄ότι, δηλαδή, είχαμε αυτό το πρόβλημα, συνέχισε την ίδια τακτική και την επόμενη χρονιά. 
      Καταλαβαίνετε, λοιπόν, ότι τώρα δεν υπάρχει καμία αιτιολογία. Γι’ αυτό το λόγο, δίνουμε τη δυνατότητα στους παραγωγούς, οι οποίοι δεν συμφώνησαν κατά απόλυτο τρόπο, μέχρι τις έντεκα του μηνός να αποφασίσουν. Δεν μιλάμε για τους σαράντα τρεις, γιατί γι’ αυτούς έχει ξεκινήσει η διαδικασία να πληρωθούν. Έδωσε εντολή ο Γενικός Γραμματέας του Υπουργείου Γεωργίας, ο κ. Κολύρης, στην αρμόδια υπηρεσία να μεταβιβάσει τα χρήματα, όπως τα ζητάει η Διεύθυνση Γεωργίας για τους σαράντα τρεις παραγωγούς με βάση τις καταστάσεις και τους ελέγχους, γιατί πρέπει να γίνουν κάποιοι έλεγχοι.
      Στους υπόλοιπους παραγωγούς δίνουμε τη δυνατότητα μέχρι τις έντεκα του μηνός να ακολουθήσουν αυτήν τη διαδικασία. Αν δεν την ακολουθήσουν, αποβάλλονται από το πρόγραμμα, πράγμα το οποίο δεν το θέλουμε.
      ΜΑΝΩΛΗΣ ΜΠΕΝΤΕΝΙΩΤΗΣ: Αυτό δεν είναι δίκαιο, κύριε Υπουργέ.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Μπεντενιώτη. Δεν έχετε το λόγο, γιατί αυτό δεν προβλέπεται από τη διαδικασία. Να μην εγκαινιάζουμε διαδικασίες εκτός Κανονισμού.
      ΜΑΝΩΛΗΣ ΜΠΕΝΤΕΝΙΩΤΗΣ: Είναι ένα θέμα πολύ λεπτό, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ολοκληρώσω, κύριε Πρόεδρε, με μία κουβέντα, γιατί ακούστηκε κάτι για τους υπαλλήλους του Υπουργείου που πήραν άδεια. Ο διευθυντής της συγκεκριμένης υπηρεσίας δεν είναι αυτός που πληρώνει. Αυτός έχει κάνει τη δουλειά του. Όμως, είναι ο πρόεδρος του ΓΕΩΤΕΕ, του Γεωτεχνικού Επιμελητηρίου Ελλάδας. Ο νόμος του δίνει τη δυνατότητα να κάνει χρήση της αδείας. Δεν σταματάει το Υπουργείο να λειτουργεί, επειδή ο συγκεκριμένος συνάδελφος κάνει χρήση της αδείας. Οι παραγωγοί θα πληρωθούν κανονικά με τις διαδικασίες, για τις οποίες έχουμε κάνει λόγο.
      ΜΑΝΩΛΗΣ ΜΠΕΝΤΕΝΙΩΤΗΣ: Τότε, ας μην κουβεντιάσουμε τώρα την επίκαιρη ερώτηση. Ας την αφήσουμε για την επόμενη χρονιά.
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Μπεντενιώτη. Νομίζω ότι δεν μπορούμε να συνεχίσουμε έτσι τη συζήτηση. Εγώ κατανοώ την ευαισθησία σας, ο Υπουργός απάντησε και νομίζω ότι έδωσε την απάντηση, ότι δηλαδή δεν σταματάει να λειτουργεί ένα Υπουργείο, επειδή ένας υπάλληλος παίρνει άδεια. Άρα, είναι ευθύνη του Υπουργείου να τακτοποιήσει το ζήτημα.
      Η με αριθμό  141/19-11-2002 τρίτη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με την επαναπρόσληψη πολύτεκνης μητέρας, που απολύθηκε λόγω διακοπής της λειτουργίας της Ολλανδικής Τράπεζας I.N.G. στη χώρα μας, δεν θα συζητηθεί λόγω κωλύματος του Υπουργού και διαγράφεται.
      Κηρύσσεται περαιωμένη η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
      Θα συζητηθεί η υπ’ αριθμόν 20/14.11.2002 επερώτηση των Βουλευτών της Νέας Δημοκρατίας κυρίας Φάνης Πάλλη-Πετραλιά και κυρίων Μάριου Σαλμά, Σάββα Τσιτουρίδη, Γεωργίου Ορφανού, Σταύρου Δαϊλάκη, Γεωργίου Βλάχου, Γεωργίου Δεικτάκη, Αθανασίου Κατσιγιάννη, Αντωνίου Μπέζα, Μιχάλη Παπαδόπουλου, Σπύρου Ταλιαδούρου και Εμμανουήλ Κεφαλογιάννη, προς τους Υπουργούς Πολιτισμού, Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικά με το θέμα: «Ολυμπιακοί Αγώνες 2004: Καθυστερήσεις, μεταβολές, οικονομικές υπερβάσεις». 
      Από τη Νέα Δημοκρατία ορίζεται ως Κοινοβουλευτικός Εκπρόσωπος για τη σημερινή συζήτηση ο Βουλευτής Ηρακλείου κ. Μανώλης Κεφαλογιάννης. 
      Από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος η Βουλευτής κ. Ασημίνα Ξηροτύρη-Αικατερινάρη.
      Το λόγο έχει η πρώτη των συναδέλφων που επερωτούν, κ. Φάνη Πάλλη-Πετραλιά.
      ΦΑΝΗ ΠΕΤΡΑΛΙΑ- ΠΑΛΛΗ: Κύριε Πρόεδρε, κύριοι συνάδελφοι, καθώς σε λίγο ξεκινά το 2003 που είναι εκ των πραγμάτων η τελευταία στροφή στην κούρσα της ολυμπιακής προετοιμασίας, η Νέα Δημοκρατία θέλησε καταθέτοντας την επερώτηση αυτή να χτυπήσει ένα καμπανάκι, το τελευταίο καμπανάκι στην Κυβέρνηση. Αυτό όμως έγινε πριν η Κυβέρνηση καταθέσει τον προϋπολογισμό την περασμένη εβδομάδα. 
      Ξεφυλλίζοντας όλους τους τόμους του προϋπολογισμού και μελετώντας προσεκτικά όλους τους κωδικούς όλων των Υπουργείων και φορέων που σχετίζονται με την Ολυμπιάδα, καταλήξαμε στο συμπέρασμα ότι όχι μόνο το καμπανάκι ήδη χτυπά, αλλά δεν είναι καμπανάκι, είναι καμπάνα μεγαλύτερη και από εκείνη της Παναγίας των Παρισίων, που χτυπά και πάλι για τον Έλληνα φορολογούμενο δυστυχώς. 
     Δεν έχει απλά υπερβεί τον προϋπολογισμό της η ολυμπιακή προετοιμασία. Έχει δημιουργήσει μία τεράστια «μαύρη» τρύπα στην εθνική μας οικονομία που συνεχώς διευρύνεται. Φοβάμαι, κύριοι συνάδελφοι, ότι από σκοπιμότητα ή ανικανότητα η Κυβέρνηση αφήνει να δημιουργηθεί μία κατάσταση που όταν ολοκληρωθεί και αποκαλυφθεί σε όλο της το βάθος, η περίπτωση της κυβερνητικής απάτης του χρηματιστηρίου, θα φαντάζει ένα αθώο παιχνιδάκι. Η νέα μεγάλη «φούσκα» που έρχεται –λυπάμαι που το λέω- είναι η Ολυμπιάδα.
     Παίρνοντας ένα κομπιουτεράκι και αθροίζοντας τα ποσά που εγγράφονται για την ολυμπιακή προετοιμασία στις δύο στήλες –προσέξτε, μιλάω για την ολυμπιακή προετοιμασία, δεν μιλάω για το συνολικό προϋπολογισμό των Ολυμπιακών Αγώνων-  και δούμε το ποσό του προϋπολογισμού του 2003 και το ποσό που διαμορφώνεται μέχρι το Σεπτέμβριο του 2002 στους προϋπολογισμούς των κεντρικών υπηρεσιών, έχουμε την ακόλουθη εικόνα. 
     Από τον προϋπολογισμό των δημοσίων επενδύσεων έχουμε 2.938.000 ευρώ.
     Από τον τακτικό προϋπολογισμό έχουμε 152.053.000 ευρώ. Δηλαδή 3.090.000 ευρώ που μας κάνουν 1.054.000.000.000 δραχμές. 
     Καταθέτω, κύριε Πρόεδρε και κύριοι συνάδελφοι, στα Πρακτικά τους αναλυτικούς πίνακες κατά Υπουργείο και σε ποιες υπηρεσίες και σε ποιες σελίδες υπάρχουν τα αντίστοιχα ποσά για του λόγου το αληθές.
     (Στο σημείο αυτό η Βουλευτής κ. Φάνη Πετραλιά –Πάλλη καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Στο ποσό φυσικά αυτό δεν περιλαμβάνεται το Ολυμπιακό Χωριό, που ως γνωστό χρηματοδοτείται από τον ΟΕΚ, ο οποίος μάλιστα στην εισηγητική έκθεση του προϋπολογισμού, σελίδα 136, φέρεται να προϋπολογίζει μόνο για το 2003 άνοιγμα 929.088.000 ευρώ και δανειακές ανάγκες –άκουσον, άκουσον- 462.500.000 ευρώ.
      Στο ποσό λοιπόν αυτής της ολυμπιακής προετοιμασίας δεν συμπεριλαμβάνονται επίσης ούτε η ενοποίηση των αρχαιολογικών χώρων ούτε η προώθηση της πολιτιστικής μας κληρονομιάς ούτε το τραμ ούτε οι επιχορηγήσεις σε ομοσπονδίες που χρηματοδοτούνται με 17 και 29 εκατομμύρια ευρώ αντιστοίχως. 
      Έχω στα χέρια μου το έγγραφο προϋπολογισμό του Υφυπουργού Εθνικής Οικονομίας της 18-6-2001 που αναφέρει αναλυτικά τα έργα ολυμπιακής προετοιμασίας ανά Υπουργείο και φορέα. Αθροίζοντάς τα στα 906,98 δισεκατομμύρια δραχμές, δηλαδή σε 2 δισεκατομμύρια 658 εκατομμύρια ευρώ. Το καταθέτω και αυτό στα Πρακτικά.
      (Στο σημείο αυτό, η Βουλευτής κ. Φάνη Πετραλιά-Πάλλη  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Με άλλα λόγια ακόμα και αν δεχθούμε ότι δεν έχει γίνει δαπάνη ούτε μία δραχμή πριν το 2002 ή ότι δεν θα γίνει δαπάνη ούτε μιας δραχμής μετά το 2003 και πάλι για τα δύο και μόνο χρόνια το 2002 και το 2003 για το κομμάτι ολυμπιακή προετοιμασία, όπως αναφέρεται στους προϋπολογισμούς, το κράτος θα ξοδέψει 433 εκατομμύρια ευρώ παραπάνω από όσο μας έλεγε ότι θα ξοδέψει για ολόκληρη την ολυμπιακή προετοιμασία. 
     Και μη μας πείτε, κύριε Υπουργέ, ότι αυτό το ποσό το μπερδεύουμε και με τα μεγάλα έργα τα λεγόμενα εθνικής επιλογής διότι αυτά τα έργα της εθνικής επιλογής εγγράφονται σε άλλη στήλη στο έγγραφο του Υπουργείου Εθνικής Οικονομίας και είναι ύψους 568, 75 δισεκατομμυρίων δραχμών και φυσικά στους προϋπολογισμούς εγγράφονται σε άλλους κωδικούς και όχι στους κωδικούς της ολυμπιακής προετοιμασίας. 
     Όλα, κύριε Υπουργέ, θα τα βρείτε αναλυτικά στα έγγραφα που έχω καταθέσει και που στη συνέχεια θα καταθέσω. 
     Πριν αναφερθώ στις καθυστερήσεις και τις κατασκευές θέλω να θέσω υπόψη της  Βουλής την οικονομική κατάσταση ενός άλλου οργανισμού που είναι αιμοδότης του ελληνικού αθλητισμού και του πολιτισμού και φυσικά της Ολυμπιάδας, του ΟΠΑΠ. Ο ΟΠΑΠ σύμφωνα, λοιπόν, με τον προϋπολογισμό που καταθέσατε βλέπω ότι πέρυσι το 2001 είχε δανειακές ανάγκες 317 εκατομμύρια ευρώ και ότι το 2002 έχει άνοιγμα εκμετάλλευσης 407 εκατομμύρια ευρώ και θα δανειστεί και πάλι φέτος 43, 55 εκατομμύρια ευρώ. 
     Και ερωτώ: ΄Ενας οργανισμός τζόγου που εισπράττει καθημερινά δισεκατομμύρια έχει τέτοια ανοίγματα και έχει  ανάγκη δανεισμού; Πού και πώς διοχετεύονται όλα αυτά τα δισεκατομμύρια; Πού και πώς διοχετεύονται τα κέρδη του; Δεν είναι εξαιρετικά περίεργα τα νούμερα αυτά; Θέλω να ελπίζω ότι θα έχουμε μία απάντηση. 
     Όσον αφορά τα ολυμπιακά έργα δεν θα επικαλεστώ έγγραφα για τις καθυστερήσεις, επειδή ξέρετε, κύριε Υπουργέ, δεν θέλω να απολύσετε εργαζόμενους, όπως κάνατε πέρυσι όταν ο Πρόεδρος της Νέας Δημοκρατίας ο κ. Καραμανλής εμφάνισε σ΄ αυτήν την Αίθουσα επίσημα έγγραφα για τις καθυστερήσεις. Άλλωστε τις καθυστερήσεις τις ομολογούν όλοι. Η ίδια η κ. Παπανδρέου παραδέχθηκε καθυστερήσεις τόσο στον ολυμπιακό δακτύλιο και άλλα έργα υποδομής όσο και για τα έργα του Ελληνικού. 
     Ο επιθεωρητής της ΔΟΕ ο κ. ΄Οζβαλντ λίγο πριν από την πρόσφατη επιθεώρησή του είπε ότι το έργο του Καλατράβα στο ΟΑΚΑ έχει καθυστερήσει υπερβολικά και με μία δόση ειρωνείας είπε ότι καλό θα ήταν ίσως να το εκτελέσουν μετά το 2004. 
     Καθυστερήσεις, λοιπόν, υπάρχουν και αγωνία και φυσικά για το αν θα έχει τελειώσει ο προαστιακός, το τραμ, η Βάρης-Κορωπίου. Όπως υπάρχουν και πολύ μεγάλες επιπτώσεις από τις καθυστερήσεις στην  αθλητική προετοιμασία και στα λεγόμενα test events . Πριν δέκα μέρες μόλις ανακοινώθηκε η ματαίωση του παγκοσμίου πρωταθλήματος πάλης εφήβων νεανίδων. Ξέρετε, κύριοι συνάδελφοι, πότε θα γίνει το test event του στίβου στο στάδιο του ΟΑΚΑ;
      Έχει προγραμματιστεί για τον Ιούνιο του 2004. Η Δ.Ο.Ε. ανησυχεί –και μας το είπε όταν επισκέφθηκε ο κ. Όσβαλντ τη Νέα Δημοκρατία- διότι η έννοια του test event είναι να γίνει ο έλεγχος της ολυμπιακής εγκατάστασης. Δεν υπάρχει χρόνος, όταν θα γίνει ο έλεγχος τον Ιούνιο για να γίνει η όποια αλλαγή, η όποια παρέμβαση για τους Ολυμπιακούς Αγώνες που αρχίζουν στις 13 Αυγούστου.
      Πέραν όμως αυτών υπάρχει αγωνία και για μια άλλη πτυχή των έργων, κυρίως εκείνων των έργων που θα ήταν οι «νέοι Παρθενώνες» που μας έλεγε ο κύριος Πρωθυπουργός. Και οι εσαεί προίκες στην ελληνική νεολαία και στον ελληνικό αθλητισμό, όπως τα διαφήμιζε η κυβερνητική αλαζονεία, κατάντησαν τελικά λυόμενα και τέντες. Και θα στοιχίσουν τρεις φορές παραπάνω τα λυόμενα. Ως προς αυτό έχουμε και άλλα στοιχεία και στη δευτερολογία μου θα το αποδείξω.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)  
      Μιλώ, λοιπόν, για τις περικοπές και τις μεταβολές δεκαπέντε έργων, που ανακοινώθηκαν τον περασμένο Ιούνιο, λόγω ελλείψεως χρόνου και χρήματος. Είναι όλα αυτά τα έργα τα οποία αναφέρονται στο Ελληνικό, το softball, το Γουδί, το baseball. 
      Τo ζήτημα για μας πια δεν είναι να ελέγξουμε την κυβερνητική αμετροέπεια και την κυβερνητική ασυνέπεια, γιατί αυτά πλέον είναι αυταπόδεικτα. Τα ερωτήματα και η αγωνία μας αφορούν στην ουσία, στην πράξη. Διερωτόμαστε αν έχει ληφθεί μέριμνα, ώστε οι πρόχειρες αυτές κατασκευές να αντέχουν σ’ αυτά τα «ακραία» καιρικά φαινόμενα. Βεβαίως, οι αγώνες γίνονται Αύγουστο, αλλά ας μην ξεχνάμε τι έγινε φέτος τον Ιούλιο και τον Αύγουστο. Φανταστείτε ένα αυγουστιάτικο μπουρίνι. Ούτε να το σκεφτούμε δεν θέλουμε. 
      Έχει ελεγχθεί αν αντέχουν οι τέντες τις οποίες έχετε υπολογίσει να βάλετε στη θέση των σύγχρονων Παρθενώνων  που έλεγε ο κύριος Πρωθυπουργός; Αυτές τις ανησυχίες τις εκφράζει όλος ο ελληνικός λαός. Τις εκφράζω όχι μόνο από πληροφόρηση, αλλά και από κάποια έγγραφα που έχω, ντοκουμέντα. Έχω για παράδειγμα την αλληλογραφία των κοινοπραξιών που κατασκευάζουν το Ολυμπιακό Χωριό με τον κύριο του έργου, τον Ο.Ε.Κ. Σ’ αυτήν την αλληλογραφία επισημαίνεται ο κίνδυνος από την έλλειψη αντιπλημμυρικών έργων και από την απειλή των όμβριων υδάτων που μπορεί να υπάρξει από την πλευρά της Πάρνηθας. Μάλιστα, στο γράμμα μιας κοινοπραξίας αναφέρεται ότι παρά το γεγονός ότι δεν υπάρχει καμία υποχρέωση, η κοινοπραξία υπέβαλε πρόταση για προσωρινή προστασία του Ολυμπιακού Χωριού με τη διοχέτευση των προερχομένων από την Πάρνηθα όμβριων προς το ρέμα της Βαρυμπόμπης.
      Αλήθεια, κύριε Υπουργέ, μπορείτε απ’ αυτό το Βήμα να διαβεβαιώσετε τον ελληνικό λαό ότι τα ολυμπιακά έργα είναι προστατευμένα από «ακραία» καιρικά φαινόμενα, όπως έχετε συνηθίσει να ονομάζετε την κυβερνητική ανικανότητα; Μπορεί να αντιμετωπίσει το Λεκανοπέδιο μια ισχυρή βροχόπτωση; 
      Σας καταθέτω, λοιπόν, στα Πρακτικά τη συγκεκριμένη αλληλογραφία ανάμεσα στον Ο.Ε.Κ. και στις κοινοπραξίες. 
      (Στο σημείο αυτό η Βουλευτής κ. Φάνη Πετραλιά-Πάλλη καταθέτει για τα Πρακτικά την προαναφερθείσα αλληλογραφία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Το να σας μιλήσουμε βέβαια για το περιβάλλον και το πράσινο είναι πολύ «ψιλά» γράμματα. Είναι αυτό που λέμε «ραπανάκια για την όρεξη». Δεν θα αναφερθώ στο διευθυντή της Green Peace, τον κ. Χαραλαμπίδη, που είναι σύντροφος του πρώην δικού σας Υφυπουργού, του κ. Ευθυμιόπουλου. Έγραψε ένα άρθρο, ένα κείμενο που το τιτλοφορεί «Πινόκιο 2004, Ολυμπιακοί Αγώνες, Πράσινες Υποσχέσεις και Γκρίζα Πραγματικότητα». Λέει ότι αν στο Σίδνεϊ παρ’ όλες τις διαβεβαιώσεις επρόκειτο να γίνει η περιβαλλοντολογική  ολυμπιάδα, μηδενίζεται. Αντιλαμβάνεσθε πώς κόβεται πανηγυρικά η Αθήνα, η οποία δεν είναι σε θέση να κάνει μια πράσινη ολυμπιάδα. 
      Αρκεί όμως να αναφερθώ σε κάποιους αριθμούς για το πράσινο. Είναι η συνέντευξη του κ. Λαλιώτη. Έλεγε ο κ. Λαλιώτης για εκατόν σαράντα ένα χιλιάδες εκατόν σαράντα οκτώ μεγάλα δένδρα, τουλάχιστον τριών ετών, εκατόν σαράντα έξι χιλιάδες μικρότερα, ένα εκατομμύριο θαμνοειδή, δέκα εκατομμύρια μεσαίους θάμνους και πενήντα πέντε εκατομμύρια μικρούς θάμνους. Περνάμε την τελευταία φυτευτική περίοδο και ακόμα ούτε ένα κοτσάνι ούτε μια μαντζουράνα δεν έχει φυτευτεί.
      Μήπως, κύριε Υπουργέ, μπορείτε να μας πείτε αν αληθεύουν αυτά, τα οποία ακούγονται, ότι κάποιοι φέρνουν εκατομμύρια μέτρα πλαστικό γκαζόν, πράσινο πλαστικό χορταράκι; Μήπως, υπάρχουν κάποιες συμφωνίες, για να πρασινίσει η Αθήνα με το πλαστικό πράσινο γκαζόν;
      Αντίθετα, κύριε Υπουργέ, κάνατε πράξη νομοθετικού περιεχομένου, για να κόψετε και τα λίγα δέντρα της μαραθώνιας διαδρομής, λες και έπρεπε να φθάσετε την τελευταία στιγμή για τη μαραθώνια διαδρομή. Δυόμισι χιλιάδες χρόνια είναι γνωστή η μαραθώνια διαδρομή. Επίσης, κόβετε δέντρα και στο Φάληρο και στη Νέα Σμύρνη, για να περάσει το τραμ.
      Ένα άλλο ολυμπιακό χάος είναι αυτό που αναφέρεται στα συνοδευτικά, τα λεγόμενα overlays, που είναι οι ολυμπιακές προσαρμογές των έργων. 
      Όλα αυτά είχαν έναν προϋπολογισμό 150 εκατομμύρια ευρώ. Εσείς ο ίδιος, κύριε Υπουργέ, σε ομιλία σας στο ΕΒΕΑ είπατε ότι αυτά θα δοθούν στον ανάδοχο του έργου με απευθείας ανάθεση. 
      Φοβούμαι ότι τελικά τα έργα αυτά θα κοστίσουν δύο φορές πάνω, αν σκεφθείτε ότι οι ολυμπιακές προσαρμογές στο Στάδιο Ειρήνης και Φιλίας, που υποτίθεται ότι είναι ένα στάδιο, όπου έχουν γίνει χιλιάδες μεγάλες εκδηλώσεις και πρωταθλήματα, μόνο για το βόλεϊ μόνο για το Στάδιο Ειρήνης και Φιλίας η Γραμματεία Αθλητισμού, της οποίας προΐστασθε, πλήρωσε 2,35 εκατομμύρια ευρώ, δηλαδή 800 εκατομμύρια δραχμές.
      Δεν σας ρωτώ για τον πραγματικό προϋπολογισμό των Ολυμπιακών Αγώνων, παρά μόνο σας μιλώ για τον προϋπολογισμό της ολυμπιακής προετοιμασίας. Και ξέρετε γιατί; Γιατί την προηγούμενη φορά που συζητούσαμε εδώ την επίκαιρη ερώτηση, εσείς μου φέρατε αυτό εδώ το χαρτί με τις πέντε αράδες. Αυτός, κύριοι συνάδελφοι, είναι ο ολυμπιακός προϋπολογισμός για το μεγαλύτερο εγχείρημα, που θα γίνει ποτέ, των τρισεκατομμυρίων. Αυτές οι πέντε μουτζουρωμένες αράδες είναι –υποτίθεται- ο επίσημος προϋπολογισμός των Ολυμπιακών Αγώνων.
      Ξέρετε κάτι; Δεν τον ξέρετε τον επίσημο προϋπολογισμό. Δεν μπορείτε καν να τον κάνετε, αλλά και δεν θέλετε. Ξέρετε γιατί δεν θέλετε; Γιατί δεν θέλετε κανείς να μάθει και κανείς να ξέρει πόσο θα στοιχίσουν οι αγώνες. Γι’ αυτό και δεν κάνατε έναν ενιαίο φορέα των Ολυμπιακών Αγώνων. Γι’ αυτό δεν έχετε και έναν ενιαίο προϋπολογισμό Ολυμπιακών Αγώνων. Γι’ αυτό και η Κυβέρνηση άλλα έργα τα βαφτίζει ολυμπιακής προετοιμασίας και άλλα εθνικής επιλογής. Εδώ χρησιμοποιείται η δημιουργική λογιστική, την οποία ανακάλυψε η EUROSTAT και εξανάγκασε την Κυβέρνηση και να το υπολογίσει ξανά, αλλά και να το παραδεχθεί.
       Το ίδιο κάνετε εδώ. Δημιουργείτε δαπάνες σε όλα τα Υπουργεία και σε όλους τους φορείς τόσο μέσα από τον προϋπολογισμό των δημοσίων επενδύσεων όσο και μέσα από τον τακτικό προϋπολογισμό. Όμως, σας λέμε σήμερα με τα στοιχεία, τα οποία κατέθεσα, ότι μόνο σε δύο χρόνια από τον προϋπολογισμό δημοσίων επενδύσεων και τον τακτικό υπάρχει ήδη υπέρβαση 433 εκατομμυρίων ευρώ. 
      Ξέρω ότι η Κυβέρνηση θα το αρνηθεί, αλλά το ίδιο κάνατε, όταν σας ανακάλυψε η EUROSTAT και συλληφθήκατε να κλέβετε οπώρας. Επικοινωνιακά, θα μας απαντήσετε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κυρία Πετραλιά, σας παρακαλώ, επειδή συμπληρώθηκε ο χρόνος σας, να ολοκληρώσετε την ομιλία σας.
      ΦΑΝΗ ΠΕΤΡΑΛΙΑ-ΠΑΛΛΗ: Μάλιστα, κυρία Πρόεδρε.
      Ξέρετε πώς θα καλύψετε τα κενά σας; Με τα δάνεια από το εξωτερικό, που θα αυξήσουν το δημόσιο χρέος.
      Φτιάξατε την εταιρία «ΟΛΥΜΠΙΑΚΑ ΑΚΙΝΗΤΑ», η οποία θα διαχειριστεί τα πάντα, η οποία θα δίνει προς πάσα κατεύθυνση ό,τι θέλει, θα νοικιάζει, θα πουλάει…Αλλά υπάρχει και μία άλλη μεγάλη πονηριά στο θέμα αυτής της εταιρίας. Αυτή η εταιρία, η οποία συστήθηκε φέτος, μέχρι το τέλος του 2004 δεν υποχρεούται να καταθέσει ισολογισμό. Αυτό σημαίνει ότι όλα τα ολυμπιακά σας ανομήματα θα πάνε μέσα σ΄ αυτήν την εταιρία και βεβαίως, αν ανακαλυφθούν, θα ανακαλυφθούν μετά τους Ολυμπιακούς Αγώνες. Αυτή η εταιρία φαίνεται να δανείστηκε μόλις τώρα 1,5 δισεκατομμύρια ευρώ από την Ευρωπαϊκή Τράπεζα Επενδύσεων.
      Όταν πήραμε τους αγώνες το Σεπτέμβριο το ΄97, το 94,3% των Ελλήνων εξέφραζε θετική γνώμη γι’ αυτούς και τους θεωρούσε ύψιστης εθνικής προτεραιότητας. Σήμερα είναι το δέκατο τέταρτο ή το δέκατο όγδοο θέμα που απασχολεί τους Έλληνες, στα exit polls τα οποία γίνονται και στις δημοσκοπήσεις. Διερωτηθήκαμε μήπως, κύριοι συνάδελφοι, τι έπαθε ο ελληνικός λαός; Ο ελληνικός λαός έχει εισπράξει ότι γίνεται το μεγάλο φαγοπότι μέσα σε αυτό που λέγεται «κομμάτι των Ολυμπιακών Αγώνων». Χάσαμε, χάνουμε τη μεγάλη ευκαιρία για ανάπτυξη και προβολή της χώρας, γιατί η Κυβέρνηση το χρησιμοποίησε ως κομματικό λάφυρο και κινδυνεύει αυτό το μεγάλο όνειρο όλων ημών των Ελλήνων, αυτό  το μεγάλο όραμα να γίνει ο εφιάλτης της εθνικής μας οικονομίας.
      Κυρίες και κύριοι συνάδελφοι, ο ελληνικός λαός περνάει πολύ δύσκολες ώρες, αλλά ο ελληνικός λαός αντιλαμβάνεται τι γίνεται με την Ολυμπιάδα. Να είσθε σίγουροι ότι στις εκλογές που έρχονται, μεταξύ των θεμάτων για τα οποία θα σας καταψηφίσει ο ελληνικός λαός, θα είναι και αυτός ο χειρισμός των Ολυμπιακών Αγώνων, παρ΄ όλο που έχετε ήδη δηλώσει ότι σκοπεύετε να τους μετατρέψετε σαν το δόρυ, το κυρίαρχο στοιχείο σας για την προεκλογική εκστρατεία του 2004. 
      Μετατρέψατε, κύριε Υπουργέ, εσείς, η Κυβέρνηση, μία μεγάλη γιορτή, ένα μεγάλο όνειρο, σε ένα μεγάλο φαγοπότι.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Σαλμάς.
      ΜΑΡΙΟΣ ΣΑΛΜΑΣ: Ευχαριστώ κυρία Πρόεδρε.
      Κυρίες και κύριοι συνάδελφοι, το αντικείμενο της επερώτησης σήμερα είναι η διοργάνωση των Ολυμπιακών Αγώνων. ΄Oπως έχουμε πει, σαν Νέα Δημοκρατία, αυτή η διοργάνωση αποτελεί εθνικό στόχο, έχουμε δείξει μεγάλη ανοχή και έχουμε στηρίξει πολύ τις προσπάθειες της Κυβέρνησης, διότι δεν προσπαθούμε να αποκομίσουμε οφέλη, αλλά τα πράγματα έχουν φθάσει σε ένα όριο και πρέπει να τα επισημάνουμε για ιστορικούς λόγους, αλλά και για λόγους ουσίας από τη στιγμή που η Κυβέρνηση αποφασίσει να λάβει υπόψη της τις παρατηρήσεις μας και τις ενστάσεις μας όσον αφορά τη διαδικασία. 
      Δεν θα μείνω στην προετοιμασία όσον αφορά τα κατασκευαστικά έργα, για τα οποία εξάλλου έχουμε αναλώσει ώρες ολόκληρες να συζητάμε και να κάνουμε κριτική και αφορούν ένα κομμάτι  στο οποίο το φυσικό αντικείμενο των έργων έχει μειωθεί τρομακτικά, ενώ ο προϋπολογισμός των έργων αυτών έχει εκτοξευτεί στα ύψη και γι’ αυτό θα πρέπει να πάρουμε μία απάντηση, στο γιατί δηλαδή ενώ τα έργα μειώνονται σε φυσικό αντικείμενο ο προϋπολογισμός αυξάνεται. 
      Θα ήθελα σήμερα να εστιάσω την ομιλία μου σε δύο παραμέτρους στις οποίες δεν έχουμε δώσει τόσο έμφαση κοινοβουλευτικά.
      Πρώτον, θα ήθελα να δούμε τις επιπτώσεις που έχει η διοργάνωση των Ολυμπιακών Αγώνων, με τον τρόπο που τη διαχειρίζεται η Κυβέρνηση στην απασχόληση και γενικότερα στην οικονομία και θα παρακαλούσα, κύριε Υπουργέ, να έχω ει δυνατόν κάποια απάντηση, αν είσθε σε θέση να μου δώσετε, δεδομένου ότι ο κόσμος εκτός από του ότι θα προβάλουμε την Ελλάδα, τα αρχαία ιδεώδη, τον πολιτισμό μας, θα εξάγουμε την κουλτούρα μας και θα φτιάξουμε και υποδομές, προσδοκεί ότι θα είναι ένα όχημα και ένας μοχλός ανάπτυξης για τη χώρα και την ελληνική οικονομία. Εάν κάτι τέτοιο δεν το δει θα απογοητευτεί οικτρά. 
      Και βεβαίως όταν υπόσχεστε εσείς εκατόν πενήντα χιλιάδες θέσεις απασχόλησης, τη στιγμή που γνωρίζουμε –και σας καλούμε να μας το επιβεβαιώσετε αν είναι έτσι- ότι δεν θα δημιουργήσετε καθόλου θέσεις απασχόλησης εργασίας παρά μόνο θέσεις ευκαιριακής απασχόλησης για κάποιους μήνες, θα πρέπει να το πείτε στον ελληνικό λαό για να γνωρίζει ότι δεν θα έχει καμία επίδραση η υπόθεση των Ολυμπιακών Αγώνων, όπως εσείς την αντιλαμβάνεσθε και τη διαχειρίζεστε, στην καταπολέμηση της ανεργίας. 
      Βεβαίως αυτό σας το λέω διότι όταν το εργασιακό δυναμικό σήμερα στην Ελλάδα, που απασχολείται γύρω από το αντικείμενο του αθλητισμού είναι τριάντα επτά χιλιάδες εργαζόμενοι, δεν μπορείτε εσείς να έρχεσθε και να λέτε ότι θα δημιουργήσετε εκατόν  πενήντα χιλιάδες θέσεις εργασίας και μάλιστα μετά τους Ολυμπιακούς Αγώνες θα διατηρήσετε τις πενήντα μόνιμες και τις εβδομήντα στον κατασκευαστικό τομέα. Αυτό το πράγμα σας λέω ότι δεν θα το κάνετε, δεν ισχύει, δεν θα δημιουργήσετε θέσεις απασχόλησης διότι δεν έχετε φτιάξει υποδομή. Σας καλώ να μου απαντήσετε αν το έλλειμμα του εμπορικού ισοζυγίου που απορρέει από τις αθλητικές δραστηριότητες στη χώρα μας και που προκύπτει από την αυξημένη ζήτηση, αυξάνεται ή μειώνεται. 
      Θα δείτε ότι σύμφωνα με μελέτη του ΙΟΒΕ το εμπορικό έλλειμμα αυξάνεται, γιατί ενώ αυξάνεται η ζήτηση ενόψει των Ολυμπιακών Αγώνων, εισάγονται όλα τα προϊόντα από το εξωτερικό. Δεν έχετε κάνει υποδομή στις μικρομεσαίες και στις μεγάλες επιχειρήσεις της χώρας για να είναι έτοιμες να αυξήσουν την παραγωγή τους και έτσι να δημιουργηθούν θέσεις εργασίας και ως εκ τούτου το μόνο που κάνετε είναι να διαχειρίζεστε τα χρήματα και όλο αυτό το χρόνο μέχρι να φτάσουμε στους Ολυμπιακούς Αγώνες.
      Επίσης, είχαμε μεγάλη προσδοκία ότι θα αυξηθεί ο τουρισμός στη χώρα και πιστεύαμε ότι θα αυξηθούν και οι τουριστικές κλίνες. Θα σας πω χαρακτηριστικά ότι στη Σεούλ αυξήθηκαν κατά 67% οι τουριστικές κλίνες. Απαντήστε μου, στην Ελλάδα μέχρι στιγμής πόσο έχουν αυξηθεί οι τουριστικές κλίνες; Και βεβαίως, επειδή γνωρίζουν και οι ξενοδόχοι οι οποίοι δεν επενδύουν για να αυξήσουν τις τουριστικές κλίνες ότι στην πράξη είναι μια φούσκα αυτό που δημιουργείται, αντίστοιχη με το χρηματιστήριο, γι’ αυτό και δεν έχουν κάνει καμία επένδυση σε τουριστικές κλίνες. Βλέπουν ότι με τον τρόπο με τον οποίο διαχειρίζεστε τους Ολυμπιακούς Αγώνες δεν θα κάνετε ουσιαστικά υποδομή και δεν θα δημιουργήσετε μοχλό ανάπτυξης του τουρισμού στο μέλλον.
      Κάτι άλλο πολύ σημαντικό. Το πρόγραμμα «ΕΛΛΑΔΑ 2004» το οποίο έχετε εξαγγείλει στην περιφέρεια και το οποίο βεβαίως προτίθεστε να χρησιμοποιήσετε προεκλογικά για να έχετε κέρδος σε ψήφους, σας λέγω ότι δεν έχει ξεκινήσει ακόμη. Θα σας πω ότι στην Αιτωλοακαρνανία όσον αφορά τα πέντε, έξι γυμναστήρια που έχετε ανακοινώσει, εξαγγείλει και υποσχεθεί, μόνο ένα ξεκίνησε και τίποτε άλλο δεν έχουμε στον ορίζοντα. Πότε περιμένετε να τα φτιάξετε, μετά τους Ολυμπιακούς Αγώνες;
      Τελειώνοντας, ήθελα να σας πω ότι αυτές οι παρατηρήσεις έχουν σχέση με το οικονομικό όφελος και όπως γνωρίζουμε όλοι το οικονομικό αποτέλεσμα από τους Ολυμπιακούς Αγώνες εξαρτάται από τον όγκο του κεφαλαίου που έχει επενδυθεί τόσο στην Αθήνα όσο και στην υπόλοιπη Ελλάδα. Και δεν μιλώ για το κρατικό κεφάλαιο που έχει επενδυθεί στα έργα, αλλά για το ιδιωτικό κεφάλαιο, το οποίο είναι ανύπαρκτο. Πείτε μου εσείς τις επενδύσεις του ιδιωτικού κεφαλαίου σήμερα στην Αθήνα, ενόψει των Ολυμπιακών Αγώνων. Από τη στιγμή που θα τα απορρίψετε αυτά, θα περιμένω την απάντησή σας. Έχει καλώς, θα περιμένω να ακούσω το λόγο. Από τη στιγμή, όμως, που θα τα δεχθείτε, θα γνωρίζετε ότι θα είστε υπόλογοι στο μέλλον για οτιδήποτε σημαίνει είτε συντήρηση των έργων είτε κακοδιαχείριση αυτής της εθνικής υπόθεσης που λέγεται Ολυμπιακοί Αγώνες.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τσιτουρίδης έχει το λόγο.
     ΣΑΒΒΑΣ ΤΣΙΤΟΥΡΙΔΗΣ: Κυρία Πρόεδρε, η Νέα Δημοκρατία, πολύ έγκαιρα επεσήμανε ότι κατά την ολυμπιακή προετοιμασία η Κυβέρνηση Σημίτη έδιδε και δίδει εξετάσεις στη νομιμότητα και στη διαφάνεια και, όπως απεδείχθη και σήμερα σε έναν άλλο ευαίσθητο τομέα, αυτό των εξοπλισμών, μετά τις αποφάσεις του ΚΥΣΕΑ, και στην ολυμπιακή προετοιμασία η Κυβέρνηση αποδεικνύει ότι οι επιδόσεις της σε αυτά τα κρίσιμα ζητήματα είναι ιδιαίτερα χαμηλές, αφού υπάρχει η βάσιμη, δυστυχώς, αίσθηση ότι είναι αιχμάλωτη και σε πιέσεις και σε οικονομικά συμφέροντα.
     Τα ολυμπιακά έργα, κύριε Πρόεδρε, όπως συμβαίνει κατά κανόνα με τα δημόσια έργα στη χώρα μας σήμερα χαρακτηρίζονται από διαπλεκόμενες προτιμήσεις, από απευθείας αναθέσεις και από υπερτιμολογήσεις κατά του περιβάλλοντος και κατά της ιστορίας μας. Σήμερα όλα αυτά, παρά την κυβερνητική προπαγάνδα και παρά τους ακριβοπληρωμένους επικοινωνιακούς μηχανισμούς, βγαίνουν στην επιφάνεια και ο κ. Σημίτης δεν μπορεί να παριστάνει ότι αγνοεί την πραγματικότητα. 
     Είναι χαρακτηριστικό ότι σε πρόσφατη δημοσκόπηση που δημοσιεύτηκε στην εφημερίδα «Ο Κόσμος του Επενδυτή» του περασμένου Σαββάτου το Υπουργείο ΠΕΧΩΔΕ, που έχει τη βασική ευθύνη για την υποδομή των έργων στη χώρα, ανάμεσα στα δεκαεπτά Υπουργεία, στο ερώτημα  ποιο Υπουργείο πιστεύετε ότι έχει τις ουσιαστικότερες σχέσεις με τη διαπλοκή, βγαίνει πρώτο. Ένας στους τρεις μάλιστα πολίτες που ψήφισαν ΠΑΣΟΚ στις τελευταίες εκλογές, πιστεύει ότι υπάρχει διαπλοκή και το βγάζει πρώτο το Υπουργείο αυτό. Και αυτό πρέπει να ανησυχήσει πάρα πολύ την Κυβέρνηση.
     Η πληθώρα των ολυμπιακών νομοσχεδίων και νόμων που θεσπίζουν εξαιρετικές διατάξεις, πέρα από το ότι ναρκοθετούν την πολεοδομία, τη χωροταξία και τη νομοθεσία για τα δημόσια έργα στη χώρα μας, μετατρέπουν την κατασκευή των βασικών έργων υποδομής και ολυμπιακής προετοιμασίας σε μεγάλο φαγοπότι εις βάρος τους δημοσίου συμφέροντος. 
      Όταν μάλιστα οι «έκτακτοι» νόμοι δεν επαρκούν για την Κυβέρνηση, τότε αυτή προχωρά σε ακραίες νομοθετικές πρωτοβουλίες, όπως ήταν η Πράξη νομοθετικού περιεχομένου που κυρώθηκε πρόσφατα από την κυβερνητική πλειοψηφία για τη μαραθώνια διαδρομή. 
      Κυρία Πρόεδρε, σχετικά μ΄ αυτήν την Πράξη, πρέπει να γίνει γνωστό σε όλους τους Έλληνες ότι, πέραν όλων των άλλων, σε παραρτήματα της έρχεται η Κυβέρνηση να εγκρίνει παρεκκλίσεις από την ισχύουσα νομοθεσία για δημόσια έργα, για να καλύψει «ανομήματα» προηγούμενης διαχείρισης από τη νυν Υπουργό. Αναφέρομαι στην περίοδο Λαλιώτη. Αυτό δεν μπορεί να συνεχιστεί. 
      Κατανοούμε ότι το διαμορφωμένο πλέγμα οργανωμένων συμφερόντων εμφορείται από δυσπιστία για οτιδήποτε έχει σχέση με οικονομική αποτελεσματικότητα και ορθολογική χρήση του δημοσίου χρήματος σε έλεγχο, ανταγωνισμό και διαφάνεια. Επειδή αυτό το πλέγμα συμβάλλει σημαντικά στη διαμόρφωση του επικοινωνιακού τοπίου, φοβούμεθα ότι, παρά τις προσπάθειες της Νέας Δημοκρατίας να προβάλλει τα σοβαρά και σημαντικά που υπάρχουν στον τομέα της ολυμπιακής προετοιμασίας, ο ελληνικός λαός θα συνεχίσει να είναι μάρτυρας μιας επιχείρησης που παρουσιάζει την αδιαφάνεια, τις παρεκκλίσεις και το τίναγμα των προϋπολογισμών στον αέρα ως «ευελιξία».
      Ήρθε η ώρα, όμως, να κατανοήσουμε όλοι ότι, αν οι κυβερνητικές πρακτικές στην ολυμπιακή προετοιμασία συνεχιστούν, αυτό θα μας οδηγήσει αναπόφευκτα σε μία κρίση με πολιτικές, κοινωνικές, οικονομικές και δικαστικές ολυμπιακές προεκτάσεις. Επειδή οι Έλληνες πρέπει να ξέρουν τι θα στοιχίσουν σ’ αυτούς και στις γενιές που έρχονται οι Ολυμπιακοί Αγώνες, καλούμε την Κυβέρνηση να οριστικοποιήσει αμέσως το κόστος των κατασκευών. Δεν μπορεί για τα εργοτάξια που είναι ανοικτά στην Αθήνα, ο προϋπολογισμός, που ξεκινούσε περίπου από τα 540 εκατομμύρια δραχμές, να έχει φτάσει σήμερα, όπως είπε και η κ. Πετραλιά, περίπου στο 1.330.000.000.000. δραχμές μόνο για τις κατασκευές και να μη συμβαίνει τίποτα. 
      Κύριε Υπουργέ, καταθέτω για τα Πρακτικά σχετικό πίνακα, για να μην αμφισβητούνται τα στοιχεία. 
      (Στο σημείο αυτό ο Βουλευτής κ. Σ. Τσιτουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ο πίνακας περιέχει ό,τι είναι δημοπρατημένο αυτήν τη στιγμή, αναφέρεται σε έργα όπου υπάρχουν εργοτάξια και εργολάβοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, τελειώνω.
      Μετά την οριστικοποίηση, που έχει αργήσει και η οποία πρέπει να γίνει τώρα, ως Νέα Δημοκρατία δεν θα δεχθούμε καμία αύξηση προϋπολογισμού κατασκευών και αυτό πρέπει να το δεχθούν όλοι, και η Κυβέρνηση και αυτοί που κατασκευάζουν έργα. Πρέπει επιτέλους οι Έλληνες να μάθουν τι αφήνει η Κυβέρνηση Σημίτη ως κόστος σε πολλές γενιές ακόμη για τα ολυμπιακά έργα. Αυτό που μας κάνει να ανησυχούμε πάρα πολύ είναι αφ΄ ενός η αλόγιστη χρήση δημοσίων δαπανών και αφ΄ ετέρου μία καταπληκτική «ελαφρότητα» που εκπέμπει η Κυβέρνηση, όταν ερχόμαστε εδώ στη Βουλή για να θέσουμε ερωτήματα και για να κάνουμε κριτική για κάτι που θα έπρεπε να αφορά όλους και να είναι όραμα όλων των Ελλήνων. 
      Δυστυχώς, η ολυμπιακή υπόθεση και η ολυμπιακή προετοιμασία αποδεικνύουν ότι και σ’ αυτόν τον τομέα η Κυβέρνηση είναι μακράν του να μπορεί να ανταποκριθεί στις απαιτήσεις των καιρών που έρχονται.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»: «180 χρόνια από την Ελληνική Επανάσταση», τριάντα οκτώ μαθητές και τρεις συνοδοί-καθηγητές από το Πρώτο Γυμνάσιο Κρύας Βρύσης Πέλλας.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει ο κ. Δαϊλάκης.
      ΣΤΑΥΡΟΣ ΔΑΪΛΑΚΗΣ: Κυρία Πρόεδρε, κυρίες και κύριοι συνάδελφοι, κατ’ αρχάς το ελληνικό Κοινοβούλιο θα πρέπει να συγχαρεί τον πρωταθλητή μας Βλάση Μάρα για την κατάκτηση που παγκόσμιου χρυσού μεταλλίου στο μονόζυγο, όπως και την εθνική ομάδα γυναικών άρσης βαρών.
      Κυρία Πρόεδρε, στις εξακόσιες πενήντα μέρες που απομένουν μέχρι τους Ολυμπιακούς Αγώνες, κρίνονται πολλά περισσότερα από τις ψήφους που μπορεί να φέρει η εκμετάλλευση της Ολυμπιάδας. Η μεν Κυβέρνηση δεν πρέπει να εκλαμβάνει την Ολυμπιάδα ως προεκλογικό όπλο της, η δε Αντιπολίτευση να μη θεωρεί την Ολυμπιάδα πεδίο αντικυβερνητικής δραστηριότητας. Δυστυχώς, όμως η Νέα Δημοκρατία είναι αυτή που ανησυχεί περισσότερο για την πορεία των έργων παρά η Κυβέρνηση, και ανησυχεί η Νέα Δημοκρατία για τις μεγάλες καθυστερήσεις, για τα καμπανάκια του Προέδρου της ΔΟΕ κλπ. 
      Σε μια χώρα που όλοι πρέπει να τρέξουν για να προλάβουν να διεκπεραιώσουν το μεγαλύτερο εγχείρημα που έλαβε ποτέ χώρα στον τόπο μας έχουμε έναν και μοναδικό θεατή, την Κυβέρνηση. 
      Κύριε Υπουργέ, οι υποδομές της Ολυμπιάδας δεν είναι άθροισμα δρόμων και αθλητικών χώρων. Είναι μια συνολική επένδυση που κατά κάποιο τρόπο επηρεάζει θετικά την ανάπτυξη της χώρας. Όσα θα γινόταν σε δεκαετίες πρέπει να γίνουν ως την άνοιξη του 2004. 
      Ξέρετε γιατί σταμάτησαν να έρχονται οι Κινέζοι στην Ελλάδα; Γιατί αυτοί είναι σχεδόν έτοιμοι ενώ εμείς ακόμα με την Κυβέρνηση που διαθέτουμε δυστυχώς είμαστε πολύ πίσω. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν έχει Αντιπολίτευση η Κίνα…
      ΣΤΑΥΡΟΣ ΔΑΪΛΑΚΗΣ: Δυστυχώς, όμως, εσείς δεν ακούτε την εδώ Αντιπολίτευση ούτε τα καμπανάκια της ΔΟΕ. 
      Αυτές οι υποδομές που γίνονται δεν πρέπει να είναι μιας χρήσεως. Θα πρέπει να υπάρχουν και μετά την Ολυμπιάδα που αυτή είναι και η συνεισφορά της. Η μεταολυμπιακή Ελλάδα θα πρέπει να είναι μια άλλη χώρα. Τους αγώνες δεν μας τους επέβαλε κανείς, μόνοι μας τους διεκδικήσαμε και νομίζω ότι είναι η μεγαλύτερη ευκαιρία να αλλάξουν τα δεδομένα της χώρας μέσα και έξω από τα σύνορά της. 
      Οφείλουμε, λοιπόν, να οργανώσουμε μια άρτια Ολυμπιάδα. Όσοι νομίζουν ότι η Ολυμπιάδα αφορά κάποιους ολίγους και όχι τους πάντες, σίγουρα σφάλλουν. Και πρώτη και καλύτερη σφάλλει η Κυβέρνηση η οποία είναι απούσα από την επίθεση που δέχτηκε ο ελληνικός αθλητισμός όσον αφορά το ντόπινγκ. Μόλις την περασμένη Παρασκευή ο αρμόδιος Υφυπουργός κ. Λιάνης πήρε θέση. Η πολιτεία και ο ΣΕΓΑΣ δεν προστάτευσαν τους Έλληνες αθλητές. Δεν συμφέρει την Ελλάδα που ετοιμάζεται για το 2004 να αναπτυχθεί ένας πόλεμος γύρω από το ντόμπινγκ που είναι ένας πόλεμος λάσπης, ψιθύρων και υστερικών αντιδράσεων που θύματα έχει μόνο αθώους. Πρέπει να αντιμετωπίσουμε τους όποιους κατήγορους και υβριστές μας με νηφαλιότητα και για το πρόβλημα που είναι μεγάλο και άλυτο μόνο με τη συνεργασία όλων μας μπορεί να βρεθεί η πολυπόθητη λύση. 
      Οι προηγούμενοι συνάδελφοι αναφέρθηκαν και στα οικονομικά θέματα. Εγώ ως Βουλευτής περιφέρειας θέλω να τονίσω ότι η περιφέρεια είναι αυτή που θα πληρώσει τελικά το μάρμαρο. Γιατί κονδύλια από τα ΠΕΠ περικόπτονται εν ονόματι των Ολυμπιακών Αγώνων που σημαίνει αύξηση της ανεργίας στην περιφέρεια κλπ. Πρόσφατα σε ένα συνέδριο που έγινε στη βόρειο Ελλάδα βγήκαν κάποια ποσοστά που έχουν ως εξής. Στην επαρχία το ποσοστό ανεργίας έφθασε το 16% έναντι μόλις 6% στην Αττική, ενώ στην περιφέρεια είχε καταγραφεί το 67,9% του συνόλου των ανέργων. Το 55% και πλέον του εργατικού δυναμικού της χώρας διαμένει στην Αττική, όπου συγκεντρώνεται επίσης το 58,3% της συνολικής απασχόλησης. Και η Αττική έχει το 3% της γεωγραφικής έκτασης. Και εδώ πρέπει να δούμε αν μιλάμε για την περιφερειακή συνοχή ή την περιφερειακή ανισότητα. 
      Επίσης πρέπει να έχετε υπόψη σας ότι η Ελλάδα επενδύει τα περισσότερα ανά αθλητή ποσά.
      Και βλέπουμε ότι στις δημόσιες σχέσεις η χώρα μας υστερεί κι αυτό φάνηκε με την επίθεση που δέχθηκε σχετικά με το πρόβλημα του ντόπινγκ. Καθημερινά δημοσιεύματα δε του Τύπου χτυπούν βυσσινί, όχι κόκκινο. Αναφέρομαι στον Άγιο Κοσμά, όπου μέσα στο καλοκαίρι η Κυβέρνηση μετά βαΐων και κλάδων είχε εγκαινιάσει τις αθλητικές εγκαταστάσεις.
      Ξέρετε, κύριε Υπουργέ, ότι αυτές οι αθλητικές εγκαταστάσεις δεν έχουν ούτε νερό ούτε φως ούτε αποχέτευση; Και θέλουμε μία απάντηση σ’ αυτό. Και μάλιστα στην πανηγυρική είχατε Ολυμπιονίκες, είχατε ακόμη και τον Γερμανό προπονητή της Εθνικής Ποδοσφαίρου.
      Εμείς σαν Νέα Δημοκρατία με τη σοβαρή θέση τόσο του Προέδρου, αλλά και όλης της παράταξης θεωρούμε ότι η Ολυμπιάδα πρέπει να πετύχει, να περάσει τα μηνύματα ειρήνης και αγάπης, ανεκτικότητας και αδελφοσύνης, που αποτελούν και την πεμπτουσία της ύπαρξής της.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος, κ. Βλάχος.
ΓΕΩΡΓΙΟΣ ΒΛΑΧΟΣ: Κυρία Πρόεδρε, η αντίστροφη μέτρηση για τους Ολυμπιακούς Αγώνες έχει ήδη αρχίσει και κανείς πλέον δεν μπορεί να μιλάει για άνεση χρόνου. Τα περιθώρια είναι στενά και το επισημαίνουν όλοι οι κορυφαίοι παράγοντες στη ΔΟΕ. Ο κ. Όσβαλντ με διπλωματικό τρόπο αποφεύγει να εκφράζει την ανησυχία του όταν βρίσκεται στη χώρα μας, φροντίζει όμως να κρούει τον κώδωνα του κινδύνου κάθε φορά που του δίνεται η δυνατότητα από το εξωτερικό.
Το ερώτημα, λοιπόν, για το αν θα προκάνουμε πλανάται απειλητικά. Η Κυβέρνηση τρέχει την τελευταία στιγμή να προλάβει. Το πολυδιαφημισμένο, ευέλικτο και αποτελεσματικό σχήμα της κυβερνητικής διαχείρισης των Ολυμπιακών Αγώνων φαίνεται σε αρκετές περιπτώσεις ανεπαρκές. Οι περιπτώσεις πολλές: Απ’ το Σχοινιά στο Ελληνικό και από τη Βάρης-Κορωπίου στο ΟΑΚΑ τα παραδείγματα μάλλον θρυμματίζουν τη λαμπρή «εικονική πραγματικότητα» που προσπαθεί επικοινωνιακά να στήσει η Κυβέρνηση με διάφορες φιέστες τύπου Νίκαιας.
	Ο ίδιος ο Πρωθυπουργός σε κάθε συνεδρίαση της διυπουργικής επιτροπής επαναλαμβάνει το κοινότυπο πλέον σλόγκαν της επιτάχυνσης των διαδικασιών. Προφανώς το ίδιο θα πράξει και την Τετάρτη στη νέα συνεδρίαση. Αυτήν την κρίσιμη ώρα χρειάζεται συστράτευση και εγρήγορση. Πρέπει έστω και την ύστατη ώρα η Κυβέρνηση να εγκαταλείψει την καθεστωτική λογική που τη διακρίνει και να καταστήσει τους Ολυμπιακούς Αγώνες εθνική υπόθεση. Ας ενημερώσει με πραγματικά επιτέλους στοιχεία τον ελληνικό λαό για το τι συμβαίνει. Ο Έλληνας πολίτης οφείλει να ξέρει. Ο φορολογούμενος απαιτεί να γνωρίζει πώς θα διατεθούν τα χρήματά του. 
      Στην αρχή της προσπάθειας για την ολυμπιακή προετοιμασία ο Πρωθυπουργός διαβεβαίωνε ότι η όλη διοργάνωση θα ήταν πλεονασματική. Σήμερα βλέπουμε να καταφεύγουμε στο δανεισμό, στην υποθήκευση των ίδιων των έργων. Γιατί οδηγηθήκαμε σ’ αυτό το σημείο; Κάποιος πρέπει να δώσει μια πειστική απάντηση.
      Κυρίες και κύριοι συνάδελφοι, οι Ολυμπιακοί Αγώνες αποτελούν ένα μείζον επικοινωνιακό γεγονός για τη χώρα μας. Είναι μια μοναδική ευκαιρία διαφήμισης του τουριστικού προϊόντος που παράγουμε. Σ’ αυτόν τον άξονα θα έπρεπε εδώ και καιρό να έχουν κινητοποιηθεί οι αρμόδιοι φορείς. Ποια είναι όμως η παρέμβαση της Ελλάδας προς αυτήν την κατεύθυνση στις μεγάλες τουριστικές αγορές του Βορρά; Μάλλον μια βροντερή απουσία μας χαρακτηρίζει. Εδώ πλέον δεν μιλάμε για αντίστροφη μέτρηση, αλλά για χαμένο ζωτικό χώρο.
      Ένας άλλος τομέας, όπου παρατηρείται η γνωστή προχειρότητα είναι αυτός της πολιτιστικής Ολυμπιάδας, στον οποίον αναφέρθηκαν άλλοι συνάδελφοι και δεν θέλω να πλατειάσω σ’ αυτό.
      Κυρία Πρόεδρε, είναι φανερό –το παραδέχεται άλλωστε η ίδια η Κυβέρνηση- ότι το διάστημα 1997-2000 ήταν μία χαμένη τριετία. Για το ΠΑΣΟΚ φυσικά τα χαμένα χρόνια δεν είναι κάτι καινούριο. Πολλές οι χαμένες ευκαιρίες στην οικονομία και όχι μόνο. Πολλά τα χαμένα χρόνια για τους πολίτες. Για το μείζον γεγονός όμως των Ολυμπιακών Αγώνων, για την εθνική υπόθεση των Ολυμπιακών Αγώνων κανείς δεν μπορεί να αποδεχθεί κι άλλες χαμένες θυσίες και προσπάθειες. Κανείς δεν μπορεί να ανεχθεί τον εκφυλισμό αυτής της εθνικής προσπάθειας σε μία ευκαιριακή επικοινωνιακή διαχείριση με στόχο το μικροκομματικό όφελος και την απόκρυψη των μεγάλων κυβερνητικών ευθυνών.
      Η Κυβέρνηση στο θέμα της Ολυμπιάδας υποκρίνεται. Από τα μεγαλεπίβολα σχέδια έχουμε φθάσει στις λύσεις της «παράγκας». Δεκαπέντε αθλητικές εγκαταστάσεις από μόνιμες έχουν μεταβληθεί σε λυόμενες με αμφίβολες προδιαγραφές ασφαλείας. Το πρόγραμμα πρασίνου, που πριν από λίγους μήνες είχε επαναφέρει στη Βουλή η Νέα Δημοκρατία, καρκινοβατεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, θα ήθελα λίγο χρόνο από τη δευτερολογία μου.
     Πού βρίσκονται άραγε τα εκατό εκατομμύρια δένδρα τα οποία θα φυτεύονταν; Πότε θα φυτευτούν; Αναφέρθηκε νωρίτερα και μπορώ να σας διαβεβαιώσω σαν γεωπόνος ότι η τελευταία χρονιά, στην οποία θα μπορούσαν να φυτευτούν τα δένδρα, είναι αυτή. Από ποιους άραγε θα γίνει η προμήθεια των όποιων δένδρων τελικά θα φυτευτούν; Μήπως από το εξωτερικό; Μήπως θα υπάρξουν προδιαγραφές στις οποίες δεν θα μπορούν να ανταποκριθούν οι ντόπιοι φυτωριούχοι για θα φέρουμε από το εξωτερικό δένδρα κάποιου μεγέθους ή δένδρα που δεν έχουν καμία σχέση με την ελληνική φύση, προς όφελος κάποιων επιτηδείων; Επιτέλους, κάποιος πρέπει να απαντήσει σ’ αυτά τα ερωτήματα. Είναι επανειλημμένα τα ερωτήματα που θέτουν οι φυτωριούχοι και οι οργανώσεις τους -και με πρωτοβουλίες του Γεωπονικού Πανεπιστημίου- και κανείς από την Κυβέρνηση μέχρι σήμερα δεν απαντά. 
     Βέβαια, μια και μιλάμε τώρα για την προμήθεια φυτών, δεν είναι μόνο οι φυτωριούχοι που έχουν παράπονα. Πάρα πολλές ελληνικές εταιρείες με πιστοποιημένα προϊόντα παραπονούνται ότι μένουν στο περιθώριο και γίνεται προμήθεια, για παράδειγμα, ηλεκτρολογικού εξοπλισμού από εταιρείες του εξωτερικού επειδή με αυτούς έχουν γίνει κάποιες συμφωνίες προς όφελος προφανώς κάποιων επιτηδείων και πάλι. 
     Κυρίες και κύριοι συνάδελφοι, οι υπερβάσεις κινδυνεύουν να γίνουν αναπόσπαστο στοιχείο των έργων. Χαρακτηριστική είναι η περίπτωση του τραμ. Ήδη έχουμε ξεπεράσει τον αρχικό προϋπολογισμό για ένα έργο με αμφίβολη ανταποδοτικότητα. Οι ολυμπιακές προσαρμογές φαίνεται να οδηγούνται σε διαδικασία αναθέσεων με μεγάλα ερωτηματικά διαφάνειας. 
     Κύριοι της Κυβέρνησης, προκαλείτε το δημόσιο αίσθημα, όταν ο πολίτης ακούει για χορό εκατομμυρίων και ο ίδιος δεν εισπράττει αυτά που πρέπει για τις σχετιζόμενες με τα ολυμπιακά έργα αποζημιώσεις. Αναφέρομαι, ειδικά σαν Βουλευτής της περιφέρειας Αττικής, στο θέμα των δικαιούχων του κτήματος Δήμογλη. Για όσους δεν ξέρουν, είναι η περιοχή στην οποία κτίζεται το Ολυμπιακό Χωριό. 
     Η Κυβέρνηση του ΠΑΣΟΚ προσδεμένη στο άρμα της αλαζονείας αρνείται να δει το αυτονόητο και να προωθήσει νομοθετική ρύθμιση για την άμεση καταβολή αποζημιώσεων στους δικαιούχους που εμπαίζονται και στους χιλιάδες ιδιοκτήτες της περιοχής. Παρά τις διαβεβαιώσεις του ΟΑΕΚ για το δίκαιο αίτημά τους, η κυβερνητική πλειοψηφία αποφεύγει στις εκκλήσεις των πολιτών, οι οποίοι έχοντας πληγεί από τους σεισμούς του 1999 βλέπουν και αυτά τα λίγα χρήματα να χάνονται ή σε κάθε περίπτωση εν πάση περιπτώσει να καθυστερούν να τα πάρουν. Αντ’ αυτού ο αρμόδιος οργανισμός προχωρεί στη διαφήμιση του Ολυμπιακού Χωριού στα κυριακάτικα φύλλα. Δεν λέει κανείς όχι στην προβολή αλλά αποζημιώστε επιτέλους τους δικαιούχους οι οποίοι παραχώρησαν τις περιουσίες τους για να γίνει το έργο. 
     Κυρίες και κύριοι, κλείνοντας θα ήθελα να επισημάνω τις απίστευτες καθυστερήσεις σε ένα ακόμη ζωτικό έργο για την περιφέρεια Αττικής, την πολυθρήνητη λεωφόρο Βάρης-Κορωπίου. 
     Ερωτώ ευθέως, κύριε Υπουργέ, θα προλάβετε την ολοκλήρωση; Με τι κόστος; Έχετε περάσει τον τελευταίο καιρό από εκεί; Δεν σας απασχολεί καθόλου η ζωή των κατοίκων της ευρύτερης περιοχής; Γνωρίζετε ότι κάθε φορά που βρέχει η Βάρης-Κορωπίου γίνεται ένα ποτάμι; Γνωρίζετε ότι ήδη θρηνούμε αθώα θύματα από τη λειτουργία της Βάρης-Κορωπίου που είναι ένας δρόμος που δεν μπορεί να δεχθεί –επιτέλους καταλάβετέ το- αυτό το κυκλοφοριακό φορτίο; Ήταν ένας επαρχιακός τοπικός δρόμος και σήμερα τον έχετε κάνει ίσως τον υπ’ αριθμόν ένα άξονα επικοινωνίας με το αεροδρόμιο. 
     Για να συνεχίσω λίγο με την Αττική, θα ήθελα να πω ότι αποφασίστηκε η κατασκευή του Κωπηλατοδρομίου στο Μαραθώνα και τότε νόμιζε κανείς ότι αυτό έγινε για να ωφεληθεί ο Μαραθώνας. Σήμερα πραγματικά βλέπει κανείς ότι κάθε άλλο παρά με αυτά τα κριτήρια έγινε. Διότι δεν αναπτύσσεται η περιοχή και η επιλογή έγινε γιατί έτσι βόλευε την κατασκευή αυτό το σημείο. Ήταν ένα μέρος πεδινό με τη Μακάρια Πηγή να τροφοδοτεί το Κωπηλατοδρόμιο. Γι’ αυτόν το λόγο, λοιπόν, επιλέχθηκε. 
     Κανένα έργο τελικά δεν συνδυάζεται με τη διεξαγωγή των αγώνων στο Μαραθώνα. Σκεφθήκατε πώς θα μεταφέρονται οι αθλητές από το Ολυμπιακό Χωριό στο Μαραθώνα; Γιατί απορρίπτετε τη διάνοιξη του οδικού άξονα Μαραθώνα-Σταμάτας- Ολυμπιακού Χωριού που θα είναι και ένας δρόμος που στο τέλος τέλος θα μείνει για τους κατοίκους και θα δώσει ζωή στην περιοχή αφού θα επικοινωνήσει η ευρύτερη περιοχή του Μαραθώνα με τη βόρεια Αττική και τους οδικούς εθνικούς άξονες;
      Και, βέβαια, θέλω να σας ρωτήσω τι θα κάνετε με την αξιοποίηση της μαραθώνιας αφετηρίας. Μπορείτε να μιλήσετε για σχέδια, για ιδέες, για στόχους. Για έργα, όμως, πότε θα μιλήσετε; Και κυρίως πότε θα παρουσιάσετε το πραγματικό χρονοδιάγραμμα; Θα καταλάβετε -έστω και τώρα- ότι ο χρόνος κυλά ανεξέλεγκτα σε βάρος των έργων. 
      Η Αττική με τους Ολυμπιακούς Αγώνες παίζει το μεγάλο της στοίχημα. Η Κυβέρνηση, όμως, κύριε Υπουργέ –και θα μου επιτρέψετε να το πω- φαίνεται κατώτερη των περιστάσεων. Χωρίς φαντασία και πνοή υποθηκεύει το μέλλον και αφήνει να χάνεται η μια ευκαιρία μετά την άλλη. 
      Θα καταλάβετε ότι η προετοιμασία δεν είναι μόνο δική σας υπόθεση; Θα καταλάβετε ότι, όπως όλα δείχνουν και όπως εμείς πιστεύουμε, δεν θα έχετε τελικά εσείς την ευθύνη διεξαγωγής των Ολυμπιακών Αγώνων ως Κυβέρνηση; Θα καταλάβετε ότι οι Ολυμπιακοί Αγώνες είναι μια εθνική υπόθεση και ότι ως τέτοια μας αφορά όλους; Πραγματικά περιμένουμε με μεγάλη αγωνία τις απαντήσεις σας. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εξαντλήθηκε ο κατάλογος των επερωτώντων Βουλευτών. 
      Κύριε Υφυπουργέ, έχετε το λόγο. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κυρίες και κύριοι συνάδελφοι, είναι γεγονός πως οι Ολυμπιακοί Αγώνες είναι ένα θέμα στο οποίο θα πρέπει να βλέπει κανείς τη συνεννόηση και τη συναίνεση μεταξύ των Κομμάτων, αποφεύγοντας σε αυτό το μεγάλο εθνικό εγχείρημα ανούσιες και ανώφελες κομματικές αντιπαραθέσεις. Αυτή είναι η πολιτική πλατφόρμα πάνω στην οποία στηρίζει την προσπάθεια η Κυβέρνηση. Είναι μια πλατφόρμα, την οποία –πιστεύω- αποδέχεται η συντριπτική πλειοψηφία του ελληνικού λαού, αλλά όχι μόνον αυτή. Πιστεύω ότι την αποδέχονται και οι πολιτικές δυνάμεις στο σύνολο τους. Η κάθε μία με τον τρόπο της προσπαθεί να συμβάλει στην κατά το δυνατόν αρτιότερη διοργάνωση των Ολυμπιακών Αγώνων, στην αρτιότερη ολυμπιακή προετοιμασία και επιτυχία των Ολυμπιακών Αγώνων. 
      Απ’ αυτήν την άποψη νομίζω ότι αυτό το οποίο εξακολουθεί να είναι ζητούμενο, απαιτούμενο και αναγκαίο για την επιτυχία αυτού του στόχου είναι στο διάλογο για την ολυμπιακή προετοιμασία να κατισχύει το πνεύμα της συνεννόησης, οι καλές προθέσεις και η δυνατότητα ανάγνωσης των λόγων και των επιχειρημάτων της άλλης πλευράς. 
      Τη συζήτηση για τους Ολυμπιακούς Αγώνες την έχουμε κάνει από πολλές και διαφορετικές οπτικές γωνίες πάρα πολλές φορές μέχρι σήμερα. Την έχουμε κάνει με τη συμμετοχή των αρμόδιων Υπουργών στην Επιτροπή Μορφωτικών Υποθέσεων. Την έχουμε κάνει στην Εθνική Επιτροπή. Την έχουμε κάνει μέσα από επερωτήσεις. Την έχουμε κάνει ακόμη και γραπτώς αυτήν τη συζήτηση απαντώντας σε δεκάδες, μέχρι σήμερα, ερωτήσεις που έχουν καταθέσει οι συνάδελφοι της Αντιπολίτευσης. 
      Θέλω να πιστεύω -και εδώ σπεύδω να διατυπώσω και μια πρόταση αυτοκριτικής εκ μέρους μας- ότι η επανάληψη στον αντιπολιτευτικό λόγο πολλών σημείων, στα οποία έχουμε απαντήσει γραπτώς και προφορικώς, έχει να κάνει με την αδυναμία της Κυβέρνησης να βοηθήσει τους συναδέλφους και την Αντιπολίτευση στο να κατανοήσουν αυτό το οποίο εξηγούμε σε σχέση με την πρόοδο της ολυμπιακής προετοιμασίας. 
      Θα προσπαθήσω, λοιπόν, παρ’ ότι το έχουμε κάνει γραπτώς και προφορικώς πολλές φορές, ορισμένα σημεία, τα οποία δυστυχώς φαίνεται ότι οι συνάδελφοι της Νέας Δημοκρατίας δεν έχουν κατανοήσει, να τα διευκρινίσω και να τα αποσαφηνίσω για μια ακόμη φορά, πιστεύοντας ότι η κατανόηση και η γνώση θα συνεισφέρει στο να συνεννοηθούμε σε ένα πνεύμα ήπιων τόνων, σε ένα διαλλακτικό πνεύμα, το οποίο πρέπει να χαρακτηρίζει τη συμβολή και τη συμμετοχή όλων μας σε αυτήν την εθνική προσπάθεια. 
      Άλλωστε δεν είναι λίγοι οι συνάδελφοι της Νέας Δημοκρατίας που -ο καθένας από τη δική του σκοπιά και το δικό του μετερίζι- έχουν μια ιδιαίτερη συμβολή στην παρουσίαση της προόδου της ολυμπιακής προετοιμασίας στο εξωτερικό. Βλέπω –και είναι εδώ βεβαίως- την πρώτη επερωτώσα συνάδελφο κ. Φανή Πάλλη-Πετραλιά, η οποία έχει τη δική της ιδιαίτερη παρουσία στο ολυμπιακό κίνημα, στην ολυμπιακή οικογένεια και πάντα συνεισφέρει στην παρουσίαση της εικόνας της ελληνικής προετοιμασίας. 
      Κυρίες και κύριοι συνάδελφοι, το παράπονο που δικαιούται να διατυπώσει κατ’ αρχάς η Κυβέρνηση και όλοι όσοι εργάζονται για την ολυμπιακή προετοιμασία είναι ότι μερικές φορές αναπτύσσεται ένα είδος δαιμονολογίας σε σχέση με το τι γίνεται με τα έργα και τις δράσεις της ολυμπιακής προετοιμασίας, δαιμονολογία που απέχει πολύ από την πραγματικότητα. 
      Επιτρέψτε μου να εξηγηθώ παίρνοντας αφορμή από μία φράση την οποία χρησιμοποίησε ο συνάδελφος κ. Τσιτουρίδης κατά την αγόρευσή του που δείχνει την απόσταση ανάμεσα στην πραγματικότητα που έχουμε χειροπιαστή και στα επιχειρήματα που χρησιμοποιεί η Νέα Δημοκρατία.
      Αναφέρθηκε ο συνάδελφος ο κ. Τσιτουρίδης ότι τα περισσότερα έργα έγιναν με απευθείας αναθέσεις. Εγώ δεν θα πω για τα περισσότερα έργα αλλά θα παρακαλέσω και θα προκαλέσω το συνάδελφο να αναφέρει ένα έργο που δόθηκε με απευθείας ανάθεση και αφορά την ολυμπιακή προετοιμασία. 
      Γνωρίζετε ότι δώσαμε και δίνουμε μία σκληρή μάχη με το χρόνο γιατί υπήρξαν καθυστερήσεις –αυτό δεν το έχει αρνηθεί ούτε ο Πρωθυπουργός απ’ αυτό το Βήμα- αλλά από την άλλη μεριά δίνουμε και συνεχίζουμε αυτήν τη μάχη με το χρόνο, τηρώντας απαρέγκλιτα και αυστηρά τους κανόνες της νομιμότητας και της διαφάνειας, σε όλα τα έργα, σε όλες τις δράσεις ακολουθούμε την ελληνική και την κοινοτική νομοθεσία, χωρίς να έχουμε τη δυνατότητα –και εδώ είναι η έξαρση του παραπόνου να ξεφύγουμε από αυτό το θεσμικό πλαίσιο. Και αντί να ακούμε τον δικαιολογημένο έπαινο γιατί τηρήσαμε τις διαδικασίες της νομιμότητας και διαφάνειας, υπάρχει διαρκώς μία κριτική και μία γκρίνια, μια έρπουσα φημολογία για απευθείας αναθέσεις, για αδιαφάνεια κλπ. 
      Η Κυβέρνηση του ΠΑΣΟΚ αυτή μετά το 1993 έχει καθιερώσει όπως γνωρίζετε σε όλες τις διαδικασίες έργων και προμηθειών άνω του ενός δισεκατομμυρίου το συμβατικό έλεγχο, τον έλεγχο νομιμότητας από το Ανώτατο Δικαστήριο, ένα από τα τρία Ανώτατα Δικαστήρια της χώρας σύμφωνα με το Σύνταγμα, το Ελεγκτικό Συνέδριο. Αυτός ο έλεγχος νομιμότητας γίνεται εξαντλητικά σε όλα τα έργα και τις προμήθειες πάνω από ένα δισεκατομμύριο δραχμές, έχει γίνει σε όλα τα ολυμπιακά έργα και είναι αν θέλετε το καθαρότερο και πλέον αδιαμφισβήτητο -έξω και πέρα από οποιεσδήποτε κομματικές αντιπαραθέσεις- πιστοποιητικό διαφάνειας και νομιμότητας των διαδικασιών. Ακόμη και με αυτό το πιστοποιητικό διαφάνειας και νομιμότητας ακούγεται μία κριτική ότι υπάρχουν απευθείας αναθέσεις και δεν ξέρω τι άλλο.
      Πιστεύω ότι σε ορισμένα θέματα υπάρχει σύγχυση και βεβαίως σ' αυτόν τον τομέα μπορεί να φταίμε και εμείς γιατί δεν βοηθάμε να γίνουν απολύτως κατανοητά τα επιχειρήματα και θα προσπαθήσω στο βαθμό που έχουν διατυπωθεί και σήμερα κάποια ερωτήματα να απαντήσω.
      Επιτρέψτε μου όμως να πω ότι αυτό δεν δικαιολογεί βαρείς χαρακτηρισμούς. Άκουσα χαρακτηρισμούς για φαγοπότι που γίνεται για τους Ολυμπιακούς Αγώνες, όταν επαναλαμβάνω, έχουμε αδιάψευστα τεκμήρια της τήρησης της νομιμότητας και της διαφάνειας από το Ελεγκτικό Συνέδριο. Σε όλες τις πράξεις έχουμε ακολουθήσει απολύτως την ελληνική και ευρωπαϊκή νομοθεσία. Ακόμη και όπου υπάρχει συζήτηση για θέματα που θα μπορούσαν να αποτελέσουν ένα αντικείμενο τριβής, εμείς είμαστε ανοικτοί σε αυτή τη συζήτηση να ακούσουμε τις διαφορετικές απόψεις και προτάσεις αλλά πιστεύουμε ότι αυτός ο διάλογος πρέπει να γίνεται με καλές προθέσεις. 
      Για παράδειγμα, δεν μπορώ να κρίνω την αξιοπιστία των στοιχείων της συναδέλφου της κ. Πετραλιά, αλλά την έχω ακούσει το τελευταίο διάστημα και δυστυχώς και σήμερα στη Βουλή, να αναφέρεται ότι το Υπουργείο Πολιτισμού έχει αναθέσει τη μελέτη ολυμπιακών προσαρμογών για το στάδιο Ειρήνης και Φιλίας ύψους 800 εκατομμυρίων δραχμών, κάτι το οποίο δεν είναι ακριβές.
      Δεν ξέρω ποιος σας έχει πληροφορήσει γιατί προφανώς υπάρχει κάποια εσφαλμένη πληροφόρηση αλλά δεν υπάρχει τέτοια ανάθεση, η μελέτη δεν έχει ολοκληρωθεί ακόμη, είναι στα τελευταία της στάδια και με βάση την τελική μελέτη θα δούμε και θα πούμε για το κόστος αν είναι 800 εκατομμύρια, που κατά την εκτίμησή μας, μάλλον δεν θα είναι αυτό το ποσό. Αλλά αυτό είναι κάτι διαφορετικό.
      Χρησιμοποιώ ένα στοιχείο, για να δείξω ότι χρειάζεται και προσοχή και αλληλοενημέρωση. Άλλες φορές άκουσα συναδέλφους να μιλούν για τα έργα του Καλατράβα, άλλος συνάδελφος να λέει ότι το έργο ακυρώνεται, άλλος να λέει ότι το έργο δόθηκε με απευθείας ανάθεση, πράγματα, τα οποία απέχουν πόρρω της πραγματικότητας. 
      Δεν υπάρχει απευθείας ανάθεση, κύριοι συνάδελφοι, στην ελληνική νομοθεσία, παρά μονάχα σε μια ή δυο εξαιρετικές περιπτώσεις, που προβλέπει η κοινοτική νομοθεσία. Εάν εννοείτε ως απευθείας ανάθεση τη διαδικασία της απευθείας διαπραγμάτευσης, θέλω να σας ενημερώσω ότι η διαδικασία της απευθείας διαπραγμάτευσης είναι διαδικασία διαγωνιστική. Είναι διαδικασία με κλειστές, σφραγισμένες προσφορές με το σύνολο των συμμετεχόντων, εάν υπάρχει προεπιλογή. Με βάση τις κλειστές μειοδοτικές προσφορές γίνεται η ανάθεση του έργου.
      Όμως, δεν αντιλαμβάνομαι γιατί θα πρέπει να πατάμε στον τίτλο «απευθείας» που χρησιμοποιεί ο νόμος, η κοινοτική οδηγία, για να υπονοήσουμε ότι αυτή η διαδικασία της απευθείας διαπραγμάτευσης -που είναι διαγωνιστική διαδικασία- δεν είναι διαγωνιστική διαδικασία, αλλά είναι διαδικασία απευθείας ανάθεσης. 
      Άκουσα και σήμερα, κυρίες και κύριοι συνάδελφοι, μια υπερβολική –δεν θέλω να χρησιμοποιήσω βαρύτερη έκφραση- αποτίμηση του κόστους των Ολυμπιακών Αγώνων. Νομίζω ότι οι συνάδελφοι της Αντιπολίτευσης γνωρίζουν πάρα πολύ καλά τα οικονομικά δεδομένα των αγώνων. Έχουν κατ’ επανάληψη κάνει ερωτήσεις, τους έχουμε κατ’ επανάληψη εφοδιάσει με πίνακες, με στοιχεία για κάθε έργο, με πίνακες για την παρακολούθηση και την επικαιροποίηση του ολυμπιακού προϋπολογισμού.
      Ακούω νούμερα για 2 τρισεκατομμύρια δραχμές, για 3 τρισεκατομμύρια δραχμές, σαν να έχει καταλάβει μια αγωνία τους συναδέλφους της Νέας Δημοκρατίας να δημιουργήσουν μια εικόνα σκοτεινή και ζοφερή στον ελληνικό λαό για το κόστος των αγώνων. Αλλά εφόσον πραγματικά όλοι είμαστε υπέρ της διεξαγωγής των Ολυμπιακών Αγώνων και πιστεύουμε στο ανταποδοτικό όφελος που μπορεί να έχει αυτή η διεξαγωγή για τη χώρα και την ανάπτυξή της, δεν αντιλαμβάνομαι για ποιο λόγο γίνεται αυτή η διαστροφή των αριθμών και του προϋπολογισμού της ολυμπιακής προετοιμασίας και ποιο σκοπό εξυπηρετεί.
      Έχουμε τονίσει ότι εάν χρησιμοποιήσουμε ως αφετηρία τον ολυμπιακό προϋπολογισμό του 1,5 τρισεκατομμυρίου δραχμών, ο οποίος χρησιμοποιείται για λόγους που έχουν να κάνουν και με την ακριβή παρακολούθηση του συνόλου των ολυμπιακών κωδικών στο Υπουργείο Εθνικής Οικονομίας, μέσα στο 1,5 τρισεκατομμύριο δραχμές το ποσό που αφορά αθλητικά έργα και που θα μπορούσε κανείς να ονομάσει ως αμιγή ολυμπιακή δαπάνη είναι τα 600 δισεκατομμύρια δραχμές.
      Από εκεί και πέρα υπάρχουν 150 δισεκατομμύρια δραχμές, που αποτελούν ένα μεγάλο πρόγραμμα ολυμπιακών αναπλάσεων σε διάφορες περιοχές, οι οποίες θα υποδεχθούν δεκάδες χιλιάδες επισκέπτες κατά τη διάρκεια των αγώνων. Ακόμα, υπάρχει το πρόγραμμα των 432 δισεκατομμυρίων δραχμών του «ΕΛΛΑΔΑ 2004», που είναι το ανταποδοτικό –αν θέλετε- πρόγραμμα της Κυβέρνησης προς την ελληνική περιφέρεια, ακριβώς γιατί δεν θέλουμε οι Ολυμπιακοί Αγώνες να θεωρούνται ή να είναι οι Ολυμπιακοί Αγώνες της πρωτεύουσας, της Αθήνας, αλλά πρέπει ολόκληρη η χώρα και το παραγωγικό της δυναμικό να αισθανθεί συμμέτοχο και αλληλέγγυο σε αυτήν την προσπάθεια.
      Δεν μπορεί, λοιπόν, να εμφανίζουμε τα 432 δισεκατομμύρια ή τα 150 δισεκατομμύρια ή τα 200 δισεκατομμύρια των οδικών έργων που γίνονται στην πρωτεύουσα ή στο Λεκανοπέδιο ως ένα κόστος, το οποίο είναι αδιαφανές και καταστροφικό για την οικονομία της χώρας. Δεν θα κάναμε τους δρόμους στο Λεκανοπέδιο; Τους κάνουμε για τους Ολυμπιακούς Αγώνες; Δεν θα κάναμε το τραμ στο Λεκανοπέδιο; Δεν θα έπρεπε να κάνουμε το μετρό ή τις προεκτάσεις του προαστιακού; Όλα αυτά είναι οι αναγκαίες υποδομές για τον εκσυγχρονισμό και την ανάπτυξη της ελληνικής οικονομίας κι ορισμένες απ’ αυτές έχουν ενταχθεί στον ολυμπιακό προϋπολογισμό. 
      Ο συνάδελφος κ. Τσιτουρίδης στην αγαθή –πιστεύω- προσπάθειά του να εμφανίσει έναν πίνακα για τον ολυμπιακό προϋπολογισμό και να προσθέσει κι αυτός εντυπώσεις -στις όσες προσπάθησε να δημιουργήσει η συνάδελφος κ. Πετραλιά- είδα ότι έβαλε προχείρως στον πίνακα για τα ολυμπιακά έργα και τον ολυμπιακό προϋπολογισμό τα έργα –λέει- που έχουν ανατεθεί κι έχει μέσα και 200 -300 δισεκατομμύρια δραχμές για τα έργα του μετρό. Αυτά τα έργα είναι όλα συγχρηματοδοτούμενα από την Ευρωπαϊκή Ένωση και δεν έχουν σχέση με τον ολυμπιακό προϋπολογισμό.
      Προσπαθώ να καταλάβω, λοιπόν, για ποιο λόγο πετιούνται έτσι αυτά τα νούμερα. 
      Ένα δεύτερο στοιχείο το οποίο θα ήταν πολύ λογικό και θετικό να γνωρίζει η Κυβέρνηση –και σε αυτό πράγματι θα ήταν δικαιολογημένη η συζήτηση και η κριτική- είναι η διαπίστωση ότι ανάμεσα στον προϋπολογισμό ενός έργου όπως έχει συμβολαιοποιηθεί με τη σύμβαση κατασκευής του έργου και στον τελικό απολογισμό του έργου έχουμε μια διαφορά. Αν εκεί πραγματικά υπάρχουν διαφορές, αποκλίσεις, δηλαδή έχουμε εκτόξευση του πραγματικού κόστους σε σχέση με το τι είχε συμβολαιοποιηθεί κατά την υπογραφή της σύμβασης, τότε πράγματι εκεί είναι ένα θέμα το οποίο πρέπει να συζητήσουμε γιατί συνέβη αν και πολλές φορές και σε αυτά τα θέματα υπάρχουν εξηγήσεις.
      Θέλω να σας πω, όμως, ότι από τη μέχρι τώρα εμπειρία χωρίς να μπορώ βεβαίως να βγάλω ένα τελικό συμπέρασμα, η εικόνα που έχουμε από την πρόοδο των συμβάσεων είναι ότι υπάρχει μία πάρα πολύ καλή τήρηση όσων έχουν προδιαγραφεί ως προϋπολογισμός της σύμβασης του έργου. Νομίζω ότι αυτό μας δίνει το δικαίωμα να είμαστε αισιόδοξοι για την ομαλή και χωρίς αποκλίσεις εκτέλεση του κατασκευαστικού προγράμματος  των ολυμπιακών έργων και ιδιαίτερα των ολυμπιακών αθλητικών έργων.
      Ασφαλώς, κυρίες και κύριοι συνάδελφοι, η υπόθεση των Ολυμπιακών Αγώνων έχει πολλές δύσκολες και σύνθετες πτυχές και οπτικές γωνίες. Θέλω να τονίσω ότι για μας στην Κυβέρνηση, και παίρνω αφορμή από την ενδιαφέρουσα κατά τα άλλα τοποθέτηση του συναδέλφου κ. Σαλμά, υπάρχουν σημαντικές πτυχές στο εγχείρημα των Ολυμπιακών Αγώνων και αυτές οι πτυχές είναι εκείνες οι οποίες καθόρισαν, αν θέλετε, την αποφασιστική θέση της Κυβέρνησης του ΠΑΣΟΚ μετά το 1993 να επανέλθει στο αίτημα της διεκδίκησης των Ολυμπιακών Αγώνων. Αλλά πιστεύω, το ίδιο σκεπτικό υπήρχε και στην προηγούμενη κυβέρνηση της Νέας Δημοκρατίας του κ. Μητσοτάκη. Οι Ολυμπιακοί Αγώνες έχουν ένα θετικό αναπτυξιακό αντίκτυπο στη χώρα και γι’ αυτό το λόγο τους διεκδικήσαμε και γι’ αυτό το λόγο πιστεύουμε ότι η ανάθεσή τους θα συμβάλει δημιουργικά και θετικά στην ελληνική οικονομία. 
      Υπάρχουν μελέτες –χαρακτηριστική είναι η μελέτη του ΚΕΠΕ- για την αποτίμηση των αναπτυξιακών ωφελειών που θα προκύψουν για την ελληνική οικονομία κατά τα επόμενα χρόνια. Υπάρχει η εκτίμηση της δημιουργίας από το 2001 έως το 2004 σαράντα χιλιάδων νέων θέσεων εργασίας κατ’ έτος, που μας δίνουν συνολικό αριθμό εκατόν είκοσι χιλιάδων θέσεων εργασίας. Υπάρχει ο δευτερογενής κύκλος απασχόλησης, ο οποίος θα προκύψει στην ελληνική οικονομία μέσα από τα έργα τα οποία γίνονται και τα οποία έχουν συνεισφέρει θετικά στο ρυθμό ανάπτυξης της ελληνικής οικονομίας. Και βεβαίως υπάρχει το τεράστιο ανταποδοτικό πλεόνασμα από την αύξηση της επισκεψιμότητας που θα γνωρίσει η χώρα λόγω της παγκόσμιας προβολής την οποία θα έχει από τους Ολυμπιακούς Αγώνες. Αυτό αποτυπώνεται στον τουρισμό, υπάρχουν πολλές και σημαντικές επενδύσεις στον τουρισμό και σε μια δύσκολη περιοχή όπως είναι το λεκανοπέδιο της Αττικής στο οποίο γνωρίζετε ότι η Ένωση Ξενοδόχων διεκδίκησε και ήθελε και συμφωνήσαμε σε αυτό να δοθεί έμφαση στην ανακαίνιση των υπαρχουσών ξενοδοχειακών μονάδων ως ένα πρώτο κίνητρο με ενίσχυση από τη δημόσια δαπάνη. Βέβαια γίνονται ταυτόχρονα και νέες επενδύσεις, χωρίς όμως να δημιουργήσουμε ειδικούς όρους πολεοδομικούς για τα νέα ξενοδοχεία ακριβώς για να μην υπάρξει ο αθέμιτος ανταγωνισμός με τα υφιστάμενα ξενοδοχεία.
      Αυτά όλα πιστεύουμε ότι μπορούν να δημιουργήσουν ένα θετικό κύμα ανάπτυξης στην ελληνική οικονομία. Ήδη διαπιστώνεται αυτό το θετικό κύμα ανάπτυξης σε όλες τις εκθέσεις των διεθνών οργανισμών.
      Θέλω, όμως, να πω ότι σε αυτήν την προσπάθεια που είναι δύσκολη και έχει πολλές φορές αθέατες και σε μας παραμέτρους θα πρέπει να έχουμε τη συμπαράταξη και τη στήριξη όλων των πολιτικών δυνάμεων. Αυτό δυστυχώς δεν γίνεται πάντοτε. Γνωρίζετε, κυρίες και κύριοι συνάδελφοι, ότι είμαστε η μοναδική χώρα στον κόσμο –νομίζω είναι παγκόσμια πρωτοτυπία, αλλά και ενδεικτικό της ελληνικής νοοτροπίας- που ένα έργο κατ’ εξοχήν περιβαλλοντικό, όπως είναι το τραμ στην περιοχή του Παλαιού Φαλήρου, συναντά μια λυσσαλέα αντίδραση από τον νυν εκλεγμένο δήμαρχο της Νέας Δημοκρατίας και ορισμένους δημοτικούς συμβούλους χωρίς λόγο, χωρίς κανένα επιχείρημα, απλώς ενδεχόμενα γιατί ορισμένοι θίγονται επειδή στην πολυκατοικία που διαμένουν θα μειωθεί το πεζοδρόμιο από τα τρία στα δύο μέτρα.
      Αλλά όταν μία περιοχή ολόκληρη βλέπει το συμφέρον της ανάπτυξής της, δεν μπορεί να είμαστε και με το χωροφύλακα και με τον αστυφύλακα, όπως λεγόταν εκείνη η παλιά παροιμία, δεν τη θυμάμαι ακριβώς. Δηλαδή δεν μπορεί να είμαστε και έτσι και αλλιώς. Δεν μπορεί οι συνάδελφοι της Νέας Δημοκρατίας να είναι με το Δήμαρχο του Παλαιού Φαλήρου, να είναι με το Δήμαρχο του Αλίμου στις κινητοποιήσεις ενάντια στα ολυμπιακά έργα και στην πρόοδο των ολυμπιακών έργων και από την άλλη μεριά να μας κατηγορούν γιατί δεν προχωρούν τα ολυμπιακά έργα.
      Έχω συναντήσει σε τηλεοπτικές εκπομπές συναδέλφους της Νέας Δημοκρατίας, οι οποίοι μας κατηγορούν γιατί περικόψαμε το έργο του Αλίμου, για παράδειγμα, κατά το ήμισυ, την υπογειοποίηση, όταν πριν από λίγο καιρό ήταν στη διαδήλωση που έκαναν οι κάτοικοι του Αλίμου κατά της υπογειοποίησης. Αυτό όμως δεν έχει λογική και ειρμό και νομίζω ότι θα πρέπει να είμαστε πολύ προσεκτικοί και δεν θα πρέπει να μετράμε ένα πρόσκαιρο πολιτικό όφελος, αλλά θα πρέπει να κοιτάμε δυναμικά την πρόοδο της ολυμπιακής προετοιμασίας.
      Πρέπει να πούμε ότι αν κάποιος δει την προοπτική της ολυμπιακής Ελλάδας το 2004, θα είναι μία άλλη Ελλάδα, μία Ελλάδα που πραγματικά θα τη χαιρόμαστε και θα μπορούμε να τη χαιρόμαστε όλοι ανεξάρτητα από τις κομματικές μας πεποιθήσεις. 
      Εμείς δεν πιστεύουμε ότι οι Ολυμπιακοί Αγώνες είναι το διαβατήριο για μία νέα εκλογική επιτυχία του ΠΑΣΟΚ. Το διαβατήριο γι’ αυτήν τη νέα εκλογική επιτυχία, θα είναι η συστηματική, η σοβαρή και η μεθοδική δουλειά, την οποία, πιστεύω, θα εκτιμήσουν οι πολίτες στο τέλος αυτής της τετραετίας όταν θα δουν αυτό το διαφορετικό τοπίο το οποίο διαμορφώνεται με μεγάλο έργο της Εγνατίας Οδού να έχει ολοκληρωθεί, μιας Εγνατίας Οδού με προϋπολογισμό 1.200.000.000.000 δραχμές, δύο φορές όσο είναι τα αθλητικά ολυμπιακά έργα. Όταν θα δουν την Αττική Οδό που ολοκληρώνεται από μέρα σε μέρα και γίνεται πραγματικότητα, ένας κλειστός αστικός αυτοκινητόδρομος 70 χιλιομέτρων. Όπως είδαν το αεροδρόμιο, όπως είδαν το μετρό, όπως θα δουν τον προαστιακό το 2004, το τραμ, τις επεκτάσεις του μετρό, τα δεκάδες ολυμπιακά έργα, όχι μόνο στην Αθήνα αλλά σε όλη τη χώρα με το πρόγραμμα «Ελλάδα 2004». 
      Ε, αυτήν τη διαφορετική εικόνα είμαι βέβαιος ότι οι συνάδελφοι της Νέας Δημοκρατίας δεν τη φοβούνται και τη στηρίζουν και τη θέλουν, όπως ο συνάδελφος κ. Βλάχος, ο οποίος πολύ σωστά προσέθεσε ένα ακόμη αίτημα στον ολυμπιακό προϋπολογισμό, το δρόμο που θα συνδέσει το ολυμπιακό χωριό από τη Σταμάτα και το Μαραθώνα με το κωπηλατοδρόμιο του Σχοινιά. Και πράγματι το θέμα αυτού του δρόμου, ο οποίος μπορεί να προσφέρει διευκόλυνση, το έχουμε συζητήσει και με τη ΔΟΕ, αλλά βεβαίως είναι ένας δρόμος που δεν μπορεί να γίνει, πέραν πολλών άλλων παραγόντων, όχι μόνο λόγω του μεγάλου οικονομικού κόστους, αλλά και γιατί η περιοχή εκείνη είναι γεμάτη από δασικές εκτάσεις. 
      Και γνωρίζετε πολύ καλά –για να πούμε και το παράπονό μας, γιατί μας δίνετε την ευκαιρία να το πούμε και που δεν έχουμε και πού αλλού να το πούμε- ότι όταν πάμε να κάνουμε τη μαραθώνια διαδρομή, η Αντιπολίτευση μας καταγγέλλει γιατί κάνουμε την πράξη νομοθετικού περιεχομένου για να επιταχύνουμε το έργο και όταν δεν προχωράει το έργο μας καταγγέλλει γιατί δεν κάνουμε τίποτα για να επιταχυνθεί το έργο. Ε, αυτά είναι αντιφατικά, να είμαστε από τη μία μεριά με τους δέκα κατοίκους που λένε «γιατί κόβετε τα χίλια δένδρα» και δεν λένε «γιατί θα φυτέψετε άλλες δέκα χιλιάδες δένδρα μετά». Γιατί δεν λέμε το παράπονο του πολίτη που δεινοπαθεί κάθε καλοκαίρι να κινηθεί –ο συνάδελφος κ. Βλάχος το ξέρει, ο κάτοικος της Ραφήνας, του Μαραθώνα, της Νέας Μάκρης- από την Αθήνα και από το Σταυρό προς την περιοχή εκείνη; Και βεβαίως όταν πρόκειται να γίνει αυτό το έργο, το οποίο θα ανακουφίσει με την παράκαμψη της Παλλήνης τους κατοίκους, από την άλλη μεριά είμαστε εγκαλούμενοι.
      Πιστεύω ότι αυτά μπορεί μερικές φορές να υπακούουν σε λογικές μιας κομματικής αντιπαράθεσης, μπορεί να λέγονται, αλλά νομίζω ότι με καλή πίστη πρέπει όλοι να στηρίξουμε αυτήν την προσπάθεια.
      Όσον αφορά τώρα ορισμένα άλλα θέματα που έθεσαν οι συνάδελφοι στις τοποθετήσεις τους, έχω να πω τα εξής:
      Για το θέμα του αντιπλημμυρικού έργου στο Ολυμπιακό Χωριό, δεν πρέπει να δημιουργούμε καμία ανησυχία. Νομίζω ότι το είπε η κ. Πετραλιά. Υπάρχει ένα αντιπλημμυρικό έργο, του οποίου η μελέτη ολοκληρώνεται από την ΕΥΔΑΠ και το οποίο θα εκτελεστεί από το ΥΠΕΧΩΔΕ. Βεβαίως μπορεί η κάθε κοινοπραξία να λέει ή να προτείνει κάποια έργα πρόσθετα, τα οποία θεωρεί αναγκαία, αλλά αυτό δεν σημαίνει ότι η Κυβέρνηση πρέπει να τα αποδεχθεί.
      Όσον αφορά το θέμα των overlays, οι λειτουργικές μελέτες γίνονται in house -τρόπον τινά- δηλαδή εσωτερικά από την Οργανωτική Επιτροπή. Υπάρχει το χρονοδιάγραμμα της ολοκλήρωσής τους στο τέλος του Δεκεμβρίου του 2002 και με βάση αυτό υπολογίζουμε ότι περίπου τον Μάρτιο με Απρίλιο του 2003 θα είμαστε σε θέση να κινήσουμε τις διαδικασίες για την κατασκευή ή την προμήθεια.
      Θέλω να πω κατ’ αρχάς ότι αυτήν τη στιγμή δεν μπορούμε να αποτιμήσουμε το συγκεκριμένο οικονομικό αντικείμενο. 
      Όσον αφορά το θέμα των overlays, αυτήν τη στιγμή δεν υπάρχει καμία ειλημμένη απόφαση. Σε μία ημερίδα στο ΕΒΕΑ -ήταν η συνάδελφος κ. Πετραλιά- και είχα την ευκαιρία να εξηγήσω τον προβληματισμό. Υπάρχει ενδεχόμενα η ανάγκη ορισμένα πράγματα να γίνουν με συμπληρωματικές συμβάσεις. Συμπληρωματικές συμβάσεις γίνονται βάσει τιμολογίων -δεν είναι απλώς μια απευθείας ανάθεση- γίνονται με βάση ορισμένους όρους και την κείμενη νομοθεσία. Αυτήν τη στιγμή δεν μπορώ να σας πω ούτε ότι θα γίνουν με συμπληρωματικές συμβάσεις, ούτε ότι θα γίνουν με διαγωνιστικές διαδικασίες, πολύ δε περισσότερο που πρέπει να αποσαφηνίσουμε με πληρότητα αυτές τις μελέτες και να τις ολοκληρώσουμε, προκειμένου να αποκτήσουμε μία κατεύθυνση αν θα είναι η άλφα ή η βήτα διαδικασία. Σε κάθε περίπτωση όμως, νομίζω ότι οι συνάδελφοι της Αντιπολίτευσης, θα έχουν ολοκληρωμένη ενημέρωση.
      Κυρίες και κύριοι συνάδελφοι, υπάρχουν και άλλα θέματα, τα οποία θα θίξω στη δευτερολογία μου. Θέλω, όμως, να τονίσω ότι το εγχείρημα είναι δύσκολο μεγάλο, επίπονο και σύνθετο. Δεν θριαμβολογούμε και ούτε θέλουμε να θριαμβολογήσουμε για την προσπάθεια την οποία κάνουμε. Εάν υπάρξει κατανόηση, καλή πίστη στη γνώση των δυσκολιών που αντιμετωπίζουμε σε όλες τις φάσεις από τους συναδέλφους της Αντιπολίτευσης και αν επιδείξουμε αίσθημα ευθύνης, όπως και δημιουργική συμβολή στην επιτυχία αυτού του εγχειρήματος, όλα θα πάνε καλά. 
      Εμείς υπολογίζουμε στην Αντιπολίτευση, στη συμπαράταξη και συμπαράστασή της. Πιστεύουμε σε αυτό το οποίο έχει διακηρύξει και ο Αρχηγός της Νέας Δημοκρατίας κ. Καραμανλής, αλλά και όλοι οι πολιτικοί Αρχηγοί –την συμπαράταξή τους δηλαδή σ’ αυτό το μεγάλο εθνικό εγχείρημα. Είναι μία ασπίδα για την επιτυχία, η οποία θα είναι επιτυχία όχι μόνο της Κυβέρνησης, αλλά ολόκληρης της χώρας.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Κεφαλογιάννης έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ελπίζω η απουσία του Υπουργού Πολιτισμού κ. Βενιζέλου να μην οφείλεται στην από σύστημα ελλιπή ενημέρωση της Βουλής.  Εδώ υπάρχει ένα πάγιο αίτημα των κομμάτων, των Βουλευτών της Αντιπολίτευσης για ενημέρωση στο μεγάλο θέμα των Ολυμπιακών Αγώνων, που αποτελούν όντως εθνική υπόθεση. Αλλά αυτό πρέπει να το θυμάται η Κυβέρνηση σε όλες τις δράσεις που αφορούν τους Ολυμπιακούς Αγώνες. Η Αντιπολίτευση έχει δηλώσει ότι οι Ολυμπιακοί Αγώνες είναι εθνική υπόθεση. Έτσι τους αντιλαμβανόμαστε, έτσι τους βλέπουμε κι έτσι τους αντιμετωπίζουμε κοινοβουλευτικά.
      Η Κυβέρνηση είναι αυτή που δεν συνηγορεί προς την κατεύθυνση της ομοψυχίας, της ενημέρωσης, της κοινής πορείας. Εμείς είχαμε ζητήσει ενημέρωση της Ολομέλειας της Βουλής κάθε έξι μήνες. Η Κυβέρνηση, μετά από πολλές πιέσεις, δέχθηκε να ενημερώνει την Επιτροπή Μορφωτικών Υποθέσεων κάθε τρεις μήνες. Είναι σε θέση ο παριστάμενος Υπουργός να μας πει από πότε έχει να συγκληθεί η Επιτροπή Μορφωτικών Υποθέσεων;
      Η Αντιπολίτευση επίσης έχει ζητήσει να ιδρυθεί μία ολυμπιακή επιτροπή υπό τον Πρόεδρο της Δημοκρατίας και με τη συμμετοχή των Αρχηγών των κομμάτων. Γιατί δεν το αποδέχεται η Κυβέρνηση;
      Είχαμε ζητήσει να αναβαθμιστεί το μόνο όργανο, στο οποίο μετέχουν τα κόμματα και άλλοι φορείς, δηλαδή την Ολυμπιακή Επιτροπή –στην οποία μετέχετε και εσείς. Όπως λειτουργεί σήμερα είναι ένα όργανο γραφειοκρατικό, με σαράντα ή πενήντα εκπροσώπους φορέων και το οποίο συνεδριάζει από καιρού εις καιρόν και στο οποίο ουσιαστικά δεν γίνεται καμία συζήτηση.
      Έτσι, λοιπόν, αντιλαμβάνεστε τη συναίνεση για τη μεγάλη υπόθεση των Ολυμπιακών Αγώνων.
      Κύριε Πρόεδρε, κύριοι συνάδελφοι, ο παριστάμενος Υπουργός προσπάθησε να μας καθησυχάσει. Εμείς, όμως, είμαστε ανήσυχοι, διότι τις ίδιες διαβεβαιώσεις μας δίνει η Κυβέρνηση από το 1997. Έχω εδώ όλες τις δηλώσεις και του Πρωθυπουργού και του Υπουργού Πολιτισμού -ο οποίος απουσιάζει σήμερα- και των προκατόχων του, οι οποίοι μας καθησύχαζαν από το 1998 και για το χρονοδιάγραμμα και για τον προϋπολογισμό, στα οποία αναφέρθηκε και ο κ. Αλευράς.
      Κύριοι συνάδελφοι, με βάση αυτές τις διαβεβαιώσεις, τα έργα έπρεπε να είχαν ξεκινήσει το καλοκαίρι του 1998 και να είχαν ολοκληρωθεί πριν από δύο μήνες, το Σεπτέμβριο του 2002. Αυτή είναι η πραγματικότητα. Τι ακούσαμε σήμερα; Η κ. Πετραλιά σας είπε ότι το πιο σημαντικό test event, δηλαδή η πιο σημαντική αθλητική δράση πριν από τους Ολυμπιακούς Αγώνες -για να δούμε αν η «καρδιά» των Ολυμπιακών Αγώνων που αποτελεί το Ολυμπιακό Στάδιο στο Μαρούσι λειτουργεί- θα γίνει τον Ιούνιο του 2004!
      Θέλετε, μάλιστα, να σας πω και κάτι άλλο; Πού θα γίνει η τελετή έναρξης; Στο Παναθηναϊκό Στάδιο που είναι η ιστορία των σύγχρονων Ολυμπιακών Αγώνων. Ξέρετε πότε θα παραδοθεί, με βάση απάντηση του Υπουργείου Πολιτισμού, το Παναθηναϊκό Στάδιο; Θα παραδοθεί στις 30 Ιουλίου του 2004, δηλαδή δέκα τρεις μέρες πριν από την έναρξη των Ολυμπιακών Αγώνων! Γι’ αυτό το λόγο ανησυχούμε!
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Κυρίες και κύριοι συνάδελφοι, αναφέρθηκε επίσης για τον προϋπολογισμό και τις αιτιάσεις της Αντιπολίτευσης για απευθείας αναθέσεις και επανέφερε το θέμα για συζήτηση, ότι δηλαδή υπάρχει διαφάνεια στην ανάθεση των ολυμπιακών έργων, όπως και σε όλα τα δημόσια έργα, αφού ισχύει ο νόμος, σύμφωνα με τον οποίο κάθε έργο και κάθε σύμβαση πάνω από 500 εκατομμύρια περνάει από έλεγχο νομιμότητας του Ελεγκτικού Συνεδρίου. Μα, το είπε ο ίδιος. Είναι έλεγχος νομιμότητας και όχι σκοπιμότητας.
      ΒΑΣΙΛΗΣ ΚΕΔΙΚΟΓΛΟΥ: Είναι διορισμένοι δικαστές. Αυτό είναι γνωστό!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δηλαδή το Ελεγκτικό Συνέδριο ελέγχει τη νομιμότητα της σύμβασης. Εάν η προκήρυξη λέει, για παράδειγμα, ότι ένα έργο πρέπει να γίνει με το συγκεκριμένο μηχάνημα εκσκαφής ή με το συγκεκριμένο τρόπο κατασκευής -που μόνο ένας προμηθευτής ή ένας εργολάβος μπορεί να έχει αυτό το προνόμιο – τότε αυτό δεν εμπίπτει στον έλεγχο νομιμότητας, αλλά στον έλεγχο σκοπιμότητας.
      Υπάρχουν πάρα πολλά παραδείγματα, εκ των οποίων θα σας αναφέρω δύο συγκεκριμένα και στη συνέχεια θα σας καταθέσω απαντήσεις από το Υπουργείο ΠΕ.ΧΩ.Δ.Ε. στο οποίο είχατε την τιμή να υπηρετήσετε πριν πάτε στη συγκεκριμένη θέση που βρίσκεστε σήμερα. 
      Πρώτον, όσον αφορά στη ραδιοτηλεοπτική κάλυψη των αγώνων, θα ήθελα να πω ότι όταν η ΕΡΤ έχει το απόλυτο προνόμιο και τη δυνατότητα να βοηθήσει τον οποιονδήποτε αναλάβει το έργο της ραδιοτηλεοπτικής κάλυψης των Ολυμπιακών Αγώνων και η μία από τις δύο αιτήσεις για το συγκεκριμένο διαγωνισμό -που είναι του κ. Ρομέρο- κατατίθεται μαζί με την ΕΡΤ, δηλαδή μαζί με το ελληνικό κράτος, ποιος θα πάρει αυτό το έργο, κύριοι συνάδελφοι;
     Ποιος θα το πάρει, λοιπόν; Τι κάνει νιάου – νιάου στα κεραμίδια; 
      Σήμερα ήταν προγραμματισμένο να συζητήσει το ΚΥΣΕΑ, μαζί με τις απευθείας αναθέσεις των 2 δισεκατομμυρίων και πλέον δολαρίων προμήθειες για τις Ένοπλες Δυνάμεις και το θέμα της  ασφάλειας των Ολυμπιακών Αγώνων. 
      Πρώτο ερώτημα: Γιατί αυτή η σύμβαση δεν έγινε από το Υπουργείο Δημοσίας Τάξεως που έχει και την αρμόδια διεύθυνση και την ευθύνη της ασφάλειας των Ολυμπιακών Αγώνων; Ακριβώς για να φιμωθεί η Βουλή, ακριβώς για να γίνει απευθείας η ανάθεση, ακριβώς για να την πάρουν συγκεκριμένοι προμηθευτές. 
      Και πώς την παίρνουν συγκεκριμένοι προμηθευτές, κύριε Αλευρά; Στη μία από τις δύο προσφορές συμμετείχε ως μέλος του κονσόρτσιουμ που καταθέτει την προσφορά και ο «κρατικός» ΟΤΕ. Τι κάνει, λοιπόν, «νιάου νιάου στα κεραμίδια;». Δεν ξέρουμε ποιος θα πάρει και αυτό το έργο δηλ. της ασφάλειας των Ολυμπιακών Αγώνων του 2004; Είναι ή δεν είναι λοιπόν η σκοπιμότητα το σημαντικό στοιχείο για ένα διαγωνισμό; Καταλαβαίνει και ο πιο αδαής, ο πιο αφελής ότι είναι απευθείας αναθέσεις ναι ή όχι; 
      Θα αναφερθώ τώρα στον προϋπολογισμό. Εγώ  θα σας πω, κύριε Αλευρά -επειδή λέτε πολλά πράγματα για τον προϋπολογισμό- ότι πρώτα απ’ όλα πρέπει να συνεννοηθείτε στην Κυβέρνησή σας, ποιος είναι ο προϋπολογισμός. Αν έστω και σήμερα έχετε τη δυνατότητα -που δεν την έχετε, διότι η Αντιπολίτευση πολλές φορές προκάλεσε την Κυβέρνηση να δεσμευθεί- δεσμευθείτε για τον προϋπολογισμό. Δεν δεσμεύθηκε ο κ. Βενιζέλος, δεν δεσμεύθηκαν οι προκάτοχοί του Υπουργοί, δεν θα δεσμευθείτε και εσείς σήμερα. Συνεννοηθείτε μεταξύ σας τέλος πάντων. 
      Έχω δήλωση του κυβερνητικού εκπροσώπου, του κ. Χυτήρη, στις 6 Νοεμβρίου 2001, δηλαδή πριν ένα χρόνο. Σας τη διαβάζω: «Ο προϋπολογισμός»    -λέει ο κ. Χυτήρης- «των Ολυμπιακών Αγώνων του 2004 ανέρχεται σε 2,3 τρισεκατομμύρια δραχμές». Δεν το λέω εγώ, το λέει ο κ. Χυτήρης. Και συνεχίζει: «Ο αρχικός προϋπολογισμός ήταν εικονικός και η Κυβέρνηση θεωρεί αναπόφευκτες τις υπερβάσεις».
      Εμείς κάνουμε λάθος; Εμείς λέμε υπερβολές; Εμείς δεν καταλαβαίνουμε; Εμείς δεν είμαστε καλά ενημερωμένοι από την Κυβέρνηση ή εσείς πρέπει να βρείτε έναν μπούσουλα συνεννόησης; 
      Όταν η Αντιπολίτευση και άλλοι ανεξάρτητοι οργανισμοί μιλούν για 3 τρισεκατομμύρια, πού αναφέρονται; Πώς βγαίνουν, λοιπόν, τα 3 τρισεκατομμύρια που θα φθάσουν τα Ολυμπιακά έργα, τα αθλητικά και όσα σχετίζονται με τους Ολυμπιακούς Αγώνες; Θα τα αναφέρω εν συντομία, για να ενημερωθεί και η Βουλή. Το κόστος των Υπουργείων είναι 1,5 τρισεκατομμύριο, όπως ισχυρίζεται και η Κυβέρνηση. Επίσης ένα τρισεκατομμύριο δραχμές αφορά τριάντα έργα για τους Ολυμπιακούς Αγώνες. 
      Εγώ σας ρωτώ: Η επέκταση του μετρό στο Σταυρό πρέπει να γίνει για την τέλεση των Ολυμπιακών Αγώνων; Μπορούν να γίνουν Ολυμπιακοί Αγώνες αν το μετρό δεν επεκταθεί στο Σταυρό; Αυτά είναι 140 δισεκατομμύρια. Δεν πρέπει να προστεθούν; Ο προαστιακός από την Αχαρνών μέχρι το αεροδρόμιο δεν πρέπει να προστεθεί; Δεν πρέπει να γίνει; Τα 65, λοιπόν, δισεκατομμύρια αυτού του έργου δεν πρέπει να προστεθούν; Η περιφερειακή ζώνη του Πειραιά που είναι ένας από τους ολυμπιακούς πόλους κοστίζει 60 δισεκατομμύρια. Δεν πρέπει να προστεθεί; Οι ολυμπιακοί δήμοι πρέπει να κάνουν κάποια έργα, κάποιες απαλλοτριώσεις, κάποιες διανοίξεις, κάποια πάρκινγκ. Ελάτε στο Ηράκλειο για να δείτε που είναι σφηνωμένο το στάδιο, το οποίο καρκινοβατεί δεκαπέντε χρόνια. Αυτά τα 100 δισεκατομμύρια δεν πρέπει να προστεθούν; 
      Σε αυτά που λέτε εσείς έχετε προσθέσει ότι θα έχουμε πενήντα χιλιάδες αστυνομικούς και άλλους τόσους  φαντάρους; Ποιος θα πληρώσει τη διαμονή και τη διατροφή τους; Είναι ή δεν είναι παραπάνω από 150 δισεκατομμύρια αυτά; Είναι ή δεν είναι κατά τη γνώμη σας ο προϋπολογισμός του «Αθήνα 2004»  ελλειμματικός; Έχει ή δεν έχει βάλει το ελληνικό δημόσιο 150 δισεκατομμύρια «ζεστό» χρήμα; Είναι ή δεν είναι οι μισοί χορηγοί επιχειρήσεις του ευρύτερου δημόσιου τομέα, η Εθνική Τράπεζα, ο ΟΤΕ, η ΕΡΤ και ό,τι άλλο υπάρχει; Ποιος θα πληρώσει αυτά τα χρήματα; Γνωρίζετε ή δεν γνωρίζετε ότι η Ατλάντα και το Σίδνεϊ είχαν υπέρβαση προϋπολογισμών της δικής τους ολυμπιακής επιτροπής 45% έως 65%;
      Είναι ή δεν είναι κατανοητό στην Κυβέρνηση ότι ο προϋπολογισμός από 700 δισεκατομμύρια θα περάσει κατά πολύ και με τα overlays, που σας είπαν οι συνάδελφοι, το 1,2 τρισεκατομμύρια δραχμές; 
      Κάνετε ή δεν κάνετε την εταιρεία, που ιδρύσατε για πέντε χρόνια, για να κρύψετε το δημόσιο χρέος των Ολυμπιακών Αγώνων. Τα «Αστικά Ακίνητα» είναι μία εταιρεία δημιουργικής λογιστικής, για να καλύψετε όλες τις λάθος –έτσι ήπια θα τις χαρακτηρίσω- επιλογές σας, που κάνατε πριν και θα κάνετε και στο μέλλον; Μετά θα το πάρετε πακέτο, για να το φορτώσετε στο δημόσιο χρέος, όπως κατά πάγια τακτική κάνει η Κυβέρνησή σας, που εδώ και είκοσι χρόνια απολογιστικά από τη Βουλή στους προϋπολογισμούς και στους απολογισμούς δεν ψήφισε 25 τρισεκατομμύρια δραχμές. Είκοσι πέντε τρισεκατομμύρια, κυρίες και κύριοι συνάδελφοι, πέντε κάθε τετραετία τουλάχιστον, δεν έχουν περάσει απολογιστικά, για να ψηφισθούν από τη Βουλή.
      Εάν, λοιπόν, βάλουμε όλα αυτά, καταλαβαίνετε τι θα γίνει στον προϋπολογισμό του 2005, που ενδεχομένως θα είναι και προεκλογικός προϋπολογισμός λόγω της εκλογής του Προέδρου της Δημοκρατίας.
       Γι’ αυτό μιλούμε για δημιουργική λογιστική. Αυτά γνωρίζουν η Ευρωπαϊκή Ένωση και η EUROSTAT και εγκαλούν την Κυβέρνηση στην τάξη. Αυτές είναι οι ανησυχίες μας, κύριε Αλευρά.
       Θέλω, όμως, να γίνω πιο συγκεκριμένος. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μιλήστε για το ευρώ, κύριε συνάδελφε, εκτός και αν έχετε στην τσέπη σας ακόμα δραχμές.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αφήστε, κύριε Υφυπουργέ. Τα θέματα είανι σοβαρά. Σας έθεσα συγκεκριμένα ερωτήματα και περιμένω συγκεκριμένες απαντήσεις.
      Κύριε Αλευρά, επειδή θέλω να είμαι συγκεκριμένος, θα σας διαβάσω για την ασφάλεια από έγγραφα, που κατέθεσε η Κυβέρνηση στη Βουλή. Το κόστος για την ασφάλεια συμπεριλαμβάνεται σ’ αυτό το πρόχειρο χαρτί, που σας κατέθεσε η κ. Πετραλιά. Είναι μόνο μία σελίδα και είναι ο προϋπολογισμός των Ολυμπιακών Αγώνων. Μας λέει λοιπόν –και μου το απαντά ο Υπουργός Πολιτισμού στις 24 Οκτωβρίου του 2002- ότι ο προϋπολογισμός για την ασφάλεια είναι 380 εκατομμύρια ευρώ. Συμφωνούμε σε αυτό; 
      Μόνο για ένα σύστημα ασφαλείας το C41 η προσφορά ξεπερνά τα 440 εκατομμύρια ευρώ. Όλη η συζήτηση, που γίνεται σήμερα στο ΚΥΣΕΑ για την ασφάλεια των Ολυμπιακών Αγώνων, είναι αυτό το σύστημα. Ξεκίνησε από 800 αλλά μετά τις παραινέσεις και τις πιέσεις της Αντιπολίτευσης με αλλεπάλληλες ερωτήσεις μας, κατέβηκε η προσφορά από τα 800 σε 400. Μιλάμε για 440 εκατομμύρια ευρώ. 
      Ακούστε τώρα κυβέρνηση και συντονισμός! Τον Απρίλιο σε δύο ερωτήσεις του 2002 η Κυβέρνηση απαντά για την ανάθεση ασφάλειας αυτού του συστήματος ότι δεν γνωρίζει τίποτα. Σας διαβάζω συγκεκριμένα από την απάντηση της Κυβέρνησης στη Βουλή : «Ο διαγωνισμός δεν έχει προκηρυχθεί μέχρι σήμερα ούτε έχουν διαμορφωθεί προδιαγραφές για την πραγματοποίησή του». Αυτό απαντούν τα Υπουργεία Πολιτισμού, Μεταφορών, Δημοσίας Τάξης, Εθνικής Άμυνας και Οικονομικών. Στις 13 Ιουνίου του 2002 ο Υπουργός Δημοσίας Τάξεως απαντά και  πάλι ότι δεν γνωρίζει τίποτα. Τον Ιούλιο δημοπρατείται το έργο και δημοπρατείται με προϋπολογισμό 211 εκατομμύρια ευρώ. Οι προσφορές που κατατέθηκαν είναι 440 και 404 εκατομμύρια ευρώ αντίστοιχα.
      Εμείς, λοιπόν, πώς να μην πιστεύουμε αυτό που λέει η «Sagai Daily», η οποία έκανε μία έρευνα για τους Ολυμπιακούς Αγώνες του 2008, και λέει ότι η Κίνα προβλέπει δαπάνες για την ασφάλεια 300 εκατομμύρια. Το Σίδνει δαπάνησε 224 εκατομμύρια. Οι Ολυμπιακοί Αγώνες της Αθήνας θα στοιχίσουν 635. Για να ακολουθήσει το σχόλιο της εφημερίδας «είναι χρυσές οι κάμερες παρακολούθησης που θα βάλουμε για την ασφάλεια των Ολυμπιακών Αγώνων του 2004»; Χρυσές είναι οι τσέπες των προμηθευτών, των εργολάβων που εσείς τις χρυσώνετε με απευθείας αναθέσεις και ρεζιλεύετε τη χώρα διεθνώς. Αυτή είναι η πραγματικότητα.
      Θέλετε να σας πω για το ΥΠΕΧΩΔΕ; Ακούστε, κύριοι συνάδελφοι. Το ΥΠΕΧΩΔΕ σε απάντηση της κ. Παπανδρέου την 1η Νοεμβρίου του 2002 μας καταθέτει τριάντα πέντε συμβάσεις μελετών για τη δημιουργία των ολυμπιακών εγκαταστάσεων μέχρι σήμερα.
      Σας διαβάζω, λοιπόν, από την απάντηση: Εργολαβία Ελληνικού. Κατασκευή ολυμπιακών εγκαταστάσεων. Μπέιζ-μπολ, σόφτ-μπολ, χόκεϊ. Στη σελίδα 4 –είναι έγγραφα που καταθέτει το Υπουργείο ΠΕΧΩΔΕ- τι μας λέει; Μας λέει, απόφαση ΥΠΕΧΩΔΕ με την οποία εγκρίθηκε το αποτέλεσμα του διαγωνισμού με μέση τεκμαρτή έκπτωση 6,7% επί του προϋπολογισμού και συμπληρωματική πίστωση 8,7 εκατομμύρια ευρώ, δηλαδή 3 δισεκατομμύρια. Ενώ υπάρχει έκπτωση έρχεται το ΥΠΕΧΩΔΕ και χαρίζει 3 δισεκατομμύρια. Πείτε μου τώρα εσείς πώς γίνεται αυτό το πράγμα. Και προσέξτε, αυτό είναι μόνο για το Ελληνικό. Εξηγήστε μου πώς χαρίζει 3 δισεκατομμύρια όταν το Πανεπιστήμιο Κρήτης προπέρυσι παρά λίγο να μη λειτουργήσει για 7 δισεκατομμύρια. 
      Δεύτερον. Σύμβαση εργολαβίας στον Άγιο Κοσμά. Κατασκευή ολυμπιακού κέντρου ιστιοπλοϊας στον Άγιο Κοσμά. Η πρώτη φάση: Γίνεται προκήρυξη και υπάρχει μία έκπτωση 37%. Μετά προκηρύσσεται η δεύτερη φάση του έργου η οποία είναι δεκαπλάσιας αξίας. Δηλαδή η Α΄ φάση του έργου είναι αξίας 10 εκατομμύρια ευρώ, η Β΄ φάση είναι αξίας 80 εκατομμύρια ευρώ. Στη δεύτερη φάση η έκπτωση είναι 7%. Βάζουμε δηλαδή το έργο μέσα, προκηρύσσετε ένα έργο, εγκαθιστάτε τον εργολάβο, αφήνετε τους άλλους απέξω και όταν έχει το πλεονέκτημα να κάνει το έργο στη δεύτερη φάση, του το αναθέτετε με 7% έκπτωση. Αυτές είναι οι απευθείας αναθέσεις. Αυτή είναι η κατασπατάληση του δημοσίου χρήματος. Αυτό δημιουργεί τις υπερβάσεις στους προϋπολογισμούς. Γι’ αυτό θα φθάσει στα 3 τρισεκατομμύρια και πλέον τον προϋπολογισμό των Ολυμπιακών Αγώνων, γι’ αυτό εγκαλούμε την Κυβέρνηση και ανησυχούμε. Εθνική προσπάθεια, ναι. Αλλά υποθήκευση του μέλλοντος των επόμενων γενεών και των παιδιών μας, όχι στην Κυβέρνηση. Γι’  αυτό εμείς θέλουμε ανοιχτές διαδικασίες. Διαδικασίες ελέγχου, ενημέρωση της Βουλής και εθνική συνεννόηση. Αυτοί που δεν το επιθυμούν είναι η Κυβέρνηση. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, θα ήθελα να πω ότι από την τοποθέτηση του κ. Κεφαλογιάννη, θα μπορούσε να πει κάποιος ότι δεν βρίσκει λόγο στην αγόρευση του κ. Κεφαλογιάννη, να είναι υπέρ της διεξαγωγής των Ολυμπιακών Αγώνων. Κατηγόρησε τους χορηγούς που είναι μεγάλες εταιρείες του δημόσιου και του ιδιωτικού τομέα, του ευρύτερου δημόσιου τομέα βεβαίως με ελάχιστη μειοψηφία του δημοσίου, γιατί είναι χορηγοί. Εάν αυτό έχει πολιτική λογική η οποία αντέχει σε οποιοδήποτε βάσανο της απλής λογικής, αφήνω να το κρίνουν οι άλλοι. Πιστεύω δηλαδή ότι εάν η απαίτηση της Νέας Δημοκρατίας θα ήταν να μην υπάρχουν χορηγοί στην Ελλάδα, να μην υπάρχουν στους Ολυμπιακούς Αγώνες, τότε για ποιο λόγο και με ποιες προϋποθέσεις άραγε η Κυβέρνηση της Νέας Δημοκρατίας το 1992 διεκδικούσε τους Ολυμπιακούς Αγώνες με αρμόδια Υπουργό την κ. Πετραλιά. Και θα μπορούσα να πάω και πιο πέρα σε πάρα πολλά πράγματα τα οποία είπατε και με αφήνουν κατάπληκτο. Υποθέτω ότι πρέπει να έχετε μια στοιχειώδη γνώση των διαδικασιών για τα δημόσια έργα. Πρέπει να αναφέρεσθε στη συμπληρωματική πίστωση, η οποία απευθύνεται προς το Υπουργείο Εθνικής Οικονομίας με τον προϋπολογισμό του έργου και τη σύμβαση, η οποία υπογράφεται ανάμεσα στο δημόσιο και στον κατασκευαστή. Είναι δυνατόν ποτέ να υπάρχει απόφαση για απευθείας ανάθεση στο δημόσιο σε έργο ιδιαίτερα μεγάλης οικονομικής αξίας; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: … (Δεν ακούστηκε)
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν έχω δει την απάντηση.
      Όμως, κύριε Κεφαλογιάννη, θα σας επαναλάβω κάτι και θα σας παρακαλέσω να το εννοήσετε. Εάν ο κομματικός ανταγωνισμός δύναται να διαστρέφει τα πάντα και ανάμεσα σε μας και σε σας υπάρχει ένα χάσμα επιχειρημάτων ή αντιπαράθεσης, υπάρχει ένας τρίτος κριτής αυτών των πραγμάτων, ο οποίος θα μας πει αν είναι έτσι ή αλλιώς. Και αυτός ο τρίτος κριτής είναι το Ελεγκτικό Συνέδριο.
	Σας επαναλαμβάνω ότι το Ελεγκτικό Συνέδριο κάνει αυστηρότατο έλεγχο νομιμότητας και τήρησης των διαδικασιών. Ούτε μία δραχμή δεν μπορεί να περάσει χωρίς να υπάρχει απόλυτος έλεγχος της διαδικασίας και της διαφάνειας. Δεν μπορεί να εμφανίζονται ξαφνικά «χρυσές τσέπες» με ανταπόκριση μιας “DAILY SHANGAI” για το πρόγραμμα ασφάλειας των Ολυμπιακών Αγώνων ούτε μπορείτε να εμφανίζετε στον προϋπολογισμό των Ολυμπιακών Αγώνων τον προϋπολογισμό της Οργανωτικής Επιτροπής για να φτάσετε στο μαγικό νούμερο των 2,3 τρισεκατομμυρίων δραχμών, όταν γνωρίζατε ότι ο προϋπολογισμός της Οργανωτικής Επιτροπής είναι ισοσκελισμένος και αυτά που έχει ως έξοδα έχει και ως έσοδα. 
      Δεν μπορείτε να προσθέτετε στον ολυμπιακό προϋπολογισμό το μετρό ως το αεροδρόμιο, που δεν είναι ολυμπιακή υποχρέωση. Κανένας δεν μας ζήτησε να πάει το μετρό στο αεροδρόμιο. Σας το λέω, διαβάστε το φάκελο για της διεκδίκησης, διαβάστε τις συνεντεύξεις της ΔΟΕ και όλα τα σχετικά, για να διαπιστώσετε ότι δεν περιλαμβάνεται στις ολυμπιακές υποχρεώσεις, όπως δεν περιλαμβάνονται ο προαστιακός σιδηρόδρομος στο τμήμα των Αχαρνών-Πειραιά  και ένα σωρό άλλα πράγματα, τα οποία προσθέτετε, για να φτάσετε στο μαγικό νούμερο των 3 τρισεκατομμυρίων δραχμών, για να τρομάξετε τον ελληνικό λαό.
      Γιατί να τρομάξουμε τον ελληνικό λαό; Αν υπάρχει οποιαδήποτε καταγγελία για «φωτογραφικές» διαδικασίες ή διατάξεις, να ειπωθεί συγκεκριμένα και να κριθεί αυτό. Όμως, υπάρχουν όργανα και διαδικασίες. Δεν μπορούμε να ερχόμαστε στη Βουλή και να γίνονται «κλωτσοσκούφι» η πολιτική και η νομική ευθύνη ανάμεσα στα κόμματα της Αντιπολίτευσης για το ποιος θα μπορέσει καλύτερα σε επίπεδο επικοινωνίας ή εντυπώσεων να κατηγορήσει τον άλλο για ανευθυνότητα ή για κακοδιαχείριση. 
      Εγώ δεν πιστεύω σ’ αυτού του είδους την πολιτική και πιστεύω ότι κι εσείς, που στο παρελθόν έχετε δώσει διαφορετικά δείγματα, θα συμβάλετε ώστε, όπου υπάρχουν συγκεκριμένες περιπτώσεις κακοδιαχείρισης, να εστιάσουμε πάνω σ’ αυτές και να δούμε τι φταίει και τι είναι λάθος.
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, μπορώ να πάρω το λόγο;
	ΠΡΟΕΔΡΕΥΩΝ (Κωνσταντίνος Βρεττός): Όχι, κύριε Κεφαλογιάννη, ο Κανονισμός δε σας δίνει το δικαίωμα να πάρετε το λόγο. Μόνο ο Υπουργός μπορεί να πάρει το λόγο, ίσως και κατά κατάχρηση του Κανονισμού.
	Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
	ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, η Νέα Δημοκρατία εκφράζει την ανησυχία της για ένα τεράστιο εθνικό εγχείρημα, όπως είναι η διεξαγωγή των Ολυμπιακών Αγώνων και αυτό το θεωρώ θετικό. Άλλωστε η έκφραση αυτής της ανησυχίας μπορεί να κρατήσει σε εγρήγορση την Κυβέρνηση, προκειμένου να κάνει καλά τη δουλειά της. Θα ήταν χρήσιμο, όμως, να αποφεύγουμε τις υπερβολές διότι οι υπερβολές συνήθως δοκιμάζουν το κύρος και την αξιοπιστία του εκφερόμενου πολιτικού λόγου. 
      Οφείλω ορισμένες σαφείς απαντήσεις στα όσα καταγράφονται στην επερώτηση της Νέας Δημοκρατίας και σε όσα ακούστηκαν σήμερα από τους αξιότιμους συναδέλφους.
      Η Νέα Δημοκρατία θέτει κατ’ αρχήν θέμα προϋπολογισμού. Η Κυβέρνηση πολλές φορές έχει επαναλάβει ότι ο συνολικός προϋπολογισμός για την ολυμπιακή προετοιμασία θα είναι περίπου στο ύψος του 1,5 τρισεκατομμυρίου δραχμών. Αυτό επαναλαμβάνεται ως διαβεβαίωση και σήμερα. Παρ’ όλα αυτά, από την πλευρά των συναδέλφων της Αξιωματικής Αντιπολίτευσης τίθεται το ερώτημα αν στην πραγματικότητα μέχρι και την τέλεση των Ολυμπιακών Αγώνων θα υπερβούμε αυτό το ποσό. Μιλάω για την ολυμπιακή προετοιμασία.
      Άκουσα προηγουμένως τον Κοινοβουλευτικό Εκπρόσωπο της Νέας Δημοκρατίας να χρησιμοποιεί το εξής ερώτημα: Μπορούν να γίνουν Ολυμπιακοί Αγώνες αν το μετρό δεν επεκταθεί μέχρι το Σταυρό; Αναζητούμε, λοιπόν, μία βάση στην οποία θα πρέπει να συμφωνήσουμε για τον υπολογισμό της χρηματοδότησης της ολυμπιακής προετοιμασίας. Αν ισχυρίζεσθε ότι θα πρέπει να εντάξουμε και το μετρό στην εκτέλεση των έργων που έχουν σχέση με τη διεξαγωγή των Ολυμπιακών Αγώνων, ασφαλώς αλλάζει η βάση υπολογισμού των έργων.
      ΦΑΝΗ ΠΕΤΡΑΛΙΑ-ΠΑΛΛΗ: Αυτά είναι σε άλλον προϋπολογισμό. Μη τα μπλέκετε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μπλέκω τίποτα. Θέλω να σας πω ότι βλέπω πολύ καθαρά και χωρίς να έχω μαντζουράνες μπροστά μου. Σας διαβεβαιώνω.
      Αν, λοιπόν, κάτι το οποίο δεν σχετίζεται με  τη διεξαγωγή των Ολυμπιακών Αγώνων, που είναι η επέκταση του μετρό, θέλουμε να το συμπεριλάβουμε στα έργα της ολυμπιακής προετοιμασίας τότε αλλάζουμε τη βάση υπολογισμού. Αλλά αυτό δεν είναι σωστό. Το μετρό ως έργο, κατά την επέκτασή του, είχε αποφασιστεί, ανεξαρτήτως των Ολυμπιακών Αγώνων και έπρεπε να αποφασιστεί διότι αλλιώς θα ήταν ένα ημιτελές έργο. 
      Στην ανησυχία σας να προσδιορίσουμε επακριβώς το ύψος των δαπανών, επικαλείστε την εφαρμογή της δημιουργικής λογιστικής και στα ολυμπιακά έργα όπως στον προϋπολογισμό. 
      Επειδή αποδέχομαι ότι έχετε επαρκείς λόγους να θέλετε την πραγματική απεικόνιση των μεγεθών της ελληνικής οικονομίας στον προϋπολογισμό, θα ήθελα να διευκρινίσω μερικά πράγματα σχετικά με τις δήθεν ανακαλύψεις της EUROSTAT για ορισμένα μεγέθη που χρησιμοποιήθηκαν με τη δημιουργική λογιστική στον προϋπολογισμό. 
      Κατ’ αρχήν η EUROSTAT συνεργάζεται συστηματικά με όλες τις κυβερνήσεις και με όλες τις εθνικές στατιστικές υπηρεσίες, άρα και με την Ελληνική Στατιστική Υπηρεσία. 
      Δεύτερον, η EUROSTAT δεν ανακάλυψε κάτι που έκρυβε η ελληνική Κυβέρνηση στους προϋπολογισμούς της, διότι τα τρία μεγέθη για τα οποία συμφωνήθηκε με τη EUROSTAT ότι πρέπει να περάσουν και στο έλλειμμα της κεντρικής κυβέρνησης, τα γνώριζε υπολογιζόμενα στο δημόσιο χρέος. Και εξηγούμαι: Τρία υπήρξαν τα μεγέθη που μεταφέρθηκαν από το δημόσιο χρέος στο έλλειμμα της Κυβέρνησης. Είναι οι κεφαλαιακές μεταβιβάσεις, είναι τα μετατρέψιμα ομόλογα και οι καταπτώσεις των εγγυήσεων του ελληνικού δημοσίου. Αυτά τα τρία μεγέθη συμφώνησε η ελληνική Κυβέρνηση να εμφανίζονται στον προϋπολογισμό εφεξής ως έλλειμμα της κεντρικής κυβέρνησης. Τέτοιου είδους συμφωνίες έχει κάνει με την EUROSTAT κάθε κυβέρνηση που ανήκει στην Ευρωπαϊκή Ένωση. Άλλες χώρες μετακίνησαν στο έλλειμμα των κυβερνήσεών τους πολύ περισσότερα κονδύλια από ό,τι τα τρία που ανέφερα προηγουμένως. 
      Συνεπώς σας παρακαλώ να αποφύγετε την παρεξήγηση ότι η EUROSTAT  με μαγικές συνταγές ανακάλυψε κάτι που αποκρύπτεται από την ελληνική Κυβέρνηση. 
      Για το λόγο αυτό σας καλώ να την παρασύρεστε σε ανάλογες ερμηνείες και συμπεράσματα για τα ολυμπιακά έργα. 
      Ένα δεύτερο θέμα που θέλω να επισημάνω σχετίζεται με τις υπερβολές σας για το πράσινο. Η οικολογική ευαισθησία είναι πολύ σημαντική, τα έργα ανάπλασης που περιλαμβάνουν το πράσινο είναι κάτι που το επιθυμούμε όλοι και θεωρώ ότι έχει δίκιο η Νέα Δημοκρατία να αποδίδει ιδιαίτερη σημασία στα θέματα του πρασίνου. Όταν όμως λέτε στο κείμενο της επερώτησής σας ότι έχουμε χάσει τις φυτευτικές περιόδους και ότι απομένει μόνο μία, προφανώς υπερβάλλετε. Υπάρχουν τρεις φυτευτικές περίοδοι, είναι η άνοιξη του 2003, το φθινόπωρο του 2003 και η άνοιξη του 2004. Το πράσινο, όπως θα ξέρετε, κινδυνεύει να καταστραφεί αν δεν έχουν τελειώσει τα οικοδομικά έργα. Συνεπώς έχουμε άλλες τρεις περιόδους. Είναι βέβαιο ότι θα αξιοποιηθεί ως φυτευτική περίοδος η άνοιξη και το φθινόπωρο του 2003 ώστε να μην καταστραφεί το πράσινο προτού τελειώσουν τα οικοδομικά έργα. 
      Σε ό,τι αφορά την εκτέλεση των έργων και τα χρονοδιαγράμματά τους, ο Πρόεδρος της συντονιστικής επιτροπής της ΔΟΕ κ. Όσβαλτ αναγνώρισε στην τελευταία του επίσκεψη ότι τα χρονοδιαγράμματα σε γενικές γραμμές πάνε καλά. Αυτήν την ώρα εκτελούνται περί τα είκοσι ολυμπιακά έργα και θα προστεθούν άλλα δύο…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ, δύο λεπτά ακόμα,  κύριε Πρόεδρε, όπως δόθηκαν σε αρκετούς συναδέλφους της Νέας Δημοκρατίας. 
      ΠΡΟΕΔΡΕΥΩΝ (Κωνσταντίνος Βρεττός): Τον μπελά μου, μου φαίνεται ότι βρίσκω…
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν τον βρίσκετε από μένα, ομολογώ ότι αναλαμβάνω μεγάλο βάρος να είμαι μπελάς σας. Αλλά πρέπει να σας πω ότι κατανάλωσαν πολύ περισσότερα από τέσσερα και πέντε λεπτά άλλοι συνάδελφοι. Ελπίζω ότι δεν θα με εξαιρέσετε εμένα. 
      ΠΡΟΕΔΡΕΥΩΝ (Κωνσταντίνος Βρεττός): Κτυπούσε το κουδούνι συνέχεια, αλλά ο συνάδελφος δεν έλεγε να σταματήσει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δώστε μου λίγο χρόνο ακόμη, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Εντάξει.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εκτελούνται, λοιπόν, περίπου είκοσι ολυμπιακά έργα και θα προστεθούν σε λίγο καιρό και άλλα δύο. Τα περισσότερα απ’ αυτά ως προς το χρονοδιάγραμμά τους έχουν μια αντιστοιχία με τα έργα που εκτελέστηκαν στο Σίδνει. Υπάρχουν και ορισμένα στα οποία είναι καλύτερες οι επιδόσεις απ’ ό,τι στο Σίδνει. Εν πάση περιπτώσει, εκείνο που έχει σημασία είναι ότι στα χρονοδιαγράμματα υπάρχει μια βελτίωση συγκριτικά με το πολύ πρόσφατο παρελθόν. 
      Θα πρέπει τώρα να λύσουμε μια ακόμα παρεξήγηση. Είδα στο κείμενο της επερώτησης –και το επαναλάβατε και σήμερα στη συζήτηση που μέχρι τώρα διεξάγεται- ότι μιλάτε πολλές φορές για κατάργηση έργων ή για μετατροπή τους από μόνιμα σε προσωρινά. 
      Πράγματι, έχει ανακοινωθεί για επτά έργα από την Κυβέρνηση, η μείωση των τεχνικών προδιαγραφών τους. Έχει εκληφθεί η μείωση των τεχνικών προδιαγραφών ως μετατροπή ενός μόνιμου έργου σε προσωρινό, Δεν είναι έτσι. Θα σας δώσω μόνο ένα παράδειγμα: Το μόνο προσωρινό έργο ήταν, το γυμναστήριο του Παλαιού Φαλήρου, το οποίο όμως για λόγους οικονομίας και μεταολυμπιακής χρήσης μεταφέρθηκε στο Περιστέρι με μια εξοικονόμηση μάλιστα ενός ποσού περίπου 4 δισεκατομμυρίων δραχμών. 
      Ετέθη μετ’ επιτάσεως το ερώτημα εάν υπάρχουν απευθείας αναθέσεις στα εκτελούμενα έργα και εάν τηρείται η νομιμότητα και η διαφάνεια. 
      Κυρίες και κύριοι συνάδελφοι, πρέπει να σας πω το εξής: Ξεχάστε οτιδήποτε άλλο. Ξεχάστε το τεχνικό και διαδικαστικό μέρος μέχρι την υπογραφή μιας σύμβασης ανάθεσης έργου. Υπάρχει ένας παράγοντας που δεν μπορεί να υπερβεί κανείς. Είναι ο προληπτικός έλεγχος νομιμότητας του Ελεγκτικού Συνεδρίου. Κάθε έργο που υπερβαίνει το 1 δισεκατομμύριο δραχμές,  σύμφωνα με την ισχύουσα νομοθεσία, πρέπει να ελέγχεται προληπτικά, ως προς τη νομιμότητά του, από το Ελεγκτικό Συνέδριο. Εάν σ’ αυτόν τον προσυμβατικό, τον προληπτικό έλεγχο νομιμότητας το Ελεγκτικό Συνέδριο διαπιστώσει πράγματα που είναι προς διόρθωση, υποχρεούται πάντοτε η Κυβέρνηση ή ο αντίστοιχος φορέας να τα διορθώσει. Εάν όμως δεν υπάρχει κάτι που να μην συνάδει με τη νομιμότητα, τότε το Ελεγκτικό Συνέδριο δίνει τη σχετική του έγκριση.
      Προσέξτε όμως κάτι που θεωρώ επικίνδυνο στο επιχείρημά σας: Είπατε ότι δεν έχει τόση μεγάλη σημασία ο προληπτικός έλεγχος νομιμότητας, αλλά ότι πρέπει να ελέγχεται και η σκοπιμότητα του έργου. Να γίνεται δηλαδή προληπτικός έλεγχος σκοπιμότητας. 
      Το Ελεγκτικό Συνέδριο, όπως και κάθε άλλο δικαστήριο, δεν μπορεί να διοικεί τη χώρα. Το Ελεγκτικό Συνέδριο, όπως και κάθε δικαστήριο, πρέπει να ελέγχει την τήρηση της νομιμότητας. Αλίμονο εάν αναθέταμε στη δικαστική εξουσία να προσδιορίζει τη σκοπιμότητα ενός έργου. Εδώ καταργήσαμε τον έλεγχο σκοπιμότητας της κεντρικής διοίκησης στον Α΄ και Β΄ βαθμό της Τοπικής Αυτοδιοίκησης. Θα επιτρέπαμε σε οποιαδήποτε μορφή δικαστικής εξουσίας να υπερβεί τη συνταγματική διάκριση εξουσιών και να ενεργεί έλεγχο σκοπιμότητας ενός έργου; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν είπαμε τέτοιο πράγμα εμείς.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό είπατε, κύριε Κεφαλογιάννη.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εμείς είπαμε για την ουσία του ελέγχου της νομιμότητας που μπορεί να γίνεται από τη Βουλή.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Κεφαλογιάννη, σας άκουσα πολύ προσεκτικά και θα δείτε, όταν ζητήσετε τα Πρακτικά, ότι μιλήσατε για έλεγχο σκοπιμότητας. Εάν εννοούσατε τον ουσιαστικό έλεγχο νομιμότητας, γίνεται ουσιαστικός έλεγχος νομιμότητας. Γι’ αυτό σας είπα ότι εκείνο που έχει σημασία να συγκρατήσουμε στη συγκεκριμένη περίπτωση είναι ότι ο προληπτικός έλεγχος νομιμότητας είναι ουσιαστικός και τελικά οπλίζει το σύνολο των φορέων με την απαραίτητη νομιμοποιητική βάση για να προχωρά χωρίς αμφισβητήσεις.
      Θα κλείσω με την παρότρυνση που έκανα στην αρχή: Όσο χρήσιμο θεωρώ το έργο σας, άλλο τόσο ανώφελη θεωρώ την υπερβολή που δεν βοηθά ένα εθνικό εγχείρημα από το οποίο δεν έχει να κερδίσει μία συγκεκριμένη πολιτική παράταξη αλλά το σύνολο της χώρας και του λαού μας.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Τσιτουρίδης.
      ΣΑΒΒΑΣ ΤΣΙΤΟΥΡΙΔΗΣ: Ευχαριστώ πολύ, κύριε Πρόεδρε.
      Βρισκόμαστε, κύριε Πρόεδρε, μπροστά σε ένα κρίσιμο δίλημμα: Από τη μια μεριά υπάρχει η ανάγκη να γίνουν τα έργα και από την άλλη -σύμφωνα με την εκτίμησή μας, αλλά όχι μόνο τη δική μας- υπάρχει ένα πυκνό δίκτυ αδιαφάνειας γύρω από τα ολυμπιακά έργα, γύρω από τα δημόσια έργα.
      Αν μέσα σε αυτό το περιβάλλον υπάρχει κάτι που επιβάλλεται να κάνουμε, είναι να ασκηθεί κάθε δυνατός έλεγχος για να πετύχουμε την ορθολογική διαχείριση του δημοσίου χρήματος και αυτό είναι μια από τις σημαντικές αποστολές της Αξιωματικής Αντιπολίτευσης. 
      Ανέφερε ο κ. Αλευράς, ότι δεν υπάρχουν απευθείας αναθέσεις και ότι υπάρχουν μόνο έργα, τα οποία δίδονται με απευθείας διαπραγμάτευση.
      Κύριε Πρόεδρε -και δι’ υμών απευθύνομαι στην Κυβέρνηση- όλοι σε αυτόν τον τόπο ζούμε. Ο κ. Κεφαλογιάννης ανέλυσε μια σειρά από διαδικασίες και από μεθοδεύσεις που οδηγούν ουσιαστικώς στο να φωτογραφίζουμε τους εργολάβους που παίρνουν τα ολυμπιακά έργα. 
    Από την άλλη πλευρά, με τις πρακτικές οι οποίες ασκούνται, ο κανόνας είναι ότι, μετά την υπογραφή της σύμβασης για την εκτέλεση του έργου, δεν έχουμε το τέλος της διαδικασίας ανάθεσης αλλά μόνο, κύριε Πρόεδρε, την αρχή μιας διαρκούς διαπραγμάτευσης με τους εργολάβους. Ουσιαστικά αυτή οδηγεί σε απευθείας ανάθεση, χωρίς κανέναν ανοιχτό διαγωνισμό, σημαντικών πρόσθετων ή παράλληλων εργασιών, με σημαντική πρόσθετη χρηματοδότηση για τον ανάδοχο του αρχικού έργου ή στην αποδοχή –και δεν τα λέμε εμείς αυτά, τα λέει η Ευρωπαϊκή Επιτροπή, κύριε Πρόεδρε- μιας σημαντικής μείωσης των φυσικών ποσοτήτων των έργων, χωρίς όμως αντίστοιχη μείωση στους οικονομικούς όρους της σύμβασης. Αυτό ειδικά στα ολυμπιακά έργα γίνεται γιατί οι δημοπρατήσεις προχωρούν στη βάση ατελών τεχνικών μελετών, σκιαγραφημάτων καμιά φορά, και μετά από τη δημοπράτηση ανακαλύπτουμε τι έργο πρέπει να γίνει. Αυτή είναι η πραγματικότητα.
      Επειδή αναφερθήκατε και σε μία σειρά από έργα, εάν εγώ, κύριε Πρόεδρε, πω στην εκλογική μου περιφέρεια ότι θα διαθέσουμε 150 δισεκατομμύρια δραχμές για αισθητική αναβάθμιση του Ολυμπιακού Σταδίου, η οποία δεν θα του προσθέτει τίποτα λειτουργικά, τότε σε αυτούς τους καιρούς προκαλούμε. Με 150 δισεκατομμύρια δραχμές τον ακριτικό Νομό του Κιλκίς τον έσκαβα για πέντε χρόνια. Αυτή είναι η πραγματικότητα. Άρα, λοιπόν, όταν έχουμε να κάνουμε και για έργα που δεν χρειάζονται, τότε θα έπρεπε να είναι λίγο προσεκτικότερη η Κυβέρνηση.
      Επειδή ανεφέρθη ο κ. Αλευράς σε έναν πίνακα που παρέδωσα, εγώ δεν έχω, κύριε Αλευρά, την επέκταση του μετρό στο λογαριασμό του 1.330.000.000 δραχμών. Εγώ έχω υπό το λήμμα «μετρό» –διαβάστε καλά τον πίνακα - το δίκτυο του τραμ και τον προαστιακό σιδηρόδρομο που είναι ολυμπιακά έργα. Δεν αναφέρομαι στις επεκτάσεις του μετρό.
      Τελειώνω, κύριε Πρόεδρε, αναφερόμενος στο τραμ στο Παλαιό Φάληρο. Λέμε όχι σε αυτό το τραμ. Να υπογειοποιηθεί η παραλία, όπως αρχικά προβλεπόταν, για την κίνηση των αυτοκινήτων και στο χώρο που θα αποδοθεί να περάσει και το τραμ, να ανοίξουμε τα νότια προάστια στη θάλασσα.
      Άρα, κύριε Πρόεδρε, αυτό το τραμ δεν πρέπει να γίνει. Δεν αφορά μόνο πενήντα ή εκατό ανθρώπους που θίγονται εκεί. Αφορά μια ολόκληρη λογική που έρχεται να κόψει την Αθήνα από τη θάλασσα και να θέσει την πόλη στην υπηρεσία των Ολυμπιακών Αγώνων, όταν στόχος μας ήταν οι Ολυμπιακοί Αγώνες να τεθούν στην υπηρεσία της πόλης. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η Κοινοβουλευτική Εκπρόσωπος του Συνασπισμού της Αριστεράς και της Προόδου κ. Ξηροτύρη-Αικατερινάρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Είναι προφανές, κύριοι συνάδελφοι και κύριε Υπουργέ, ότι ο χρόνος που μας απέμεινε –μόλις ενάμισι έτος- είναι υπερβολικά μικρός για τα τόσα έργα που πρέπει ακόμη να εκτελεστούν, αλλά και για τα τόσα έργα που πρέπει να αρχίσουν και να τελειώσουν μέχρι τον Απρίλιο του 2004. Ο χρόνος είναι μικρός, όμως το κόστος καλπάζει. Αυξάνεται κατακόρυφα. 
      Ο προϋπολογισμός των έργων –αναφέρθηκαν σε αυτά πριν και οι συνάδελφοί μου και δεν μπορείτε να μας κρύβετε την αλήθεια ή να μας λέτε ότι δεν σας λέμε εμείς σωστά πράγματα- κλειδώθηκε στις αρχές του έτους για τις κατασκευές στο 1,5 τρισεκατομμύριο, με παρέμβαση του ίδιου του Πρωθυπουργού. Βέβαια, στο φάκελο υποψηφιότητας ήταν της τάξεως των 700 δισεκατομμυρίων δραχμών. Αυτήν τη στιγμή πρέπει να έχει ξεπεράσει τα 1,8 τρισεκατομμύρια και δεν ξέρουμε μέχρι πού θα φθάσει. Νομίζω ότι και εσείς δεν το ξέρετε και γι’ αυτό προσπαθείτε να μας τα παρουσιάσετε διαφορετικά –εντελώς θεωρητικά- τα στοιχεία. 
      Εδώ πρέπει να προσθέσουμε τα έργα τα οποία γίνονται από το ΥΠΕΧΩΔΕ και τους άλλους αρμόδιους φορείς. Αφορούν υποδομές των ολυμπιακών έργων. Αυτό, βέβαια, δεν παρουσιάζεται επίσημα, γιατί ξέρετε πολύ καλά ότι στο Γ΄ Κοινοτικό Πλαίσιο Στήριξης δεν μπορούν να ενταχθούν ολυμπιακά έργα. Όμως, και για τους άλλους συναδέλφους, τους συναδέλφους από την περιφέρεια, αυτά είναι έργα του φακέλου, είναι έργα της Αττικής. Είναι 1 τρισεκατομμύριο –ίσως φθάσει και παραπάνω- το οποίο πραγματικά υφαρπάζεται από τα πολύ σημαντικά έργα που είχε ανάγκη η περιφέρεια. Είναι έργα που εξυπηρετούν τους Ολυμπιακούς Αγώνες και σε καμία περίπτωση δεν εξυπηρετούν την περιφερειακή ανάπτυξη της χώρας. Την υπερσυγκέντρωση του πληθυσμού και των δραστηριοτήτων στην Αθήνα εξυπηρετούν και την πρόσκαιρη απασχόληση που θα δημιουργήσουν οι Ολυμπιακοί Αγώνες. Μετά, όμως, θα ξεθυμάνουν τα πράγματα. 
      Αν, λοιπόν, προσθέσουμε σε αυτά και το κόστος των άλλων υπηρεσιών, αν προσθέσουμε και τα 700–800 δισεκατομμύρια δραχμές, που είναι ο προϋπολογισμός του «ΑΘΗΝΑ 2004», περνάμε τα 3 τρισεκατομμύρια δραχμές αυτήν τη στιγμή. Και να δούμε τι θα κάνουμε από εκεί και πέρα. 
      Πώς θα καλυφθούν αυτά; Απαντήστε μας, κύριε Υπουργέ. Απειλείται ή όχι η εθνική μας οικονομία; Πολύ περισσότερο η προσπάθεια της χώρας μας για ισόρροπη και περιφερειακή ανάπτυξη. Αυτό βέβαια το τρένο το έχει χάσει η χώρα μας. Είναι σίγουρο. Απειλούνται ή όχι οι εργαζόμενοι; Οι αυξήσεις είναι 2,5% μόνο γιατί ο προϋπολογισμός του 2003 και του 2004 θα πρέπει να καλύψει τους μεγάλους εθνικούς πόρους που διατίθενται για τους Ολυμπιακούς Αγώνες. Οι εργαζόμενοι της χώρας θα έχουν όφελος από αυτούς τους Ολυμπιακούς Αγώνες; Δεν μας το έχετε πει ποτέ. Δεν μας έχετε πει ποτέ τις προοπτικές για την απασχόληση, για την κάλυψη της ανεργίας, για την ανάπτυξη της χώρας. Εμείς είμαστε πάρα πολύ επιφυλακτικοί. Λέμε ακόμη και ότι τα πράγματα, δυστυχώς, θα είναι εντελώς αντίθετα απ’ ό,τι θα περίμενε κανείς. 
      Θα την πληρώσει η περιφέρεια; Βεβαίως. Το 2003 και το 2004 στον προϋπολογισμό (σελίδα 24, πίνακας 2.8) διατίθενται για τα ολυμπιακά έργα περίπου 1 δισεκατομμύριο ευρώ από τους εθνικούς πόρους για το 2003 και 1,3 δισεκατομμύρια ευρώ για το 2004. Ξέρετε πόσο παίρνουν όλες οι περιφέρειες το 2003 για το ολυμπιακά έργα; Μόλις 27 εκατομμύρια ευρώ για το 2003 έναντι του 1,3 τρισεκατομμύρια για την Αθήνα.
      Και διατυμπανίζεται το πρόγραμμα «Ελλάδα 2004» κλπ. Ξέρετε πόσο παίρνει η περιφέρεια συνολικά σε εθνικούς πόρους; Μόνο 55 εκατομμύρια ευρώ για το 2003, έναντι των 2,6 δισεκατομμυρίων  στα δύο χρόνια ή το 1,3 δισεκατομμύρια για τον κάθε χρόνο μόνο από εθνικούς πόρους για τα ολυμπιακά έργα.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Την Εγνατία δεν την παίρνει η περιφέρεια; Σε ποιο λογαριασμό τη βάζετε;
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Την Εγνατία ευτυχώς δεν μπορεί να την πάρει η Αθήνα. Αν είναι δυνατόν! Θέλετε να μιλήσουμε με αριθμούς; Έχετε δει τον προϋπολογισμό, την εισηγητική έκθεση; Ανοίξτε τον προϋπολογισμό 2003 τι εθνικούς πόρους παίρνουν οι περιφέρειες της χώρας και τι εθνικούς πόρους παίρνουν τα ολυμπιακά έργα. Ανοιξτε και κάντε πρόσθεση. Θέλετε να σας καταθέσω το αντίγραφο του πίνακα. Σελίδα 87. Περιφερειακά προγράμματα 2003. Ολυμπιακά έργα σύνολο 27 εκατομμύρια ευρώ. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν είναι όλα τα προγράμματα.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ:  Χρηματοδότηση από εθνικούς πόρους για τα λοιπά έργα, 28 εκατομμύρια ευρώ.  Αυτά τα προγράμματα τα οποία συζητάμε σήμερα είναι, κύριε Αλευρά, και ας αφήσουμε όλα τα άλλα, γιατί όλα τα άλλα είναι και στην Αττική και στις άλλες περιφέρειες  και αφορούν άλλες δράσεις.
      Τι περιμένουμε απ’ αυτούς τους αγώνες; Περιμένουμε ανάκαμψη της οικονομίας μας, περιμένουμε καλύτερη διαχείριση του περιβάλλοντος; Περιμένουμε νέα ποιοτικά χαρακτηριστικά. Να χρησιμοποιήσω το τελευταίο παράδειγμα της μαραθώνιας διαδρομής για να πούμε όλοι μαζί εδώ τι διαχείριση του περιβάλλοντος θα έχουμε; Ή πόσο οι ελάχιστοι χώροι πρασίνου της Αθήνας γίνονται ακόμη λιγότεροι για τα ολυμπιακά έργα; Όταν αλλού στο Σίδνει, παραδείγματος χάρη, και σε άλλες χώρες συνδυάστηκαν με την αναβάθμιση του περιβάλλοντος αυτά τα έργα. Θα έχουν λειτουργικότητα οι αθλητικές υποδομές, όταν θα τις τελειώσετε κακήν κακώς και αν θα τελειώσετε τον Ιούνιο, Ιούλιο του 2004. Περιμένετε η ελληνική επιχειρηματική δραστηριότητα να ωφεληθεί απ’ αυτά. Ξέρετε, κύριε Αλευρά, ότι όλα τα λευκά είδη, πετσέτες, μπουρνούζια κλπ., θα παρθούν από την Ιταλία; Ξέρετε ότι όλες οι κλωστοϋφαντουργίες στη Θεσσαλονίκη έχουν κλείσει; Πέστε μου πού θα ανακάμψει η επιχειρηματική δραστηριότητα. 
      ‘Εκανα ένα λογαριασμό για τα έργα του Υπουργείου Πολιτισμού και με ένα πρόχειρο αναλογικό μέσο όρο είδα ότι για τα 800 εκατομμύρια ευρώ αναλογικά έχει εκτελεσθεί μόνο το 23% των έργων. Μαθηματικά απλά είναι. Έχετε να εκτελέσετε ακόμη έργα της τάξεως των 200 δισεκατομμυρίων μέσα σε ενάμιση χρόνο. Η Εγνατία Οδός που με ρωτάτε καταφέρνει μέσα σε ενάμιση χρόνο έχοντας ένα απέραντο εργοτάξιο και 90 εργολαβίες να απορροφά 220 δισεκατομμύρια, όσο το Υπουργείο Πολιτισμού θα προσπαθήσει να απορροφήσει σε ενάμιση χρόνο. Και μας λέτε εσείς ότι θα το καταφέρετε και ότι θα γίνει με όλες τις διαδικασίες και ότι θα έχουν ποιότητα και λειτουργικότητα τα έργα κλπ. Να μην πω τώρα για τα άλλα ολυμπιακά έργα του Υπουργείου Περιβάλλοντος και τις λοιπές υποδομές. Βέβαια θα προσθέσω τις επεκτάσεις του μετρό και το τραμ που γίνεται με όλες αυτές τις αλλαγές και κάθε φορά εξευρίσκονται πρόσθετα χρήματα για να τελειώσουν. Έχουμε ακόμα τον προαστιακό σιδηρόδρομο. Πολώθηκε η Θεσσαλονίκη αν θέλει τραμ ή μετρό. Δεν της κάνετε το μετρό, γιατί δεν κάνατε το τραμ, να πήγαινε καλύτερα και ο υποψήφιός σας στη Θεσσαλονίκη που το ήθελε; Τίποτα δεν μπορεί να γίνει σ’ αυτές τις περιοχές; Εδώ και το τραμ προχωράει και ο προαστιακός προχωράει και όλα.
      Πριν, μου κάνατε διακοπή για την Εγνατία Οδό; Αν είναι δυνατόν, κύριε Υπουργέ, να σταματήσετε την Εγνατία Οδό, το μοναδικό έργο περιφερειακής ανάπτυξης αυτήν τη στιγμή στην Ελλάδα με το πρόσχημα των πόρων ή να κάνετε συγκρίσεις με τα ολυμπιακά έργα!
      ΠΡΟΕΔΡΕΥΩΝ (Κωνσταντίνος Βρεττός): Η κ. Πετραλιά – Πάλλη έχει το λόγο για να δευτερολογήσει.
      ΦΑΝΗ ΠΕΤΡΑΛΙΑ – ΠΑΛΛΗ: Κύριε Πρόεδρε, ήμουν σχεδόν σίγουρη ότι η Κυβέρνηση πραγματικά θα χρησιμοποιούσε την εικονική πραγματικότητα και τη δημιουργική λογιστική για να αμφισβητήσει τα όσα είπα ή για να μην απαντήσει καθόλου. 
      Κύριε Υπουργέ, εγώ σας κατέθεσα ακριβώς, όπως αναφέρεται στον προϋπολογισμό, ανά Υπουργείο 2002, 2003 την ολυμπιακή προετοιμασία και επ’ αυτού δεν πήρα καμία απάντηση. Το μόνο που βρήκατε να μου πείτε ήταν για το θέμα των ολυμπιακών προσαρμογών στο Στάδιο Ειρήνης και Φιλίας για το βόλεϊ.
      Κύριε Καστανίδη, κύριε Κοινοβουλευτικέ Εκπρόσωπε, πραγματικά, μακάρι, όταν η Νέα Δημοκρατία ήταν κυβέρνηση να είχε μια τέτοια υπεύθυνη αντιπολίτευση απέναντί της, όπως είμαστε εμείς σήμερα απέναντί σας. Μακάρι να είσαστε κι εσείς έτσι υπεύθυνη Αντιπολίτευση.
      Να σας πω και κάτι. Σας διέκοψα, για να σας διευκρινίσω ότι εγώ μίλησα για τον προϋπολογισμό που αναφέρεται στην ολυμπιακή προετοιμασία. Άλλο προϋπολογισμός ολυμπιακής προετοιμασίας, άλλο προϋπολογισμός με έργα εθνικές επιλογές, δικός σας προϋπολογισμός, άλλο συνολικός προϋπολογισμός. Σ’ αυτό, λοιπόν, στο οποίο εγώ αναφέρθηκα, απάντηση δεν πήρα. Και για να σας πω, λοιπόν, και να μην αμφισβητείτε –διαβάστε καλύτερα- θα σας πω ότι τα λεγόμενα έργα εθνικών επιλογών είναι ύψους 587,75 δισ. δίνοντας σαν σύνολο τον αριθμό τον οποίο σας ανέφερα, του 1 τρισεκατομμυρίου 493 δισεκατομμυρίων, που μάλλον αναφερθήκατε εσείς προηγουμένως.
      Όσον αφορά την υπόλοιπη Ελλάδα, γιατί πολλά ακούσαμε και έχει πάρα πολύ δίκιο η κ. Ξηροτύρη ότι από το πρόγραμμα «Ελλάδα 2004» είχε απορρόφηση ελάχιστη μέσα στο 2002 και απορώ πώς, ενώ απορροφήθηκαν περίπου 12 δισεκατομμύριο από το πρόγραμμα «Ελλάδα 2004» πρέπει τουλάχιστον 490 δισεκατομμύρια να τα απορροφήσετε μέσα στο 2003 και στο 2004. Πραγματικά αυτά που ακούσαμε σήμερα είναι «τρελά» και τα οποία ακούμε, δυστυχώς, κάθε φορά. 
      Δεν θέλω να σταματήσω στα νούμερα. Κύριε Υπουργέ, αμφισβητήσατε αυτό το οποίο είπαμε περί των αναθέσεων. Ναι, περί οιονεί αναθέσεων πρόκειται και θα σας το λέμε κάθε φορά. Ξέρουμε πολύ καλά τι γίνεται. Είναι όλα προκατασκευασμένα, οι διαγωνισμοί κηρύσσονται άκυροι ή άγονοι, ώστε να πάτε μετά στις διαπραγματεύσεις, αφού και αυτά είναι προσυμφωνημένα και βεβαίως μετά να μη βγαίνει –όπως έγινε και στο έργο του Καλατράβα- ο μαγικός αριθμός εννέα και βεβαίως μετά αρχίζουν άλλες ιστορίες. Αυτά είναι σαφώς απευθείας αναθέσεις. Μην υποτιμάτε τη νοημοσύνη μας. Μη μας κοροϊδεύετε κιόλας! Προσπαθούμε να σας βοηθήσουμε, αλλά «λευκή» επιταγή δεν σας δίνουμε. Όμως, έχουμε συνειδητά επιλέξει εις βάρος μας –το τονίζω και το φωνάζω- εις βάρος της Αντιπολίτευσης για εθνικούς και μόνο λόγους κάποια πράγματα να τα περνάμε πιο ήπια ή να μην τα φωνάζουμε. Όμως, μην υποτιμάτε και τη νοημοσύνη μας! Μας προκαλείτε!
      Μιλήσατε για το τραμ στο Φάληρο. Το μόνο που βρήκατε να πείτε είναι «ο δήμαρχος, ο οποίος εξελέγη με την παράταξή σας»; Αυτά τα είχατε πει και στον κ. Όσβαλντ, όταν ήρθε και μας είδε. Μελετημένος ήταν ο κ. Όσβαλντ. Με το που μπήκε, λέει «ο δικός σας δήμαρχος». Γιατί δεν είπατε όμως στον κ. Όσβαλντ ότι ο κ. Χατζηδάκης δεν είναι μόνος του; Είναι και οι διπλανοί και οι όμοροι δήμοι. Είναι ο δήμαρχος της Γλυφάδας, ο νεοεκλεγείς, ο οποίος εξελέγη με τη δική σας σημαία. Δεν είναι εναντίον στο τραμ ο Δήμαρχος κ. Χατζηδάκης ούτε ο λαός του Φαλήρου. Είναι εναντίον του τρόπου που υλοποιείται και έγινε η χάραξη του τραμ. 
      Αυτό είναι. Διότι άλλα χαρτιά έστειλε το ΥΠΕΧΩΔΕ στο Δήμο του Φαλήρου και άλλο έργο πήγε να κατασκευάσει η «ΤΡΑΜ Α.Ε.» και δικαιώθηκε ο κόσμος του Φαλήρου και δικαιώθηκε ο κ. Χατζηδάκης, γιατί το παραδέχθηκε το ΥΠΕΧΩΔΕ. Αντιλαμβάνεστε, λοιπόν, ότι πρέπει να είμαστε πιο προσεκτικοί.
      Ως προς το θέμα της ασφάλειας: 
      Πολλά έχουν ειπωθεί αυτές τις ημέρες για το θέμα της ασφάλειας. 
      Θα ήθελα να σας ρωτήσω, κύριε Υπουργέ, γιατί θητεύσατε και στο ΥΠΕΧΩΔΕ, αν ελέγχονται όλοι αυτοί οι εργάτες που εργάζονται αυτήν τη στιγμή και κτίζουν το Ολυμπιακό Χωριό. Μιλάμε για ασφάλεια. Και ασφάλεια δεν είναι μόνο τα δισεκατομμύρια, τα οποία σφυρίζουν στις προμήθειες. Ελέγχονται; Ξέρετε ότι είναι δυνατόν να μπει εκρηκτικός μηχανισμός σήμερα μέσα σ’ ένα ντουβάρι που κτίζεται στο Ολυμπιακό Χωριό και να πυροδοτηθεί κατά τη διάρκεια των Ολυμπιακών Αγώνων; Ποιος ελέγχει όλους αυτούς που εργάζονται εκεί πέρα; Τους ελέγχετε; Ξέρετε τι γινόταν στις άλλες χώρες; Ξέρετε τι έχουν ζητήσει όσοι ασχολούνται με την ασφάλεια; Σας ρωτώ: Ελέγχει το αρμόδιο Υπουργείο τα φαρμακεία, την κατανάλωση, βιοτεχνίες, βιομηχανίες οι οποίες αγοράζουν πρώτες ύλες και κατασκευάζουν γομώσεις και άλλα εκρηκτικά; Παρακολουθείτε, αν κάποιοι, και τι ποσότητες αγοράζουν; Αυτό σημαίνει σοβαρό και συγκροτημένο κράτος. 
      Όσον αφορά το θέμα της ασφάλειας, γιατί ο διαγωνισμός που ήταν στην αρμοδιότητα του Υπουργείου Δημόσιας Τάξης και απέβη άγονος και άκυρος, πήγε στο Υπουργείο Εθνικής Άμυνας; Τι συνέβη στο Υπουργείο Δημόσιας Τάξης και ο διαγωνισμός ακυρώθηκε; Και δεν είναι ότι ακυρώθηκε ο διαγωνισμός, άλλαξε και το φορέα, άλλαξε και το Υπουργείο. Το διαγωνισμό τον κάνει το Υπουργείο Εθνικής Άμυνας. Για ποιο λόγο άραγε; Και μετά σας πείραξε που ειπώθηκε από τη Νέα Δημοκρατία το θέμα των χορηγών. Ναι, χορηγός είναι το δημόσιο, ελάχιστες ιδιωτικές επιχειρήσεις. 
      Θα θυμίσω το εξής: Ο κύριος Πρωθυπουργός έλεγε επανειλημμένως ότι όλα θα γίνουν με αυτοχρηματοδότηση και προσελήφθη η εταιρεία «PRICE WATER HOUSE» ως σύμβουλος, πήρε 1,5 δισεκατομμύριο δραχμές ως αμοιβή, για να έρθει μετά από δυόμισι χρόνια και να πει, δεν μπορώ να σας βρω κανέναν για την αυτοχρηματοδότηση. 
      Εγώ θα επανέλθω και θα σας πω για τις συμβάσεις -γιατί είναι και η απάντηση και προς τον κύριο Υπουργό- πώς γίνονται οι υπερβάσεις των προϋπολογισμών και πώς γίνονται και οι απευθείας αναθέσεις. 
      Οι υπερβάσεις στον προϋπολογισμό γίνονται ως εξής: 
      Πρώτον, με την κατάτμηση, τον κατακερματισμό των μελετών ή των κατασκευών και, 
      Δεύτερον, με την αναθεώρηση ή και την επέκταση των ήδη ανατεθειμένων έργων ή μελετών. 
     Καταθέτω στα Πρακτικά τις μελέτες, κύριοι συνάδελφοι, που αφορούν ένα και μόνο έργο, το έργο του Αγίου Κοσμά και το Ιστιοπλοϊκό. Και είναι καρμπόν γιατί όλα τα έργα έτσι ανατίθενται.
     (Στο σημείο αυτό η Βουλευτής κ. Φάνη Πετραλιά-Πάλλη καταθέτει για τα Πρακτικά τις προαναφερθείσες μελέτες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Στις 8.2.2001 υπογράφεται σύμβαση ολοκληρωμένης μελέτης σχεδιασμού και ανάπτυξης για την κατασκευή του Ολυμπιακού Κέντρου Ιστιοπλοΐας, προϋπολογισμού 944.000.000 δραχμών. 
     Στις 15.2.2001, μία εβδομάδα μετά, υπογράφεται σύμβαση για την οριοθέτηση περιμετρικής γραμμής και λοιπές σύνοδες εργασίες στους χώρους των αθλητικών εγκαταστάσεων Αγίου Κοσμά ύψους 467.000.000 δραχμών χωρίς Φ.Π.Α.
     Στις 9.10.2001 υπογράφεται πρώτη συμπληρωματική σύμβαση του έργου «Οριοθέτηση περιμετρικής γραμμής» -μιλάμε για τα ίδια πράγματα, το ίδιο έργο- «και λοιπές σύνοδες εργασίες στους χώρους των αθλητικών εγκαταστάσεων» ύψους 233.000.000 δραχμών χωρίς Φ.Π.Α. 
      Στις 25/10/2001, δηλαδή δέκα πέντε μέρες αργότερα, υπογράφεται η σύμβαση για την οριοθέτηση περιμετρικής γραμμής και λοιπές σύνοδες εργασίες –άντε πάλι!- στους χώρους των αθλητικών εγκαταστάσεων στον Άγιο Κοσμά –Β΄ φάση ύψους 78,5 εκατομμυρίων (εκτός ΦΠΑ).
      Στις 18/01/2002 υπογράφεται η σύμβαση κατασκευής Ολυμπιακού Κέντρου Ιστιοπλοΐας Αγίου Κοσμά ύψους 3.500.000.000 δραχμών.
      Στις 06/06/2002 υπογράφεται η πρώτη συμπληρωματική τροποποιητική σύμβαση για εκπόνηση ολοκληρωμένης μελέτης –δηλαδή λέμε τα ίδια πράγματα, κάθε τόσο και λίγο παραπάνω- σχεδιασμού και ανάπτυξης και λοιπές αναγκαίες μελέτες και έρευνες για την κατασκευή του Ολυμπιακού Κέντρου Ιστιοπλοΐας στον Άγιο Κοσμά ύψους 65.000.000 δραχμών.
      Στις 21/06/2002 υπογράφεται σύμβαση κατασκευής Κέντρου Ιστιοπλοΐας –έργα Β΄ φάση ύψους 2.710.000.000 δραχμών.
      Στις 11/07/2002 υπογράφεται πρώτη συμπληρωματική σύμβαση έργου κατασκευής Ολυμπιακού Κέντρου Ιστιοπλοΐας ύψους 662.000.000 δραχμών.
      Πιθανόν βέβαια μέχρι σήμερα να έχουν υπογραφεί κι άλλες. Αλλά σας δίνω μια εικόνα, κύριε Πρόεδρε και κύριοι συνάδελφοι, για το τι ακριβώς συμβαίνει. Κι εμείς ανησυχούμε, αγωνιούμε, θεωρούμε ότι είναι εθνική υπόθεση οι Ολυμπιακοί Αγώνες, αλλά νισάφι πια, κύριε Υπουργέ! Έφθασε πια ο κόμπος στο χτένι! Δηλαδή, πάψτε να εμπαίζετε τον ελληνικό λαό και πάψτε να προσπαθείτε να εμπαίζετε την Αντιπολίτευση!
      Ε, τελείωσαν τα ψέματα! Τελείωσαν από δω και πέρα! Επιτέλους αναλάβετε και τις ευθύνες σας! Έχετε να λογοδοτήσετε στον ελληνικό λαό! Εμείς αυτήν τη στιγμή είμαστε όχι αποφασισμένοι, αλλά υποχρεωμένοι απέναντι στον ελληνικό λαό να του πούμε όλη την αλήθεια!
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλμάς έχει το λόγο.
      ΜΑΡΙΟΣ ΣΑΛΜΑΣ: Κύριε Πρόεδρε, δεν είναι τυχαίο που τα έδρανα του Κοινοβουλίου είναι πάντα άδεια και βασικός λόγος γι’ αυτό είναι ότι από τις κουβέντες μας εδώ στη Βουλή δεν βγαίνει νόημα. Δηλαδή, έχω καημό μια φορά να δω έναν υπουργό –παρότι ο κ. Υπουργός είναι από τους υπουργούς που εκτιμώ ιδιαίτερα και είναι απ’ τους ικανούς- να παραδεχθεί έστω και κάτι από την αγωνία, που μεταφέρουν τόσοι συνάδελφοι.
      ΠΡΟΕΔΡΕΥΩΝ (Κωνσταντίνος Βρεττός): Αν το παραδεχθεί, θα γεμίσουν τα έδρανα; Αμφιβάλλω! Τέλος πάντων!
      ΜΑΡΙΟΣ ΣΑΛΜΑΣ: Θα σας πω ένα παράδειγμα, για να το κατανοήσουμε. Μαραθώνιος διαδρομή: είκοσι επτά χιλιόμετρα με τριάντα δύο μέτρα πλάτος. Κόστος: 21 δισεκατομμύρια δραχμές. Μειώνεται στα είκοσι δύο μέτρα. Τα 21 δισεκατομμύρια δραχμές παραμένουν! Τόσο απλά! Γιατί παραμένουν τα 21 δισεκατομμύρια, αφού ο δρόμος από τριάντα δύο μέτρα έγινε είκοσι δύο μέτρα; Δώστε μια απάντηση σ’ αυτό! Τι άλλο, δηλαδή, να σας πούμε;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Πού ήταν τριάντα δύο μέτρα; Στη σύμβαση; 
      ΜΑΡΙΟΣ ΣΑΛΜΑΣ: Ναι, στη σύμβαση ήταν 32 μέτρα.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κάνετε λάθος!
      ΜΑΡΙΟΣ ΣΑΛΜΑΣ: Καθόλου λάθος!
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Φέρτε μου τη σύμβαση!
      ΜΑΡΙΟΣ ΣΑΛΜΑΣ: Είναι τριάντα δύο μέτρα.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Στη σύμβαση του Υ.ΠΕ.ΧΩ.Δ.Ε. δεν ήταν ποτέ τριάντα δύο μέτρα!
      ΜΑΡΙΟΣ ΣΑΛΜΑΣ: Μα, το είπε και ο κ. Τσακλίδης. Πριν ένα μήνα το κουβεντιάζαμε εδώ! Είναι τριάντα δύο μέτρα στη σύμβαση και με την πράξη νομοθετικού περιεχομένου μειώθηκε στα είκοσι δύο μέτρα. Δεν μειώθηκε το πλάτος της μαραθώνιας διαδρομής;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μειώθηκε, αλλά όχι στα είκοσι δύο μέτρα.
      ΜΑΡΙΟΣ ΣΑΛΜΑΣ: Μειώθηκε στα είκοσι τέσσερα μέτρα σ’ ορισμένους κόμβους. Και το ξέρω πολύ καλά, γιατί συμβαίνει να μένω και στην περιοχή. Μειώθηκε στα είκοσι τέσσερα μέτρα και ο κύριος όγκος είναι στα είκοσι δύο μέτρα. Μειώθηκε κατά δέκα μέτρα το πλάτος επί είκοσι επτά χιλιόμετρα! Γιατί, λοιπόν, παραμένει το κόστος στα 21 δισεκατομμύρια; Δώστε μας μια απάντηση!
      Είπατε για σαράντα χιλιάδες θέσεις εργασίας στο χρονικό διάστημα από το 2001 έως το 2004. Πού ήταν φέτος οι σαράντα χιλιάδες θέσεις εργασίας; Πέστε μας! Πέστε μας ότι φέτος, το 2002, δημιουργήθηκαν σαράντα χιλιάδες θέσεις εργασίας! Πού;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Στα ολυμπιακά έργα!
      ΜΑΡΙΟΣ ΣΑΛΜΑΣ: Πού; Σας μεταφέρω, λοιπόν, τις θερμές ευχαριστίες της πολωνικής και της αλβανικής κυβέρνησης, διότι οι εργάτες που είναι εκεί είναι Πολωνοί κι Αλβανοί! Γι’ αυτούς τους εργαζόμενους μιλάτε; Για τους μετανάστες;
      Βασικά δεν μου απαντήσατε σ’ αυτά τα ερωτήματα, για να κάνουμε συγκεκριμένο διάλογο. Και πέστε ότι «Πολωνούς βάλαμε, Αλβανούς βάλαμε, αλλά θέσεις εργασίας για Έλληνες δεν φτιάξαμε»!
      Επίσης όσον αφορά στον τουρισμό -επειδή αναφερθήκατε σε αυτόν- πέστε μας εκτός από το Χίλτον στην Αθήνα, ποιο άλλο ξενοδοχείο έκανε επέκταση σε κλίνες;
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όλα τα άλλα. 
      ΜΑΡΙΟΣ ΣΑΛΜΑΣ: Ποια «όλα τα άλλα»; Ανακαινίσεις έκαναν.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Το «Ledra Marriott», το «INTERCONTINENTAL» και πολλά άλλα. 
     ΜΑΡΙΟΣ ΣΑΛΜΑΣ: Πόσο τοις εκατό αυξήθηκαν οι κλίνες στην Αθήνα;
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Δεν θυμάμαι το νούμερο, αλλά έχουν αυξηθεί. 
     ΜΑΡΙΟΣ ΣΑΛΜΑΣ: Πολύ ελάχιστα. Και να σας πω γιατί; Γιατί, όπως σας είπα, γνωρίζουμε ότι στην πράξη δεν έχετε καν υποδομή, γιατί μετά τους Ολυμπιακούς Αγώνες δεν θα υπάρξει τουρισμός. Δηλαδή αυτό που όλοι έχουμε κοινό μυστικό –και είναι κοινό μυστικό πολύ περισσότερο στους ξενοδόχους- το ίδιο λέτε και εσείς.
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
     Λέτε ότι δεν το γνωρίζετε, αλλά μάλλον το γνωρίζετε και το αποκρύπτετε. Σας παραθέτουμε συγκεκριμένα στοιχεία. Παραδεχθείτε τουλάχιστον κάτι από αυτά, για να έχουμε και εμείς τη συναίσθηση ότι προσφέρουμε σε αυτόν τον κοινό στόχο και ότι τέλος πάντων μιλάμε σε ανθρώπους που έχουν την ικανότητα και τη θέληση να ακούσουν. 
     Σας ευχαριστώ πολύ. 
     ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Δαϊλάκης. 
     ΣΤΑΥΡΟΣ ΔΑΪΛΑΚΗΣ: Ο κύριος Υπουργός μίλησε προηγουμένως για παγκόσμια πρωτοτυπία. Όντως υπάρχει παγκόσμια πρωτοτυπία, γιατί έχουμε μία κυβέρνηση που τα κάνει όλα ανάποδα, όπως ακριβώς τα έργα στον Κηφισό όπου, αντί οι εργασίες να αρχίσουν από εκεί που εκβάλλουν τα νερά, ξεκίνησαν από εκεί που πηγάζουν ή κατεβαίνουν. 
     Έτσι, λοιπόν, και εδώ στην ολυμπιακή προετοιμασία έχουμε την παγκόσμια πρωτοτυπία να μην έχουμε αθλητικά κέντρα. Ερωτώ, λοιπόν, τον κύριο Υπουργό το εξής: Έχουμε υπογράψει μια σύμβαση με τη Βουλγαρία και οι Έλληνες πρωταθλητές θα προετοιμαστούν εκεί. Ποιοι; Εμείς, η χώρα δηλαδή που οργανώνει τους Ολυμπιακούς Αγώνες! Μάλιστα, επειδή είμαι από το Νομό Δράμας, γνωρίζω ότι το σημείο που θα προετοιμαστούν οι Έλληνες πρωταθλητές είναι από την πίσω πλευρά του όρους, όπου υπάρχει το υπέροχο δάσος της Ελατιάς. 
     Από το έτος 2000 είχα εντοπίσει το θέμα και είχα ζητήσει από την κ. Αγγελοπούλου να δώσουμε μεγάλη έμφαση στο θέμα των αθλητικών κέντρων. Όμως, η Κυβέρνηση είναι αποφασισμένη, αφού τελειώσουν οι Ολυμπιακοί Αγώνες, τότε να κάνει τα αθλητικά κέντρα. Αυτή είναι η πρωτοτυπία που διαθέτετε, κύριε Υπουργέ. 
     Ένα άλλο σοβαρό θέμα, όπου πρέπει να δώσετε μεγάλη προσοχή, είναι το εξής: Εκτός από τις εικονικές επιθέσεις που δεχόμαστε από τα F-16 των Τούρκων, αρχίσαμε να δεχόμαστε την τουριστική επίθεση για τους Ολυμπιακούς Αγώνες. Γνωρίζετε, κύριε Υπουργέ, ότι ήδη η Τουρκία διαφημίζει τα ξενοδοχεία της για το 2004 και ότι με καθημερινά τσάρτερ θα μας φέρει τον κόσμο από την Τουρκία και, ενώ εμείς θα κάνουμε τους Ολυμπιακούς Αγώνες, η Τουρκία θα έχει τον τουρισμό; 
     Αυτό είναι ένα πολύ σπουδαίο θέμα, που θα πρέπει να σας απασχολήσει για να δούμε με ποιον τρόπο η μετά-ολυμπιακή Αθήνα θα είναι και το κέντρο του τουρισμού, πράγμα το οποίο εμείς περιμένουμε.
     Πολλά είναι τα θέματα που μπορεί κανείς να πει, αλλά εγώ θα σταθώ στη στάση της Νέας Δημοκρατίας, η οποία επιδεικνύει μία σοβαρότητα. Όπως είπε και η κ. Πετραλιά και οι άλλοι  συνάδελφοι της Νέας Δημοκρατίας, το κόμμα μας κρατάει μία στάση τέτοια που, αν εμείς ήμασταν στην αντίστροφη θέση, νομίζω ότι θα ήμασταν πολύ περήφανοι. Εσείς δεν είπατε ποτέ κανέναν καλό λόγο για τη στάση του Προέδρου μας  και γενικά για το κόμμα μας. 
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Τόσα καλά λόγια είπαμε. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Ίσα - ίσα που είπε τόσο καλά λόγια. 
     ΣΤΑΥΡΟΣ ΔΑΪΛΑΚΗΣ: Στα σπουδαία θέματα δεν είπε. Αναφέρθηκε στον κ. Τσιτουρίδη που έθεσε πολύ σοβαρά θέματα. 
     Σε γενικές γραμμές, μας «χαϊδέψατε με το γάντι», κύριε Υπουργέ, αλλά πρέπει να ξέρετε ότι εμάς μας ενδιαφέρει αυτό το μεγάλο εθνικό εγχείρημα και, γι’ αυτό το λόγο, με αυτήν τη στάση μας αποδεικνύουμε ότι το πνεύμα των Ολυμπιακών Αγώνων είναι και φιλοσοφία του κόμματός μας. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Δαϊλάκη. 
     Ορίστε, κύριε Υπουργέ, έχετε το λόγο για να δευτερολογήσετε. 
     ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, πολλά είναι τα θέματα τα οποία θέτουν οι συνάδελφοι. Εκτιμώ ότι σε ορισμένα θέματα έχουμε αρκετά μεγάλη απόσταση και φοβάμαι ότι υπάρχει πλήρης άγνοια της πραγματικότητας. 
      Η συνάδελφος κ. Πετραλιά είπε σε υψηλούς τόνους για τα έργα με τις οιονεί αναθέσεις. Φοβάμαι ότι δεν έχουν οι συνάδελφοι της Αντιπολίτευσης μια προσεκτική κατανόηση του συστήματος και ιδιαίτερα της νομοθεσίας, αλλά και του τι ακριβώς κάνει το Ελεγκτικό Συνέδριο στον έλεγχο νομιμότητας. Είναι αδιανόητο να έλθει η Κυβέρνηση, για πολιτικούς λόγους, για οικονομικούς λόγους, για οποιοδήποτε παιχνίδι, για οποιοδήποτε φαγοπότι –το είπε η κ. Πετραλιά σήμερα, το είχε πει και παλαιότερα σε μία συνέντευξή της- και να βγάλει άγονο ένα διαγωνισμό, επειδή έτσι θέλει και επειδή δήθεν ο σκοπός της είναι να πάει σε απευθείας διαπραγμάτευση.
      Ξεκαθαρίζω και επαναλαμβάνω. Εκηρύχθη άγονος ένας συγκεκριμένος διαγωνισμός, η πρώτη εργολαβία του Καλατράβα, επειδή οι προσφορές οι οποίες υπεβλήθησαν από τους υποψήφιους αναδόχους περιείχαν  ρήτρες και όρους, οι οποίοι έκαναν την προσφορά αυτή καθεαυτή άκυρη. Εκ του νόμου, λοιπόν, σύμφωνα με πάγια νομολογία του Συμβουλίου της Επικρατείας, σύμφωνα με τη γνώμη του Νομικού Συμβουλίου του Κράτους, σύμφωνα με τη γνώμη των νομικών συμβούλων της υπηρεσίας και χωρίς κανένας να υποβάλλει οιαδήποτε ένσταση ή να υπάρχει οποιοδήποτε άλλο επιχείρημα κηρύσσεται άγονος ο διαγωνισμός. Δεν υπάρχει καμία υποψία σε αυτό το πράγμα. 
      Η απευθείας διαπραγμάτευση -το επαναλαμβάνω στην κ. Πετραλιά αν δεν το γνωρίζει, το είπα και στην πρωτολογία- δεν είναι ούτε ανάθεση ούτε οιονεί ανάθεση, ούτε οτιδήποτε πονηρό. Είναι κλειστή διαγωνιστική διαδικασία με κλειστές μειοδοτικές προσφορές. Μπορείτε να το διαπιστώσετε, προσφεύγοντας σε οιονδήποτε εκ των εγκρίτων νομικών που υπάρχουν και στο κόμμα σας και σας συμβουλεύουν ή μπορούν να σας συμβουλεύσουν. Δεν υπάρχει κάτι το παράξενο ή το παράδοξο.
       Βεβαίως η προσφυγή στη διαδικασία της απευθείας διαπραγμάτευσης δεν είναι για κανέναν η πλέον ενδεδειγμένη. Όταν όμως έχεις κάνει προεπιλογή και καλείς όλους τους προεπιλεγμένους υποψήφιους αναδόχους να υποβάλουν κλειστές μειοδοτικές προσφορές στην απευθείας διαπραγμάτευση, έχεις διασφαλίσει τον ανταγωνισμό, αυτό το οποίο δηλαδή είναι το κύριο μέλημά σου. Δεν πρέπει να δημιουργούμε εντυπώσεις με αυτά τα θέματα. Γιατί δημιουργείται μερικές φορές η εντύπωση στην κοινή γνώμη ότι υπάρχει ένα ατελείωτο φαγοπότι. Ο Υπουργός κάνει ό,τι θέλει, δίνει τα έργα από εδώ, από εκεί, στους φίλους του, στους παραφίλους του και πάει λέγοντας. Υπάρχει ένας αυστηρότατος έλεγχος για πληθώρα θεμάτων από το Ελεγκτικό Συνέδριο. Μπορείτε να δείτε και τα πρακτικά του και μάλιστα με ποιο τρόπο το Ελεγκτικό Συνέδριο πολλές φορές βάζει στη διοίκηση ερωτηματικά, προβληματισμούς, ζητά απαντήσεις, διευκρινίσεις, κλπ.
      Δεν είναι, λοιπόν, αυτή η διαδικασία την οποία προσπαθείτε να παρουσιάσετε. Σας προκαλώ να μου πείτε μια περίπτωση δημοσίου έργου στο οποίο να είχαμε φωτογραφικές προκηρύξεις.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό που σας είπε η κ. Πετραλιά προηγουμένως.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ποιο κύριε συνάδελφε;
      ΣΤΑΥΡΟΣ ΔΑΪΛΑΚΗΣ: Του Αγίου Κοσμά.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ποιες είναι οι συμπληρωματικές συμβάσεις στον Άγιο Κοσμά; Οι συμπληρωματικές συμβάσεις στον Άγιο Κοσμά, γιατί άκουσα μια συμπληρωματική σύμβαση 65 εκατομμυρίων …
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τριάντα σας είπα.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μισό λεπτό, κύριε συνάδελφε.
      Υπάρχει η σύμβαση για τη μελέτη του έργου, για την οποία αν κατάλαβα καλά, αναφέρατε δύο ή τρεις συμπληρωματικές συμβάσεις. Πρώτον, η Κυβέρνηση του ΠΑΣΟΚ γνωρίζετε πολύ καλά, ότι αντίθετα με το τι ίσχυε την περίοδο της Νέας Δημοκρατίας, θέσπισε τον κανόνα ότι οι συμπληρωματικές συμβάσεις δεν μπορούν να ξεπερνούν το 50% της σύμβασης του κυρίου έργου. Στο παρελθόν είχαμε περιπτώσεις που το έργο ξεκινούσε με 100 δραχμές και φθάναμε να το πληρώνουμε 200 και 300 δραχμές. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Επί ΠΑΣΟΚ πάλι.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Επί Νέας Δημοκρατίας.
      ΦΑΝΗ ΠΕΤΡΑΛΙΑ-ΠΑΛΛΗ: Στο Υπουργείο που είστε ήμουν και εγώ και ξέρω τι γινόταν. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Ενδεχόμενα στο παρελθόν μπορεί να υπήρξαν και αυτές. Αλλά υπήρξαν και συγκεκριμένες περιπτώσεις έργων που ήταν επί Νέας Δημοκρατίας.
      Το ΠΑΣΟΚ, λοιπόν, μετά το 1993, θεωρώντας ότι αυτό εντείνει την παθογένεια του συστήματος των δημοσίων έργων, θέσπισε αυτόν τον κανόνα. Βεβαίως εξακολουθεί πάντα να υπάρχει ένα ερωτηματικό στον τομέα των δημοσίων έργων. Προσπαθώ να το θέσω καλόπιστα.
      Το ερωτηματικό είναι ότι όσο πιο ακριβής είναι η μελέτη τόσο πιο ακριβής είναι ο προσδιορισμός του προϋπολογισμού του έργου και του κόστους, το οποίο θα πληρώσεις τελικά για να πάρεις το έργο αυτό τελειωμένο.
      Δυστυχώς η πράξη έχει δείξει ότι πολλές φορές οι μελέτες δεν είναι εκείνης της ωριμότητας ή της τελειότητας, με αποτέλεσμα τις αδυναμίες της μελέτης να τις εκμεταλλεύεται ο ανάδοχος και να ζητά την τροποποίηση της κατασκευαστικής μελέτης, λέγοντας «εδώ έχω μία νέα απρόβλεπτη περίπτωση και για να ολοκληρωθεί το έργο δώσε μου, μία, δύο, δέκα δραχμές παραπάνω».
Αυτή είναι η πραγματικότητα και γι’ αυτόν το λόγο θεσπίστηκε η ρήτρα του 50%. 
      Δεύτερον, υπάρχουν οι αυστηροί έλεγχοι σε όλα τα μεγάλα έργα και σιγά-σιγά επεκτείνονται και σε έργα μικρότερης κλίμακας, προκειμένου να αποφευχθούν αυτά τα φαινόμενα.
      Θέλω να σας διαβεβαιώσω ότι στα ολυμπιακά έργα –το είπα και στην πρωτολογία μου- μέχρι στιγμής έχουμε μία εξαιρετική τήρηση του συμβατικού προϋπολογισμού. Είναι εξαιρετική. Στον Άγιο Κοσμά οι μικρές αυτές περιπτώσεις αφ’ ενός μεν στο ζήτημα των μελετών είναι λογικό να υπάρχουν στα ολυμπιακά έργα, διότι πολλές φορές από τις διεθνείς ομοσπονδίες προστίθενται προδιαγραφές, τις οποίες υποχρεούμεθα να τηρήσουμε είτε μελετητικά είτε κατασκευαστικά. 
      Το δεύτερο ζήτημα είναι ότι πιθανότατα, αν αντιλαμβάνομαι καλά, η μία συμπληρωματική σύμβαση των 65 εκατομμυρίων δραχμών έχει να κάνει με τη διεξαγωγή test event. Μπορείτε κάλλιστα, πιστεύω, από το ΥΠΕΧΩΔΕ να ζητήσετε με μία ερώτησή σας την ακριβή πληροφορία. Αν θέλετε και εγώ μπορώ αύριο να ζητήσω αυτήν την πληροφορία για να μην υπάρξει κανένα πρόβλημα. 
      ΣΤΑΥΡΟΣ ΔΑΪΛΑΚΗΣ: Συμπληρωματική της συμπληρωματικής.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όχι, δεν υπάρχει ποτέ συμπληρωματική της συμπληρωματικής. Δεν υπάρχει. Προσπαθήστε να δούμε το πρόβλημα, όπου υπάρχει, και να βοηθήσουμε. Θέλω να σας διαβεβαιώσω, έχοντας και την εμπειρία της προηγούμενης θητείας μου, ότι στα ολυμπιακά έργα αυτήν τη στιγμή –και αυτό είναι πολύ σημαντικό- έχουμε μία εξαιρετική τήρηση των συμβατικών προϋπολογισμών.
       Προχωρώ σε ορισμένα άλλα ζητήματα. Θα ήθελα να αναφερθώ σ’ ένα ζήτημα, που έθεσε ο κ. Σαλμάς, για να μην υπάρχουν παρανοήσεις. Ο κ. Σαλμάς, αλλά και η κ. Πετραλιά, αναρωτήθηκαν πώς γίνεται να μειώνεται το φυσικό αντικείμενο και να μην μειώνεται ο προϋπολογισμός. Είναι αδιανόητο να μειωθεί το συμβατικό φυσικό αντικείμενο και να μη μειωθεί ο προϋπολογισμός. Αυτό είναι αδιανόητο. Υπάρχουν τρόποι, όπως γνωρίζετε πολύ καλά, στις διαδικασίες των δημοσίων έργων, και υπάρχουν τεχνικά συμβούλια, στα οποία υποχρεούνται να περάσουν όλες αυτές οι μειώσεις. Όταν υπάρχει τροποποίηση της σύμβασης, περνάει από το τεχνικό συμβούλιο. Το τεχνικό συμβούλιο δεν είναι κυβερνητικό όργανο, αλλά υπηρεσιακό στο οποίο συμμετέχουν και οι εκπρόσωποι των κοινωνικών φορέων. Μετέχουν υπάλληλοι του Τεχνικού Επιμελητηρίου, εκπρόσωποι της Ένωσης Δήμων και Κοινοτήτων. Αυτό το τεχνικό συμβούλιο είναι αυτό που κρίνει τη μείωση του φυσικού αντικειμένου και την αντίστοιχη μείωση στο οικονομικό αντικείμενο. Το αντίθετο θα μας είχε οδηγήσει όλους όχι απλώς στον εισαγγελέα- και δικαιολογημένα-, αλλά στη φυλακή. Δεν γίνονται αυτά τα πράγματα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν έχετε τέτοια προβλήματα τώρα. Τώρα θα περνάνε από τη Βουλή. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μην έχετε καχυποψία ως προς αυτά τα θέματα.
      Θα ήθελα να αναφερθώ σε ορισμένα ακόμα θέματα. Ο συνάδελφος, ο κ. Τσιτουρίδης, ο οποίος, όπως διάβασα σε μία εφημερίδα, συνάντησε την επιτροπή των κατοίκων για το θέμα του τραμ στο Φάληρο και τους είπε ότι η θέση της Νέας Δημοκρατίας είναι το τραμ να γίνει υπόγειο. Γιατί να γίνει υπόγειο; Για να μην αποκόπτεται, όπως είπε και σήμερα, η περιοχή και ο οικιστικός ιστός της πόλης από την παραλία. Εάν αυτό δεν είναι η αποθέωση του λαϊκισμού, με συγχωρείτε τι άλλο μπορεί να είναι; 
      Φαντάζομαι ότι  η κ. Πετραλιά πηγαίνει εκεί, γιατί είναι και η εκλογική της περιφέρεια, και θα ξέρει ότι η παραλιακή λεωφόρος, ιδιαίτερα τους καλοκαιρινούς μήνες, είναι πηγμένη στα αυτοκίνητα. Για να διαβεί ο κάτοικος της οικιστικής ζώνης την παραλία, πρέπει να περάσει ανάμεσα στα αυτοκίνητα από τα οποία τους καλοκαιρινούς μήνες είναι πηγμένη η παραλιακή ζώνη, ενώ τους χειμερινούς μήνες έχουμε μεγάλη ταχύτητα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Επομένως δεν μπορεί το τραμ, το οποίο περνάει ανά δυόμισι λεπτά, να θεωρείται ότι αποκόπτει την οικιστική περιοχή από την παραλία. Δεν μπορούμε να λέμε να γίνει υπόγειο έργο στην παραλία σε μήκος πέντε χιλιομέτρων, όταν το κόστος αυτού του έργου θα είναι πάνω από 200 και 300 δισεκατομμύρια δραχμές.
      ΦΑΝΗ ΠΕΤΡΑΛΙΑ-ΠΑΛΛΗ:  Αυτή η μελέτη προέβλεπε υπογειοποίηση του δρόμου. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κυρία Πετραλιά, καμία αρχική μελέτη δεν προέβλεπε υπογειοποίηση.
      ΦΑΝΗ ΠΕΤΡΑΛΙΑ-ΠΑΛΛΗ: Υπογειοποίηση όχι του τραμ, αλλά του δρόμου.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Γινόταν υπογειοποίηση του κόμβου. Ήλθαν οι κάτοικοι του Αλίμου και είπαν ότι εμείς δεν θέλουμε υπόγειους κόμβους, διότι θα γίνει δρόμος ταχείας κυκλοφορίας. Ενδεχομένως να είχαν και δίκιο. Γι’ αυτό το λόγο καταργήθηκε ο υπόγειος κόμβος. Δεν μπορούμε να λέμε ότι θα κάνουμε υπόγειο έργο σε απόσταση δέκα μέτρων από την παραλία, το οποίο θα απαιτήσει σε ενισχύσεις, σε σιδηρό οπλισμό τεράστια ποσά προκειμένου να μην έχει προβλήματα. Δεν μπορούμε να λέμε, επίσης, ότι υπάρχουν 200 ή 300 δισεκατομμύρια δραχμές, για να κάνουμε υπόγεια ζώνη και να περάσει το τραμ, το οποίο δήθεν δημιουργεί τα προβλήματα στην παραλία.
      Κύριε Πρόεδρε, δώστε μου λίγο χρόνο.
      ΠΡΟΕΔΡΕΥΩΝ (Παναγιώτης Σγουρίδης): Θα σας δώσω λίγο χρόνο, αλλά σκέπτομαι ότι υπάρχουν και Βουλευτές της επαρχίας και τα χρήματα θα πρέπει να πάνε και στην επαρχία μας. Υπάρχει και η Θεσσαλονίκη που πρέπει να γίνει το μετρό της και υπάρχουν και άλλα πράγματα. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, οι συνάδελφοι Βουλευτές της επαρχίας –το είπα και στην κ. Ξηροτύρη- δεν μπορεί να παίρνουν αποσπασματικά τα κονδύλια του προϋπολογισμού και να λέμε δεν γίνεται έργο στην περιφέρεια, όταν στην περιφέρεια για παράδειγμα γίνεται το μεγαλύτερο δημόσιο έργο που είναι το έργο της Εγνατίας Οδού με προϋπολογισμό 1.200.000.000.000 δραχμές. 
      ΣΤΑΥΡΟΣ ΔΑΪΛΑΚΗΣ: Πότε θα τελειώσει; 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Θα τελειώσει το 2004 κατά το μεγαλύτερο μέρος του και θα είναι ένα οδικό έργο που βλέπετε ότι εξελίσσεται –ιδιαίτερα στη δική σας περιοχή- και έχει πλέον δώσει μια άλλη δυναμική. Μας κατηγορούσατε για την Εγνατία και μας μεμφόσασταν διότι αφήναμε δήθεν τη βόρεια παραεγνατία να υποθηκεύσει τα εθνικά συμφέροντα. Σήμερα που δεν υπάρχει παραεγνατία, πάλι είμαστε εγκαλούμενοι για την Εγνατία, μιλώντας για το κόστος των Ολυμπιακών Αγώνων. 
      Από την άλλη μεριά σας επαναλαμβάνω ότι δεν μπορούμε να χρησιμοποιούμε τα νούμερα του προϋπολογισμού για λόγους εντυπωσιασμού ή δημιουργίας μιας κακής εικόνας και ιδίως προς την κοινή γνώμη. Ο ολυμπιακός προϋπολογισμός έχει μέσα προγράμματα για την αναβάθμιση της δημόσιας υγείας πάνω από 40.000.000.000 δραχμές, προμήθεια και εξοπλισμό του ΕΚΑΒ πάνω από 30.000.000.000 δραχμές, προμήθεια και ανανέωση του στόλου των λεωφορείων, προμήθεια για τα Σώματα Ασφαλείας και εκσυγχρονισμό του Λιμενικού Σώματος και της Πυροσβεστικής Υπηρεσίας. 
      ΦΑΝΗ ΠΕΤΡΑΛΙΑ-ΠΑΛΛΗ: Δεν έγιναν όλα αυτά σε επτά χρόνια, θα τα κάνετε εσείς σ’ ένα χρόνο; 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Όλα αυτά τα χρεώνετε σ’ ένα κόστος δυσβάσταχτο για τον ελληνικό λαό. Δεν είναι αναγκαίος ο εκσυγχρονισμός της υποδομής της χώρας; Δεν πρέπει να γίνουν; Δεν θα έπρεπε να τα κάνουμε είτε είχαμε είτε δεν είχαμε Ολυμπιακούς Αγώνες; 
      Κλείνοντας, κυρίες και κύριοι συνάδελφοι, θα ήθελα να πω ότι έχουμε τη θετική αποτίμηση της ολυμπιακής προετοιμασίας από τη Διεθνή Ολυμπιακή Επιτροπή στην πρόσφατη επίσκεψή της. Ο συγκοινωνιολόγος, ο σύμβουλος της ΔΟΕ μίλησε με ενθουσιασμό για τα ολυμπιακά έργα και την πρόοδό τους. Δεν διατυπώθηκε καμία ένσταση και επιφύλαξη. Δεν μπορεί να δίνουμε αυτήν τη ζοφερή εικόνα.  Πιστεύω ότι με καλό πνεύμα μπορούμε να προσεγγίσουμε τα ζητήματα. Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, δεν ξέρω αν η Διεθνής Ολυμπιακή Επιτροπή ενδιαφέρεται για το τι θα πληρώσει ο ελληνικός λαός και τα παιδιά μας τα επόμενα χρόνια. Έχω την εντύπωση -και τουλάχιστον αυτό αποκόμισα από τις επαφές που είχα μαζί με τον Πρόεδρο της Νέας Δημοκρατίας, την κ. Πετραλιά και άλλα στελέχη του κόμματός μας που ασχολούνται με τους Ολυμπιακούς Αγώνες καθώς και με την Πρόεδρο της Ολυμπιακής Επιτροπής και  τον κ. Όσβαλτ σε πολλές συναντήσεις- ότι τους ενδιαφέρει μόνο το χρονοδιάγραμμα και να γίνουν τα έργα. Τους ενδιαφέρει μόνο εάν τα χρήματα που έχει υποσχεθεί η ελληνική Κυβέρνηση θα δοθούν στον «Αθήνα 2004» για τις λειτουργίες των Ολυμπιακών Αγώνων. Δεν τους ενδιαφέρει ούτε το έλλειμμα που θα δημιουργηθεί στον «Αθήνα 2004» ούτε αν τα έργα κοστίσουν πολλαπλάσια από αυτά που είχαν προϋπολογιστεί. 
      Έγινε πολλή συζήτηση για τα έργα. Κύριε Αλευρά, θα δεσμευτείτε για τον προϋπολογισμό; Είναι συγκεκριμένο το ερώτημα. Θα μας πείτε αυτό είναι το νούμερο και αυτοί είναι οι επιμέρους προϋπολογισμοί, για να μην ερχόμαστε κάθε φορά εδώ να σας λέμε το ένα έργο πίσω από το άλλο; Σας είπε η κ. Πετραλιά, σας είπε ο κ.Τσιτουρίδης, σας είπε ο κ.Σαλμάς, σας είπε ο κ. Δαϊλάκης συγκεκριμένα πράγματα, αλλά δεν απαντήσατε. Και σας είπα και εγώ συγκεκριμένα πράγματα. Σας είπα για την ασφάλεια. Στον προϋπολογισμό που μας καταθέσατε πριν δέκα μέρες λέτε συνολικό προϋπολογισμό 380 εκατομμύρια. Μόνο για μια προμήθεια για την ασφάλεια, η προσφορά, ενώ προκηρύξατε 200 εκατομμύρια, πήγε 440 εκατομμύρια. Αυτό το κόστος πού προστίθεται ή από πού αφαιρείται; 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Να κλείσει ο διαγωνισμός. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πώς θα κλείσει ο διαγωνισμός; Δύο προσφορές έχετε. Μετά τις παρεμβάσεις της Αντιπολίτευσης μειώθηκε η προσφορά από 800 εκατομμύρια ευρώ σε 440. Η προκήρυξη είναι 221 και η προσφορά είναι 440. Συγκεκριμένα δεν είναι τα νούμερα; Τι θα κάνετε; Θα ακυρώσετε το διαγωνισμό; 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Να τελειώσει ο διαγωνισμός και μετά θα πούμε. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εάν αυτά που λέτε τα πιστεύετε, πραγματικά εκτίθεστε, γιατί πια δεν είστε νέος Υπουργός.
      Είστε ένας άνθρωπος που έχει θητεύσει για πάνω από ενάμιση χρόνο στα Υπουργεία, στο Υπουργείο ΠΕΧΩΔΕ και τώρα στο Υπουργείο Πολιτισμού με αρμοδιότητα τα ολυμπιακά έργα. Αν τα λέτε αυτά γιατί πρέπει να πείτε κάτι στη Βουλή, τότε υποτιμάτε το Εθνικό Κοινοβούλιο, τους συναδέλφους μας και τη δημοκρατία. Αυτό σας εκθέτει διπλά. 
      Εσείς, λοιπόν, που θητεύσατε στο Υπουργείο ΠΕΧΩΔΕ, δεν γνωρίζετε ότι κατόπιν πιέσεων και προτάσεων νόμου της Νέας Δημοκρατίας στα μέσα της δεκαετίας του 1990 (είχα την τιμή να εισηγηθώ αυτήν την πρόταση) η Κυβέρνηση δέχθηκε να μην μπορεί ένα έργο να υπερβαίνει το 150% της αρχικής μελέτης; Δε γνωρίζετε ότι ο νόμος για τον έλεγχο νομιμοποίησης των συμβάσεων από το ελεγκτικό συνέδριο που ψήφισε η Νέα Δημοκρατία με την κ. Μπενάκη Υπουργό, ισχύει από τις αρχές του Δεκεμβρίου 1990;
      Έρχεστε εδώ και μας λέτε ότι ο έλεγχος νομιμότητας που γίνεται από το Ελεγκτικό Συνέδριο, «καθαρίζει» όλες τις παρανομίες των Υπουργείων και της διαχείρισής σας; Εγώ, λοιπόν, σας θέτω ευθέως το ερώτημα: Αν η διακήρυξη λέει ότι το σύστημα τηλεπικοινωνιών για την ασφάλεια των Ολυμπιακών Αγώνων, το ΤΕΤΡΑ, πρέπει να είναι απαραίτητη προϋπόθεση γι’ αυτήν τη σύμβαση της ασφάλειας, το Ελεγκτικό Συνέδριο τι θα κάνει στον έλεγχο νομιμότητας; Θα πει ότι είναι άκυρη η προκήρυξη ή θα τη δεχθεί; Απαντήστε μου. Δεν «φωτογραφίζει» συγκεκριμένο προμηθευτή; Δε «φωτογραφίζει» συγκεκριμένο κονσόρτσιουμ εταιρειών. Γι’ αυτό σας λέμε για απευθείας αναθέσεις. Γι’ αυτό λέμε ότι δεν ισχύουν όσα λέτε για τον έλεγχο νομιμότητας. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Μα όχι, δε «φωτογραφίζει».
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το δεύτερο επιχείρημά σας είναι ότι δεν μπορεί ο προϋπολογισμός κανενός έργου να υπερβαίνει το 150% της αρχικής μελέτης. Εσείς, που διατελέσατε στο ΠΕΧΩΔΕ, δε γνωρίζετε ότι σταματάει το έργο και γίνεται προκήρυξη για το υπόλοιπο κομμάτι, που δεν έχει τελειώσει; Δεν το γνωρίζετε; Δεν γνωρίζετε ότι ψηφίσατε νόμους στη Βουλή για μεγάλα δημόσια έργα, «ξεπλύνατε» τις συμβάσεις, συμβάσεις όπως το αεροδρόμιο των Σπάτων και η Αττική Οδός, διεθνείς συμβάσεις, όπως τις χαρακτηρίσατε, που με βάση τα συγκεκριμένα άρθρα της σύμβασης, υπερτερούν του ελληνικού Συντάγματος και κάθε ελληνικού νόμου; Για την ιστορία, σας λέω για τα Σπάτα (άρθρο 5, παράγραφοι 1 και 2). Εγγυάστε και την κατασκευή και τη λειτουργία των συγκεκριμένων  έργων (άρθρο 6, παράγραφος 6).
      Ψηφίσατε, λοιπόν, συμβάσεις στη Βουλή, που θα στοίχιζαν 280 και 550 δισεκατομμύρια αντίστοιχα. Το ένα έφτασε στα 750, εκκρεμούν 150 δισεκατομμύρια σε διεθνή διαιτησία το άλλο από 280 εκατομμύρια θα φτάσει στο 1,2 τρισεκατομμύρια. Γι’ αυτά σας εγκαλούμε, γι’ αυτά συζητούμε. 
      Δεν γνωρίζετε για το μετρό ότι, το κόστος τριπλασιάστηκε; Δεν τα γνωρίζετε όλα αυτά;
      Αν τα πιστεύετε αυτά, που λέτε είστε πραγματικά επικίνδυνοι. Αν δεν τα πιστεύετε, υποτιμάτε εμάς. Εμείς γνωρίζουμε πολύ καλά ποιος είναι ο βίος και η πολιτεία της δικής σας Κυβέρνησης. Αυτό που προσπαθούμε είναι να σας σταματήσουμε από τον κατήφορο που έχετε πάρει όσο πιο σύντομα γίνεται, για να μην πληρώσουν τα παιδιά και τα εγγόνια μας το κόστος της πολιτικής σας.
      Σας ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για τρία λεπτά για να κλείσει την επερώτηση.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, έχω προσπαθήσει πολύ καιρό να παρακολουθήσω τον κ. Κεφαλογιάννη αλλά, δυστυχώς, και από τη θητεία μου στο ΥΠΕΧΩΔΕ ο κ. Κεφαλογιάννης είναι ανεπίδεκτος μαθήσεως…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν είναι σοβαρά αυτά που λέτε. Πείτε μας τα επιχειρήματά σας.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Αφήστε με να μιλήσω. Εγώ σας άκουσα στους υψηλούς τόνους, στην πλήρη διαστροφή της πραγματικότητας να παρουσιάζετε νούμερα, άρθρα συμβάσεως κλπ., πράγματα που δεν έχουν καμία επαφή με την πραγματικότητα, τα έχουμε συζητήσει δεκάδες φορές στην επιτροπή, όταν ήμουν στο ΥΠΕΧΩΔΕ με τον αρμόδιο Υπουργό τον κ. Λαλιώτη, έχετε λάβει δεκάδες απαντήσεις και λέτε πράγματα που είναι εκτός πραγματικότητας. Είναι μυθικά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πείτε μου τι λέει το άρθρο 5 παράγραφος 2.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Εγώ δεν μπορώ να κάνω μυθική συζήτηση. Συζήτηση για τα παραμύθια δεν μπορώ να κάνω. Συγχωρέστε με αλλά ούτε σαν σκηνοθέτης ούτε σαν σεναριογράφος έχω θητεύσει. Προσπαθώ να δίνω υπεύθυνες απαντήσεις σε υπεύθυνα ερωτήματα. Αν τα ερωτήματα ανάγονται στη σφαίρα της φαντασίας σας εγώ δεν είμαι υποχρεωμένος να σας ακολουθήσω σε αυτόν τον πολύ γοητευτικό δρόμο και διαδρομή. Συγχωρέστε με, αλλά δεν είναι αυτή η δουλειά μου. Εγώ δεν πρόκειται να κάνω συζήτηση αυτού του επιπέδου. Αν έχετε συγκεκριμένα στοιχεία να τα πείτε…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τι λέει το άρθρο 5 παράγραφος 2; Πέστε μας.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριε συνάδελφε. Μη διακόπτετε. Παρακαλώ να μη γράφεται τίποτα στα Πρακτικά.
      Κύριε Κεφαλογιάννη έχετε το δικαίωμα να πάρετε για δύο λεπτά το λόγο και να μιλήσετε μετά.
      Παρακαλώ και πάλι δεν γράφεται τίποτα απ’ αυτά που είπε ο κ. Κεφαλογιάννης στα Πρακτικά. Ας τα πει στην τριτολογία του. Ορίστε κύριε Υπουργέ. 
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, είναι προφανές ότι υπάρχει κάποιο θέμα για τον τρόπο με τον οποίο πιθανώς φαντάζεται τις διεθνείς συμβάσεις.
      Οι διεθνείς συμβάσεις δεν επιτρέπεται να αναγνωρίζουν στον αντισυμβαλλόμενο το κυριαρχικό δικαίωμα με μονομερή αλλαγή του νόμου ή του Συντάγματος να δημιουργεί επαχθείς υποχρεώσεις και όρους στον αντισυμβαλλόμενό του σε μια σύμβαση. Αυτό είναι το νόημα της περίφημης παραγράφου. Δηλαδή να μη δίνεται αυτή η δυνατότητα στον αντισυμβαλλόμενο. Και έτσι είναι όλες οι διεθνείς συμβάσεις
      Εσείς ανακαλύπτεται και επισείετε τον όρο της σύμβασης, μια σύμβαση που παρακολουθείται από τράπεζα και ανεξάρτητους χρηματοοικονομικούς οίκους και δεν μπορεί από τα 550.000.000 να φθάσει στο μυθικό νούμερο που αναφέρατε των 750.000.000.000. Δεν μπορούσε να φτάσει μια σύμβαση με κατ’ αποκοπήν τίμημα που χρηματοδοτείται από τράπεζα παρακολουθείται από τους χρηματοοικονομικούς συμβούλους στα 750.000.000.000 που ήταν το τίμημα που είχε συμφωνήσει και συμβολαιοποιήσει η κυβέρνησή σας. Σας το έχουμε πει εκατό φορές, δεν θέλετε να το καταλάβετε αλλά δεν μπορεί να γίνεται εκατόν δέκα φορές αυτή η συζήτηση. Στις εκατό σταματάμε. Καιγόμαστε, εμείς τουλάχιστον. Εσείς μπορεί να έχετε αντοχή αλλά εμείς, δυστυχώς, δεν έχουμε την αντοχή για να συνεχίσουμε αυτήν τη συζήτηση.
      Προσπαθώ να σας εξηγήσω ότι στη διαδικασία του προσυμβατικού ελέγχου υπάρχει ο έλεγχος νομιμότητας, ο οποίος είναι αυστηρός. Δεν χωρούν φωτογραφικές διατάξεις στους διαγωνισμούς. Προσπαθούμε να το εξηγήσουμε εκατό χιλιάδες φορές, αλλά δεν το καταλαβαίνετε. Απαγορεύεται όπως σας έχουμε πει από την κοινοτική νομοθεσία και γι’ αυτό το λόγο στο συγκεκριμένο διαγωνισμό της ασφάλειας υπάρχουν δύο προσφορές και δεν υπάρχει καμία φωτογραφική διάταξη και διαδικασία. Και μπορείτε να ζητήσετε οπουδήποτε θεωρείτε ότι υπάρχει πρόβλημα στους όρους της διαδικασίας από την αρμόδια υπηρεσία την ενημέρωσή σας. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεφαλογιάννη, έχετε το λόγο για να πείτε αυτά τα οποία είπατε διαμαρτυρόμενος που δεν τα άκουσε κανένας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, δεν ήταν καν στην πρόθεσή μου να πάρω το λόγο για τριτολογία. Αλλά είδατε ότι μετά από την πίεση στον κύριο Υπουργό παραδέχθηκε ότι αυτά που ανέφερα προηγουμένως είναι ακριβή. Παραδέχθηκε δηλαδή ότι κανείς δεν υποχρεώνει την Κυβέρνηση να υπογράφει διεθνείς συμβάσεις για μεγάλα έργα. Θα μπορούσε να το κάνει με μια άλλη διαδικασία. Όχι αυτοχρηματοδοτούμενη, αλλά να το κάνει μόνη της. Δεν την υποχρέωνε κανείς.
      Χαίρομαι, λοιπόν, που έστω και μετά από πιέσεις παραδέχθηκε δύο πράγματα: Πρώτον, ότι με το συγκεκριμένο άρθρο, η σύμβαση για τα Σπάτα υπερτερεί του Συντάγματος και κάθε ελληνικού νόμου και δεύτερον, παραδέχθηκε ότι με το συγκεκριμένο άρθρο, που επίσης ανέφερα, εγγυάται και την κατασκευή και τη λειτουργία με νόμο μάλιστα, κύριε Πρόεδρε, του 1953 του Μαρκεζίνη περί ξένων επενδύσεων.
      Χαίρομαι, λοιπόν, που τα αποδέχεται όλα αυτά για να αποδεχθεί περίτρανα σήμερα στη συζήτηση ότι τα όσα είπαν οι κύριοι συνάδελφοι για τα επιμέρους έργα, την ασφάλεια, την εργολαβία στο Φάληρο, στον Άγιο Κοσμά, στο Ελληνικό, στο τραμ και όλα όσα ειπώθηκαν στην Αίθουσα αυτή είναι ακριβή, είναι αληθή, είναι από στοιχεία τα οποία τα κατέθεσε η ίδια η Κυβέρνηση, οι ίδιοι οι Υπουργοί, στην Εθνική Αντιπροσωπεία.
      Εμείς αυτό που θέλουμε δεν είναι να καταδείξουμε μια κοινοβουλευτική νίκη σήμερα με την επερώτησή μας. Είναι να συνετίσουμε την Κυβέρνηση να ζητήσει η ίδια συνεργασία, να αφήσει όλους αυτούς τους βερμπαλισμούς και όλες αυτές τις μεγαλοστομίες και το μακάριο εφησυχασμό, στον οποίο βρίσκεται, για να μπορέσουμε να βοηθήσουμε και οι Ολυμπιακοί Αγώνες να γίνουν και να μην κινδυνεύσουμε το οικονομικό κόστος και την οικονομική αποτυχία των Ολυμπιακών Αγώνων του 2004.
      Αυτή είναι η προσπάθειά μας γι’ αυτό θέλουμε συνεννόηση και συνεργασία με την Κυβέρνηση. Και γι’ αυτό η Κυβέρνηση πρέπει να είναι πιο σεμνή όταν απευθύνεται στην Αντιπολίτευση, που με σοβαρότητα, με επιχειρήματα προσπαθεί να στοιχειοθετήσει όλα αυτά, τα οποία ισχυρίζεται. 
      Σας ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε δύο λεπτά για να κλείσετε τη συζήτηση.
      ΑΘΑΝΑΣΙΟΣ ΑΛΕΥΡΑΣ (Υφυπουργός Πολιτισμού): Κύριε Πρόεδρε, θα επιμείνω, διότι νομίζω ότι είναι λίγο δύσκολο –το είπα και πριν- να επαναλάβω μια συζήτηση για τη σύμβαση του αεροδρομίου, μια σύμβαση, την οποίαν είχε καταρτίσει η κυβέρνηση της Νέας Δημοκρατίας και η οποία περιέχει αυτονόητους όρους και ρήτρες σε όλες τις διεθνείς συμβάσεις. Εν πάση περιπτώσει δεν νομίζω ότι είναι αντικείμενο συζήτησης κι εγώ δεν θα επιχειρήσω άλλο να πείσω το συνάδελφο, αφού δεν το έχουμε καταφέρει τόσα χρόνια.
      Και θέλω να κλείσω με την επίκληση στη συνεργασία της Αντιπολίτευσης, που έχει το νόημά της. Μ’ αυτήν άρχισα και μ’ αυτήν θέλω να τελειώσω. Πιστεύω ότι όλοι θα πρέπει να επιδείξουμε πνεύμα κατανόησης στις απαιτήσεις αυτού του μεγάλου εγχειρήματος. Είμαστε διαθέσιμοι να δεχθούμε και να παραδεχθούμε τις ευθύνες και τις αδυναμίες μας στο μέτρο που υπάρχουν. Αλλά μόνο σ’ αυτό. Όχι με υψηλούς τόνους και με εσφαλμένη προσπάθεια δημιουργίας εντυπώσεων προκειμένου να πανικοβάλουμε την κοινή γνώμη για κομματικούς ή πολιτικούς λόγους. 
      Εγώ θέλω να τονίσω ότι αυτή η προσπάθεια χρειάζεται πολλές μεγάλες δυνάμεις. Και αυτές οι δυνάμεις δεν είναι μόνο στο χώρο της Κυβέρνησης, είναι και στο χώρο της Αντιπολίτευσης. Αλλά η Αντιπολίτευση οφείλει να είναι προσεκτική στα ζητήματα, τα οποία θέτει. Η κ. Πετραλιά έθεσε ορισμένα ζητήματα, νομίζω ότι σε ορισμένα από αυτά είχε λάθος, το επεσήμανα. Σε άλλα απ’ αυτά η Αντιπολίτευση μπορεί να εκφράζει μια κριτική σεβαστή ανεξάρτητα από τη διαφωνία μας. 
      Ακόμα θέλω να τονίσω ότι σε περιπτώσεις κατά τις οποίες θα έχουμε τροποποίηση του κόστους των έργων για λόγους που είναι ανεξάρτητοι της θέλησής μας, εμείς θα σας ενημερώσουμε. Μέχρι αυτήν τη στιγμή δεν το έχουμε. Αλλά πιστεύουμε ότι θα έχουμε την κατανόηση της Αντιπολίτευσης ότι σ’ αυτό το εγχείρημα μπορεί να προκύψουν και τέτοιες περιπτώσεις. Μπορεί να προκύψει η περίπτωση είτε για λόγους πρόσθετων προδιαγραφών είτε για λόγους κάποιας άλλης ανάγκης να προσφύγουμε είτε σε συμπληρωματική σύμβαση είτε να καλύψουμε κάποιον τομέα, τον οποίον δεν είχαμε μελετήσει.
      Σε αυτά τα θέματα, αν έχουμε αυτού του είδους την κριτική και αυτού του είδους την πολεμική, νομίζω ότι δεν θα μπορεί κανείς να είναι δημιουργικός. Πιστεύω ότι η Αντιπολίτευση δεν θέλει να μην είμαστε δημιουργικοί. Δεν πιστεύει ότι η Κυβέρνηση της χώρας δεν πρέπει να είναι δημιουργική. Και πρέπει να είναι δημιουργική και να μπορεί να συμβάλει με τη δουλειά της, και η Κυβέρνηση και η Αντιπολίτευση και όλες οι πολιτικές δυνάμεις, ώστε αυτοί οι Ολυμπιακοί Αγώνες να έχουν πραγματικά την επιτυχία που μπορούν να έχουν.
      Θέλω να πω μετά λόγου γνώσεως, κύριε Πρόεδρε, αυτό το οποίο μας λένε σιγά-σιγά πολλοί και από τους επικριτές της ελληνικής προσπάθειας από τη Διεθνή Ολυμπιακή Επιτροπή, ότι οι Ολυμπιακοί Αγώνες της Ελλάδας θα έχουν και τις καλύτερες αθλητικές εγκαταστάσεις που υπήρξαν στην ιστορία των αγώνων αλλά μπορούν να είναι και μία μεγάλη επιτυχία, ανέλπιστα για πολλούς από τους επικριτές μας, έτσι όπως το είχαμε σχεδιάσει και το θέλουμε όλοι οι Έλληνες.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση της υπ’ αριθμόν 20/14.11.2002 επερώτησης Βουλευτών της Νέας Δημοκρατίας, προς τους Υπουργούς Πολιτισμού, Περιβάλλοντος, Χωροταξίας και Δημοσίων Έργων και Οικονομίας και Οικονομικών, σχετικώς με τους Ολυμπιακούς Αγώνες 2004: καθυστερήσεις, μεταβολές, οικονομικές υπερβάσεις.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 22.20΄, λύεται η συνεδρίαση για αύριο ημέρα Τρίτη και ώρα 18.00΄ με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 25-11-02


