Π Ρ Α Κ Τ Ι Κ Α  Β Ο Υ Λ Η Σ 

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ Δ' 

Τρίτη 29 Ιουνίου 1999 

 

 

Αθήνα, σήμερα στις 29 Ιουνίου 1999, ημέρα Τρίτη και ώρα 18.54' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α' σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ 

Ψήφιση στο σύνολο του σχεδίου νόμου του Υπουργείου Εθνικής Οικονομίας: "Ρύθμιση Θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις". 

Κυρία Υπουργέ, έχετε να κάνετε κάποια παρατήρηση; 

ΡΟΔΟΥΛΑ ΖΗΣΗ (Υφυπουργός Εθνικής Οικονομίας): 'Οχι, κύριε Πρόεδρε, έχουμε ολοκληρώσει. 

ΠΡΟΕΔΡΟΣ (Απόστολος Κακλαμάνης): Ερωτάται το Τμήμα: Γίνεται δεκτό το νομοσχέδιο και στο σύνολο; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΟΡΕΣΤΗΣ ΚΟΛΟΖΩΦ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο. 

Συνεπώς το νομοσχέδιο του Υπουργείου Εθνικής Οικονομίας: "Ρύθμιση Θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις" έγινε δεκτό κατά πλειοψηφία, σε μόνη συζήτηση, κατ' αρχήν, κατ' άρθρον και στο σύνολο και έχει ως εξής: 

“ Ρύθμιση θεμάτων Διμερούς Κρατικής Αναπτυξιακής Συνεργασίας και Βοήθειας, ρύθμιση θεμάτων Μη Κυβερνητικών Οργανώσεων και άλλες διατάξεις 

ΚΕΦΑΛΑΙΟ ΠΡΩΤΟ

ΔΙΜΕΡΗΣ ΚΡΑΤΙΚΗ ΑΝΑΠΤΥΞΙΑΚΗ

ΣΥΝΕΡΓΑΣΙΑ ΚΑΙ ΒΟΗΘΕΙΑ

'Αρθρο 1

Αρμοδιότητες Ε.Δ.Ο.Σ.

Στο πλαίσιο της Εξωτερικής Πολιτικής και των Διεθνών Οικονομικών Σχέσεων της Χώρας, η Διυπουργική Επιτροπή Οργάνωσης και Συντονισμού των Διεθνών Οικονομικών Σχέσεων (Ε.Δ.Ο.Σ.) είναι αρμόδια για το σχεδιασμό εθνικής πολιτικής και στρατηγικής αναπτυξιακής συνεργασίας και βοήθειας. 

'Αρθρο 2

Ταξινόμηση της Διμερούς Κρατικής Αναπτυξιακής Συνεργασίας και Βοήθειας

1. Η ταξινόμηση της Διμερούς Κρατικής Αναπτυξιακής Συνεργασίας και Βοήθειας κατά τομείς οικονομικής δραστηριότητας και ο προσδιορισμός των επιλέξιμων δαπανών των προγραμμάτων αναπτυξιακής συνεργασίας γίνεται σύμφωνα με τις διακρίσεις που περιλαμβάνονται στα παραρτήματα Α και Β, τα οποία αποτελούν αναπόσπαστο μέρος του παρόντος νόμου. Επιλέξιμη είναι και κάθε άλλη δαπάνη που συντελεί στην ορθή εκτέλεση των προγραμμάτων. 

2. Το Υπουργείο Εθνικής Οικονομίας (ΥΠ.ΕΘ.Ο.) προκειμένου να συμβάλλει στον αποτελεσματικότερο συντονισμό των εθνικών ενεργειών, στα πλαίσια λειτουργίας των Διεθνών Οργανισμών και της Ευρωπαϊκής 'Ενωσης, συμμετέχει στις εργασίες των Συμβουλίων Υπουργών, Επιτροπών, και Ομάδων Εργασίας της Ευρωπαϊκής 'Ενωσης με αντικείμενο θέματα αναπτυξιακής συνεργασίας και βοήθειας, της Επιτροπής Αναπτυξιακής Βοήθειας (DAC) του Ο.Ο.Σ.Α. και άλλων διεθνών οργανισμών και φορέων διεθνούς αναπτυξιακής συνεργασίας. 

3.Το Υπουργείο Εθνικής Οικονομίας συγκεντρώνει και καταγράφει τα στοιχεία Διμερούς Κρατικής Αναπτυξιακής Συνεργασίας και Βοήθειας, όπως αυτά περιγράφονται στις επιλέξιμες δαπάνες του παραρτήματος Β και τα προωθεί στους αρμόδιους διεθνείς οργανισμούς οι οποίοι τηρούν σχετικές βάσεις δεδομένων, ιδίως στην Επιτροπή Αναπτυξιακής Βοήθειας (Development Assistance Committee - DAC) του Οργανισμού Οικονομικής Συνεργασίας και Ανάπτυξης (Ο.Ο.Σ.Α.). 

'Αρθρο 3

Συντονισμός της Διμερούς Κρατικής Αναπτυξιακής Συνεργασίας και Βοήθειας και συναφή θέματα

1. Το Υπουργείο Εθνικής Οικονομίας συντονίζει τις δραστηριότητες Αναπτυξιακής Συνεργασίας και Βοήθειας μεταξύ Υπουργείων και λοιπών κρατικών φορέων. Ο συντονισμός ασκείται μέσω: 

α. Της Διεύθυνσης Αναπτυξιακής Συνεργασίας και Ειδικών Χρηματοδοτήσεων και Προγραμμάτων του Υπουργείου Εθνικής Οικονομίας, η οποία συστάθηκε με το π.δ. 98/1998 (ΦΕΚ 92 Α'). 

β. Της Επιτροπής Παρακολούθησης και Διαχείρισης του Πενταετούς Προγράμματος Διμερούς Αναπτυξιακής Συνεργασίας 1997-2001, της οποίας η σύσταση προβλέπεται με το άρθρο 4 παράγραφος 2 του ν. 2515/1997 (ΦΕΚ 154 Α'). 

2. Η Διεύθυνση Αναπτυξιακής Συνεργασίας Ειδικών Χρηματοδοτήσεων και Προγραμμάτων του Υπουργείου Εθνικής Οικονομίας, πέρα από τα άλλα καθήκοντά της, παρέχει διοικητική και γραμματειακή υποστήριξη στην Επιτροπή Παρακολούθησης και Διαχείρισης του Πενταετούς Προγράμματος Διμερούς Αναπτυξιακής Συνεργασίας 1997-2001. 

'Αρθρο 4

Διατάξεις και φορείς εκτέλεσης

1. Με πρόταση του Υπουργού Εθνικής Οικονομίας εγγράφονται κατ' έτος στον Τακτικό Προϋπολογισμό του Κράτους οι πιστώσεις του Πενταετούς Προγράμματος Διμερούς Αναπτυξιακής Συνεργασίας 1997-2001 και των αντίστοιχων προγραμμάτων μεταγενέστερων ετών. 

2. Με απόφαση του Υπουργού Εθνικής Οικονομίας καθορίζονται οι φορείς εκτέλεσης Προγραμμάτων Διμερούς Κρατικής Αναπτυξιακής Συνεργασίας και Βοήθειας και κατανέμονται σε αυτούς εφάπαξ ή τμηματικώς οι ετήσιες πιστώσεις της Διμερούς Κρατικής Αναπτυξιακής Συνεργασίας και Βοήθειας. 

Οι διατάξεις της παραγράφου 2 του άρθρου 2 του ν. 1673/1986, όπως αντικαστάθηκαν με το άρθρο 7 του ν. 2297/1995 (ΦΕΚ 50 Α') εφαρμόζονται σε όλους τους φορείς εκτέλεσης Προγραμμάτων Διμερούς Κρατικής Αναπτυξιακής Συνεργασίας και Βοήθειας που ορίζονται με την πιο πάνω απόφαση του Υπουργού Εθνικής Οικονομίας. 

3. Ο Υπουργός Εθνικής Οικονομίας με αποφάσεις του μπορεί να προβαίνει σε ανακατανομή των διατιθέμενων στους φορείς κονδυλίων Αναπτυξιακής Συνεργασίας για την καλύτερη κατ' έτος απορρόφησή τους ή για την αντιμετώπιση έκτακτων αναγκών, μετά από σχετική εισήγηση της Επιτροπής Παρακολούθησης και Διαχείρισης. 

'Αρθρο 5

Συμβάσεις προμηθειών και παροχής υπηρεσιών

1. Προμήθειες ή παροχή υπηρεσιών με προϋπολογισμό μέχρι 200.000 ΕΥΡΩ ανά πρόγραμμα πραγματοποιούν-ται με ευθύνη αυτού που συνάπτει τη σχετική σύμβαση μετά από πρόσκληση για εκδήλωση ενδιαφέροντος ή με απευθείας ανάθεση, εάν συντρέχουν ειδικοί λόγοι. Η πρόσκληση περιλαμβάνει το αντικείμενο της προμήθειας ή υπηρεσίας, τον προϋπολογισμό και τους όρους συμμετοχής και δημοσιεύεται σε δύο ημερήσιες εφημερίδες της έδρας του νομού όπου εδρεύει το Υπουργείο ή ο Οργανισμός. Η κατακύρωση γίνεται μέσα σε προθεσμία τριάντα (30) ημερών από τη δημοσίευση. Μεταξύ του αναθέτοντος και του αναδόχου υπογράφεται σχετική σύμβαση. 

2. Για την προμήθεια ή παροχή υπηρεσιών προϋπολογισμού άνω των 200.000 ΕΥΡΩ ανά πρόγραμμα εφαρμόζονται οι κείμενες διατάξεις. 

3. Με αποφάσεις των αρμόδιων Υπουργών και του Υπουργού Οικονομικών καθορίζονται οι όροι και η διαδικασία δικαιολόγησης δαπανών για προμήθεια υλικών ή εφοδίων σε αναπλήρωση αντίστοιχων που διατέθηκαν από τηρούμενα αποθέματα για αντιμετώπιση έκτακτων αναγκών επείγουσας βοήθειας στο πλαίσιο εκτέλεσης προγραμμάτων Διμερούς Κρατικής Αναπτυξιακής Συνεργασίας και Βοήθειας απευθείας ή και μέσω Μη Κυβερνητικών Οργανώσεων (Μ.Κ.Ο.). 

'Αρθρο 6

Συμβάσεις εκτέλεσης έργων

Για έργα προϋπολογισμού μέχρι 5.000.000 ΕΥΡΩ ανά πρόγραμμα εφαρμόζονται αναλόγως οι διατάξεις της παραγράφου 1 του προηγούμενου άρθρου. 

Για έργα προϋπολογισμού από 5.000.000 ΕΥΡΩ και άνω εφαρμόζονται αναλόγως οι διατάξεις της παραγράφου 2 του προηγούμενου άρθρου. 

'Αρθρο 7

Σύναψη συμβάσεων στο εξωτερικό

1. Συμβάσεις για προμήθειες, παροχή υπηρεσιών και έργα εκτός Ελλάδας συνάπτονται από εκπροσώπους των αρμόδιων φορέων εκτέλεσης ή από τους κατά τόπον αρμοδίους των ελληνικών διπλωματικών ή προξενικών αρχών ή από τους κατά τόπον αρμοδίους των Γραφείων Οικονομικών και Εμπορικών Υποθέσεων (Ο.Ε.Υ.) ύστερα από εξουσιοδότηση του Υπουργού ή του Διοικητή του Οργανισμού, που είναι αρμόδιοι για την εκτέλεση του Προγράμματος. 

Στην εξουσιοδότηση ορίζονται ο αρμόδιος υπάλληλος για τη σύναψη της σύμβασης, το αντικείμενο και οι όροι αυτής. 

2. Συμβάσεις με οικονομικό αντικείμενο μέχρι 20.000 ΕΥΡΩ συνάπτονται με απευθείας ανάθεση. 

3. Συμβάσεις με οικονομικό αντικείμενο μέχρι 100.000 ΕΥΡΩ συνάπτονται μετά από πρόσκληση για εκδήλωση ενδιαφέροντος. 

Η πρόσκληση υπογράφεται από τον κατά τα ως άνω αρμόδιο για την υπογραφή της σύμβασης και περιλαμβάνει το αντικείμενο της σύμβασης, τον προϋπολογισμό της και τους όρους συμμετοχής. 

Η πρόσκληση δημοσιεύεται σε δύο ημερήσιες εφημερίδες της έδρας της υπηρεσίας του υπαλλήλου που την υπογράφει. 

Η ανάθεση γίνεται μέσα σε προθεσμία τριάντα (30) ημερών από τη δημοσίευση. 

'Αρθρο 8

Προσωπικό Διμερούς Κρατικής Αναπτυξιακής

Συνεργασίας και Βοήθειας στο εξωτερικό

1. Για την εκτέλεση προγραμμάτων Διμερούς Κρατικής Αναπτυξιακής Συνεργασίας και Βοήθειας, Υπουργεία ή Οργανισμοί επιτρέπεται να αποστέλλουν στη χώρα που εκτελείται το πρόγραμμα προσωπικό τους. Εμπειρογνώμονες που προέρχονται από τον ιδιωτικό τομέα μπορούν να αποσταλούν ύστερα από επιλογή τους. 

2. Επιτρέπεται η αποστολή υπαλλήλων του Δημοσίου ή του ευρύτερου δημόσιου τομέα και η παραμονή τους στο εξωτερικό με τοποθέτηση στην εκεί Πρεσβεία ή Γραφείο Ο.Ε.Υ., κατά περίπτωση, σύμφωνα με τη φύση και τους στόχους του προγράμματος. Το προσωπικό υπάγεται στον προϊστάμενο της Πρεσβείας ή του Γραφείου Ο.Ε.Υ. και αναφέρεται στο Υπουργείο του για θέματα που σχετίζονται με την πορεία εκτέλεσης των προγραμμάτων Διμερούς Κρατικής Αναπτυξιακής Συνεργασίας και Βοήθειας. 

Αν το πρόγραμμα εκτελείται σε χώρα στην οποία δεν υπάρχει επί τόπου διπλωματική εκπροσώπηση της Ελλάδας, η Πρεσβεία διαπίστευσης για τη χώρα αυτή θεωρείται ότι αποτελεί και την έδρα του προσωπικού Διμερούς Κρατικής Αναπτυξιακής Συνεργασίας και Βοήθειας. 

3. Οι τοποθετήσεις υπαλλήλων του Δημοσίου ή του δημόσιου τομέα σε τρίτες χώρες πραγματοποιούνται με κοινή απόφαση του αρμόδιου Υπουργού και των Υπουργών Εξωτερικών, Εθνικής Οικονομίας και Οικονομικών, στην οποία καθορίζονται, εκτός των άλλων, θέματα τοποθέτησης, χρόνου παραμονής, αριθμού ατόμων στην τρίτη χώρα για την εκτέλεση των προγραμμάτων του συγκεκριμένου φορέα. 

Ο χρόνος παραμονής στο εξωτερικό των πιο πάνω υπαλλήλων δεν επιτρέπεται να υπερβαίνει την τριετία. 

Ο υπάλληλος έχει υποχρέωση να υπηρετήσει στην υπηρεσία του επί ίσο χρονικό διάστημα με αυτό που υπηρέτησε στο εξωτερικό σύμφωνα με τα παραπάνω. 

4. Με κοινή απόφαση των Υπουργών Εξωτερικών, Εθνικής Οικονομίας και Οικονομικών καθορίζεται η μισθολογική μεταχείριση των υπαλλήλων που αποστέλλονται στο εξωτερικό για την εκτέλεση των προγραμμάτων Διμερούς Κρατικής Αναπτυξιακής Συνεργασίας και Βοήθειας και ορίζονται οι συνέπειες της μη συμμόρφωσης αυτών στην υποχρέωση του τελευταίου εδαφίου της προηγούμενης παραγράφου. 

'Αρθρο 9

Παρακολούθηση της Διμερούς Κρατικής

Αναπτυξιακής Συνεργασίας και Βοήθειας

Με απόφαση του Υπουργού Εθνικής Οικονομίας συγκροτούνται Ομάδες Εργασίας για την υποβοήθηση του έργου της Επιτροπής Παρακολούθησης και Διαχείρισης του Πενταετούς Προγράμματος Αναπτυξιακής Συνεργασίας 1997-2001 και των αντίστοιχων προγραμμάτων μεταγενέστερων ετών. Στη σύνθεση των Ομάδων επιτρέπεται να συμμετέχουν και υπάλληλοι από άλλα Υπουργεία ή Οργανισμούς, οι οποίοι κέκτηνται της απαιτούμενης τεχνογνωσίας και εμπειρίας, καθώς και εξωτερικοί εμπειρογνώμονες. Οι πιο πάνω υπάλληλοι ορίζονται από τον αρμόδιο Υπουργό. Το αντικείμενο εργασίας των Ομάδων καθορίζεται με την πιο πάνω απόφαση και δύναται να περιλαμβάνει το σχεδιασμό, την υλοποίηση, την παρακολούθηση, τον έλεγχο, την αξιολόγηση και τον απολογισμό των προγραμμάτων. 

Κατά τα λοιπά ισχύουν οι διατάξεις του άρθρου 4 του ν. 2515/1997. 

ΚΕΦΑΛΑΙΟ ΔΕΥΤΕΡΟ

ΡΥΘΜΙΣΗ ΘΕΜΑΤΩΝ ΜΗ ΚΥΒΕΡΝΗΤΙΚΩΝ ΟΡΓΑΝΩΣΕΩΝ ΚΑΙ ΑΛΛΕΣ ΔΙΑΤΑΞΕΙΣ

'Αρθρο 10

'Ασκηση Πολιτικής Αναπτυξιακής Συνεργασίας και Βοήθειας μέσω Μη Κυβερνητικών Οργανώσεων

Το Υπουργείο Εξωτερικών είναι αρμόδιο για το συντονισμό των δράσεων που εκτελούνται από Μη Κυβερνητικές Οργανώσεις (Μ.Κ.Ο.) και που αποβλέπουν σε αναπτυξιακούς σκοπούς ή στην παροχή επείγουσας ανθρωπιστικής ή επισιτιστικής βοήθειας σε περίπτωση φυσικών καταστροφών ή άλλων έκτακτων καταστάσεων. 

'Αρθρο 11

Ορισμός - Ειδικό Μητρώο Μ.Κ.Ο.

1. Μη Κυβερνητικές Οργανώσεις (Μ.Κ.Ο.), υπό την έννοια του παρόντος νόμου, είναι μη κερδοσκοπικά νομικά πρόσωπα ιδιωτικού δικαίου που έχουν ως αντικείμενο, κυρίως, την παροχή επείγουσας ανθρωπιστικής, επισιτιστικής και αναπτυξιακής βοήθειας προς τους πληθυσμούς αναπτυσσόμενων χωρών, προκειμένου να συντελέσουν στην οικονομική και κοινωνική ανάπτυξη αυτών των χωρών. 

2. Η Υπηρεσία Διεθνούς Αναπτυξιακής Συνεργασίας του Υπουργείου Εξωτερικών (Υ.Δ.Α.Σ.) τηρεί το Ειδικό Μητρώο Μ.Κ.Ο.. 

3. Μη Κυβερνητική Οργάνωση εγγράφεται στο Ειδικό Μητρώο ύστερα από αίτησή της και εφόσον πληρούνται οι παρακάτω προϋποθέσεις: 

α. 'Εχει κατατεθεί το Καταστατικό της Οργάνωσης στην Υ.Δ.Α.Σ.. 

β. Προβλέπεται από το Κατασταστικό της Οργάνωσης ο μη κερδοσκοπικός χαρακτήρας της και το αντικείμενό της είναι σύμφωνο με τη διάταξη της παραγράφου 1. 

γ. Η δράση της Οργάνωσης δεν εξαρτάται από κανένα δημόσιο ή ιδιωτικό οργανισμό κερδοσκοπικού χαρακτήρα. 

δ. Για Μ.Κ.Ο. που χρηματοδοτούνται από άλλα Υπουργεία εκτός από το Υπουργείο Εξωτερικών ή από φορείς με κονδύλια προερχόμενα από τον Κρατικό Προϋπολογισμό για δράσεις Αναπτυξιακής Συνεργασίας και Βοήθειας προς τρίτες χώρες απαιτείται πριν από τη χρηματοδότησή τους να είναι εγγεγραμμένες στο Ειδικό Μητρώο Μ.Κ.Ο. που τηρεί η Υ.Δ.Α.Σ., καθώς και σύμφωνη γνώμη της Υπηρεσίας αυτής. 

'Αρθρο 12

Εκτέλεση Προγραμμάτων Μ.Κ.Ο.

1. Δημόσιοι φορείς εκτέλεσης προγραμμάτων Αναπτυξιακής Συνεργασίας, στους οποίους διατίθενται από τον Κρατικό Προϋπολογισμό πιστώσεις για την εκτέλεση των προγραμμάτων αυτών, επιτρέπεται να χρηματοδοτούν προγράμματα Μ.Κ.Ο. για την παροχή βοήθειας όπως αυτή ορίζεται στο άρθρο 10 υπό τις εξής προϋποθέσεις: 

α. Να έχει υποβληθεί αναλυτική πρόταση για τους στόχους του προγράμματος παροχής βοήθειας, σχέδιο προϋπολογισμού δαπάνης, καθώς και λεπτομερές σχέδιο δράσης και χρονοδιάγραμμα για την εκτέλεση του προγράμματος. 

β. Να υπάρχει η κατάλληλη υποδομή και διετής εμπειρία της Μ.Κ.Ο. στις δραστηριότητες που αναφέρονται στο άρθρο 10. Αν συνεργάζονται δύο ή περισσότερες Μ.Κ.Ο. για την ανάληψη του προγράμματος, η εμπειρία καθεμιάς από αυτές λειτουργεί σωρευτικώς για τον υπολογισμό της διετίας. Μη Κυβερνητικές Οργανώσεις που στερούνται την πιο πάνω εμπειρία μπορούν να χρηματοδοτηθούν εφόσον υπάρχει σχετική θετική εισήγηση της Υ.Δ.Α.Σ. για προγράμματα ύψους 60.000 EΥΡΩ ετησίως. 

γ. Να είναι πραγματοποιήσιμο το πρόγραμμα. Το πραγματοποιήσιμο μπορεί να διασφαλίζεται και μέσω της συνεργασίας με φερέγγυο τοπικό εταίρο ή μέσω της κινητοποίησης της τοπικής κοινωνίας. 

2. Μη Κυβερνητικές Οργανώσεις που χρηματοδοτούνται από τον Κρατικό Προϋπολογισμό για την εκτέλεση συγκεκριμένων προγραμμάτων βοήθειας υποχρεούνται κατά το πέρας κάθε προγράμματος να προβαίνουν στην υποβολή λεπτομερών εκθέσεων περί της εκτελέσεως του προγράμματος και δικαιολογητικών για τις γενόμενες δαπάνες, απολογιστικά και για το σύνολο των δαπανών, λαμβανομένων υπόψη και των συνθηκών που επικρατούν στη χώρα αποστολής. Σε περίπτωση εκτελέσεως μακροχρόνιου προγράμματος οι Μ.Κ.Ο. έχουν υποχρέωση σε υποβολή εκθέσεων προόδου κάθε εξάμηνο. Οι εκθέσεις αυτές υποβάλλονται στην Υ.Δ.Α.Σ. του Υπουργείου Εξωτερικών. 

3. Σε περιπτώσεις επείγουσας ανάγκης παροχής επισιτιστικής βοήθειας, οι φορείς υλοποίησης προγραμμάτων αναπτυξιακής συνεργασίας δύναται να προβαίνουν στην εκτέλεση των προγραμμάτων μέσω ελληνικών Μ.Κ.Ο., μετά από σύναψη σχετικής σύμβασης και με μεταβίβαση των σχετικών πιστώσεων στους ανωτέρω οργανισμούς. 

4. Με απόφαση του Υπουργού Εξωτερικών συνιστάται Επιτροπή Πιστοποίησης και Αξιολόγησης των Μ.Κ.Ο.. 'Εργο της Επιτροπής αυτής είναι η πιστοποίηση της καταλληλότητας των προγραμμάτων, ο σχεδιασμός, καθώς και η αξιολόγηση αυτών. Η σύσταση της Επιτροπής είναι εννεαμελής και δύνανται να συμμετέχουν υπηρεσιακά στελέχη του Υπουργείου Εξωτερικών, τα οποία διαθέτουν την απαιτούμενη τεχνογνωσία και εμπειρία, εξωτερικοί εμπειρογνώμονες, καθώς και δύο (2) εκπρόσωποι των ελληνικών Μ.Κ.Ο.. 

5. Μέχρι το τέλος του 1999, η Υ.Δ.Α.Σ., μέσω της Επιτροπής Αξιολόγησης και Πιστοποίησης, θα εκπονήσει ειδικό ενημερωτικό οδηγό, στον οποίο θα περιλαμβάνονται οι απαιτούμενες προϋποθέσεις και τα κριτήρια για τη χρηματοδότηση των Μ.Κ.Ο. από πόρους του Κρατικού Προϋπολογισμού. Ο οδηγός αυτός λαμβάνει τον τύπο απόφασης του Υπουργού Εξωτερικών και δημοσιεύεται στην Εφημερίδα της Κυβερνήσεως. Ο οδηγός αναθεωρείται με εισήγηση της Υ.Δ.Α.Σ.. 

'Αρθρο 13

Φορολογικές απαλλαγές

1. Δωρεές, εισφορές σε είδος ή χρήματα προς τις Μ.Κ.Ο. απαλλάσσονται του φόρου του άρθρου 43 του ν.δ. 118/1973. 

2. Υλικά που εισάγονται στην Ελλάδα προκειμένου να επανεξαχθούν στο πλαίσιο προγράμματος Μ.Κ.Ο. για την παροχή βοήθειας, όπως αυτή ορίζεται στο άρθρο 10, απαλλάσσονται από φόρους και δασμούς. Με απόφαση των Υπουργών Εξωτερικών και Οικονομικών καθορίζεται η διαδικασία που τηρείται για την εφαρμογή της διατάξεως αυτής. 

3. Υλικά παντός είδους που εξάγονται από την Ελλάδα στο πλαίσιο προγράμματος Μ.Κ.Ο. για την παροχή βοήθειας, όπως αυτή ορίζεται στο άρθρο 10, απαλλάσσονται από φόρους και δασμούς. 

4. Με κοινές αποφάσεις των Υπουργών Εξωτερικών, Ανάπτυξης και Υγείας και Πρόνοιας καθορίζονται οι όροι αγοράς φαρμάκων, χειρουργικού και άλλου νοσηλευτικού υλικού από τις Μ.Κ.Ο.. 

5. Με κοινή απόφαση του αρμόδιου Υπουργού και του Υπουργού Οικονομικών καθορίζεται, κατά παρέκκλιση των κειμένων διατάξεων περί δημοσίου λογιστικού, η διαδικασία χρηματοδότησης Μ.Κ.Ο. από κονδύλια των Υπουργείων προκειμένου να καλυφθεί η ανάγκη κατεπείγουσας ανθρωπιστικής βοήθειας σε αναπτυσσόμενες χώρες, καθώς και για λόγους έκτακτης ανάγκης για την αντιμετώπιση περιβαλλοντικών καταστροφών ή σοβαρών περιβαλλοντικών κινδύνων. 

'Αρθρο 14

Συμμετοχή σε Προγράμματα Μ.Κ.Ο. στο εξωτερικό

1. Υπάλληλοι του Δημοσίου ή νομικών προσώπων δημοσίου δικαίου και ιδιωτικού δικαίου του δημόσιου τομέα κατά την έννοια του ν. 1256/1982, όπως έχει έκτοτε τροποποιηθεί με οποιαδήποτε υπηρεσιακή σχέση, καθώς και μόνιμα στελέχη των Ενόπλων Δυνάμεων και των Σωμάτων Ασφαλείας που μετέχουν εθελοντικά σε αποστολές Μ.Κ.Ο. για την παροχή βοήθειας, όπως αυτή ορίζεται στο άρθρο 10 του παρόντος νόμου, επιτρέπεται να λάβουν άδεια μετ' αποδοχών διάρκειας μέχρι δύο (2) ετών που μπορεί να ανανεωθεί. Η άδεια χορηγείται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και του αρμόδιου Υπουργού, ύστερα από εισήγηση της οικείας Μ.Κ.Ο. και σύμφωνη γνώμη της Υ.Δ.Α.Σ.. Για τα μόνιμα στελέχη των Ενόπλων Δυνάμεων η άδεια αυτή χορηγείται με απόφαση των Υπουργών Εθνικής 'Αμυνας και Εξωτερικών. Ο χρόνος άδειας θεωρείται χρόνος πραγματικής υπηρεσίας για κάθε συνέπεια. 

Η συμμετοχή στις ανωτέρω αποστολές λαμβάνεται υπόψη και θεωρείται πρόσθετο προσόν για την προαγωγή και βεβαιώνεται με έγγραφο της Μ.Κ.Ο. προς την Υ.Δ.Α.Σ.. 

2.Υπάλληλοι νομικών προσώπων ιδιωτικού δικαίου που δεν ανήκουν στο δημόσιο τομέα οι οποίοι μετέχουν σε αποστολές Μ.Κ.Ο. για την παροχή βοήθειας, όπως αυτή ορίζεται στο άρθρο 10 του παρόντος νόμου και που διαθέτουν σχετική άδεια των προϊσταμένων τους διατηρούν πλήρη τα ασφαλιστικά και συνταξιοδοτικά τους δικαιώματα, ως και το δικαίωμα επανόδου στη θέση εργασίας τους μετά τη λήξη της αποστολής. Η συμμετοχή αυτή βεβαιώνεται με υπεύθυνη δήλωση της οικείας Οργάνωσης και της Υ.Δ.Α.Σ.. 

3. Σε ιατρούς, νοσηλευτές-νοσηλεύτριες και λοιπούς νοσοκόμους του Δημοσίου ή των Ν.Π.Δ.Δ. η άδεια συμμετοχής σε αποστολές στο εξωτερικό χορηγείται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Υγείας και Πρόνοιας, ενώ για το αντίστοιχο προσωπικό των Ενόπλων Δυνάμεων, με κοινή απόφαση των Υπουργών Εθνικής 'Αμυνας και Εξωτερικών. 

4. Ο χρόνος συμμετοχής ιατρών σε ανθρωπιστικές αποστολές Μ.Κ.Ο. θεωρείται ως χρόνος υποχρεωτικής υπηρεσίας υπαίθρου και βεβαιώνεται με έγγραφο της Μ.Κ.Ο. προς την Υ.Δ.Α.Σ.. 

5. Οι δαπάνες κοινωνικής ή ιδιωτικής ασφάλισης μελών Μ.Κ.Ο. που είναι εγγεγραμμένες στο Ειδικό Μητρώο και συμμετέχουν σε αποστολές χρηματοδοτούμενες από τον Κρατικό Προϋπολογισμό και εγκεκριμένες από την Υ.Δ.Α.Σ. θεωρούνται ως επιλέξιμες. 

'Αρθρο 15

Κίνητρα εθελοντικής συμμετοχής σε

προγράμματα Μ.Κ.Ο.

1. Με απόφαση του Υπουργού Εθνικής Παιδείας και Θρησκευμάτων, που εκδίδεται και ύστερα από γνώμη των ιδρυμάτων τριτοβάθμιας εκπαίδευσης, ρυθμίζονται θέματα διεξαγωγής εξετάσεων των φοιτητών ή σπουδαστών τριτοβάθμιας εκπαίδευσης που είναι μέλη Μ.Κ.Ο. εγγεγραμμένων στο Ειδικό Μητρώο και συμμετέχουν εθελοντικώς σε αποστολές επείγουσας ανθρωπιστικής βοήθειας που συμπίπτουν με περίοδο εξετάσεων. Με όμοια απόφαση καθορίζονται οι όροι και οι προϋποθέσεις για το συνυπολογισμό του χρόνου συμμετοχής στην αποστολή στο χρόνο της πρακτικής άσκησης όπου προβλέπεται αυτή, εφόσον συνδέεται με το περιεχόμενο και το αντικείμενο της ειδικότητάς τους. 

2. Η Ε.Δ.Ο.Σ., μετά από πρόταση της Υ.Δ.Α.Σ., απονέμει τιμητικές διακρίσεις σε άτομα μέλη Μ.Κ.Ο., σε Μ.Κ.Ο., σε χορηγούς Μ.Κ.Ο. ως αναγνώριση επιτυχημένων προσπαθειών, αλλά και ως ενίσχυση της κοινωνικής ευαισθησίας και του πνεύματος εθελοντικής προσφοράς. 

'Αρθρο 16

Θέματα Υπουργείου Εθνικής 'Αμυνας

1. Στους έφεδρους αξιωματικούς οπλίτες, έφεδρους οπλίτες και οπλίτες από την εφεδρεία, μπορεί να χορηγείται ειδική άδεια μέχρι τριάντα (30) ημερών συνολικά, εφόσον είναι εγγεγραμμένοι ως μέλη Μ.Κ.Ο. και η συμμετοχή τους σε προγράμματα Μ.Κ.Ο. για συγκεκριμένο χρονικό διάστημα κρίνεται αναγκαία. Η άδεια αυτή χορηγείται από τον Υπουργό Εθνικής 'Αμυνας μετά από αιτιολογημένο και προσδιορισμένο αίτημα της Υ.Δ.Α.Σ. και μόνον εφόσον οι ίδιοι οι ενδιαφερόμενοι το επιθυμούν, θεωρείται δε εξ ολοκλήρου ως χρόνος στρατιωτικής υπηρεσίας χωρίς να υπολογίζεται στα όρια της συνολικής διάρκειας των αδειών, που καθορίζονται σύμφωνα με διάταξη της παραγράφου 2 του άρθρου 13 του ν. 1763/1988. 

2. Με απόφαση του Υπουργού Εθνικής 'Αμυνας, που εκδίδεται ύστερα από πρόταση του Αρχηγού Γ.Ε.ΕΘ.Α. και δημοσιεύεται στην Εφημερίδα της Κυβερνήσεως, καθορίζονται οι όροι και οι προϋποθέσεις χορήγησης της άδειας αυτής, οι υποχρεώσεις των αδειούχων, καθώς και κάθε λεπτομέρεια αναγκαία για την εφαρμογή του άρθρου αυτού. 

'Αρθρο 17

Εθνική Συμβουλευτική Επιτροπή για θέματα Μ.Κ.Ο.

1. Συνιστάται στο Υπουργείο Εξωτερικών Εθνική Συμβουλευτική Επιτροπή για θέματα Μ.Κ.Ο.. Η Επιτροπή συγκροτείται με απόφαση του Υπουργού Εξωτερικών. Πρόεδρος της Επιτροπής είναι ο Υπουργός Εξωτερικών που αναπληρώνεται από το νόμιμο κάθε φορά αναπληρωτή του. Ως μέλη της Επιτροπής δύναται να συμμετέχουν εκπρόσωποι των αρμόδιων κάθε φορά Υπουργείων και των λοιπών φορέων εκτέλεσης προγραμμάτων Διμερούς Κρατικής Αναπτυξιακής Συνεργασίας και Βοήθειας, εκπρόσωποι των Μ.Κ.Ο., του ιδιωτικού τομέα, καθώς και άλλων σχετικών φορέων, που έχουν αναλάβει ή προτίθενται να αναλάβουν δράσεις διεθνούς ανθρωπιστικής και αναπτυξιακής συνεργασίας και βοήθειας και διακεκριμένες προσωπικότητες που δραστηριοποιούνται στην Ελλάδα και στο εξωτερικό και διαθέτουν σημαντική εμπειρία στον τομέα. 

2. Η Επιτροπή συνεδριάζει ανά εξάμηνο ή εκτάκτως εφόσον επιβάλλεται από τις περιστάσεις. 

'Αρθρο 18

Υπηρεσία Διεθνούς Αναπτυξιακής Συνεργασίας (Υ.Δ.Α.Σ.)

1. Συνιστάται ως ανεξάρτητη υπηρεσία του Υπουργείου Εξωτερικών, υπαγόμενη απευθείας στον Υπουργό Εξωτερικών, Υπηρεσία Διεθνούς Αναπτυξιακής Συνεργασίας (Υ.Δ.Α.Σ.) με τον ξενόγλωσσο τίτλο "Hellenic International Development Cooperation Department" (Hellenic Aid). 

α. Γενική αρμοδιότητα της Υ.Δ.Α.Σ. είναι η εποπτεία, ο συντονισμός και η προώθηση των δράσεων και προγραμμάτων επείγουσας ανθρωπιστικής, επισιτιστικής ή άλλης μορφής βοήθειας, καθώς και βοήθειας αναδιάρθρωσης και αποκατάστασης των αναπτυσσόμενων χωρών, που προωθούνται μέσω Μ.Κ.Ο.. 

β. Η Υ.Δ.Α.Σ. διαχειρίζεται αφ' ενός το σύνολο των πόρων της αναπτυξιακής συνεργασίας που εγγράφονται για το σκοπό αυτόν στον προϋπολογισμό του Υπουργείου Εξωτερικών και αφ' ετέρου πόρους ή δωρεές που της μεταβιβάζονται από Υπουργεία, Οργανισμούς και δημόσιους ή ιδιωτικούς φορείς της ημεδαπής ή της αλλοδαπής. Επίσης, είναι αρμόδια για τη διαχείριση και το συντονισμό προγραμμάτων των εξωτερικών σχέσεων της Ευρωπαϊκής 'Ενωσης, που εμπίπτουν στις αρμοδιότητες του Υπουργείου Εξωτερικών. 

2. Ειδικότερα η Υ.Δ.Α.Σ.: 

α. Είναι αρμόδια για τη χρηματοδότηση των δράσεων ανθρωπιστικής και αναπτυξιακής βοήθειας κατά το άρθρο 10 του παρόντος και εποπτεύει και συντονίζει την εκτέλεσή τους στις αναπτυσσόμενες χώρες. 

β. Ενισχύει την ελληνική συμμετοχή σε προγράμματα αναπτυξιακής συνεργασίας Μ.Κ.Ο. της Ευρωπαϊκής 'Ενωσης, άλλων πολυμερών διεθνών οργανισμών και ιδιαίτερα σε προγράμματα ανθρωπιστικής βοήθειας που χρηματοδοτούνται από το European Community Humanitarian Office (ECHO). 

γ. Εισηγείται στην Ε.Δ.Ο.Σ. προτάσεις για τη συγκέντρωση της διμερούς αναπτυξιακής βοήθειας που προωθείται μέσω Μ.Κ.Ο. σε συγκεκριμένες χώρες ή τομείς προτεραιότητας. 

δ. Εγκρίνει την εγγραφή Μ.Κ.Ο. στο Ειδικό Μητρώο που προβλέπεται στο άρθρο 11 του παρόντος νόμου. Επίσης προβαίνει στη διαγραφή Μ.Κ.Ο. από το Ειδικό Μητρώο, εφόσον αυτές έπαυσαν να πληρούν τις προβλεπόμενες προϋποθέσεις, υπέπεσαν σε παράνομες πράξεις, εκτέλεσαν κατά τρόπο ελλιπή ή αφερέγγυο αποστολές που ανέλαβαν ή αδράνησαν για περίοδο που υπερβαίνει την τριετία, λαμβάνοντας υπόψη τις εκθέσεις της Υ.Δ.Α.Σ.. 

ε. Προτείνει την ανάληψη πρωτοβουλιών σε αναπτυσσόμενες χώρες μέσω της συμμετοχής Μ.Κ.Ο. ή άλλων συναφών φορέων. 

στ. Οι δημόσιοι φορείς εκτέλεσης προγραμμάτων Διμερούς Αναπτυξιακής Συνεργασίας δύνανται να μεταβιβάζουν μέρος των πιστώσεών τους για προγράμματα επισιτιστικής και ανθρωπιστικής βοήθειας στο Υπουργείο Εξωτερικών, για την Υ.Δ.Α.Σ., εφόσον, κατά την κρίση τους, η στενή συνεργασία της Υ.Δ.Α.Σ. με ελληνικές Μ.Κ.Ο. δύναται να αποτελέσει πρόσφορο μέσο για την επιτυχή μερική ή ολική εκτέλεση συγκεκριμένων προγραμμάτων αναπτυξιακής συνεργασίας. 

ζ. Με απόφαση του Υπουργού Εξωτερικών και του αρμόδιου Υπουργού επιτρέπεται η απόσπαση στην Υ.Δ.Α.Σ. εξειδικευμένου προσωπικού από το Δημόσιο ή τον ευρύτερο δημόσιο τομέα για παροχή εξειδικευμένης υπηρεσίας. Επίσης είναι δυνατή η απόσπαση υπαλλήλων της Ευρωπαϊκής Επιτροπής και ιδιαίτερα του ECHO. 

3. Της Υ.Δ.Α.Σ. προΐσταται Γενικός Διευθυντής, καθώς και ο αναπληρών αυτόν Αναπληρωτής Γενικός Διευθυντής που είναι μετακλητοί υπάλληλοι. Τις θέσεις αυτές καταλαμβάνουν με απόφαση του Υπουργού Εξωτερικών ανώτατοι υπάλληλοι του Υπουργείου Εξωτερικών ή στελέχη εκτός Υπουργείου Εξωτερικών, τα οποία διαθέτουν μεταπτυχιακές σπουδές και πάντως - και στις δύο περιπτώσεις - πολυετή πείρα και εμπειρία στον τομέα της διεθνούς αναπτυξιακής συνεργασίας. 

Τη Γενική Διεύθυνση της Υ.Δ.Α.Σ. επικουρούν και τέσσερις (4) Σύμβουλοι που προέρχονται είτε από το Υπουργείο Εξωτερικών είτε από άλλους διεθνείς ή ελληνικούς δημόσιους ή ιδιωτικούς φορείς και διαθέτουν μεταπτυχιακές σπουδές και τουλάχιστον πενταετή εμπειρία στον τομέα. Ο διορισμός τους πραγματοποιείται με κοινή απόφαση του Γενικού Γραμματέα Διοίκησης και Οργάνωσης του Υπουργείου Εξωτερικών και του Γενικού Διευθυντή της Υ.Δ.Α.Σ.. 

Οι Διευθύνσεις της Υ.Δ.Α.Σ. είναι οι εξής: 

α. Διεύθυνση Επείγουσας Ανθρωπιστικής Βοήθειας, 

β. Διεύθυνση Βοήθειας Αναδιάρθρωσης, Αποκατάστασης και Ανάπτυξης, 

γ. Διεύθυνση Στρατηγικού Σχεδιασμού και Γεωγραφικής Πολιτικής, 

δ. Διεύθυνση Μ.Κ.Ο., Αναπτυξιακής Εκπαίδευσης και Αξιολόγησης, 

ε. Διεύθυνση Τεχνικών Υπηρεσιών, 

στ. Διεύθυνση Διοικητικών και Οικονομικών Υπηρεσιών. 

Επικεφαλής των Διευθύνσεων μπορούν να τοποθετηθούν, με απόφαση του Υπουργού Εξωτερικών, ανώτεροι υπάλληλοι Υπουργείων ή δημόσιων φορέων ή άτομα που υπηρετούν ή έχουν υπηρετήσει σε διεθνείς οργανισμούς ή σε όργανα και υπηρεσίες της Ευρωπαϊκής 'Ενωσης, ενώ επικεφαλής της Διεύθυνσης (δ) μπορεί να τοποθετηθεί, με απόφαση του Υπουργού Εξωτερικών, και ειδικός επιστήμονας ή άλλο εξειδικευμένο στέλεχος δημόσιου ή ιδιωτικού τομέα, το οποίο να διαθέτει πενταετή τουλάχιστον εμπειρία στον τομέα της οργάνωσης και λειτουργίας των αναπτυξιακών κυρίως Μη Κυβερνητικών Οργανώσεων. 

Στην Υ.Δ.Α.Σ. μπορεί να προσλαμβάνεται ειδικευμένο προσωπικό με σύμβαση έργου, σύμφωνα με τις σχετικές διατάξεις του άρθρου 6 του ν. 2527/1997. Ο αριθμός αυτός δεν μπορεί να υπερβεί τους έξι (6). Για την υπογραφή των εν λόγω συμβάσεων απαιτείται η σύμφωνη γνώμη του Γενικού Γραμματέα Διοίκησης και Οργάνωσης. 

4. Παράλληλα, για τον αποτελεσματικότερο συντονισμό των εθνικών ενεργειών στο πλαίσιο της Ευρωπαϊκής 'Ενωσης και των άλλων διεθνών οργανισμών, οι εκπρόσωποι της Υ.Δ.Α.Σ. συμμετέχουν και: 

α. στα Συμβούλια Υπουργών Ανάπτυξης της Ευρωπαϊκής 'Ενωσης, στα Συμβούλια των γεωγραφικών περιοχών της Λατινικής Αμερικής, Αφρικής και Ασίας, καθώς και σε οποιοδήποτε Συμβούλιο κρίνεται αναγκαίο, 

β. στις γεωγραφικές ή άλλου χαρακτήρα επιτροπές ή ομάδες εργασίας της Ευρωπαϊκής 'Ενωσης, της DAC ή άλλων διεθνών οργανισμών και φορέων της διεθνούς αναπτυξιακής συνεργασίας. 

Οι υπάλληλοι της Υ.Δ.Α.Σ. μπορούν, μετά πρόταση του Γενικού Διευθυντή και απόφαση του Υπουργού Εξωτερικών, να αποσπασθούν στις αρχές εξωτερικού για την εποπτεία, προώθηση και παρακολούθηση της εκτέλεσης δράσεων ή προγραμμάτων της Υ.Δ.Α.Σ. στις αναπτυσσόμενες χώρες ή για την προώθηση των συμφερόντων της αναπτυξιακής πολιτικής της χώρας μας και τη διεύρυνση των συνεργασιών με τις αναπτυσσόμενες χώρες, σε τομείς αμοιβαίου ενδιαφέροντος. 

5. Με προεδρικό διάταγμα, που εκδίδεται ύστερα από πρόταση του Υπουργού Εξωτερικών, καθορίζεται η οργάνωση, η διάρθρωση, η στελέχωση, η χρηματοδότηση και η εν γένει λειτουργία της Υ.Δ.Α.Σ. κατά τρόπο που να διασφαλίζεται η αποτελεσματικότερη εκτέλεση της πολιτικής αναπτυξιακής συνεργασίας, μέσω Μ.Κ.Ο., των δράσεων επείγοντος χαρακτήρα. 

Ο Υπουργός Εξωτερικών δύναται να αναθέτει ορισμένες αρμοδιότητες της Υ.Δ.Α.Σ. σε φορέα αρμοδιότητας του Υπουργείου Εξωτερικών. 

6. Συστήνεται, με πρωτοβουλία του Υπουργού Εξωτερικών, ειδικός λογαριασμός στην Τράπεζα της Ελλάδος που θα πιστώνεται με εισφορές και δωρεές από φυσικά πρόσωπα, νομικά πρόσωπα, κράτη ή διεθνείς οργανισμούς, καθώς και νομίμως αναγνωρισμένες ενώσεις προσώπων ημεδαπές, αλλοδαπές, με σκοπό την παροχή ανθρωπιστικής βοήθειας σε τρίτες χώρες και με άλλους σκοπούς σχετικούς με τις αρμοδιότητες της Υ.Δ.Α.Σ.. Το όργανο που διαχειρίζεται το λογαριασμό ορίζεται με απόφαση του Υπουργού Εξωτερικών. Θέματα σχετικά με την εφαρμογή αυτής της διάταξης και τον έλεγχο διαχείρισης του ειδικού λογαριασμού ρυθμίζονται με κοινή απόφαση των Υπουργών Εξωτερικών και Οικονομικών. 

Στην ετήσια έκθεση των δραστηριοτήτων της Εθνικής Πολιτικής Αναπτυξιακής Συνεργασίας του άρθρου 19 παράγραφος 2 του παρόντος περιλαμβάνεται και τμήμα σχετικό με τη διαχείριση του ειδικού λογαριασμού, που συντάσσεται με βάση τα στοιχεία που διαβιβάζει στην Ε.Δ.Ο.Σ. το Υπουργείο Εξωτερικών. 

'Αρθρο 19

Ρύθμιση θεμάτων της Επιτροπής Οργάνωσης

και Συντονισμού των Διεθνών Οικονομικών

Σχέσεων της Ελλάδας

1. Η Ε.Δ.Ο.Σ. επιλύει τα αναφυόμενα προβλήματα κατά την εκτέλεση των δράσεων της Εθνικής Πολιτικής Αναπτυξιακής Συνεργασίας. 

2. Ο Υπουργός Εθνικής Οικονομίας εντός του Οκτωβρίου εκάστου έτους υποβάλλει στην Ε.Δ.Ο.Σ. την ετήσια έκθεση της Ελληνικής Διμερούς και Πολυμερούς Κρατικής Αναπτυξιακής Συνεργασίας και Βοήθειας χρήσεως του προηγούμενου οικονομικού έτους. 

Η Ε.Δ.Ο.Σ. υποβάλλει στη Βουλή εντός του Νοεμβρίου εκάστου έτους την ετήσια έκθεση Διμερούς και Πολυμερούς Κρατικής Αναπτυξιακής Συνεργασίας και Βοήθειας. 

'Αρθρο 20

Διάρκεια λειτουργίας Επιτροπής Παρακολούθησης και Διαχείρισης του Πενταετούς Προγράμματος

1997-2001

1. Η Επιτροπή Παρακολούθησης και Διαχείρισης του πενταετούς προγράμματος αναπτυξιακής συνεργασίας 1997-2001 και οι Ομάδες Εργασίας, που προβλέπονται στο άρθρο 4 παρ. 2 του ν. 2515/1997 (ΦΕΚ 154 Α') και στο άρθρο 9 του παρόντος νόμου, συνεχίζουν και λειτουργούν και μετά το 2001, εφόσον συνεχίζεται η διάθεση κονδυλίων για την εκτέλεση των προγραμμάτων αναπτυξιακής συνεργασίας. 

2. Κάθε φορέας υποχρεούται να προβαίνει στην ετήσια αξιολόγηση του συνολικού προγράμματός του της Διμερούς Κρατικής Αναπτυξιακής Συνεργασίας και Βοήθειας. 

Οι ετήσιες σχετικές εκθέσεις αξιολόγησης υποβάλλονται στο Υπουργείο Εθνικής Οικονομίας, το οποίο είναι αρμόδιο για τον έλεγχο των επί μέρους αξιολογήσεων των φορέων και για τη σύνταξη της συνολικής αξιολόγησης την οποία και υποβάλλει στη DAC. 

Με αποφάσεις του Υπουργού Εθνικής Οικονομίας ρυθμίζονται όλες οι διαδικασίες και λεπτομέρειες που διέπουν την αξιολόγηση - σύμφωνα με τις αρχές της DAC - των επί μέρους προγραμμάτων και έργων της Διμερούς Αναπτυξιακής Συνεργασίας και Βοήθειας. 

ΚΕΦΑΛΑΙΟ ΤΡΙΤΟ

ΑΛΛΕΣ ΔΙΑΤΑΞΕΙΣ

'Αρθρο 21

Μετά την παράγραφο 1 του άρθρου 7 του ν. 2682/ 1999 (ΦΕΚ 16 Α') προστίθεται παράγραφος 2, αναριθμουμένων των παραγράφων 2 και 3 του άρθρου αυτού σε 3 και 4 αντίστοιχα, ως εξής: 

"2. Προκειμένου για ασθενοφόρα οχήματα η φορολογητέα αξία για την επιβολή του τέλους ταξινόμησης διαμορφώνεται χωρίς το συνυπολογισμό της αξίας του ιατρικού εξοπλισμού αυτών." 

'Αρθρο 22

1. Για τις επιχειρήσεις για τις οποίες αποφασίζεται από την Επιτροπή του άρθρου 2 του ν. 2000/1991 (ΦΕΚ 206 Α') η υπαγωγή τους στη διάταξη του άρθρου 5 παρ. 1 στ του παραπάνω νόμου, δεν εφαρμόζονται οι διατάξεις του ν. 2414/1996 (ΦΕΚ 135 Α') με εξαίρεση τα άρθρα 9 και 10, όπως κάθε φορά ισχύουν. Τα καταστατικά των επιχειρήσεων αυτών τροποποιούνται σύμφωνα με τις διατάξεις του κ.ν. 2190/1920. Στα Διοικητικά Συμβούλια των παραπάνω επιχειρήσεων μετέχουν δύο εκπρόσωποι των εργαζομένων και ένας εκπρόσωπος της Οικονομικής και Κοινωνικής Επιτροπής (Ο.Κ.Ε.), που προτείνονται ή υποδεικνύονται σύμφωνα με τις παραγράφους 2 και 3 του άρθρου 6 του ν. 2414/1996, όπως κάθε φορά ισχύουν. 

2. Η παράγραφος 1 του άρθρου 7 του καταστατικού της ανώνυμης εταιρείας με την επωνυμία "Οργανισμός Τηλεπικοινωνιών Ελλάδος Α.Ε.", όπως έχει τροποποιηθεί με το άρθρο 11 του ν. 2642/1998 (ΦΕΚ 216 Α'), αντικαθίσταται ως εξής: 

"Σε οποιαδήποτε περίπτωση η συμμετοχή του Ελληνικού Δημοσίου επί του εκάστοτε κεφαλαίου της εταιρείας δεν δύναται να είναι κατώτερη του πενήντα ένα τοις εκατό (51%) των μετά ψήφου μετοχών της εταιρείας." 

3. Η ισχύς του παρόντος άρθρου αρχίζει την 24η Ιουνίου 1999. 

'Αρθρο 23

Τρόπος απόδοσης στους Ο.Τ.Α. ποσοστού του

τέλους διενέργειας ψυχαγωγικών τεχνικών

παιγνίων και άλλες φορολογικές διατάξεις

1. Οι παράγραφοι 3 και 4 του άρθρου 8 του ν. 2515/1997 (ΦΕΚ 154 Α') αντικαθίστανται ως εξής: 

"3. Για τη χορήγηση της αναφερόμενης στην παράγραφο 2 του παρόντος άρθρου άδειας διενέργειας ψυχαγωγικών τεχνικών παιγνίων, καθώς και για τη διατήρησή της σε ισχύ κατ' έτος, επιβάλλεται στους ιδιοκτήτες των καταστημάτων διενέργειας ψυχαγωγικών τεχνικών παιγνίων ετήσιο και αδιαίρετο τέλος, με την ονομασία "Τέλος Διενέργειας Ψυχαγωγικών Τεχνικών Παιγνίων", το οποίο από 1.11.1999 επιμερίζεται σε ποσοστό 90% υπέρ του Δημοσίου και σε ποσοστό 10% υπέρ του δήμου ή της κοινότητας, στην περιοχή των οποίων εγκαθίστανται και λειτουργούν τα ψυχαγωγικά τεχνικά παίγνια. 

4. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, καθορίζεται η διαδικασία απόδοσης στους οικείους Ο.Τ.Α. του ποσοστού που δικαιούνται από τα τέλη διενέργειας ψυχαγωγικών τεχνικών παιγνίων, τα οποία εισπράχθηκαν ή θα εισπραχθούν από 1.11.1997 μέχρι 31.10.1999 και αφορούν τα έτη 1998 και 1999." 

2. Υποκείμενα στο φόρο προστιθέμενης αξίας πρόσωπα, που εκτελούν μεταφορές προσώπων έναντι κομίστρου και επιδοτούνται από τον Κρατικό Προϋπολογισμό για την κάλυψη του λειτουργικού τους κόστους, προκειμένου να διατηρηθεί το κόμιστρο σε προκαθορισμένη μειωμένη τιμή, δεν υποχρεούνται να αποδώσουν το φόρο προστιθέμενης αξίας που αναλογεί στις παραπάνω επιδοτήσεις που έλαβαν μέχρι τη δημοσίευση του παρόντος νόμου, εφόσον αποδεδειγμένα δεν εισέπραξαν το φόρο αυτόν. Ποσά φόρου που έχουν εισπραχθεί για τις παραπάνω επιδοτήσεις και δεν έχουν αποδοθεί στο Δημόσιο παρέχεται η ευχέρεια να καταβληθούν χωρίς πρόσθετους φόρους και πρόστιμα, σε έξι (6) ίσες μηνιαίες δόσεις, της πρώτης καταβαλλόμενης με την υποβολή δήλωσης, εφόσον οι εν λόγω δηλώσεις υποβληθούν εντός μηνός από τη δημοσίευση του παρόντος νόμου. Πράξεις επιβολής φόρου προστιθέμενης αξίας και προστίμων που έχουν εκδοθεί για την ανωτέρω αιτία και αφορούν αυτήν τη χρονική περίοδο, εφόσον δεν έχουν καταστεί με οποιονδήποτε τρόπο οριστικές ή σε περίπτωση άσκησης προσφυγής πριν τη δημοσίευση του παρόντος νόμου δεν έχει εκδοθεί ακόμη τελεσίδικη απόφαση διοικητικού δικαστηρίου ή απόφαση του Συμβουλίου της Επικρατείας, παύουν να ισχύουν. Ποσά που βεβαιώθηκαν βάσει πράξεων, που σύμφωνα με τα παραπάνω παύουν να ισχύουν, διαγράφονται ή επιστρέφονται κατά περίπτωση, εφόσον το προς επιστροφή δικαίωμα δεν έχει παραγραφεί. Οποιαδήποτε άλλη καταβολή φόρου προστιθέμενης αξίας, για την ίδια αιτία, δεν επιστρέφεται ούτε συμψηφίζεται. 

3. Οι συμβάσεις δανείων ή πιστώσεων, ενυπόθηκων ή μη, που χορηγούνται με την εγγύηση του Ελληνικού Δημοσίου από το Ταχυδρομικό Ταμιευτήριο και το Ταμείο Παρακαταθηκών και Δανείων προς δημόσιες επιχειρήσεις, δημόσιους οργανισμούς, νομικά πρόσωπα δημοσίου ή ιδιωτικού δικαίου, οι μετοχές ή η περιουσία των οποίων ανήκουν κατά ποσοστό άνω του πενήντα τοις εκατό (50%) στο Δημόσιο, η εξόφληση αυτών των δανείων και πιστώσεων, καθώς και οι τόκοι αυτών, απαλλάσσονται από τα τέλη χαρτοσήμου. 

4. Η εξάμηνη προθεσμία που προβλέπεται από τις παραγράφους 1 και 2 του άρθρου 8 του ν. 2648/1998 (ΦΕΚ 238 

Α') παρατείνεται μέχρι την 21.8.1999. 

5. Το πρώτο εδάφιο της περίπτωσης στ' της παραγράφου 1 του άρθρου 20 του ν. 2127/1993 (ΦΕΚ 48 Α'), όπως αυτό τροποποιήθηκε με το άρθρο 30 του ν. 2545/1997 (ΦΕΚ 254 Α'), αντικαθίσταται ως εξής: 

"ΕΙΔΟΣ
 ΚΩΔΙΚΟΣ Σ.Ο.
 ΠΟΣΟ ΦΟΡΟΥ 

ΣΕ ΔΡΧ.
 ΜΟΝΑΔΑ 

ΕΠΙΒΟΛΗΣ 
 
στ) Πετρέλαιο Εσωτερικής Καύσης (DIESEL) Θέρμανσης
 EX 27100069
 83.000
 Xιλιόλιτρο" 
 

6. Η ισχύς της προηγούμενης παραγράφου αρχίζει την 13η Μαΐου 1999. 

'Αρθρο 24

1. Το Καταστατικό της ιδρυθείσας με το ν. 528/1977 ανώνυμης εταιρίας με την επωνυμία "ΕΛΛΗΝΙΚΟΣ ΟΡΓΑΝΙΣΜΟΣ ΕΞΩΤΕΡΙΚΟΥ ΕΜΠΟΡΙΟΥ" και το διακριτικό τίτλο "ΟΠΕ Α.Ε.", που προσαρμόστηκε στο ν. 2414/1996 και κωδικοποιήθηκε με την υπ' αριθμ. 44136/ΔΕΚΟ/1795 απόφαση του Υπουργού Εθνικής Οικονομίας και Οικονομικών, τροποποιείται ως εξής: 

α) Το άρθρο 4 του Καταστατικού αντικαθίσταται ως εξής: 

"'Αρθρο 4 

1. Το μετοχικό κεφάλαιο της εταιρίας ανέρχεται σε δραχμές 56.700.000, διαιρούμενο σε 5.670 ονομαστικές μετοχές των δραχμών 10.000 εκάστη. 

2. Οι μετοχές της εταιρίας ανήκουν εξ ολοκλήρου στο Ελληνικό Δημόσιο, το οποίο δύναται να μεταβιβάσει ποσοστό έως 49% του μετοχικού κεφαλαίου στους φορείς του άρθρου 4 του ν. 528/1977 με απόφαση των Υπουργών Εθνικής Οικονομίας και Οικονομικών." 

β) Το άρθρο 5 του Καταστατικού αντικαθίσταται ως εξής: 

"'Αρθρο 5 

Η Γενική Συνέλευση της εταιρίας αποτελείται από τους μετόχους αυτής. Το Ελληνικό Δημόσιο εκπροσωπείται από τον Υπουργό Οικονομικών." 

γ) Η παρ.5 του άρθρου 4 του ν.528/1977 αντικαθίσταται ως εξής: 

"5. Επί του ΟΠΕ δεν εφαρμόζονται οι διατάξεις των άρθρων 47 και 48 παρ.1 εδ.γ' του κ.ν. 2190/1920 περί ανωνύμων εταιριών". 

δ) Η παρ.6 του άρθρου 4 του ν. 528/1977 καταργείται. 

2. Με κοινές αποφάσεις των Υπουργών Εθνικής Οικονομίας και Οικονομικών δύναται να τροποποιείται και να κωδικοποιείται το καταστατικό της εταιρίας ΕΛΛΗΝΙΚΟΣ ΟΡΓΑΝΙΣΜΟΣ ΕΞΩΤΕΡΙΚΟΥ ΕΜΠΟΡΙΟΥ (ΟΠΕ Α.Ε.) για όσο διάστημα μοναδικός μέτοχος της εταιρίας είναι το Δημόσιο. Σε περίπτωση μεταβίβασης ποσοστού των μετοχών της εταιρίας σύμφωνα με το άρθρο 4 παρ.2 του καταστατικού ή κατά τα από τροποποίηση και κωδικοποίηση γίνεται με απόφαση της Γενικής Συνέλευσης της εταιρίας. 

'Αρθρο 25

1. Στην παράγραφο 1 του άρθρου 3 του ν. 2601/1998, όπως ισχύει, προστίθεται περίπτωση ψ' ως εξής: 

"ψ. Επιχειρήσεις ναυπήγησης, επισκευής και συντήρησης ξύλινων σκαφών παραδοσιακού τύπου, μόνο για επενδύσεις εκσυγχρονισμού τους. 

Ενισχυόμενες δαπάνες: 

Οι προβλεπόμενες δαπάνες στην περίπτωση της παραγράφου 1.α του παρόντος άρθρου." 

2. Στην παράγραφο 3 του άρθρου 2 του ν. 2601/1998, όπως ισχύει, προστίθεται περιπτωση x' ως εξής: 

"x. Για τις επενδύσεις ή / και προγράμματα χρηματοδοτικής μίσθωσης εξοπλισμού της περίπτωσης ψ' της παραγράφου 1 του άρθρου 3 τόσο των νέων, όσο και των παλαιών φορέων, για τις οποίες μπορεί να παρέχονται εναλλακτικά όλα τα είδη των ενισχύσεων". 

3. Στην παράγραφο 3 του άρθρου 5 του ν. 2601/1998 όπως ισχύει, προστίθεται περίπτωση ψ' ως εξής: 

"ψ. Για τις επενδύσεις ή / και προγράμματα χρηματοδοτικής μίσθωσης εξοπλισμού των επιχειρήσεων της περίπτωσης ψ' της παραγράφου 1 του άρθρου 3 παρέχονται ποσοστά ενίσχυσης ως εξής: 

Περιοχή
 Ποσοστό Επιχορήγησης
 Ποσοστό Επιδότησης Τόκων
 Ποσοστό Επιδότησης Χρηματοδοτική ς Μίσθωσης 
 
Δ'
 40%
 40%
 40%
 
Γ'
 35%
 35%
 35%
 
Β'
 35%
 35%
 35%
 
Α'
 35%
 35%
 35%
 

ή εναλλακτικά 

Περιοχή
 Ποσοστό Φορολογικής Απαλλαγής (Αφορολόγητο Αποθεματικό)
 Ποσοστό Επιδότησης Τόκων
 
Δ'
 100%
 40%
 
Γ'
 70%
 35%
 
Β'
 70%
 35%
 
Α'
 70%
 35%"
 

4. Στο εδάφιο β' της παρ. 2 του άρθρου 6 του ν. 2601/1998 όπως ισχύει, προστίθεται περίπτωση xiii ως εξής: 

"xiii. Επιχειρήσεις ναυπήγησης ή και επισκευής ξύλινων σκαφών παραδοσιακού τύπου της περίπτωσης ψ' της παρ. 1 του άρθρου 3." 

'Αρθρο 26

Οι δαπάνες που προσδιορίζονται στην παρ. 10 του δεύτερου άρθρου του ν. 2257/1994 δύναται να συμψηφίζονται με την απόδοση του μερίσματος του Ο.Τ.Ε. προς το Ελληνικό Δημόσιο. 

'Αρθρο 27

Το τελευταίο εδάφιο της παραγράφου 1 του άρθρου 19 του ν. 1902/1990 (ΦΕΚ 138 A'), το οποίο προστέθηκε με την παράγραφο 1 του άρθρου 34 του ν. 2676/1999 (ΦΕΚ 1 Α') ισχύει και για τους ασφαλισμένους του Οίκου Ναύτου. 

'Αρθρο 28

Επαναφέρονται σε ισχύ, για έξι (6) μήνες από τη δημοσίευση του παρόντος στην Εφημερίδα της Κυβερνήσεως, οι διατάξεις της παρ. 3 του άρθρου 31 του ν. 2579/1998. 

'Αρθρο 29

Η υφιστάμενη απαίτηση της Ε.ΥΔ.Α.Π. από το Ελληνικό Δημόσιο από τη μη απόδοση πόρου που προβλέπεται από τις διατάξεις του άρθρου 43 του ν. 2065/1992, από πληρωμές για έργα Μόρνου και από αχρεωστήτως καταβληθέντα ποσά ρυθμίζεται με αντίστοιχη ισόποση διαγραφή της υποχρέωσής της προς το Ελληνικό Δημόσιο από καταπτώσεις εγγυήσεων και από μη αποδοθείσες εισπράξεις Νέων 'Εργων (Μόρνου). 

Η υπερβάλλουσα της παραπάνω ρύθμισης υποχρέωση του Ελληνικού Δημοσίου προς την Ε.ΥΔ.Α.Π., μετά και το συμψηφισμό του ποσού του φόρου εισοδήματος χρήσεως 1998 που θα οφείλεται από την Ε.ΥΔ.Α.Π. στο Ελληνικό Δημόσιο τακτοποιείται με την έκδοση φυσικών τίτλων του Ελληνικού Δημοσίου με ειδικούς όρους δεκαετούς διάρκειας μη μεταβιβάσιμων και μη διαπραγματεύσιμων. 

Τυχόν καταβληθέντα από την Ε.ΥΔ.Α.Π. ποσά για φόρο εισοδήματος χρήσης 1998 επιστρέφονται από την αρμόδια Δ.Ο.Υ.. 

Ο ακριβής προσδιορισμός των ποσών, καθώς και όλες οι αναγκαίες λεπτομέρειες για την έκδοση των τίτλων του Ελληνικού Δημοσίου της ανωτέρω παραγράφου καθορίζονται με αποφάσεις του Υπουργού Οικονομικών. 

'Αρθρο 30

1. Επιτρέπεται η μεταφορά του τακτικού με Σύμβαση Εργασίας Ιδιωτικού Δικαίου Αορίστου Χρόνου προσωπικού της Δημόσιας Επιχείρισης Πολεοδομίας και Στέγασης (Δ.Ε.ΠΟ.Σ. Α.Ε.) κατά προτεραιότητα στο Υπουργείο Περιβάλλοντος, Χωροταξίας και Δημόσιων 'Εργων, καθώς και στους φορείς που εποπτεύονται από αυτό, τις δημόσιες υπηρεσίες, τα Ν.Π.Δ.Δ. και τους Ο.Τ.Α. α' και β' βαθμού. 

2. Το προς μεταφορά προσωπικό καθορίζεται με αιτιολογημένη απόφαση του Δ.Σ., ύστερα από εκτίμηση των υπηρεσιακών αναγκών της Δ.Ε.ΠΟ.Σ. Α.Ε.. 

Εξαιρούνται και δεν μεταφέρονται όσοι εργαζόμενοι στην επιχείρηση ασφαλισμένοι στον κλάδο συντάξεως του Ι.Κ.Α. συμπληρώνουν μέχρι 31.12.2002 ανεξάρτητα φύλου και ηλικίας 10.500 ημέρες ασφάλισης. 

3. Η μεταφορά ενεργείται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας, Οικονομικών, Περιβάλλοντος, Χωροταξίας και Δημόσιων 'Εργων και του κατά περίπτωση αρμόδιου Υπουργού, σε κενές θέσεις με σχέση εργασίας ιδιωτικού δικαίου αορίστου χρόνου και την ίδια ή αντίστοιχη ή παρεμφερή ειδικότητα με εκείνη που οι μεταφερόμενοι είχαν στη Δ.Ε.ΠΟ.Σ. Α.Ε., ή άλλη ειδικότητα για την οποία έχουν τα απαιτούμενα τυπικά προσόντα. 

Αν δεν υπάρχουν κενές θέσεις, η μεταφορά γίνεται σε προσωποπαγείς θέσεις που συνιστώνται με την πράξη μεταφοράς, οι οποίες καταργούνται αυτοδίκαια μετά την κατά οποιονδήποτε τρόπο αποχώρηση του υπαλλήλου που μεταφέρθηκε. 

4. Οι μεταφερόμενοι κατατάσσονται σε μισθολογικά κλιμάκια της οικείας κατηγορίας ανάλογα με το συνολικό χρόνο υπηρεσίας τους στη Δ.Ε.ΠΟ.Σ. Α.Ε.. 

Για τις αποδοχές των μεταφερόμενων υπαλλήλων εφαρμόζονται οι διατάξεις της παρ. 3 του άρθρου 20 του ν. 2515/1997. 

5. Το προσωπικό της Δ.Ε.ΠΟ.Σ. Α.Ε. που κατά τη δημοσίευση του παρόντος υπηρετούσε με απόσπαση σε δημόσιες υπηρεσίες, σε Ν.Π.Π.Δ., σε Ο.Τ.Α. α' και β' βαθμού και σε φορείς του ευρύτερου δημόσιου τομέα μεταφέρεται στο φορέα που υπηρετεί με απόσπαση. 

6. Κάθε άλλη λεπτομέρεια για τη διαδικασία και γενικά για την εφαρμογή του παρόντος άρθρου ρυθμίζεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημόσιων 'Εργων. 

'Αρθρο 31

1. Επιτρέπεται η μετάταξη εργαζομένων με σύμβαση εργασίας ιδιωτικού δικαίου αορίστου χρόνου από τις δημόσιες επιχειρήσεις και οργανισμούς και τις λοιπές εταιρείες του ευρύτερου δημόσιου τομέα που εποπτεύονται από το Υπουργείο Εθνικής 'Αμυνας σε όλες τις υπηρεσίες και λοιπούς φορείς του παραπάνω Υπουργείου, καθώς και του Υπουργείου Δημόσιας Τάξης, εφόσον συντρέχουν οι κατωτέρω προϋποθέσεις: 

α. Να έχουν προϋπηρεσία από δύο (2) έτη, προκειμένου δε περί προσληφθέντων με τη διαδικασία του νόμου ως άτομα με ειδικές ανάγκες ενός (1) έτους, μέχρι είκοσι δύο (22) έτη. 

β. Να μην έχουν υπερβεί το 50ό έτος της ηλικίας τους. 

Η μετάταξη διενεργείται κατά παρέκκλιση των διατάξεων του άρθρου 9 του ν. 2266/1994 (ΦΕΚ 218 Α') και δεν επιτρέπεται για όσους πληρούν τις προϋποθέσεις πρόωρης συνταξιοδότησης που ορίζονται στην παρ. 5 του άρθρου 13 του ν. 2367/1995 (ΦΕΚ 261 Α') και για όσους κρίνονται απαραίτητοι από τη διοίκηση των επιχειρήσεων, οργανισμών και εταιρειών για την ορθολογική και αποτελεσματική οργάνωση και λειτουργία τους. 

2. Η μετάταξη διενεργείται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών και του εποπτεύοντος το φορέα Υπουργού στον οποίο γίνεται η μετάταξη ύστερα από πρόταση του Διοικητικού Συμβουλίου των επιχειρήσεων, οργανισμών και λοιπών εταιρείων είτε με αίτηση των εργαζομένων είτε ύστερα από εκτίμηση των υπηρεσιακών αναγκών σε κενές θέσεις κλάδου ή ειδικότητας της εκπαιδευτικής βαθμίδας που ανήκει ο μετατασσόμενος. Οι μετατάξεις μπορεί να γίνονται και σε κλάδο συναφών τυπικών προσόντων της ίδιας εκπαιδευτικής βαθμίδας σε κενές θέσεις ή και σε προσωρινές - προσωποπαγείς θέσεις σε υφιστάμενο ή και σε προσωρινό κλάδο που συνιστώνται με την περί μετατάξεως πράξη και καταργούνται αυτοδίκαια με την κατά οποιανδήποτε τρόπο αποχώρηση των μετατασσομένων. 

3. Οι μετατασσόμενοι κατατάσσονται σε βαθμό και μισθολογικά κλιμάκια της οικείας κατηγορίας ανάλογα με τα προσόντα και το συνολικό χρόνο προϋπηρεσίας τους στο οικείο νομικό πρόσωπο. Ειδικότερα για τις αποδοχές των μετατασσόμενων υπαλλήλων εφαρμόζονται οι διατάξεις της παρ. 3 του άρθρου 20 του ν. 2515/1997. 

4. Οι μετατασσόμενοι υπάλληλοι επιλέγουν την ασφάλισή τους είτε στους φορείς που υπάγεται το προσωπικό της υπηρεσίας στην οποία γίνεται η μετάταξη είτε στους φορείς που υπήγοντο πριν τη μετάταξή τους, υποβαλλόμενης προς τούτο σχετικής αίτησης. 

5. Κάθε λεπτομέρεια εφαρμογής του παρόντος άρθρου ρυθμίζεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εθνικής 'Αμυνας και Δημόσιας Τάξης. 

'Αρθρο 32

Στο τέλος της παραγράφου 11 του άρθρου 15 του ν. 3632/1928 (ΦΕΚ 137 Α'), όπως προστέθηκε με το άρθρο 82 παρ. 2 του ν. 2533/1997 (ΦΕΚ 228 Α') και συμπληρώθηκε με το άρθρο 7 παρ. 1 του ν. 2651/1998 (ΦΕΚ 248 Α'), προστίθεται νέα περίπτωση στ' ως εξής: 

"στ) οι μεταβιβάσεις μετοχών και άλλων κινητών αξιών σε εκπλήρωση υποχρεώσεων από ανταλλαγή τίτλων, όπως μετοχοποιήσιμων τίτλων σύμφωνα με τις διατάξεις του άρθρου 10 του ν. 2642/1998 (ΦΕΚ 216 Α') ή ανταλ- λάξιμων ομολογιών κάθε είδους ή τύπου (exchangeable bonds)". 

'Αρθρο 33

Στα νομικά πρόσωπα που έχουν διατηρηθεί σε ισχύ με το άρθρο 13 Εισ.Ν.Α.Κ., συμπεριλαμβάνονται και τα προ της 23.2.1946 συσταθέντα ή λειτουργούντα καθιδρύματα της Καθολικής Εκκλησίας στην Ελλάδα. 

'Αρθρο 34

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός εάν ορίζεται διαφορετικά σε επί μέρους διατάξεις. 

ΠΑΡΑΡΤΗΜΑ Α' 

ΤΑΞΙΝΟΜΗΣΗ ΤΗΣ ΔΙΜΕΡΟΥΣ ΑΝΑΠΤΥΞΙΑΚΗΣ ΒΟΗΘΕΙΑΣ 

(ΣΥΜΦΩΝΑ ΜΕ ΤΗΝ DAC) 

Η DAC ταξινομεί τη διμερή Αναπτυξιακή Βοήθεια ως εξής: 

Ι. ΤΑΞΙΝΟΜΗΣΗ ΚΑΤΑ ΤΟΜΕΑ ΠΡΟΟΡΙΣΜΟΥ 

(CLASSIFICATION BY SECTOR OF 

DESTINATION) - ΚΑΘΕΤΗ ΤΑΞΙΝΟΜΗΣΗ 

Α. Βοήθεια εντασσόμενη σε τομείς προορισμού 

Sector of destination/Major purpose) 

1. Κοινωνική υποδομή και κοινωνικές υπηρεσίες 

(Social Infrastructure) 

Η κατηγορία αυτή περιλαμβάνει τις ενέργειες ανάπτυξης του δυναμικού των ανθρώπινων πόρων της αποδέκτριας χώρας. 

1.1. Εκπαίδευση (Education) 

Αφορά ενέργειες που παρέχουν: 

- Εκπαιδευτική πολιτική και διοίκηση 

- Εκπαιδευτική υποδομή (κτίρια, εξοπλισμό, υλικά) 

- Εκπαιδευτικό προσωπικό 

- Εκμάθηση γλωσσών 

- Σεμινάρια, διαλέξεις κ.λπ. 

- Εκπαίδευση διδασκάλων 

- Εκπαιδευτική έρευνα 

- Βασική εκπαίδευση 

- Προσχολική εκπαίδευση 

- Δευτεροβάθμια γενική και τεχνική εκπαίδευση 

- Τριτοβάθμια εκπαίδευση 

- Επαγγελματικού επιπέδου εκπαίδευση και 

πρακτική εκπαίδευση 

1.2 Υγεία (Health) 

Αφορά ενέργειες που παρέχουν βοήθεια σε: 

- Νοσοκομεία, κλινικές, λοιπές ιατρικές και ο- 

δοντιατρικές υπηρεσίες, προγράμματα δημόσιας υγείας και ιατρικής ασφάλισης 

- Πολιτική και διοίκηση στον τομέα της υγείας 

(προγραμματισμός, βοήθεια σε Υπουργεία, δημόσια διοίκηση, δημιουργία και ανάπτυξη θεσμών, παροχή συμβουλών κ.λπ.) 

- Ιατρική εκπαίδευση και εξάσκηση 

- Ιατρική έρευνα 

- Ιατρικές υπηρεσίες (εργαστήρια, εξειδικευμένα 

νοσοκομεία και τμήματα, ιατρικός εξοπλισμός, ασθενοφόρα, οδοντιατρικές υπηρεσίες, ψυχιατρική περίθαλψη, ιατρική αποκατάσταση, έλεγχος μη μεταδοτικών ασθενειών, έλεγχος κατάχρησης 

φαρμακευτικών ουσιών κ.λπ.) 

- Βασική ιατρική φροντίδα (προγράμματα ιατρικής 

φροντίδας, προγράμματα παραϊατρικού και 

νοσηλευτικού προσωπικού, προμήθεια φαρμάκων, 

εμβολίων κ.λπ.) 

- Βασική ιατρική υποδομή 

- Διατροφή (προγράμματα διατροφής μητέρων, 

παιδιών, σχολείων, προώθησης βιταμίνης Α, ιοδίνης, σιδήρου κ.λπ., ελέγχου διατροφής, εκπαίδευσης στη διατροφή και την υγιεινή των τροφίμων, ασφάλεια της διατροφής στο σπίτι κ.λπ.) 

- 'Ελεγχος μεταδοτικών ασθενειών 

- Εκπαίδευση σε θέματα υγιεινής (ενημέρωση, 

εκπαίδευση και εξάσκηση του πληθυσμού για τη βελτίωση γνώσεων και πρακτικών, καμπάνιες σε θέματα δημόσιας υγιεινής) 

- Ανάπτυξη προσωπικού υγιεινής (εκπαίδευση και 

εξάσκηση για βασικές υπηρεσίες ιατρικής φροντίδας και υγιεινής) 

1.3 Προγράμματα πληθυσμιακής πολιτικής 

(Population policies/programmes and 

reproductive health) 

Αφορά όλες τις ενέργειες στον τομέα της ανάπτυξης του πληθυσμού, οικογενειακού προγραμματισμού και έρευνα στα πληθυσμιακά προβλήματα. 

- Πληθυσμιακή πολιτική και διοίκηση (πολιτικές 

ανάπτυξης του πληθυσμού, απογραφικές εργασίες, στατιστικές, στοιχεία μετανάστευσης, δημογραφική έρευνα και ανάλυση, απροσδιόριστες δραστηριότητες του πληθυσμού κ.λπ.) 

- Υγιεινή στην αναπαραγωγή του πληθυσμού 

(Προώθηση υγιεινής στην αναπαραγωγή του πληθυσμού, προγενετική και μεταγενετική φροντίδα, πρόληψη και χειρισμός της στειρότητας, πρόληψη και χειρισμός των συνεπειών των εκτρώσεων, ασφαλής μητρότητα κ.λπ.) 

- Οικογενειακός προγραμματισμός 

(Υπηρεσίες οικογενειακού προγραμματισμού, ενημέρωση, εκπαίδευση και επικοινωνία, χορήγηση αντισυλληπτικών κ.λπ.) 

- Αφροδίσια νοσήματα 

('Ολες οι ενέργειες ελέγχου που σχετίζονται με τη σεξουαλική μετάδοση νοσημάτων, συμπεριλαμβανομένου και του AIDS, ενημέρωση, εκπαίδευση, επικοινωνία, έλεγχος, προφύλαξη, χειρισμός, φροντίδα, έρευνα) 

1.4. Παροχή νερού και απολύμανση 

(Water supply and sanitation) 

Αφορά τη βοήθεια που δίδεται για την παροχή και χρήση του νερού, απολύμανση και ανάπτυξη υδάτινων πόρων. 

- Πολιτική και διοίκηση υδάτινων πόρων 

(Θεσμικά, προγραμματισμός και διαχείριση, εκτιμήσεις παροχής νερού, ύδατα υπεδάφους, ποιότητα νερού, υδρογεωλογία πλην υδάτινων πόρων ύδρευσης καλλιεργειών) 

- Προστασία των υδάτινων πόρων 

(Ποταμοί, λίμνες κ.λπ., αποθήκευση και αποκατάσταση των υδάτων εδάφους, πρόληψη μόλυνσης των υδάτων από τα χημικά των καλλιεργειών, βιομηχανικές εκροές) 

- 'Υδατα και απολύμανση 

(Εγκαταστάσεις αφαλάτωσης νερού, δίκτυα αποχέτευσης, εγκαταστάσεις καθαρισμού του νερού, τροφοδοσία/παροχή και απολύμανση του νερού, χρήση τεχνολογιών απολύμανσης χαμηλού κόστους) 

- Ανάπτυξη ποταμών 

(Προγράμματα ανάπτυξης και ελέγχου ροής των ποταμών, φράγματα και δεξαμενές) 

- Διαχείριση και διάθεση αποβλήτων 

(Διαχείριση δημοτικών και βιομηχανικών στερεών αποβλήτων, συμπεριλαμβανομένων και των τοξικών αποβλήτων) 

1.5. Διοίκηση και αστική κοινωνία 

(Government and civil society) 

Περιλαμβάνει βοήθεια για την ενδυνάμωση του διοικητικού μηχανισμού και του κυβερνητικού προγραμματισμού και ενέργειες που προωθούν τη χρηστή διοίκηση και την ενδυνάμωση της αστικής κοινωνίας. 

- Οικονομικός και αναπτυξιακός προγραμματισμός 

(Μακροοικονομική, φορολογική και νομισματική πολιτική και σχεδιασμός, κοινωνικός σχεδιασμός, οικονομική και κοινωνική ανάλυση) 

- Οικονομική διοίκηση του δημόσιου τομέα 

- Νομικά και Δικαιοσύνη 

- Κρατική Διοίκηση 

- Αστική κοινωνία 

- Αποκατάσταση της ειρήνης 

(Συμμετοχή σε ειρηνευτικές διαδικασίες των Ηνωμένων Εθνών μετά από συγκρούσεις, ενέργειες όπως αποκατάσταση στρατιωτών, επανεκπαίδευση πολιτικών υπαλλήλων και αστυνομικών δυνάμεων, εκπαίδευση σε τελωνειακές και συνοριακές διαδικασίες, παροχή συμβουλών ή εκπαίδευσης στην πολιτική δημοσιονομικής ή μακροοικονομικής σταθεροποίησης) 

- Εκλογές 

- Ανθρώπινα δικαιώματα 

- Αφοπλισμός 

1.6. Λοιπές κοινωνικές υποδομές και υπηρεσίες 

(Other social infrastructure and services) 

Περιλαμβάνει ενέργειες στους τομείς 

- Απασχόληση (πολιτική και σχεδιασμός) 

- Στέγαση (πολιτική και διοίκηση) 

- Κοινωνικές υπηρεσίες 

(κοινωνική ασφάλιση, κοινωνική πρόνοια) 

- Γενικές υπηρεσίες του Δημοσίου 

(αστυνομία, πυροσβεστική, τελωνεία, στατιστικές υπηρεσίες, χαρτογράφηση, μετεωρολογία κ.λπ.) 

- Πολιτισμός και ανάπλαση 

(περιλαμβάνονται βιβλιοθήκες και μουσεία) 

- 'Ελεγχος ναρκωτικών 

(τελωνειακός έλεγχος, εκπαιδευτικά προγράμματα και διαφημιστικά) 

2. Οικονομική υποδομή και υπηρεσίες 
(Economic infrastructure and services) 

Η κατηγορία αυτή περιλαμβανει τις ενέργειες ανάπτυξης δικτύων, υποδομών και υπηρεσιών που διευκολύνουν την οικονομική δραστηριότητα. 

2.1. Μεταφορές και αποθήκευση 

(Transport and storage) 

- Πολιτική και διοίκηση μεταφορών 

(Προγράμματα, συμβουλές προγραμματισμού μεταφορών) 

- Οδικές μεταφορές 

(Υποδομή οδικού δικτύου, οχήματα, μεταφορά επιβατών, αυτοκίνητα) 

- Σιδηροδρομικές μεταφορές 

(Υποδομή, εξοπλισμός) 

- Θαλάσσιες και λοιπές μεταφορές 

(Λιμάνια, λειτουργία λιμένων, πλοία και σκάφη, μεταφορές μέσω ποταμών) 

- Εναέριες μεταφορές 

- Αποθήκευση 

(Γενικά, ανεξάρτητα από μεταφορές) 

2.2. Επικοινωνίες (Communications) 

- Πολιτική και διοίκηση επικοινωνιών 

(Προγράμματα σχεδιασμού κ.λπ.) 

-Τηλεπικοινωνίες 

(Τηλεφωνικά δίκτυα, τηλεπικοινωνιακοί δορυφόροι, επίγειοι σταθμοί) 

- Ραδιόφωνο-τηλεόραση-έντυπα μέσα 

2.3. Παραγωγή και παροχή ενέργειας 

(Energy generation and supply) 

- Ενεργειακή πολιτική και διοίκηση 

(Προγράμματα σχεδιασμού κ.λπ.) 

- Παραγωγή ενέργειας 

(Εγκαταστάσεις παραγωγής) 

- Ανανεώσιμες πηγές ενέργειας 

- Μεταφορά διανομή ηλεκτρικής ενέργειας 

- Διανομή αερίου 

- Hλιακή ενέργεια 

- Αιολική ενέργεια 

- Βιομάζα 

- Εκπαίδευση σε θέματα ενέργειας 

- 'Ερευνα σε θέματα ενέργειας 

2.4. Τραπεζικές και χρηματοδοτικές υπηρεσίες 

(Banking and financial services) 

- Χρηματοδοτική πολιτική και διοίκηση 

(Προγράμματα σχεδιασμού κ.λπ.) 

- Πιστωτικοί οργανισμοί 

2.5. Επιχειρηματικές και άλλες υπηρεσίες 

(Business and other services) 

- Ανάπτυξη επιχειρηματικών δραστηριοτήτων (Υποστήριξη σε εμπορικές και επιχειρηματικές ενώσεις, επιμελητήρια, ιδιωτικές επιχειρήσεις, υπηρεσίες συμβούλου, λογιστικής και ελεγκτικής) 

- Ιδιωτικοποίηση 

(Αναδιάρθρωση δημόσιων επιχειρήσεων, σχεδιασμός, προγραμματισμός, συμβουλές) 

3. Τομείς Παραγωγής 

(Production) 

Στην κατηγορία αυτήν περιλαμβάνονται οι συνεισφορές σε όλους τους παραγωγικούς τομείς. 

3.1. Γεωργία, δασοπονία, αλιεία 

(Agriculture, Forestry and Fishing) 

Καλύπτει όλη την Πρωτογενή Παραγωγή. 

3.1.1. Γεωργία 

- Πολιτική και διοίκηση 

- Γεωργική ανάπτυξη 

(Ολοκληρωμένα προγράμματα) 

- Αγροτική γη 

('Ελεγχος υποβάθμισης γεωργικής γης, βελτιώσεις εδάφους, αφαλατώσεις εδάφους, έρευνες σχετικά με τη γεωργική γη κ.λπ.) 

- Υδάτινοι πόροι ύδρευσης 

(Υδραυλικά συστήματα, ταμιευτήρες υδάτων, αναζήτηση υδάτινων πόρων για γεωργική χρήση κ.λπ.) 

- Πρώτες ύλες και εξοπλισμός 

(Προσφορά σπόρων, λιπασμάτων κ.λπ., γεωργικού εξοπλισμού, μηχανημάτων) 

- Υποστήριξη παραγωγής τροφίμων (π.χ. στάρι, 

ρύζι κ.λπ.) 

- Υποστήριξη παραγωγής βιομηχανοποιημένων και 

εξαγώγιμων γεωργικών προϊόντων (π.χ. καφές, κακάο κ.λπ.) 

- Κτηνοτροφική υποστήριξη (Κτηνοτροφική οικο- 

νομία, πτηνοτροφία, βοήθεια διατροφής ζώων) 

- Αγροτική μεταρρύθμιση (Περιλαμβάνει και την 

υποστήριξη στην αγροτική αναδιάρθρωση) 

- Αγροτική εκπαίδευση 

- Αγροτική έρευνα 

(Καλλιέργεια, φυτολογία, γενετική, οικολογία, έλεγχος ασθενειών, βιοτεχνολογία) 

-Κτηνοτροφική έρευνα (Αναπαραγωγή, υγεία, διατροφή κ.λπ.) 

- Γεωργικές υπηρεσίες 

(Τρόπος οργάνωσης και διάθεσης γεωργικών προϊόντων, ασφάλιση εσοδείας, αποθήκευση και μεταφορά, δημιουργία αποθεμάτων) 

- Προστασία της γεωργικής γης και έλεγχος 

φυτοφαρμάκων 

(Περιλαμβάνει και τη διάθεση φυτοφαρμάκων) 

- Γεωργικές πιστώσεις 

- Αγροτικοί συνεταιρισμοί 

3.1.2. Δασοπονία 

- Πολιτική 

- Ανάπτυξη δασών 

- Εκπαίδευση 

- 'Ερευνα 

- Υπηρεσίες 

3.1.3. Αλιεία 

- Πολιτική 

- Ανάπτυξη της αλιείας 

- Εκπαίδευση 

- 'Ερευνα 

- Υπηρεσίες 

3.2. Βιομηχανία, Μεταλλεία, Κατασκευές 

(Industry, mining and construction) 

Περιλαμβάνει βοήθεια σε όλες τις κατασκευαστικές βιομηχανίες, τεχνολογική έρευνα και ανάπτυξη βιομηχανίας εξόρυξης και κατασκευής. 

3.2.1. Βιομηχανία 

- Βιομηχανική πολιτική και διοίκηση 

- Βιομηχανική ανάπτυξη 

- Ανάπτυξη ΜΜΕ 

- Οικιακές κατασκευές και χειροτεχνία 

- Αγροτοβιομηχανία 

- Βιομηχανία ξύλου 

- Κλωστοϋφαντουργία και δέρμα 

- Χημική βιομηχανία 

- Βιομηχανία λιπασμάτων 

- Τσιμεντοβιομηχανία, ασβεστοποιΐα, γύψος 

- Μονάδες παραγωγής ενέργειας 

- Φαρμακοβιομηχανία 

- Βασικές μεταλλουργικές βιομηχανίες 

- Κατασκευές μηχανών 

- Βιομηχανία μεταφορικών μέσων 

- Τεχνολογική έρευνα και ανάπτυξη 

3.2.2. Ορυκτός πλούτος και εξόρυξη 

- Πολιτική 

- Εντοπισμός κοιτασμάτων και εξόρυξη 

- 'Ανθρακας 

- Πετρέλαιο και αέριο 

- Σιδηρούχα μέταλλα 

- Μη σιδηρούχα μέταλλα 

- Λοιπά μεταλλεύματα 

3.2.3. Κατασκευές 

Περιλαμβάνονται οι κατασκευές που δεν μπορούν να εξειδικευτούν σε άλλους τομείς 

3.3. Εμπόριο και Τουρισμός 

(Trade and Tourism) 

Καλύπτει την προώθηση του Εμπορίου και του Τουρισμού 

3.3.1. Εμπόριο 

- Πολιτική 

- Χονδρικό / Λιανικό εμπόριο 

- Προώθηση εξαγωγών 

3.3.2. Τουρισμός 

- Πολιτική 

- Ξενοδοχειακές μονάδες και εγκαταστάσεις 

4. Επικαλυπτόμενοι τομείς 

(Multisector Cross-cutting) 

Στην κατηγορία αυτήν περιλαμβάνονται ενέργειες που αφορούν υποστήριξη προγραμμάτων που καλύπτουν διάφορους τομείς 

4.1 Γενική Περιβαλλοντική Προστασία 

(General environmental protection) 

Καλύπτει δραστηριότητες που αφορούν την προστασία και τη βελτίωση του περιβάλλοντος 

- Περιβαλλοντική πολιτική και διοίκηση 

(Πολιτική, νομοθεσία, κανονισμοί, οικονομικά εργαλεία, θεσμοί και πρακτικές διοίκησης, περιβαλλοντικός σχεδιασμός, σεμινάρια, συναντήσεις, διάφορα μέτρα συντήρησης και προστασίας) 

- Προστασία της βιόσφαιρας 

('Ελεγχος μόλυνσης του αέρα, διατήρηση του όζοντος, έλεγχος θαλάσσιας μόλυνσης) 

- Βιοποικιλία 

(Φυσικά αποθέματα και ενέργειες) 

- Προστασία χώρων και τοποθεσιών 

(Αφορά γενικά την προστασία πολιτιστικών χώρων αρχαιολογικής, ιστορικής, αισθητικής, επιστημονικής ή εκπαιδευτικής σημασίας) 

- Πρόληψη/έλεγχος πλημμυρών 

(Πλημμύρες από ποταμούς ή θάλασσες) 

- Περιβαλλοντική εκπαίδευση και κατάρτιση 

- Περιβαλλοντική έρευνα 

(Περιλαμβάνει δημιουργία Τράπεζας δεδομένων, απογραφή και υπολογισμούς των φυσικών πόρων, περιβαλλοντικές μελέτες κ.λπ.) 

4.2. Γυναίκες και Ανάπτυξη (WID) 

(Women in Development) 

Καλύπτει ενέργειες που αφορούν την πρόοδο της συμβολής των γυναικών στην ανάπτυξη χωρίς εντοπισμό συγκεκριμένου τομέα (Προγράμματα, προώθηση και υποστήριξη των ομάδων και δικτύων WID, συνέδρια, σεμινάρια κ.λπ.) 

4.3. Λοιποί επικαλυπτόμενοι τομείς 

(Οther multisector) 

4.3.1. Χωροταξική ανάπτυξη 

(Urban, rural, γενικά κάθε σχετική δραστηριότητα) 

4.3.2. Μείωση παράνομης καλλιέργειας ναρκωτικών 

4.3.3. Λοιποί επικαλυπτόμενοι τομείς 

Β. Βοήθεια μη εντασσόμενη σε τομείς προορισμού 

(Non-sector allocable) 

5. Βοήθεια σε είδος και γενικά προγράμματα βοήθειας 

(Commodity aid and general assistance) 

Περιλαμβάνει συνεισφορές για γενικούς αναπτυξιακούς σκοπούς, χωρίς ένταξη σε συγκεκριμένο τομέα, με ή χωρίς περιορισμούς στην ειδική χρήση των εισφορών 

5.1. Βοήθεια διαρθρωτικών ρυθμίσεων σε συνεργασία 

με τη Διεθνή Τράπεζα και το Δ.Ν.Τ. (Structural Adjustment Assistance with World Bank/IMF) 

Περιλαμβάνει προγράμματα διαρθρωτικών ρυθμίσεων συγχρηματοδοτούμενα ή σε συνεργασία με τη Δ.Τ. και το Δ.Ν.Τ.. 

5.2. Αναπτυξιακή επισιτιστική βοήθεια 

(Developmental food aid/food security assistance) 

Προσφορά τροφίμων μέσα από εθνικά ή διεθνή προγράμματα 

Περιλαμβάνονται τα μεταφορικά κόστη 

Δεν περιλαμβάνεται η έκτακτη επισιτιστική βοήθεια 

5.3 Λοιπά γενικά προγράμματα και σε είδος βοήθεια 

(Other general programme and commodity assistance) 

5.3.1. Υποστήριξη σε εισαγωγές, προϋπολογισμό, 

ισοζύγιο πληρωμών 

5.3.2. Λοιπά 

6. Ενέργειες σχετιζόμενες με τα ελλείμματα 

(Action relating to debt) 

- Διαγραφή χρεών 

- Grants ή πιστώσεις για την κάλυψη ελλειμμάτων 

πολυμερών οργανισμών 

- Αναδιαρθρώσεις χρεών 

- Επαναχρηματοδοτήσεις 

Κάλυψη ελλειμμάτων 

7. 'Εκτακτη βοήθεια 

(Emergency assistance) 

7.1. 'Εκτακτη επισιτιστική βοήθεια 

(Emergency food aid) 

7.2. Λοιπή έκτακτη βοήθεια 

(Other emergency and distress relief) 

7.2.1. 'Εκτακτη βοήθεια 

(Περιλαμβάνει όλες τις έκτακτες περιπτώσεις, ανακούφισης έκτακτων περιπτώσεων, ανθρωπιστική βοήθεια, πλην επισιτιστικής και βοήθειας σε μετανάστες. Αντιμετώπιση καταστροφών) 

7.2.2. Βοήθεια σε μετανάστες 

(στη δωρήτρια χώρα) 

7.2.3. Βοήθεια σε μετανάστες 

(στην αποδέκτρια χώρα) 

8.----- 

9. Λοιπά 

(Others) 

9.1. Διοικητικά κόστη της δωρήτριας χώρας 

(Administrative costs of donors) 

9.2. Υποστήριξη σε μη κυβερνητικούς οργανισμούς 

(Support to Non-Govermental Organizations, NGO's) 

9.2.1. Υποστήριξη σε εθνικούς ΝGO's 

(στη δωρήτρια χώρα) 

9.2.2. Υποστήριξη σε διεθνείς NGO's 

9.2.3. Yποστήριξη σε τοπικούς και περιφερειακούς 

NGO's (στην αποδέκτρια χώρα) 

9.9.8. Απροσδιόριστα / μη εντασσόμενα 

(Unallocated / Unspecified) 

9.9.8.1. 

9.9.8.2. Προώθηση ενημέρωσης για την ανάπτυξη 

(Περιλαμβάνει έξοδα στη δωρήτρια χώρα για προώθηση της αναπτυξιακής συνεργασίας, φυλλάδια, διαλέξεις, ερευνητικά προγράμματα κ.λπ.) 

ΣΗΜΕΙΩΣΗ 

Σύμφωνα με την παραπάνω ταξινόμηση η μέση ποσοστιαία αναλογία της διμερούς βοήθειας που έχει προκύψει ανά κατηγορία, για το σύνολο των χωρών - μελών της DAC στη διετία 1993-94, έχει ως εξής: 

1. Κοινωνική υποδομή και υπηρεσίες 

(Social infrastructure and services) 

26% 

2. Oικονομική υποδομή και υπηρεσίες 

(Economic infrastructure) 

22% 

3. Toμείς παραγωγής 

(Production sectors) 

12% 

4. Επικαλυπτόμενοι τομείς 

(Multisectors) 

4% 

5. Γενικά προγράμματα βοήθειας 

(General programme assistance) 

7% 

6. Επισιτιστική βοήθεια 

(Food aid) 

3% 

7. 'Εκτακτη βοήθεια (πλην επισιτιστικής) 

(Emergency assistance (exel. food aid) 

6% 

8. Tακτοποιήσεις ελλειμμάτων 

(Debt reorganisation) 

9% 

9. Λοιπά 

(Others) 

12% 

Σύνολο 

100% 

ΙΙ. ΤΑΞΙΝΟΜΗΣΗ ΚΑΤΑ ΤΟ ΕΙΔΟΣ ΤΗΣ ΣΥΝΕΙΣΦΟΡΑΣ 

(CLASSIFICATION BY NATURE OF AID, 

INSTRUMENTAL CLASSIFICATION) - ΟΡΙΖΟΝΤΙΑ 

ΤΑΞΙΝΟΜΗΣΗ 

'Οσον αφορά την ταξινόμηση κατά το είδος της συνεισφοράς, η διάκριση που γίνεται - σε γενικές γραμμές - είναι η εξής: 

- Συνεισφορά σε χρήμα (cash transfers) 

- Συνεισφορά σε είδος καταναλωτικού χαρακτήρα 

(aid in kind) 

- Συνεισφορά σε είδος πάγιου κεφαλαιουχικού χαρακτήρα (financing of capital projects) 

- Συνεισφορά σε τεχνική συνεργασία 

(technical co-operation) 

ΠΡΟΕΔΡΟΣ (Απόστολος Κακλαμάνης): Παρακαλώ το Τμήμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς παρεσχέθη η ζητηθείσα εξουσιοδότηση. 

Εισερχόμαστε στο νομοσχέδιο του Υπουργείου Γεωργίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας". 

Το νομοσχέδιο θα συζητηθεί σε τρεις συνεδριάσεις με τη συνήθη διαδικασία. Η σημερινή συνεδρίαση θα διατεθεί για τη συζήτηση επί της αρχής και οι επόμενες δύο συνεδριάσεις για τη συζήτηση των άρθρων και των τροπολογιών του νομοσχεδίου. 

Η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή Κιλκίς κ. Σάββα Τσιτουρίδη. Το Κομμουνιστικό Κόμμα Ελλαδος ορίζει ως Κοινοβουλευτικό του Εκπρόσωπο το Βουλευτή κ. Ευάγγελο Μπούτα. Το Δημοκρατικό Κοινωνικό Κίνημα ορίζει ως ειδικό αγορητή το Βουλευτή κ. Γεώργιο Ρόκο. 

Η εισηγήτρια της Πλειοψηφίας κ. Μαρία Αρσένη έχει το λόγο. 

ΜΑΡΙΑ ΑΡΣΕΝΗ: Κύριοι συνάδελφοι, το νομοθετικό έργο που έχει συντελεστεί τα τελευταία χρόνια, σε ό,τι αφορά τα αγροτικά θέματα, είναι ενταγμένο σε μία συνολικότερη προσπάθεια εκσυγχρονισμού του σχετικού νομοθετικού πλαισίου και αναδιάρθρωσης των υπηρεσιακών μηχανισμών, ώστε να έχουν τη δυνατότητα να αντιμετωπίσουν τις σύγχρονες απαιτήσεις και την εισαγωγή νέων μεθόδων και νέων κατευθύνσεων που στοχεύουν στην καλύτερη αντιμετώπιση των προβλημάτων της ελληνικής γεωργίας. 

Αυτές οι νέες μέθοδοι και αυτές οι νέες κατευθύνσεις είναι φυσικό, όταν εφαρμόστηκαν αρχικώς, να έχουν την ανάγκη κάποιων διορθώσεων στη συνέχεια, που εξαρχής δεν ήταν δυνατόν φυσικά να επισημανθούν. 

Το συζητούμενο νομοσχέδιο βελτιώνει τη λειτουργικότητα κάποιων διατάξεων, ώστε το όλο πλαίσιο να γίνει πιο λειτουργικό, χωρίς να παραλλάσσεται το πνεύμα και η ουσία των νομοθετημένων. 

Διαπιστωμένη είναι ακόμη η διαρκής ανάγκη προσαρμογής της ελληνικής νομοθεσίας στο νομοθετικό πλαίσιο της Ευρωπαϊκής 'Ενωσης για τον αγροτικό τομέα, που προκύπτει από τη συνεχή εμβάθυνση και τη συνεχή ολοκλήρωση του συγκεκριμένου πλαισίου και τις νέες κατευθύνσεις και εφαρμογές που αποφασίζονται στην Ευρωπαϊκή 'Ενωση στα πλαίσια της Κοινής Αγροτικής Πολιτικής. 

Το συζητούμενο νομοσχέδιο κατά βάση έρχεται να ικανοποιήσει τις δύο παραπάνω ανάγκες επιχειρώντας παράλληλα την προσαρμογή παλαιότερων νομοθετημάτων στις νέες απαιτήσεις της ελληνικής γεωργίας. 

Το υπό συζήτηση νομοσχέδιο εισάγει κατ'αρχάς ένα νέο θεσμικό όργανο, αυτό των διεπαγγελματικών οργανώσεων, που λειτουργεί από πολλά χρόνια στις υπόλοιπες χώρες της Ευρωπαϊκής 'Ενωσης και έχει ήδη αποδώσει καρπούς. 

Οι διεπαγγελματικές οργανώσεις αφορούν τους εμπλεκόμενους φορείς σε ένα αγροτικό προϊόν ή σε ομάδα ομοειδών προϊόντων, από την παραγωγή προϊόντος μέχρι την τελική διάθεση στο καταναλωτικό κοινό. 

Είναι φανερό επομένως ότι εμπλέκονται ποικίλοι φορείς από τις συνεταιριστικές οργανώσεις, από τους ιδιώτες μεταποιητές και τους τυποποιητές μέχρι τους εξαγωγείς και τους εκπροσώπους του εσωτερικού κυκλώματος εμπορίας. 

Aπό την καταγραφή και μόνο των εμπλεκομένων φορέων φαίνεται καθαρά πόσο δύσκολο είναι το εγχείρημα που επιχειρείται με το νομοσχέδιο, αφού γίνεται φανερό ότι όλες αυτές οι ομάδες ενδιαφερομένων πολλές φορές έχουν αντικρουόμενα επί μέρους συμφέροντα και το κυριότερο έχουν μια συγκεκριμένη προϊστορία, που σε πολλές περιπτώσεις οδηγεί σε κάποια καχυποψία σχετικά με τις προθέσεις της άλλης πλευράς. 

'Ομως στην παρούσα περίπτωση υπάρχει το κοινό συμφέρον που είναι η προώθηση των αγροτικών προϊόντων στη χώρα μας, στην εσωτερική και στην εξωτερική αγορά. Αυτό το κοινό συμφέρον μπορεί να δράσει καταλυτικά, ώστε να ξεπερασθούν οι επί μέρους τριβές, δεδομένου ότι έχει γίνει κοινή συνείδηση όλων των ενδιαφερομένων ότι τα αγροτικά προϊόντα της χώρας μας εκτοπίζονται ραγδαία από τις ξένες και εθνικές αγορές και ότι αν δεν υπάρξει μία κοινή πολιτική που θα αναβαθμίζει την ποιότητα των αγροτικών προϊόντων σύμφωνα με τις ανάγκες και τις επιθυμίες της κατανάλωσης, η μοίρα όλων θα είναι κοινή όσο βεβαίως και οδυνηρή. 

Η δημιουργία των διεπαγγελματικών οργανώσεων παραμένει εθελοντική. Υπόκειται στην έγκριση του Υπουργείου Γεωργίας. Προβλέπεται η δημιουργία παρόμοιων διεπαγγελματικών οργανώσεων τόσο σε περιφερειακό επίπεδο όσο και σε εθνικό επίπεδο, δηλαδή πρωτοβάθμιες και δευτεροβάθμιες διεπαγγελματικές οργανώσεις. Προβλέπονται οι εθνικού επιπέδου διεπαγγελματικές οργανώσεις που υποβοηθούν στη διαμόρφωση της εθνικής στρατηγικής και των πολιτικών ανάπτυξης στον ευρύτερο τομέα του Υπουργείου Γεωργίας, που εχει σχέση με την πρωτογενή παραγωγή. Οι περιφερειακές διεπαγγελματικές οργανώσεις αναμένεται να έχουν έναν ιδιαίτερο λόγο στην κατάρτιση, στη στήριξη και στην υποβοήθηση της περιφερειακής αγροτικής πολιτικής. 

Για το περιεχόμενο του δευτέρου άρθρου θα ήθελα να επισημάνω ότι το νέο πλαίσιο για τους νέους αγρότες στον πρώτο ουσιαστικά χρόνο εφαρμογής του παρουσιάζει ιδιαίτερα ενθαρρυντικά αποτελέσματα. Αν λάβουμε υπόψη μας ότι μόνο μέσα στο 1998 εγκρίθηκαν αιτήσεις τεσσάρων χιλιάδων νέων αγροτών, ότι ενισχύθηκαν τρεις χιλιάδες επενδυτικά σχέδια για τους νέους αγρότες, ότι δόθηκαν δυόμισι χιλιάδες βεβαιώσεις για την ένταξη στα κίνητρα του ν. 2520/97 και το ιδιαίτερο ενδιαφέρον που εκδηλώθηκε στους πρώτους μήνες... 

(Στο σημείο αυτό ο Βουλευτής κ. Χρήστος Κηπουρός σηκώνει ένα πανό εντός της Αιθούσης) 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, σας συνιστώ να σοβαρευτείτε. Αυτό μόνο μπορώ να σας πω. 

ΧΡΗΣΤΟΣ ΚΗΠΟΥΡΟΣ: Κύριε Πρόεδρε, εάν ήμουν στη θέση σας... 

ΠΡΟΕΔΡΟΣ (Απόστολος Κακλαμάνης): Αυτό μπορώ μόνο να σας πω. Να σοβαρευτείτε και να σεβαστείτε αυτήν την Αίθουσα. 

Να μη γράφεται τίποτα από όσα λέει αυτός ο κύριος. 

ΧΡΗΣΤΟΣ ΚΗΠΟΥΡΟΣ:... 

ΠΡΟΕΔΡΟΣ (Απόστολος Κακλαμάνης): Λυπάμαι πάρα πολύ. 

ΧΡΗΣΤΟΣ ΚΗΠΟΥΡΟΣ:... 

ΠΡΟΕΔΡΟΣ (Απόστολος Κακλαμάνης): Λυπάμαι πάρα πολύ, αν δεν έχετε συναίσθηση αυτού του χώρου. 

ΧΡΗΣΤΟΣ ΚΗΠΟΥΡΟΣ:... 

ΠΡΟΕΔΡΟΣ (Απόστολος Κακλαμάνης): Κύριε συνάδελφε, λυπάμαι πάρα πολύ για λογαριασμό σας. Είναι κρίμα. 

ΧΡΗΣΤΟΣ ΚΗΠΟΥΡΟΣ:... 

ΠΡΟΕΔΡΟΣ (Απόστολος Κακλαμάνης): Αυτό που κάνετε είναι εκ του ασφαλούς. Ασχημονείτε εκ του ασφαλούς. Αυτό μπορώ να σας πω. Ο ελληνικός λαός τα κρίνει αυτά. 

ΧΡΗΣΤΟΣ ΚΗΠΟΥΡΟΣ:... 

ΠΡΟΕΔΡΟΣ (Απόστολος Κακλαμάνης): Αρκετά. Συνεχίστε, κυρία συνάδελφε. 

ΧΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Κύριε Κηπουρέ, μπορείτε να συνεχίσετε να ασχημονείτε. Μπορείτε να συνεχίσετε χωρίς αιδώ να προσβάλλετε το Κοινοβούλιο. 

ΧΡΗΣΤΟΣ ΚΗΠΟΥΡΟΣ:... 

ΠΡΟΕΔΡΟΣ (Απόστολος Κακλαμάνης): Αυτή είναι η δύναμη του Κοινοβουλίου. Μπορεί κανείς να ασχημονεί, αλλά αυτό δεν ζημιώνει αυτόν το θεσμό. 

ΧΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Ορίστε, κυρία Αρσένη, συνεχίστε. 

ΜΑΡΙΑ ΑΡΣΕΝΗ: Αν λάβουμε υπόψη ότι δόθηκαν δυόμισι χιλιάδες βεβαιώσεις για την ένταξη στα κίνητρα του ν. 2525/97 και το ιδιαίτερο ενδιαφέρον που εκδηλώθηκε τους πρώτους μήνες του 1999 με πολλαπλές αιτήσεις... 

XΡΗΣΤΟΣ ΚΗΠΟΥΡΟΣ:... 

ΠΡΟΕΔΡΟΣ (Απόστολος Κακλαμάνης): Μπορούμε να σας συγχαρούμε για τη θεατρική αυτή παράσταση. 

ΜΑΡΙΑ ΑΡΣΕΝΗ: Οδηγούμαστε στο συμπέρασμα ότι η νέα πολιτική... 

ΧΡΗΣΤΟΣ ΚΗΠΟΥΡΟΣ:... 

ΠΡΟΕΔΡΟΣ (Απόστολος Κακλαμάνης): Μπορούμε να σας συγχαρούμε για το θέατρο αυτό που κάνατε. 

XΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Με ακούτε; Μπορούμε να σας συγχαρούμε γι' αυτό το θέατρο, όπως και για την άλλη πατριωτική σας ενέργεια, να συγκεντρώνετε υπογραφές των συναδέλφων εδώ για να χρησιμοποιηθούν σε βάρος της χώρας μετά. Αυτή είναι η προσφορά σας σ' αυτόν τον τόπο. 

XΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Αυτή είναι η προσφορά σας! 

XΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Ανέξοδος πατριωτισμός, κύριε Κηπουρέ. 

XΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Ντροπή! 

XΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Κακώς ασχολείται κανείς. Ο ελληνικός λαός στέλνει σ' αυτήν την Αίθουσα και αντάξιους και ανάξιους! 

Κυρία Αρσένη, συνεχίστε παρακαλώ. 

ΜΑΡΙΑ ΑΡΣΕΝΗ: Απ' όλα τα στοιχεία που ανέφερα προηγούμενα, οδηγούμαστε στο συμπέρασμα ότι η νέα αυτή πολιτική για τους νέους αγρότες έγινε ταχύτατα αποδεκτή και επομένως αποτελεί... 

(Θόρυβος στην Αίθουσα) 

ΠΡΟΕΔΡΟΣ (Απόστολος Κακλαμάνης): Παρακαλώ, να μη γράφεται καμία διακοπή. 

ΜΑΡΙΑ ΑΡΣΕΝΗ:...ένα εργαλείο αποφασιστικής σημασίας για την ανατροπή της πυραμίδας των νέων που ασχολούνται με τη γεωργία. 

ΒΑΣΙΛΗΣ ΚΕΔΙΚΟΓΛΟΥ: ... 

ΠΡΟΕΔΡΟΣ (Απόστολος Κακλαμάνης): Συνεχίστε, κυρία Αρσένη. 

ΜΑΡΙΑ ΑΡΣΕΝΗ: Το άρθρο αυτό έρχεται να ξεκαθαρίσει θέματα, όπως την ηλικία των θεωρουμένων ως νέων αγροτών, τα επιτόκια των μακροπρόθεσμων δανείων... 

ΧΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Κύριε Κηπουρέ, μη θορυβείτε. Δεν διακόπτω τη συνεδρίαση, διότι δεν αποδίδω ιδιαίτερη σημασία στην παρουσία σας αυτήν τη στιγμή. Δεν το καταλαβαίνετε; Δεν το καταλαβαίνετε καν. Ούτε σεις ούτε αυτοί που δεν σας αποδοκιμάζουν, αλλά σας έχουν ενθαρρύνει μέχρι σήμερα. 

ΧΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Το πάθος και η ιδιοτέλεια είναι πολύ κακός σύμβουλος. 

ΧΡΗΣΤΟΣ ΚΗΠΟΥΡΟΣ: ... 

ΠΡΟΕΔΡΟΣ (Απόστολος Κακλαμάνης): Συνεχίστε, κυρία Αρσένη. 

ΜΑΡΙΑ ΑΡΣΕΝΗ: Το άρθρο των νέων αγροτών έρχεται να ξεκαθαρίσει θέματα όπως την ηλικία των θεωρούμενων ως νέων αγροτών, τα επιτόκια των μακροπρόθεσμων δανείων, τις αμοιβές των τεχνικών για τις μελέτες και τις επιβλέψεις των αγροτικών κατασκευών, συμπεριλαμβανομένων και αυτών του αγροτοτουρισμού. 

Το σημαντικότερο είναι η πρόβλεψη για τη δημιουργία συντονιστικού φορέα στο Υπουργείο Γεωργίας για την αποτελεσματικότερη εφαρμογή των μέτρων για τους νέους αγρότες, καθώς επίσης και η ίδρυση για τον ίδιο σκοπό αυτοτελούς γραφείου στη Διεύθυνση Αγροτικής Ανάπτυξης και στις νομαρχιακές αυτοδιοικήσεις. 

Παράλληλα καθιερώνεται ένα νέο πλαίσιο που θα επιτρέπει την ταχύτερη είσπραξη των παρανόμων ή αχρεωστήτως καταβληθέντων σε βάρος των πιστώσεων της ΕΛΕΓΕ. 

Με τα προβλεπόμενα στο άρθρο 3 απελευθερώνονται οι γεωτεχνικοί επιστήμονες από την υποχρεωτική υπηρεσία για έναν ολόκληρο χρόνο, ενώ ο θεσμός παραμένει σε λειτουργία προαιρετικά. 

Στο ίδιο άρθρο ρυθμίζονται κάποια λιμνάζοντα προβλήματα του αγροτικού κόσμου των συνεταιριστικών οργανώσεων, όπως για παράδειγμα των οφειλών που δημιουργήθηκαν σε παλαιότερες περιόδους από την επεξεργασία και πώληση καπνών "Μπέρλεϋ", οι καταβολές οικονομικών ενισχύσεων σε ακριτικές συνεταιριστικές επιχειρήσεις και άλλα. 

Ρυθμίζονται επίσης το καθεστώς μεταβίβασης αποθηκευτικών χώρων της ΚΥΔΕΠ προς τις τοπικές συνεταιριστικές οργανώσεις, το καθεστώς εκκαθάρισης της ΣΚΟΠ και τέλος τα τέλη υπέρ δημοσίου στις ιχθυόσκαλες και τις ιχθυαγορές και το πλαίσιο είσπραξης υπέρ ΕΡΤ. 

Επιλύει επίσης το νομοσχέδιο κάποια θέματα ευρύτερης λειτουργίας, όπως τη μετατροπή σε νομικά πρόσωπα ιδιωτικού δικαίου, τη διοικητική διάρθρωση του οργανισμού σε ό,τι αφορά ιδιαίτερα τις θέσεις του προέδρου, του αντιπροέδρου, του γενικού διευθυντή. 

Περιλαμβάνει διατάξεις που αφορούν το προσωπικό του Οργανισμού. 

Στο ίδιο άρθρο ακυρώνεται η κατάργηση του Ελληνικού Οργανισμού Γάλακτος, ενώ αποσαφηνίζεται το πλαίσιο άσκησης του δικαιώματος προτίμησης της Eταιρείας Aξιοποίησης Aγροτικής Γης για την αγορά αγροτικών εκτάσεων. 

Στο άρθρο 5 ρυθμίζονται θέματα εγγραφής ποικιλιών στον Εθνικό Κατάλογο και απελευθερώνεται το πολλαπλασιαστικό υλικό δενδροειδών και αμπέλων από το καθεστώς των δέκα ετών και εναρμονίζονται κάποιες σχετικές διατάξεις προς το Κοινοτικό Δίκαιο. 

Με το άρθρο 6 αποσαφηνίζεται το ισχύον καθεστώς για τα λιπάσματα. 

Με το άρθρο 7 δίνονται κάποιες εξουσιοδοτήσεις για την έκδοση προεδρικών διαταγμάτων. 

Με το άρθρο 9 ρυθμίζονται θέματα αλιείας, όπως η επιβολή προστίμων για διάφορες παραβάσεις, η καθιέρωση άδειας σκοπιμότητας για τις μονάδες μεταποίησης αλιευτικών προϊόντων και η καθιέρωση υποχρεωτικής αναγγελίας της Αλιευτικής Υπηρεσίας Κατασχέσεων και Πλειστηριασμών Εταιρειών, καθώς και κάθε είδους που έχουν τύχει οικονομικής ενίσχυσης από την Ευρωπαϊκή 'Ενωση και το ελληνικό δημόσιο. 

Το άρθρο 10 στοχεύει στην επίλυση του προβλήματος που αφορά ιδιαίτερα τις εξαγωγικές επιχειρήσεις μεταποιημένων προϊόντων ή νωπών προϊόντων, απελευθερώνει τη δυνατότητα υπερωριακής απασχόλησης όλο το εικοσιτετράωρο σε υπαλλήλους που ασχολούνται με τον έλεγχο και την πιστοποίηση των προϊόντων αυτών. 

Το άρθρο 11 επιλύει το πρόβλημα της συνέχισης προσφοράς υπηρεσιών στο ΕΘΙΑΓΕ από αποσπασμένους υπαλλήλους άλλων υπηρεσιών. 

Το άρθρο 12 ρυθμίζει διάφορες διαδικασίες ανάθεσης από τον Ελληνικό Οργανισμό Γάλακτος, τις λειτουργίες εργαστηρίων ελέγχου ποιότητας γάλακτος. 

Το άρθρο 13 ρυθμίζει διάφορες συμβατικές υποχρεώσεις του ελληνικού δημοσίου προς την ΑΤΕ και καθορίζει συγκεκριμένο ύψος οφειλών προς αυτήν. 

Το άρθρο 14 ρυθμίζει διάφορες διαχειριστικές εκκρεμότητες του Κεντρικού Ταμείου Γεωργίας, Κτηνοτροφίας και Δασών. 

Με το άρθρο 18 καθορίζεται προσωρινό καθεστώς χωροθέτησης παραγωγικών μονάδων ιχθυοκαλλιεργειών, μέχρι να ολοκληρωθούν οι προβλεπόμενες από το ν. 2242/99 σχετικές χωροθετικές μελέτες. 

Mε το άρθρο 19 ξεκαθαρίζονται οι προϋποθέσεις έγκρισης περιβαλλοντικών όρων για τις ιχθυοκαλλιέργειες. 

Με τα άρθρα 20, 21, 22, 23, 24 και 25 ρυθμίζονται διάφορα θέματα του Υπουργείου Γεωργίας ιδιαίτερα υπηρεσιακού χαρακτήρα. 

'Οπως τόνισα και αρχικά με τις διατάξεις του παρόντος νομοσχεδίου δεν τροποποιείται το πνεύμα και η ουσία των νομοθετημάτων που ψηφίσαμε στο πρόσφατο παρελθόν. Επιλύονται προβλήματα λειτουργικότητας που εμφανίζονται στην εφαρμογή του νομοθετικού πλαισίου, προσαρμόζεται η ελληνική νομοθεσία προς το Κοινοτικό Δίκαιο, αντιμετωπίζονται διάφορα υπηρεσιακά θέματα του Υπουργείου, επιλύονται επίσης διάφορες εκκρεμότητες προς συνεταιριστικές οργανώσεις και προς την Αγροτική Τράπεζα. 

Για τους λόγους αυτούς νομίζω ότι το νομοσχέδιο αντιμετωπίζει και επιλύει υπαρκτά προβλήματα και επιταχύνει τους ρυθμούς υλοποίησης κρίσιμων προβλημάτων για τον αγροτικό τομέα. 

Για όλους αυτούς τους λόγους υπερψηφίζω το νομοσχέδιο επί της αρχής. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Συγγνώμη για τις επανειλημμένες διακοπές, κυρία Αρσένη. Παρ'όλα αυτά τα καταφέρατε! 

Ο Συνασπισμός της Αριστεράς και της Προόδου ορίζει ως Κοινοβουλευτικό του Εκπρόσωπο το Βουλευτή του κ. Μουσταφά Μουσταφά και ως ειδικό αγορητή τον συνάδελφο κ. Ευάγγελο Αποστόλου. 

Ο κ. Ευάγγελος Μπασιάκος, ως εισηγητής της Μειοψηφίας, έχει το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κυρίες και κύριοι συνάδελφοι, συζητούμε σήμερα ένα νομοσχέδιο του Υπουργείου Γεωργίας το οποίο προφανώς δεν έχει αρχή. Είναι αποσπασματικό, αφορά τουλάχιστον είκοσι τέσσερα θέματα, όσο και τα άρθρα του, κατά τρόπο τελείως πρόχειρο. 

(Στο σημείο αυτό την προεδρική έδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Ερχεται βέβαια να διορθώσει λάθη παλαιοτέρων νόμων του ΠΑ.ΣΟ.Κ. σε σημαντικά ζητήματα, τα οποία αφορούν την ελληνική γεωργία, αλλά τουλάχιστον και μ'αυτόν τον αποσπασματικό τρόπο δεν επιλύει άλλα σοβαρά προβλήματα που αντιμετωπίζει καθημερινά ο αγρότης και η ελληνική γεωργία. 

Θα μπορούσε δηλαδή το μειονέκτημά του, το ότι δεν έχει αρχή και είναι αποσπασματικό και ασχολείται με δεκάδες ζητήματα άσχετα μεταξύ τους, να έχει τουλάχιστον ένα πλεονέκτημα, να έχει μια θετική πλευρά, αν προσπαθούσε να επιλύσει τα σοβαρά προβλήματα της ελληνικής γεωργίας. 

Δεν επιλύει για παράδειγμα προβλήματα που αφορούν την επίσπευση της καταβολής των επιδοτήσεων. Κάπου λέτε για την κατάργηση της ΔΙΔΑΓΕΠ. Δεν αναφέρεσθε σε συγκεκριμένα μέτρα τα οποία θα οδηγήσουν στην επίσπευση της καταβολής των επιδοτήσεων. Ούτε λαμβάνετε μέτρα για την επίσπευση της καταβολής των αποζημιώσεων. Και είναι γνωστό ότι ο ΕΛΓΑ έχει λαμβάνειν από τον κρατικό προϋπολογισμό, υπολογίζει τις εισφορές που θα δοθούν μέσα στη χρονιά, για να καταβάλει έστω και καθυστερημένα, με καθυστέρηση πέραν του έτους, τις οφειλόμενες αποζημιώσεις στους αγρότες και δεν προβλέπετε τίποτα για την επίσπευση. Στέκεσθε απαθείς. 'Εχετε την ευκαιρία, επαναλαμβάνω, με αποσπασματικές διατάξεις να λύσετε κάποια προβλήματα. Ούτε αυτό κάνετε. 

'Οπως επίσης δεν βελτιώνετε το σύστημα ελέγχου φυτοϋγειονομικού ή κτηνιατρικού των τροφίμων. Και είδαμε το αλαλούμ που επικράτησε αυτές τις μέρες χωρίς να υπάρχει ενημέρωση, χωρίς να υπάρχει επαρκής έλεγχος και έγκαιρος έλεγχος. Βρισκόμαστε περίπου ένα μήνα μετά την εκδήλωση του φαινομένου και ακόμη δεν μπορείτε να βεβαιώσετε τον ελληνικό λαό μέσω των υπηρεσιών σας, την κοινή γνώμη, για τα προβλήματα που γεννά η συγκεκριμένη ουσία και η οποία βλάπτει σοβαρά την υγεία του ανθρώπου. 

'Οπως επίσης δεν έχετε λάβει μέτρα για τη δασοπροστασία. Αναφέρεσθε στα δάση, μιλάτε για το αυτόνομο Ταμείο Δασών, αλλά δεν κάνετε τίποτα για την προστασία των δασών και του φυσικού περιβάλλοντος. Αυτά είναι πολύ σοβαρά ζητήματα. Φέτος φθάνουμε στη δασοπυρόσβεση χωρίς καμία βελτίωση σε σχέση με πέρυσι. Και θυμάσθε ότι πέρυσι ήταν η χειρότερη χρονιά από συστάσεως του ελληνικού κράτους. Κάηκαν περίπου ενάμισι εκατομμύριο στρέμματα. Δεν κάνετε απολύτως τίποτα. Τα οχήματα είναι ασυντήρητα πάλι. 'Εχετε προσλάβει κάποιο προσωπικό στην Πυροσβεστική Υπηρεσία, το οποίο όμως δεν έχει ενταχθεί ακόμη. Δεν βρίσκεται στις υπηρεσίες, ακόμη εκπαιδεύεται. Μεθοδεύετε, οργανώνετε επί ενάμιση χρόνο το σύστημα, αλλά δεν έχει αποδώσει. Δεν έχετε καμία μέριμνα για τον τομέα αυτόν. 

Και βέβαια αφήνετε στο περιθώριο τους δασικούς, τους οποίους δεν τους αξιοποιείτε παρά το ότι είναι απόλυτα αναγκαίοι. Στερείτε τη Δασική Υπηρεσία χιλίων εμπείρων στελεχών. Τους μεταθέσατε, τους μετακινήσατε, τους αποσπάσατε ή τους μετατάξατε στις πυροσβεστικές υπηρεσίες, στερώντας και τη Δασική Υπηρεσία από το απαραίτητο προσωπικό το οποίο θα μπορούσε να ελέγχει και να εποπτεύει το δασικό περιβάλλον όχι μόνο το καλοκαίρι αλλά και το χειμώνα. Και διατηρείτε τις δασικές υπηρεσίες ανοικτές μόνο τις εργάσιμες ώρες και τις εργάσιμες μέρες και κανείς δεν ασχολείται από τους δασικούς, γιατί δεν δίνετε τα κίνητρα της υπόλοιπες ώρες και κατέρχονται σε απεργίες και υπάρχουν διαμαρτυρίες στην έναρξη της αντιπυρικής περιόδου, πάνω στην κρίση, πάνω στο πρόβλημα. Και έχετε δώσει μόνο ένα αεροσκάφος απ'αυτά τα οποία διατυμπανίζετε ότι έχετε δώσει ως Κυβέρνηση για την προστασία των δασών και του φυσικού περιβάλλοντος. Μόνο ένα απ'αυτά που πήρατε, όταν είναι γνωστό ότι ήδη τα υπόλοιπα έντεκα έχουν παλιώσει, όταν είναι γνωστό ότι επί Νέας Δημοκρατίας το 1993 είχαμε νοικιάσει εναέρια μέσα, μας είχαν παραχωρήσει κάποια άλλα και, εν πάση περιπτώσει, ήμασταν πολύ αποτελεσματικότεροι και πολύ πιο προετοιμασμένοι σε σχέση με αυτά που κάνετε εσείς. 

Ενώ λοιπόν είναι αποσπασματικό το νομοσχέδιο και ενώ πάσχει, κατά τούτο -ότι ρυθμίζετε δεκάδες θέματα- ολιγωρείτε και δεν δίνετε καμία σημασία για την αντιμετώπιση των πολύ σοβαρών προβλημάτων, που ενδεχομένως θα μπορούσαν να επιλυθούν κατά τρόπο έστω και πλημμελή από το παρόν νομοσχέδιο που έχει τον ψευδεπίγραφο τίτλο "Διεπαγγελματικές οργανώσεις". Μόνο στο πρώτο άρθρο μας λέτε για τις διαεπαγγελματικές οργανώσεις. Μάλιστα και εκεί δεν προβλέπεται κάτι σημαντικό. Λέτε ότι "θα ιδρύσω και θα εγκρίνω τη λειτουργία των διεπαγγελματικών οργανώσεων με απόφαση του Υπουργού με διαδικασίες και με ρυθμίσεις που ακόμη παραμένουν μυστικές". Δεν τις ξέρει κανείς. Μας είχατε υποσχεθεί ότι θα φέρετε το σχέδιο της υπουργικής απόφασης να το δούμε. Εγώ λοιπόν εισηγούμαι εκ μέρους της Μειοψηφίας το νομοσχέδιο αυτό και δεν έχω γνώση της αποφάσεώς σας την οποία δεσμευτήκατε ότι θα μας δημοσιοποιήσετε. 

Πώς μπορούμε να νομοθετούμε με τον τρόπο αυτόν; Εκεί μιλάτε για τη διαδικασία, μιλάτε για τις προϋποθέσεις εντάξεως στις διεπαγγελματικές οργανώσεις των αντίστοιχων συναρμόδιων φορέων και εκπροσώπων τους, λέτε πώς θα γίνεται ο έλεγχος, πώς θα γίνεται η εποπτεία, πώς θα αναστέλετε τη λειτουργία των διεπαγγελματικών οργανώσεων. Αυτά θα τα προβλέπετε σε υπουργική απόφαση. Δεν ξέρουμε τι θα κάνετε και διερωτώμαστε: Πώς είναι δυνατόν να ψηφίσει η Βουλή ένα νομοσχέδιο και συγκεκριμένα το πρώτο άρθρο, το οποίο το θεωρείτε και το πιο σημαντικό για λόγους εντυπώσεων, ότι θα φέρετε ένα θεσμό που έχει λειτουργήσει και σε άλλες χώρες της Ευρωπαϊκής 'Ενωσης, χωρίς να γνωρίζουμε τους ειδικότερους όρους λειτουργίας αυτών των οργανώσεων; 

Και βέβαια είχαμε την ευκαιρία στην επιτροπή να σας εξηγήσουμε -και το τονίζουμε και τώρα- ότι η Νέα Δημοκρατία θα ήθελε αυτές οι οργανώσεις να εμπλέκονται περισσότερο στη λειτουργία των αντίστοιχων οργανισμών, να μετέχουν, διότι εδώ δεν μας λέτε τι αποτέλεσμα θα έχει η λειτουργία αυτών των οργανώσεων. Θα είναι συμβουλευτικός ο ρόλος τους, θα είναι διερευνητικός ο ρόλος τους; Πώς θα εισηγείται ή πώς θα δεσμεύει τελικά τη Δημόσια Διοίκηση, τους αντίστοιχους οργανισμούς ή εκείνους τους οργανισμούς που αντικατέστησαν τους οργανισμούς κατά προϊόν, όταν δεν θα έχουν αυτή την αρμοδιότητα; 

'Αρα για λόγους εντυπώσεως φέρνετε αυτήν τη ρύθμιση του άρθρου 1 και μάλιστα ρυθμίζετε το θέμα αυτό κατά τρόπο ατελή -πιστεύουμε- ανεξαρτήτως των ειδικοτέρων ρυθμίσεων που θα προβλέπετε στο σχέδιο υπουργικής απόφασης, που προφανώς δεν έχετε καμία διάθεση να μας το δώσετε να το γνωρίζουμε. 

Προβλέπετε το θεσμό των διεπαγγελματικών οργανώσεων που είναι πολύ θετικός, ένας σωστός θεσμός που έχει λειτουργήσει παντού, αλλά που -επαναλαμβάνω- δεν τον προστατεύετε, δεν τον εισάγετε με τρόπο σοβαρό από την αρχή και γι' αυτό εγώ πιστεύω ότι υπονομεύετε και τη λειτουργία του. Και συμφωνούμε όλοι στην ανάγκη λειτουργίας ενός τέτοιου θεσμού, αλλά -επαναλαμβάνω- χρειάζεται η δέουσα σοβαρότητα και ευθύνη στην αντιμετώπιση αυτού του θεσμού. Αν ένα θεσμό, που είναι θετικός, που έχει λειτουργήσει σε άλλες χώρες και έχει επιτύχει, αν θέλετε, τον αντιμετωπίζετε με αυτήν την προχειρότητα, φοβάμαι ότι και αυτόν που είναι θετικός για την προώθηση των συμφερόντων των αγροτών και των άλλων φορέων, που θα μετέχουν με αυτόν τον τρόπο, τον υπονομεύετε. 

Και βέβαια χρειάζεται εκτός από τις διεπαγγελματικές οργανώσεις να βελτιώσετε τον τρόπο διακίνησης, προβολής και προώθησης των αγροτικών προϊόντων, γιατί είναι ένας τομέας στον οποίο πάσχουμε. Είναι απαράδεκτο σε μια χώρα σαν την Ελλάδα, που είναι κατ' εξοχήν γεωργική χώρα, που παράγει προϊόντα ποιότητος, προϊόντα που θα μπορούσαν να πωλούνται και να διατίθενται με πολύ καλύτερους όρους στην εσωτερική αγορά αλλά και στην ευρωπαϊκή και διεθνή αγορά, να μη διατίθενται και η χώρα μας να έχει έλλειμμα εμπορικού ισοζυγίου αγροτικών προϊόντων πάνω από τριακόσια δισεκατομμύρια, στα οποία προστίθενται και οι ζωοτροφές, άρα αυξάνεται το πολύ μεγάλο αυτό ποσό. 

Στα υπόλοιπα άρθρα εξετάζονται ζητήματα -όπως είπα και πριν- τελείως άσχετα μεταξύ τους. Λέτε για τους νέους αγρότες. Εδώ φαίνεται καθαρά η προχειρότητά σας. Φέρνετε κάποιες διατάξεις για τους νέους αγρότες -όλοι θα θέλαμε να υπάρξουν κίνητρα για την ένταξη των νέων αγροτών σ' αυτήν τη δραστηριότητα και σ' αυτό το επάγγελμα- αλλά δεν ενημερώσατε καν την Ευρωπαϊκή 'Ενωση για τις ρυθμίσεις, με αποτέλεσμα να έχετε από την Ευρωπαϊκή 'Ενωση αρνήσεις, να έχετε επιφυλάξεις, να ξανασυζητούμε το θέμα, να μην εφαρμόζεται ο νόμος, να μην υπάρχει ασφάλεια ως προς το δίκαιο που ισχύει, να χάνονται ευκαιρίες και να έρχεσθε τώρα ενάμιση χρόνο μετά την εισαγωγή της διατάξεως και να μας φέρνετε μια άλλη διάταξη, η οποία είναι προσαρμοσμένη σε αυτά που σας είπε η Ευρωπαϊκή 'Ενωση και τα οποία θα έπρεπε εκ των προτέρων να προβλέψετε και να καθιερώσετε. Αλλά ακόμη και σ' αυτές τις διατάξεις δεν υπάρχει, αν θέλετε, σωστή αντιμετώπιση. Λέτε για τις αμοιβές των μηχανικών μείωση κατά 50%. Δεν προβλέπετε για όλες τις περιπτώσεις. Δεν προβλέπετε αναδρομική ισχύ της διατάξεως. Τι θα γίνει με τις παλαιές περιπτώσεις; Σας το είπαμε και στην επιτροπή, δεν μας απαντήσατε, δεν μας το λύσατε αυτό. Γιατί να υπάρχει αδικία εξαιτίας της δικής σας ευθύνης σε σχέση με τις παλαιές περιπτώσεις που δεν προβλεπόταν αυτή η μείωση; 

Το αυτοτελές γραφείο των νέων αγροτών είναι ένα αίτημα το οποίο και εμείς είχαμε καταθέσει και θεωρούμε ιδιαίτερα θετική αυτήν τη ρύθμιση, να μπορούν δηλαδή οι νέοι αγρότες κατά τόπους να ενημερώνονται και να βοηθούνται για την αξιοποίηση αυτών των πολύ θετικών διατάξεων, που μας παρέχει βέβαια η Ευρωπαϊκή 'Ενωση και όχι εσείς. Η Ευρωπαϊκή 'Ενωση τα παρέχει αυτά. 'Ετσι λοιπόν μπορούμε να δώσουμε την ευκαιρία στους νέους αγρότες να ενταχθούν στη δραστηριότητα και να μειωθεί το ποσοστό ανεργίας, το οποίο ανέρχεται ραγδαία, δυστυχώς, ειδικότερα στην ελληνική ύπαιθρο. 

Στο ίδιο άρθρο προβλέπεται διάταξη άσχετη με τα προηγούμενα για τη ρύθμιση των λεγομένων αχρεωστήτως καταβληθέντων ποσών ως κοινοτικές επιδοτήσεις σε διαφόρους οι οποίοι παρανομούν. Σας λέω ότι είναι τελείως άσχετο. 

Θα σας πω τι έχει συμβεί. 'Ερχεται η Κυβέρνηση του ΠΑΣΟΚ, των εκσυγχρονιστών, και από τον προηγούμενο Υπουργό Δικαιοσύνης κ. Βενιζέλο προχωρεί στην αμνήστευση αδικημάτων κατάχρησης δημοσίου χρήματος και ειδικότερα κοινοτικών επιδοτήσεων και μεταβάλλει το κακούργημα σε πλημμέλημα. Μέχρι τότε ίσχυε ένα όριο ότι όποιος καταχράστηκε δημόσιο χρήμα μέχρι πέντε εκατομμύρια (5.000.000) δραχμές διέπραττε κακούργημα. Ο κ. Βενιζέλος και η "κυβέρνηση των εκσυγχρονιστών" το ανέβασε στα πενήντα εκατομμύρια (50.000.000) δραχμές. 'Ηταν, λέει, το ποσό μικρό. Ουσιαστικά αμνηστεύτηκαν όλα αυτά τα αδικήματα εκείνων των ιδιωτών οι οποίοι παρανόμως εισέπραξαν κοινοτικές επιδοτήσεις. Αυτό αφορούσε το ποινικό μέρος. Τα αμνήστευσε αυτά και γι' αυτό καταδικάστηκαν μόνο τρεις -τέσσερις, κύριε Υπουργέ. Επαίρεσθε, κύριε Υπουργέ, στην επιτροπή ότι καταδικάστηκαν τρεις-τέσσερις, αλλά δεν μας λέτε -ενώ σας προκαλέσαμε επανειλημμένως, σας προκαλώ για άλλη μία φορά- τι συνέβη με όλες τις άλλες περιπτώσεις. Μη μου πείτε ότι μόνο τέσσερις-πέντε άνθρωποι, αυτοί που καταδικάστηκαν, έχουν φάει κοινοτικές επιδοτήσεις. Είναι πολλοί περισσότεροι. Τι κάνατε με τους άλλους; 

Ενώ αμνηστεύσατε τους ιδιώτες αυτούς από ποινικής πλευράς, έρχεσθε τώρα και ουσιαστικά παραγράφετε κάθε αστική αξίωση την οποία είχε το ελληνικό δημόσιο κατά αυτών που παρανόμησαν και για τις οποίες παρανομίες το ελληνικό δημόσιο πλήρωσε πρόστιμο στην Ευρωπαϊκή 'Ενωση. Τα πληρώσαμε ως χώρα, επιβαρύνθηκε ο 'Ελληνας φορολογούμενος και έρχεσθε τώρα και λέτε "θα βελτιώσω από εδώ και πέρα το σύστημα των αχρεωστήτως καταβληθέντων, αλλά δεν θα κάνω τίποτα για το παρελθόν". Είστε "εκσυγχρονιστική Κυβέρνηση"! Η Νέα Δημοκρατία παρέπεμψε τότε στον εισαγγελέα φακέλους σημαντικών σκανδάλων -και είναι και εδώ συνάδελφοι που τα χειριστήκαμε μαζί και ο κ. Καραγκούνης και ο κ. Τσιτουρίδης και άλλοι- για τον καπνό, για τα σιτηρά, για το ελαιόλαδο, για το βαμβάκι -πρώτη φορά συνέβη στα χρονικά αυτό- προχώρησαν οι ανακρίσεις, έφθασαν στο ακροατήριο κάποιες περιπτώσεις, λίγες όπως σας είπα, κάποιες άλλες παρεγράφησαν, και έρχεσθε σήμερα και λέτε "δεν μπορώ να εισπράξω τα αχρεωστήτως καταβληθέντα όλα αυτά τα χρόνια". Τι θα γίνει με αυτές τις περιπτώσεις; Σαςπροκαλέσαμε και σας είπαμε, φέρτε μας κατάλογο οφειλών, ποιοι οφείλουν και πόσα ποσά. Γιατί να επιβαρύνεται ο 'Ελληνας πολίτης; Ρυθμίζετε μία τέτοια δυνατότητα βελτίωσης του συστήματος έξι χρόνια αφού αναλάβατε τη διακυβέρνηση και ουσιαστικά παραγράφοντας τις αστικές αξιώσεις του δημοσίου κατά των παρανομούντων σε βάρος του 'Ελληνα φορολογούμενου, σε βάρος του ελληνικού δημοσίου. 

'Εχετε μία άλλη άσχετη ρύθμιση -λυπάμαι που είμαι και εγώ αποσπασματικός, αναγκάζομαι να απαντώ σε κάθε μία ρύθμιση από αυτές που βλέπουμε στο νομοσχέδιο- που αφορά τους γεωπόνους και τους γεωτεχνικούς και μιλάτε για την υποχρεωτική υπηρεσία την οποία κάνετε εν μέρει προαιρετική, χωρίς όμως να δίνετε μόρια. Σας τονίσαμε ότι η λύση του προβλήματος θα ήταν να δώσετε κάποια μόρια, να δώσετε κάποιο κίνητρο και να αποδώσετε δικαιοσύνη. Γιατί μόνο έτσι δίνετε δικαιοσύνη σ' αυτούς οι οποίοι πήγαιναν παρά τη θέλησή τους σε κάποια περιοχή όχι της αρεσκείας τους. 

Μια και αναφέρομαι σ' αυτό, σε μία άλλη διάταξη πιο κάτω μιλάτε για την υπερωριακή απασχόληση των γεωτεχνικών. Ούτε εκεί επιλύεται το πρόβλημα. Ξέρετε πολύ καλά ότι οι γεωτεχνικοί αναγκάζονται από τις περιστάσεις να κινούνται πολλά χιλιόμετρα εκτός της έδρας τους, δεν έχουν τα μέσα, δεν παίρνουν υπερωρίες και τελικώς καθυστερεί και η απόδοση των επιδοτήσεων και οι έλεγχοι και οποιαδήποτε άλλη δραστηριότητα συνδέεται με την αγροτική ανάπτυξη και το αγροτικό εισόδημα, ακριβώς λόγω της αδυναμίας και της αρνήσεως της Κυβέρνησης να τους δώσει τις υπερωρίες, τις οποίες δικαιούνται και δεν τους εξασφαλίζετε μέσα. Τι κάνετε γι' αυτό; Απολύτως τίποτα. Ενώ μπαίνετε στο ζήτημα αυτό, δεν το αντιμετωπίζετε. 

Θα έρθω σε μία άλλη αποσπασματική ρύθμιση, η οποία είναι το ίδιο σκανδαλώδης όπως και οι προηγούμενες. Τελικά καταντάει το νομοσχέδιο αυτό, νομοσχέδιο σκανδάλων. Τολμώ να πω νομοσχέδιο σκανδάλων. Ακούστε τι κάνετε. Είχε έρθει την προηγούμενη φορά ο κ. Τζουμάκας και είπε ότι είναι η τελευταία φορά που κάνω ρύθμιση χρεών συνεταιρισμών και ημετέρων, δηλαδή ιδιωτών, δηλαδή τα χέλια. 'Ετσι είχε πει την τελευταία φορά. 'Ερχεσθε εσείς και επαναφέρετε το θέμα και ξαναρυθμίζετε χρέη και ξανανοίγετε τις τρύπες και τις δυνατότητες εντάξεως σ' αυτές τις ρυθμίσεις. Ενώ εκτεθήκαμε διεθνώς, στην Ευρωπαϊκή 'Ενωση, ενώ απεμπολήσαμε διαπραγματευτικές δυνατότητες σ' όλο αυτό το διάστημα, να στηρίξουμε σημαντικά θέματα της ελληνικής γεωργίας, όπως είναι το βαμβάκι, όπως είναι ο καπνός, όπως είναι τα κτηνοτροφικά, οι ποσοστώσεις, τα σιτηρά κ.ο.κ., δεν πήγατε ούτε εσείς ούτε ο προκάτοχός σας στις Βρυξέλλες να διεκδικήσετε τη στήριξη σημαντικών τομέων της ελληνικής γεωργίας, γιατί απεμπολήσατε τα δικαιώματά σας, αφού είχατε ανάγκη να νομιμοποιήσετε την παράτυπη και παράνομη και σκανδαλώδη αυτή αδιαφανή διαδικασία, η οποία ουσιαστικά ρύθμιζε χρέη ημετέρων. 

Για την ενημέρωση των συναδέλφων να θυμίσω ότι η διάταξη η οποία προέβλεπε τη ρύθμιση των χρεών του ιδιώτη με τα χέλια έλεγε ότι προβλεπόταν αυτή η ρύθμιση, επειδή δεν ήξερε ο ιδιώτης να διαχειρισθεί την επιχείρηση, δεν ήξερε το μάνατζμεντ. Αυτή την αόριστη δικαιολογία εύρισκε το νομοσχέδιο, για να περάσει αυτήν τη ρύθμιση. 

Βέβαια με αυτήν τη δικαιολογία καθε μία εμπορική επιχείρηση, κάθε ένας ελεύθερος επαγγελματίας, μπορεί να ζητήσει για λόγους ισονομίας, για λόγους δικαιοσύνης, να υπαχθεί εκεί και να ρυθμισθούν και εκείνου τα χρέη. Δεν το κάνετε. 

Επιβαρύνετε βέβαια την Αγροτική Τράπεζα, επιβαρύνετε τελικώς τον 'Ελληνα αγρότη, το δανειζόμενο, το συναλλασσόμενο με την Αγροτική Τράπεζα, γιατί του επιβάλλετε αυξημένα επιτόκια, υπέρογκα, δυσανάλογα επιτόκια σε σχέση με τον πληθωρισμό, για να καλύψετε τα λάθη του παρελθόντος και τις κομματικές σας επιλογές. 'Ετσι εξηγείται γιατί το επιτόκιο της Αγροτικής Τράπεζας είναι στο 14% ή στο 12%, που λέτε ότι το κάνατε, όταν ο πληθωρισμός είναι κάτω από το 4%, κύριε Υπουργέ. 

'Εχετε τριπλάσια και τετραπλάσια αύξηση των επιτοκίων σε σχέση με τον πληθωρισμό και αυτό είναι αδιανόητο να συμβαίνει. Δεν κάνετε όμως τίποτα, γιατί βέβαια πώς θα καλύψετε τα διακόσια και πεντακόσια δισεκατομμύρια τα οποία χαρίσατε σκανδαλωδώς σε συναιτερισμούς υμετέρους ή και σε ιδιώτες, χωρίς -επαναλαμβάνω- να ωφελείται κανένας μεμονωμένος αγρότης από τη ρύθμιση; 

Γιατί δεν κάνετε μία ρύθμιση, να χαμηλώσετε τα επιτόκια και να καταργήσετε τους τόκους ποινής -θα ήταν θεμιτό και λογικό να το κάνετε- όπως ισχύει σε όλες τις χώρες; 

Σας έχουμε θυμίσει ότι στη Γερμανία το επιτόκιο δανεισμού είναι 2,5 με 3 μονάδες μόνο και έτσι μπορούν να ανταγωνισθούν τους άλλους συναδέλφους τους. Εμείς δεν μπορούμε να το κάνουμε αυτό, δεν μπορούμε καν να το προσδοκούμε με τα επιτόκια με τα οποία δανείζετε και το παρουσιάζετε και ως δώρο στους αγρότες. Αυτή είναι η πολιτική σας. 

Κάπου αναφέρεσθε στην είσπραξη των εισφορών υπέρ του ΟΕΒ. 'Ασχετο θέμα αυτό. Εκεί κάνετε και μία αυτοκριτική, βέβαια, ότι το σύστημα αναγκαστικών συνενώσεων κοινοτήτων δεν πέτυχε και ότι παρουσιάζονται δυσλειτουργίες. Αυτό σας το είχαμε πει. 

Στη συζήτηση του νομοσχεδίου για το θέμα των αναγκαστικών συνενώσεων εδώ και ενάμιση χρόνο, αυτό σας λέγαμε, ότι το κάνετε απροετοίμαστα, το κάνετε αναγκαστικά, χωρίς καμία μέριμνα, ώστε να μπορέσει να αποδώσει ο θεσμός και έρχεσθε σήμερα, έξι μήνες μετά τη λειτουργία του θεσμού, να ομολογείσετε ότι δεν προχωρεί. Λέτε: "Γι'αυτό δεν εισπράττουμε τις εισφορές υπέρ του ΟΕΒ, διότι δεν λειτουργεί καλά ο θεσμός των αναγκαστικών συνενώσεων". Αυτά σας τα είχαμε πει. Εσείς δεν είσθε ο αρμόδιος, αλλά εισηγηθείτε στον αρμόδιο Υπουργό τουλάχιστον να αλλάξει το σύστημα. 

Η προχειρότητά σας και ο αποσπασματικός και απαράδεκτος τρόπος με τον οποίο χειριστήκατε και αντιμετωπίσατε το ζήτημα των αναγκαστικών συνενώσεων σας οδήγησε σε αυτό και το ομολογείτε, γιατί δεν μπορείτε να κάνετε διαφορετικά. 

ΒΑΣΙΛΗΣ ΚΕΔΙΚΟΓΛΟΥ: Σε ποιές συνενώσεις αναφέρεσθε; 

ΕΥΑΓΓΕΛΟΣ ΜΠΑΣΙΑΚΟΣ: Στις αναγκαστικές συνενώσεις ΟΤΑ που έγιναν πρόχειρα, χωρίς να υπάρχουν κτίρια, χωρίς να υπάρχουν μηχανήματα, χωρίς να υπάρχει προσωπικό, χωρίς να υπάρχει καμία οργάνωση. Αυτό, κύριε συνάδελφε, το ομολογεί το νομοσχέδιο. Αυτά που λέγαμε εμείς τότε, τα ομολογεί τώρα το νομοσχέδιο του Υπουργείου Γεωργίας. Εμείς ήμασταν κακοί τότε, ήμασταν κινδυνολόγοι. 

ΒΑΣΙΛΗΣ ΚΕΔΙΚΟΓΛΟΥ: Μιλάτε για τις έγγειες βελτιώσεις. 

ΕΥΑΓΓΕΛΟΣ ΜΠΑΣΙΑΚΟΣ: Αυτό είναι ένα θέμα. Γιατί, στα άλλα πάει καλά το σύστημα των αναγκαστικών συνενώσεων; Εδώ υπάρχει απλώς μία ομολογία ρητή από την Κυβέρνηση, ότι δεν προχωρεί καλά η είσπραξη των εισφορών. 

Λέτε για τον Ελληνικό Οργανισμό Γάλακτος. Σας λέγαμε να μην καταργήσετε τον Οργανισμό. Τον προβλέπει η Ευρωπαϊκή 'Ενωση. Δεν μπορεί να λειτουργήσει το σύστημα. 'Ερχεσθε τώρα και μας λέτε:"Δεν τον καταργώ, αλλάζω το σύστημα και τον διατηρώ". Στα δικά μας λόγια έρχεται η Κυβέρνηση. 

'Εχετε το θέμα της Εταιρίας Αξιοποίησης της Αγροτικής Γης. Σας είπαμε και τότε -και το λέω, κύριε Υπουργέ, όχι μόνο γιατί είναι σοβαρό το θέμα, αλλά γιατί υπάρχει στο νομοσχέδιο- να μην το εφαρμόσετε. 

Να θυμίσω στους συναδέλφους ότι μιλάει για αναγκαστική πώληση στο κράτος της όποιας αγροτικής έκτασης, χωρίς να επιτρέπει στον πολίτη να συναλλαγεί με τον υποψήφιο αγοραστή απευθείας. Πώς το κάνετε εδώ το σύστημα; Το κάνετε πιο γραφειοκρατικό. Αυξάνετε και διευρύνετε το κράτος, το δημόσιο τομέα και δεν επιτρέπετε στον αγρότη ούτε καν να πουλήσει το χωράφι του με τους όρους που αυτός επιθυμεί και τον κρατάτε και έξι μήνες σε ομηρία μέχρι να αποφασίσει η Εταιρεία Αγροτικής Γης αν θα το πάρει. Προβλέπετε όμως μετοχικό κεφάλαιο μόνο δύο δισεκατομμύρια (2.000.000.000), που αν κατανεμηθεί κατά νομούς αφορά διακόσια στρέμματα. 

Τέτοια πολιτική θα έκανε ο κ. Τζουμάκας, ο προηγούμενος Υπουργός και εσείς προφανώς συμφωνείτε, αφού δεν το αλλάζετε. Τέτοια πολιτική αναδιαρθρώσεων με αλλαγή ιδιοκτητών, υπέρ κάποιων κατηγοριών υποτίθεται, διακοσίων στρεμμάτων σε κάθε νομό. Αυτή είναι η αναδιανομή της γης και αυτές είναι οι διαρθρωτικές αλλαγές που επαγγέλλεται η Κυβέρνηση του ΠΑ.ΣΟ.Κ. και εσείς ο ίδιος, αφού δεν διαφωνείτε. 

Υπάρχουν φοβερές αντιδράσεις. Χαίρομαι που δεν το εφαρμόζετε ακόμη, γιατί αν το εφαρμόζατε θα υπήρχε τεράστια αντίδραση. Τουλάχιστον, καταργείστε το, αφού δεν το εφαρμόζετε. Υποτίθεται πως το ψηφίσατε για να το εφαρμόσετε. Δεν το εφαρμόζετε, γιατί έχει σοβαρά προβλήματα, τα οποία σας είχαμε επισημάνει επανειλημμένως. 

Το Αυτόνομο Ταμείο Δασών είναι πολύ θετική διάταξη. Την έχουμε εισηγηθεί επανειλημμένως και την προβλέπει και το ομόφωνο πόρισμα της διακομματικής επιτροπής, το οποίο κατά τα άλλα το έχετε γράψει στα παλιά σας τα παπούτσια. Δεν παίρνετε τίποτα από το ομόφωνο πόρισμα. Παίρνετε μόνο αυτό. Το βρίσκουμε θετικό. 

Βέβαια έχουμε κάποιες τροπολογίες. Το θέμα των τροπολογιών θα το δούμε με ησυχία κάποια άλλη στιγμή. 

(Στο σημείο αυτό κτυπάει το κουδούνι λήξεως του χρόνου ομιλίας του κ. Βουλευτή) 

Κύριε Πρόεδρε, σε ένα λεπτό τελειώνω. Κρατήστε το χρόνο από τη δευτερολογία μου, αν θέλετε. 

Για το θέμα των δασικών θα ήθελα να πω ότι μας φέρατε μια τροπολογία την τελευταία στιγμή, που δείχνει πόσο πρόχειρα νομοθετείτε, για να μας πιάσετε στον ύπνο, υποτίθεται. 

Λύνετε θέματα είκοσι εποικιστικών περιοχών, είκοσι επικοιστικών κτημάτων. Δεν θα ήταν κακή η διάταξη, αν ήταν πλήρης. Τι κάνετε με τους υπόλοιπους; Δεν είναι άδικο να λύνετε είκοσι προβλήματα και να υπάρχουν εκατοντάδες άλλα άλυτα; Γιατί αυτοί και όχι οι άλλοι; Και ποια κριτήρια πρυτανεύουν στην ένταξη σ' αυτήν τη ρύθμιση των επικοιστικών κτημάτων; Πείτε μας τα κριτήρια. 

Φωτογραφίζετε περιοχές. Δεν αναφέρετε την έκταση, πόσα στρέμματα είναι, πόση είναι αυτή η έκταση επιτέλους, για να την ξέρει το Κοινοβούλιο. Θα μου πείτε ότι την ξέρετε εσείς. Να την ξέρουμε όμως κι εμείς. Πείτε μας κάθε κτήμα από αυτά τι έκταση έχει και πόσα μένουν χωρίς ρύθμιση. Και αν υπάρχουν δασικές εκτάσεις, τι θα κάνετε γι' αυτά; 

'Αρα ενεργείτε χωρίς κριτήρια, κατά τρόπο αποσπασματικό, χωρίς μελέτη και αφήνετε και απ' έξω όλα τα άλλα ζητήματα, τα οποία καλώς ρυθμίζονται από το δασικό νομοσχέδιο, που εμείς οι ίδιοι είχαμε ξεκινήσει να καταρτίζουμε, αλλά δεν το φέρατε. 

Βέβαια, είναι λυπηρό και είναι καταδικαστέο ότι αυτήν τη ρύθμιση, με την οποία καλλιεργείτε προσδοκίες παραχώρησης, γιατί παραχωρείτε εδώ, για να καλλιεργείτε στο λαό την εντύπωση ότι θα πάρετε κι εσείς κάποια στιγμή κάτι άλλο, τη φέρνετε αρχή καλοκαιριού. Και είναι εγκληματικό το λάθος σας, αν καλλιεργείτε την εντύπωση στους διάφορους επίδοξους ότι κάποια στιγμή κάτι θα πάρουν. 

ΠΡΟΕΔΡΕΥΩΝ (Λουκάς Αποστολίδης): Θα το δούμε αυτό στην τροπολογία. 

ΕΥΑΓΓΕΛΟΣ ΜΠΑΣΙΑΚΟΣ: Φέρτε μας όλη τη διάταξη, όλο το νομοσχέδιο, όλη τη ρύθμιση, για να την ψηφίσουμε, αν συμφωνούμε. Αλλά δεν μπορείτε να το κάνετε. Είναι θετικά τα μέτρα σας, αλλά δεν μπορεί να είναι τόσο αποσπασματικά και τόσο άδικα σε σχέση με άλλους. 

Βέβαια, ένα τελευταίο θέμα είναι ότι στην πρώτη παράγραφο της τροπολογίας κάνετε μία πρόβλεψη για τα λατομεία, χωρίς να εξαιρείτε το Νομό Αττικής και την Πεντέλη. Δεσμεύεσθε ότι δεν θα ισχύσει για λατομεία της Πεντέλης η διάταξή σας, κύριε Υπουργέ; Και τι κάνετε με το θέμα των ορεινών ξενώνων της εποχής του κ. Τζουμάκα; 

Αυτές είναι φωτογραφικές διατάξεις, κύριε Υπουργέ, και δεν είναι δυνατόν να τις ανεχθούμε. Και δεν είναι δυνατόν να το περιορίζετε μόνο στα εκτός πυρήνα του δρυμού εδάφη, περιοχές. Να εξαιρέσετε το σύνολο των εθνικών δρυμών. Γιατί τους πυρήνες μόνο; Δηλαδή στον υπόλοιπο εθνικό δρυμό θα κάνετε παρεμβάσεις; 

Λοιπόν, είναι πάρα πολύ σοβαρά τα θέματα, κύριε Πρόεδρε. Η Νέα Δημοκρατία δεν μπορεί να ψηφίσει επί της αρχής το νομοσχέδιο, για τους λόγους που εξήγησα. Θεωρεί δε το νομοσχέδιο άκρως σκανδαλώδες, για τους ειδικότερους λόγους τους οποίους ανέφερα. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι δύο φοιτητές της Νομικής και δύο συνοδοί καθηγητές του Πανεπιστήμιο "TEMPLE" της Αμερικής. Τους καλωσορίζουμε στο Εθνικό Κοινοβούλιο. 

(Χειροκροτήματα από όλες τις πτέρυγες) 

Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Κυρίες και κύριοι συνάδελφοι, με το παρόν νομοσχέδιο για τις επαγγελματικές οργανώσεις και για τη ρύθμιση θεμάτων αρμοδιότητας του Υπουργείου Γεωργίας επιδιώκει η Κυβέρνηση αφ' ενός μεν να καλύψει ιδεολογικά την αγροτική πολιτική στο σύνολο της αγροτικής οικονομίας, αλλά και κατά προϊόν και κλάδο της αγροτικής οικονομίας. 

Ταυτόχρονα προσπαθεί να κάνει συνένοχους αυτής της αντιαγροτικής πολιτικής τους αγρότες και αφ' ετέρου με τα υπόλοιπα άρθρα να ολοκληρώσει τη διάλυση συνεταιριστικών οργανώσεων, όπως την ΚΥΔΕΠ, τη ΣΚΟΠ, να επιβάλει τέλη σε μία σειρά από δραστηριότητες στους παραγωγούς, να ιδιωτικοποιήσει οργανισμούς, όπως ο πρόσφατος, ο ΠΕΚΕΠΕ, που δεν πρόλαβε να λειτουργήσει ακόμη. 

Θέλει να καταργήσει κάποιους ελέγχους, που προβλέπονται στο άρθρο 40 του ν.2538/97 για τα τρόφιμα. Κι αυτό είναι ένα θέμα επίκαιρο τώρα με τις διοξίνες και με τα καρκινογόνα, που δίνουν οι πολυεθνικές, που ταϊζουν τους λαούς, για να κερδίζουν. Aντί να θεσπίσουμε ελέγχους, καταργούμε. Τακτοποιεί και εναρμονίζει την ελληνική νομοθεσία με την κοινοτική. 

Ο κύριος Υπουργός της Γεωργίας και η Κυβέρνηση, εδώ και πέντε-έξι μήνες, από τη συνεχή αναφορά και την επίκληση των διεπαγγελματικών οργανώσεων, τις έκαναν διάσημες. 'Οποιον και να ρωτήσετε λέει για διεπαγγελματικές οργανώσεις. Κατάντησαν οι οργανώσεις αυτές να γίνουν θεωρητικά το φάρμακο, που θα γιατρέψει κάθε νόσο στην αγροτική οικονομία. 

Κάθε πρόβλημα, κάθε αίτημα των αγροτών παραπέμπεται να λυθεί στις διεπαγγελματικές οργανώσεις. Αυτό απάντησε στους αργότες της Θεσσαλίας η Κυβέρνηση διά του Υπουργού Γεωργίας, αυτό προπαγάνδισε προεκλογικά το ΠΑΣΟΚ με πληρωμένες διαφημίσεις στον Τύπο ότι όλα θα τα λύσουν οι διεπαγγελματικές οργανώσεις. 

Πρόβλημα στα ροδάκινα; Μην ανησυχείτε, θα λυθεί από τις διεπαγγελματικές οργανώσεις. Πρόβλημα στα βερίκοκα; Μην ανησυχείτε, θα το λύσουν οι διεπαγγελματικές οργανώσεις. 

Η Κυβέρνηση του ΠΑΣΟΚ, αλλά και τα άλλα κόμματα, η Νέα Δημοκρατία, ο Συνασπισμός -θα δούμε και το ΔΗ.Κ.ΚΙ. τι θέση παίρνει για τις διεπαγγελματικές οργανώσεις, γιατί η συζήτηση στην επιτροπή ήταν κατά την προεκλογική περίοδο και απέφυγε να πάρει θέση- με αυτούς τους τύπους των οργανώσεων προσπαθούν να πετύχουν αυτό που δεν μπόρεσε να πετύχει το καπιταλιστικό σύστημα από την ύπαρξή του, δηλαδή την κατάργηση της πάλης των τάξεων. Φυσικά δεν πρόκειται να καταργηθεί αυτό, όσο υπάρχει κεφάλαιο. Επιδιώκουν να περάσει η αντιαγροτική πολιτική, η εκμετάλλευση των μικρών και μεσαίων αγροτών χωρίς αντιστάσεις χάριν της ΟΝΕ, χάριν της ευρωπαϊκής ολοκλήρωσης. 

Ο κ. Ανωμερίτης, ο Υπουργός της Γεωργίας, θα μείνει στην ιστορία ως ο νέος Λάσκαρης που κατάργησε την πάλη των τάξεων. Θυμάστε το μακαρίτη τον Υπουργό επί κυβέρνησης της Νέας Δημοκρατίας... 

ΜΟΣΧΟΣ ΓΙΚΟΝΟΓΛΟΥ: Αφού αυτή την καταργήσατε εσείς, όταν κάνατε κυβέρνηση με τη Νεα Δημοκρατία. Τότε καταργήσατε την πάλη των τάξεων. 

ΕΥΑΓΓΕΛΟΣ ΜΠΟΥΤΑΣ: Η βασική επιδίωξη των κομμάτων που συμφωνούν με τις διεπαγγελματικές οργανώσεις είναι να πιστέψει ο αγροτικός κόσμος ότι μπορεί να εξασφαλιστεί μια ειρηνική, ομαλή εξέλιξη της καπιταλιστικής οικονομίας με ελεγχόμενες εντάσεις και αντιδράσεις, με καμουφλαρισμένες τις κοινωνικές αντιθέσεις, με το λεγόμενο "κοινωνικό διάλογο" σαν εργαλείο διαμόρφωσης ενός ήπιου κοινωνικού και πολιτικού κλίματος. 

Είναι γνωστό ότι η Κυβέρνηση με μια σειρά νόμους, που αφορούν την αγροτική οικονομία, οδηγεί τα πράγματα στην καπιταλιστική γεωργία. Είναι γνωστά τα επιχειρήματα για ανταγωνιστική γεωργία, για την παγκοσμιοποίηση της αγοράς, για μείωση του κόστους και όλα αυτά θα αντιμετωπιστούν με τη συγκέντρωση της γης και της παραγωγής στους σύγχρονους τσιφλικάδες. 'Αλλωστε ο νόμος για την αξιοποίηση της αγροτικής γης εκεί οδηγεί. 

Για να γίνουν αυτά όμως, απαιτείται το ξεκλήρισμα της μικρής και μεσαίας αγροτιάς, αλλιώς πώς θα μεγαλώσει ο κλήρος; 

Είναι γνωστό σε όλους, κύριοι συνάδελφοι, ότι οι πρόσφατοι αγροτικοί αγώνες είχαν στόχο -και εκεί οδηγούσαν τα αιτήματα των αγροτών- να σταματήσει η αισχρή εκμετάλλευση με τις χαμηλές τιμές, τα ακριβά μέσα και εφόδια, την κατάργηση των προστίμων συνυπευθυνότητας, την προστασία της ντόπιας παραγωγής, την αύξηση σε τελική ανάλυση του εισοδήματος και τη διασφάλιση της συνέχειας της παραμονής στο χωριό και στο χωράφι. 

Είναι γνωστή επίσης, ιδιαίτερα στους συναδέλφους της επαρχίας, η αισχρή εκμετάλλευση, και οι εκβιασμοί που γίνονται στους παραγωγούς διάφορων προϊόντων, για να αγοράζουν σε εξευτελιστικές τιμές τα προϊόντα οι εμποροβιομήχανοι, όπως τα καπνά, τη βιομηχανική ντομάτα, τα πορτοκάλια για χυμό, τα άλλα οπωροκηπευτικά, που άλλη τιμή συμφωνούν στα χαρτιά και μέσω της δυνατότητας εκβιασμού, που τους δίνει η πολιτική της Κυβέρνησης και της Ευρωπαϊκής 'Ενωσης, τους πληρώνουν πολύ χαμηλότερες τιμές από τις συμφωνηθείσες. 

Στη βιομηχανική ντομάτα, για παράδειγμα, που μοιράζει το δικαίωμα καλλιέργειας ο βιομήχανος -ο βιομήχανος καθορίζει ποιος και πόσο θα καλλιεργήσει, γιατί τα δικαιώματα στο βιομήχανο δίνονται- από τριάντα τρεις δραχμές που είναι η συμφωνία να πουλήσει το κιλό ο ντοματοπαραγωγός και υπέγραψε το συμφωνητικό, πληρώνεται από είκοσι δύο έως είκοσι πέντε δραχμές και υπάρχει αφαίρεση φύρας που φθάνει μέχρι και το 30%. 

Στους εκατό τόνους πληρώνεται για τους εβδομήντα ή εβδομήντα πέντε και ενώ συμφώνησε τριάντα τρεις με τριάντα πέντε δραχμές το κιλό, πληρώνεται με είκοσι δύο έως είκοσι πέντε δραχμές το κιλό. 

Αλλά όμως το δικαίωμα του ποιος θα καλλιεργήσει και πώς θα καλλιεργήσει, το έχει ο βιομήχανος, με αποτέλεσμα, να αναγκάζεται ο παραγωγός να δέχεται αυτήν τη συμπεριφορά, αυτόν τον εκβιασμό, γιατί αν αντιδράσει, του χρόνου δεν θα του δώσει τη δυνατότητα καλλιέργειας. Αν ο καπνοπαραγωγός αντιδράσει και δεν συμμορφωθεί με τις απαιτήσεις του καπνέμπορου, χτυπιέται αλύπητα από τους εμπόρους και στα συμβόλαια αγοράς αλλά και στην ποιοτική βαθμολόγηση του καπνού, που την κάνει ο ίδιος ο καπνέμπορος. 'Ετσι έχουμε σαν αποτέλεσμα να μειώνεται η τιμή του, αν δεν πειθαρχεί στις ορέξεις του καπνεμπόρου. 

Αν δεν δεχθεί ο παραγωγός οπωροκηπευτικών να πληρωθεί με την τιμή που του δίνει ο έμπορος και ο χυμοποιός, δεν εξασφαλίζει τιμολόγια πώλησης των οπωροκηπευτικών, ροδάκινα, βερίκοκα -πρόσφατα έκλεισαν τους δρόμους, έγιναν αγώνες- με αποτέλεσμα να μη μπορεί να κάνει απόσυρση, γιατί πρέπει να δώσει το 60% της παραγωγής με τιμολόγιο, για να αποσύρει το 40%. 

'Ετσι, πατώντας σ'αυτό τον Κανονισμό της Ευρωπαϊκής 'Ενωσης για την κοινή οργάνωση της αγοράς των οπωροκηπευτικών, έρχεται ο έμπορος και ο βιομήχανος των οπωροκηπευτικών και εκβιάζει ασύστολα και ισοπεδώνει κυριολεκτικά τον παραγωγό στις τιμές. 

Ο βαμβακοπαραγωγός πέφτει και αυτός θύμα των εκκοκκιστών. Αρκεί να σας πω μόνο ότι από τις επιδοτήσεις, τις 19 δραχμές τις παίρνει ο εκκοκκιστής για πριμ ρίσκου. Οι εισαγωγείς παγοκολώνων χυμού, η "3Ε", η "ΔΕΛΤΑ", είναι δυνατόν να συμφωνήσουν, απεμπολώντας τα δικά τους συμφέροντα και να δεχθούν να στηρίξουν την εγχώρια παραγωγή; 

Βεβαίως, έπρεπε να γίνει όλο αυτό το σκάνδαλο για να βγει ο πρώην Υπουργός Γεωργίας κ.Τζουμάκας να καταγγείλει ότι έρχονται στην Ελλάδα παγοκολώνες χυμοί και να επέμβει ο εισαγγελέας για να κάνει έλεγχο. 

Το έχουμε καταγγείλει επανειλημμένα, κύριε Υφυπουργέ, απ'αυτό το Βήμα. Οι εισαγγελείς παρεμβαίνουν μόνο όταν είναι να κουκουλώσουν. 'Οταν πρόκειται για τους αγρότες παρεμβαίνουν για να τους δικάσουν , όπως έγινε με τον εισαγγελέα του Αρείου Πάγου και πρέπει να πάρει θέση το Υπουργείο Γεωργίας στο ότι ο αντεισαγγελέας του Αρείου Πάγου κρίνει αντισυνταγματική τη διάταξη για την παραγραφή των αδικημάτων της κινητοποίησης και είχαμε καταδίκη αγροτών. Και αφού τα άπλωσε η Κυβέρνηση και ο Υπουργός Δικαιοσύνης κατά τη διάρκεια των κινητοποιήσεων, παροτρύνοντας τους εισαγγελείς να επέμβουν, ας τα μαζέψει τώρα. 

Αλλά είναι απαράδεκτο να διώκονται οι αγρότες. Δέκα χιλιάδες αγρότες θα καθίσουν στο σκαμνί και πρέπει να πάρετε θέση, κύριε Υπουργέ. Χθες κρίθηκε από το δικαστήριο της Λάρισας αντισυνταγματικός ο νόμος και πέντε αγρότες δικάστηκαν για τις κινητοποιήσεις τους. 

Είναι δυνατόν η "ΦΑΓΕ" και η "ΔΕΛΤΑ", που έχουν καθεστώς αποικιοκρατίας με τους αγελαδοτρόφους, να απεμπολήσουν τα δικά τους συμφέροντα και να στηρίξουν τα συμφέροντα των κτηνοτρόφων; 

Ο αλευροβιομήχανος παίρνει κοψοχρονιά το στάρι, με μικρότερη τιμή από πέρυσι -του χρόνου θα είναι ακόμα πιο μικρή, υπογράψατε στην "ΑΤΖΕΝΤΑ 2000"- και τα πίτουρα πουλιώνται ακριβότερα από το στάρι. Δεν γίνεται λόγος για το αλεύρι, γιατί αυτό είναι πλέον στα ύψη. 'Ολοι αυτοί οι στυγνοί εκμεταλλευτές του ιδρώτα και του αίματος των μικρομεσαίων αγροτών είναι δυνατόν να μπουν στην ίδια οργάνωση, για να συμφωνήσουν να υπερασπιστούν τα συμφέροντα αυτών που παράγουν; 

Ποιοι; Αυτοί οι οποίοι εμπορεύονται, αυτοί οι οποίοι σαν θεό έχουν το κέρδος και το απέδειξαν και σε ευρωπαϊκό επίπεδο με τις διοξίνες. Θεός είναι το κέρδος, σκοπός είναι το κέρδος, δεν είναι ο άνθρωπος. 'Αρα, λοιπόν, προκειμένου να προστατεύσουν τα δικά τους συμφέροντα, δεν θα σεβαστούν ούτε την ντόπια παραγωγή, αλλά δεν θα σεβαστούν ούτε τους 'Ελληνες αγρότες. Και αν τους βάλετε στην ίδια οργάνωση, είναι σαν να βάζετε τους λύκους μέσα στο μαντρί. Σας το είπα και στην επιτροπή, κύριε Υπουργέ. Τώρα καταλαβαίνετε, αν βάλετε τους λύκους μέσα στο μαντρί, το αρνάκι θα νικήσει ή ο λύκος; Αυτό κάνετε. 

Και βγαίνετε και λέτε ότι όλα αυτά τα πράγματα θα διορθωθούν με τις διεπαγγελματικές οργανώσεις. Αν είναι δυνατόν! Η κοροϊδία, η απάτη πάει σύννεφο. Είναι απάτη προς τους 'Ελληνες αγρότες και πρέπει να το γνωρίζουν. Και γι' αυτό θα αντισταθούμε, να είστε σίγουρος. Δεν μπορεί να παρουσιάζετε το μαύρο-άσπρο και τα προβλήματα να συνεχίζονται, γιατί δεν είναι ίδια τα συμφέροντα. 

Πρέπει να αλλάξετε πολιτική αν θέλετε να υπάρξει λύση των προβλημάτων των αγροτών. 

Στο άρθρο 3 του νομοσχεδίου γίνεται λόγος για τα οικόπεδα του ΣΚΟΠ. Ο ΣΚΟΠ είχε δανειοδοτηθεί για να φτιάξει τις περιφερειακές αγορές, οι οποίες θα εξυγίαιναν το κύκλωμα, θα χτύπαγαν τη φοροδιαφυγή, θα περιόριζαν την ασυδοσία των εμπόρων και θα έβρισκαν λύση, αν θέλετε, ως ένα σημείο αυτά τα προβλήματα που δημιουργούνται σήμερα, οι κινητοποιήσεις που γίνονται, ο αποκλεισμός των δρόμων που γίνεται στην Πελοπόννησο, τα πεπόνια που σαπίζουν. Μας είπε ο κ. Τζουμάκας να βάλουμε καρπούζια και πεπόνια. Βάλαμε. Αλλά από τη στιγμή που πάψατε να είστε σοσιαλιστές και γίνατε "τσιατσιαλιστές", γιατί "τσατσαλιάζετε" με την πολιτική σας κυριολεκτικά τον αγροτικό κόσμο και υποταχτήκατε στην ελεύθερη αγορά, κάνατε στροφή και τα βρήκατε με τους εμπόρους και τους μεσάζοντες, διαλύσατε την κοινοπραξία "ΣΚΟΠ-ΔΕΠΟΣ" που θα υλοποιούσε το πρόγραμμα των περιφερειακών αγορών, διαλύσατε τη "ΣΚΟΠ" και τώρα επειδή το κλείσιμο πάει "βαριά", γιατί στον προηγούμενο νόμο έλεγε ότι κλείνει η "ΣΚΟΠ", τώρα λέτε για εκκαθάριση και παραχωρούνται τα οικόπεδα στην Αγροτική Τράπεζα, που ενδεχομένως να τα δικαιούται, γιατί αυτή χρηματοδότησε. Αλλά με την ενέργεια αυτή κλείνετε οριστικά το θέμα των περιφερειακών αγορών, σε μία περίοδο που η ύπαρξή τους είναι αναγκαία όσο ποτέ άλλοτε. Αυτό φαίνεται από τα αιτήματα των παραγωγών και από τους αγώνες που γίνονται, όπως είπα πριν. 

Στο άρθρο 3 επίσης αποτελειώνετε την υπόθεση της ΚΥΔΕΠ. Μάλλον δεν την αποτελειώνετε εντελώς αλλά ένα μέρος, αφήνετε και ουρά! Η Αγροτική Τράπεζα πήρε τα διακόσια δισεκατομμύρια και τα άλλα διακόσια δισεκατομμύρια τα συμψήφισε με την Τράπεζα της Ελλάδος για τα τοκοχρεολύσια, τους τόκους υπερημερίας κλπ. 'Αρα εξοφλήθηκε το χρέος της ΚΥΔΕΠ έναντι της Αγροτικής Τράπεζας. Ωστόσο όμως το κόστος της εκκαθάρισης καλύφθηκε από τα προϊόντα που ήταν στην ΚΥΔΕΠ. Πέντε δισεκατομμύρια μόνο από τους σπόρους κατά τη διάρκεια της εκκαθάρισης εισέπραξε. Οι ενώσεις συνεταιρισμών έβαλαν τα οικόπεδα και κτίσθηκαν οι αποθήκες της ΚΥΔΕΠ, νόμιμα κατά την άποψή μας, και συνταγματικά αυτός που έχει το οικόπεδο έχει και το κτίσμα. 

Ενώ ο προηγούμενος νόμος τα έδινε στις ενώσεις, τώρα έρχεσθε εσείς και βάζετε να πληρώσουν οι ενώσεις συνεταιρισμών. 'Ομως, για τα μεγάλα συγκροτήματα -και έχουμε καταθεσει ως κόμμα δύο τροπολογίες στο παρελθόν και τώρα καταθέσαμε και μία εκπρόθεσμη, που επιμένουμε να συζητηθεί- στον Πειραιά, στο Βελεστίνο και αλλού, που τα οικόπεδα και τα κτίσματα είναι της ΚΥΔΕΠ και έχουν τεράστια αξία, δεν κάνατε καμία νύξη, ούτε στον προηγούμενο νόμο ούτε στο σημερινό. Αντίθετα τα βγάλατε στη δημοπρασία - η περίπτωση Ανδρουλιδάκη- για να τα δώσετε στους μεγάλους. Και μάλιστα αυτά θα είναι χρήματα, τα οποία θα πάρει η Αγροτική Τράπεζα, πάνω απ'αυτά τα οποία όφειλε η ΚΥΔΕΠ στην ΑΤΕ. 

Πρέπει, λοιπόν, κύριε Υπουργέ, αυτό να το προσέξετε. Και εδώ έχετε τεράστιες ευθύνες, τα γνωρίζετε, τα γνωρίζει το Τμήμα και ο ελληνικός λαός ότι οι αποθήκες αυτές έγιναν από το αίμα των αγροτών. Δεν ξέρω αν έχετε υπόψη τα χρήματα που κρατούνταν από τους παραγωγούς για τις σιταποθήκες, όταν η τιμή του σιταριού ήταν 2 και 3 δραχμές. Εγώ το πρόλαβα και είναι αίμα των αγροτών και δεν μπορεί να χαρίζονται στην ΑΤΕ και δεν μπορεί να παίρνονται οι αποθήκες από τους συνεταιρισμούς. 

Θεωρούμε ότι θα πρέπει να το δείτε αυτό έστω και την τελευταία στιγμή και να αφεθεί ως έχει, δηλαδή να παραχωρηθούν οι αποθήκες στις ενώσεις συνεταιρισμών. Και οι άλλες αποθήκες της ΚΥΔΕΠ που δεν έχουν πειραχτεί μέχρι σήμερα και πάνε να δοθούν με δημοπρασία σε κάποιους μεγάλους, πρέπει να δοθούν στις κλαδικές που έγιναν με τη διάλυση της ΚΥΔΕΠ, για να έχουν μια υποδομή και να μπορέσουν να λειτουργήσουν. 

Επιτέλους, θα τα λιανίσετε όλα και δεν θα αφήσετε τίποτα; Και έρχεσθε μετά με τις επαγγελματικές να χρυσώσετε το χάπι ιδεολογικά από πάνω, δηλαδή στο άρθρο 2 για τους νέους αγρότες. 

Αν δεν δοθούν ποσοστώσεις, αν δεν δοθεί η δυνατότητα καλλιέργειας στον αγρότη, αν δεν δοθεί εισόδημα, ό,τι και να κάνετε, όποια μέτρα και αν πάρετε, δεν πρόκειται να έχουν κανένα αντίκρισμα. Είναι δε ελάχιστες οι αιτήσεις αυτές και όχι όπως λέτε εσείς ότι εγκρίθηκαν τρεις χιλιάδες αιτήσεις για νέους αγρότες κλπ. 

Ο ΟΠΕΚΕΠΕ, που αναφέρεται στο άρθρο 3, ακόμα δεν λειτούργησε και τον μετατρέπετε σε νομικό πρόσωπο ιδιωτικού δικαίου, από δημοσίου δικαίου που ήταν, και που μπορεί να διαθέτει εργασία ακόμα και σε φυσικά πρόσωπα. Δηλαδή πλήρης ιδιωτικοποίηση με τη μέθοδο της ανάθεσης σε νομικά, ακόμα και σε φυσικά πρόσωπα. 

Στο άρθρο 4, παράγραφος 17, καταργείται το άρθρο 40 του ν. 2538 για τους ελέγχους, τη στιγμή κατά την οποία καθημερινά αποκαλύπτεται ότι έρχονται εισαγόμενα χωρίς να γράφουν και τη χώρα προέλευσης. Δηλαδή οι υπάλληλοι των πολυεθνικών είμαστε; Αυτό κάνει το Υπουργείο Γεωργίας; Αυτό κάνει η Κυβέρνηση; 'Η είναι οι υπηρέτες του λαού που την ψήφισαν; 

'Ερχομαι τέλος στον έλεγχο της σποροπαραγωγής. Ο έλεγχος της σποροπαραγωγής δίνεται στους ιδιώτες. Δηλαδή θα έρθει ο ιδιώτης γεωπόνος να ελέγξει αν ο συγκεκριμένος σπόρος είναι ικανός για να δώσει την απαιτούμενη παραγωγή. Και αν κάποιος ιδιώτης δεν έκανε καλά τη δουλειά του, ποιος θα έχει την ευθύνη, κύριε Υπουργέ; Αν σου δώσει σπόρο βαμβακιού και σου πει ότι είναι καλός και σου βγάλει μετά τη μισή παραγωγή, δεν πάει η χρονιά χαμένη γι'αυτόν τον παραγωγό; 

Δεν μπορεί η τύχη σε τόσο σοβαρά ζητήματα, όπως είναι η σποροπαραγωγή, να κρίνεται απο ιδιώτες γεωπόνους. Πρέπει να υπάρξει κρατική υπηρεσία, η οποία θα ελέγχει. 

Τέλος, όσον αφορά τις τροπολογίες, αυτά θα τα πούμε όταν θα έλθει η συζήτησή τους. Είμαστε σε προεκλογική περίοδο και αν αρχίζετε από τώρα να δίνετε γη, χωράφια, καταλαβαίνετε τι θα γίνει μέχρι τις εκλογές. Είναι ένα σημάδι. Θα τοποθετηθούμε γι' αυτά κατά τη διάρκεια της συζήτησης των τροπολογιών, αλλά και για τα τέλη, όπου όλα τα άρθρα σχεδόν βάζουν τέλη. Να πληρώσουν και άλλα οι αγρότες. 'Ο,τι κάνουν, να το πληρώσουν. Γι'αυτό καταψηφίζουμε επί της αρχής το νομοσχέδιο. Και όχι μόνο το καταψηφίζουμε, αλλά θα στηρίξουμε και τον αγώνα που γίνεται από το αγροτικό κίνημα για να ανατραπεί συνολικά η πολιτική της Ευρωπαϊκής 'Ενωσης αλλά και της Κυβέρνησης. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, επειδή τα αρνητικά σημεία του συγκεκριμένου νομοσχεδίου αποτελούν το μεγαλύτερο μέρος, είμαι υποχρεωμένος να ξεκινήσω από αυτά που κατά τη δική μας άποψη αποκαλύπτουν κατά τον πιο τραγικό τρόπο δύο βασικά πράγματα. Το πρώτο είναι το αλαλούμ που υπάρχει στις υπηρεσίες του Υπουργείου Γεωργίας σχετικά με τις αρμοδιότητες και το δεύτερο, η προχειρότητα με την οποία η σημερινή Κυβέρνηση αντιμετωπίζει τα προβλήματα του αγροτικού χώρου, αφού σχεδόν όλοι οι νόμοι της συνεχώς τροποποιούνται, εξαγγέλλονται και τελικώς δεν εφαρμόζονται. 

Είναι χαρακτηριστικό ότι ο νόμος για τους νέους αγρότες εξαγγέλθηκε τρεις φορές από τον ίδιο τον κύριο Πρωθυπουργό, ενώ ο νέος αγρότης ακόμη περιμένει, αφού είναι γνωστό ότι τουλάχιστον οι μισές από τις αιτήσεις, που έχουν υποβληθεί, δεν έχουν ακόμα εξετασθεί. Και μετά ψάχνει η Κυβέρνηση να βρει γιατί την καταψήφισε ο αγροτικός κόσμος. 

'Οταν ο 'Ελληνας αγρότης βλέπει ότι μειώνεται το εισόδημά του και η υπεύθυνη Κυβέρνηση αυτοσχεδιάζει και προχειρολογεί, επόμενο είναι να υπάρξουν αυτές οι αντιδράσεις. 

Εδώ και τρία χρόνια από την πλευρά μας συνεχώς διατυπώνουμε τη θέση μας σχετικά με τις τεράστιες καθυστερήσεις που υπάρχουν κυρίως στον θεσμικό εκσυγχρονισμό του Υπουργείου Γεωργίας, καθυστερήσεις που εμποδίζουν την επίλυση σημαντικών προβλημάτων του αγροτικού χώρου. Πριν από δύο χρόνια π.χ. στο Συμβούλιο Αγροτικής Πολιτικής συζητήσαμε το νόμο πλαίσιο για τους συνεταιρισμούς. Υπήρξε σχεδόν ομοφωνία από όλα τα κόμματα και από τους φορείς για την αναγκαιότητα του συγκεκριμένου νόμου, αλλά από τότε δυστυχώς αγνοείται η τύχη του. Αυτό το ανέφερα ως παράδειγμα. Κάτι ανάλογο συμβαίνει και σε άλλες περιπτώσεις. 

'Οταν ήρθε στη Βουλή ο νόμος για τους νέους αγρότες, είχαμε πει, τουλάχιστον η πλειονότητα της Βουλής, ότι επιτέλους κάτι γίνεται για την αντιμετώπιση του σημαντικότερου προβλήματος του αγροτικού χώρου που είναι η γήρανση του αγροτικού πληθυσμού. Κάτι πάει να κινηθεί για τη συγκράτηση των νέων αγροτών στην ύπαιθρο. Ο νόμος αυτός είναι γνωστό ότι έμεινε ανενεργός ουσιαστικά εδώ και δύο χρόνια. Τα προβλήματα ήταν γνωστά. Τώρα, γιατί σήμερα γίνονται οι διορθώσεις, γιατί αύριο θα υπάρχουν νέες διορθώσεις, δεν έχει απαντηθεί από πλευράς Κυβέρνησης. 

Είναι χαρακτηριστικό, αγαπητοί συνάδελφοι, ότι εμείς τα έχουμε χάσει, τουλάχιστον όσον αφορά τα δημοσιοποιημένα μέχρι σήμερα νομοσχέδια του αγροτικού τομέα. Είναι πάρα πολλά. 'Εχουν έρθει ένα-δύο από αυτά και ουσιαστικά δεν έχει εφαρμοσθεί κανένα. 

Βέβαια, τις περισσότερες φορές η δικαιολογία την οποία επικαλείται η Κυβέρνηση είναι ότι αντίκεινται προς την κοινοτική νομοθεσία οι συγκεκριμένες διατάξεις. Μα, η κοινοτική νομοθεσία είναι δεδομένη. Απλώς φαίνεται ότι η Κυβέρνηση ήταν αδιάβαστη, όταν θεσμοθετούσε τις συγκεκριμένες διατάξεις. 

Χάθηκε, αγαπητοί συνάδελφοι, πολύτιμος χρόνος. Και σ'αυτό το διάστημα βασικοί θεσμοί δεν έχουν περπατήσει. Φθάσαμε σε σημείο σήμερα να διατυπώνονται απόψεις, όπως π.χ. για την τράπεζας γης, αρνητικές, που για μας ο συγκεκριμένος θεσμός θα αποτελούσε ένα εργαλείο ουσιαστικό για τον αγροτικό χώρο. 

Με συγκεκριμένο νομοσχέδιο τροποποιούνται έντεκα νόμοι, πέντε ψηφίστηκαν τώρα, πρόσφατα. Μάλιστα αυτό αποτελεί εμπαιγμό και για μας που ψηφίσαμε ορισμένους απ'αυτούς τους νόμους που έρχονται σήμερα και τους τροποποιούν προς αρνητική κατεύθυνση και όλοι καταλαβαίνουμε σε τι κατάσταση βρισκόμαστε. Και να συμφωνεί σε κάτι θετικό, έρχεται μετά με τις τροποποιήσεις και παρουσιάζεται αρνητική εικόνα. Ο ν. 2520/97 που αφορά τους νέους αγρότες, οι τροποιήσεις που γίνονται μέχρι σήμερα, δεν έχουν καμία σχέση με το νόμο που ψηφίσαμε. Να αναφερθώ στη διαφορά επιδότησης που υπάρχει, των επιτοκίων μεταξύ των ορεινών μειονεκτικών περιοχών και των υπολοίπων περιοχών. Ναι, βέβαια, καταλαβαίνουμε ότι είναι υποχρέωση που προέρχεται από κανονισμό της Ευρωπαϊκής 'Ενωσης. 'Ομως αυτό δεν το γνώριζε η πολιτική ηγεσία τότε; Βεβαίως και το γνώριζε. Απλά έπρεπε να δημιουργηθεί η εντύπωση στην κοινή γνώμη, στους νέους αγρότες, απλά έπρεπε να εξαγγελθεί και από τον κύριο Πρωθυπουργό, για να δημιουργεί μία διαφορετική εικόνα. 

Να έρθω στα θέματα του ΕΛΕΓΕΠ και στις τροποποιήσεις και στις χρονοβόρες διαδικασίες, ήταν γνωστά από την ημέρα που θεσμοθετούσαμε τον ΕΛΕΓΕΠ, τα φωνάζαμε και στην επιτροπή και στην Ολομέλεια, αλλά δυστυχώς, φωνή βοώντος εν τη ερήμω, ειδικά από την προηγούμενη πολιτική ηγεσία του Υπουργείου Γεωργίας. 

Και έρχομαι στο ν. 2538/97, που αναφέρεται στις ρυθμίσεις των συνεταιριστικών χρεών. Ειλικρινά, δεν νομίζουμε πως υπάρχει πιο κακοποιημένος και κατασυκοφαντημένος νόμος από το συγκεκριμένο. Με τον όλο χειρισμό που έγινε από πλευράς της Κυβέρνησης, αυτό που επιτεύχθηκε ήταν η κατασυκοφάντηση του αγροτικού κινήματος και το θέμα είναι ότι μέχρι σήμερα κανένας δεν ξέρει τι ακριβώς έχει συμβεί. Ούτε το Υπουργείο Γεωργίας ούτε η Αγροτική Τράπεζα έχει ακριβή γνώση του τι έχει συμβεί με τα συνεταιριστικά χρέη. Είχαμε πει τότε ότι είναι υποχρεωτική η κατάθεση μελετών βιωσιμότητας. Τι έχει γίνει; 'Εχει ολοκληρωθεί αυτή η διαδικασία ή μόνο έχει απλά γίνει από πλευράς του δημοσίου η κάλυψη, όπως και με την τροπολογία τώρα που έρχεται με ομόλογα ή με μετοχές που επιχειρείται, του συγκεκριμένου ποσού; Δεν ξέρουμε ακριβώς, τι συμβαίνει. Και επειδή υπήρξε δέσμευση από πλευράς του κυρίου Υπουργού στην επιτροπή, θα περιμένουμε να μας ανακοινωθεί, πού, σε ποια πορεία ακριβώς βρίσκονται οι συγκεκριμένες ρυθμίσεις. 

Αναφέρεται η διάταξη σχετικά με τους αποθηκευτικούς χώρους της ΚΥΔΕΠ. Η ΚΥΔΕΠ έχει καταργηθεί από το 1990. Εννέα χρόνια δεν ήταν αρκετά για να ολοκληρωθεί αυτή η διαδικασία. Συνεχίζουμε. 

'Ενα άλλο πάλι σοβαρό θέμα, που αφορά τα ακίνητα τη "ΣΚΟΠ". Είχαν παραχωρηθεί στη "ΣΚΟΠ" για να ανεγερθούν οι περιφερειακές αγορές, όπως Κορίνθου και Ηρακλείου Κρήτης. Σήμερα μεταβιβάζονται στην Αγροτική Τράπεζα. Αν η μεταβίβαση αυτή γίνεται στα πλαίσια ενίσχυσης της Αγροτικής Τράπεζας με ακίνητα που θα εκποιήσει για την εξυγίανσή της, πείτε τό μας καθαρά. Διότι υπήρξε δέσμευση συγκεκριμένη, αυτοί οι χώροι να παραχωρηθούν στην Τοπική Αυτοδιοίκηση και σήμερα η συγκεκριμένη δέσμευση αναιρείται. Βέβαια θα συζητήσουμε σχετικά με την Αγροτική Τράπεζα. Υπάρχει μία τροπολογία, δεν ξέρω, κύριε Υπουργέ, εάν ισχύει αυτή ή μήπως επειδή σήμερα το πρωί κατατέθηκε στην Επιτροπή Οικονομικών μία τροπολογία σχετικά με την εξυγίανση. Αλλά επειδή πήρατε αποφάσεις πρόσφατα για την εξυγίανση της Αγροτικής Τράπεζας και μάλιστα, όπως τουλάχιστον έγινε γνωστό στα πλαίσια της δημιουργικής λογιστικής με διάφορα χρηματιστηριακά τεχνάσματα -έτσι τουλάχιστον έγραψε ο Τύπος- θα ήταν σκόπιμο να ενημερωθεί είτε η επιτροπή είτε η Βουλή σχετικά με την πορεία της Αγροτικής Τράπεζας. 

Διότι, όπως έγινε γνωστό, σκοπεύετε το 2001 να εισαχθεί η Αγροτική Τράπεζα στη Σοφοκλέους. Με ποια μετοχική σύνθεση; Είχατε πει για κρατικοσυνεταιριστική. 

Για όλα αυτά θα πρέπει να μας ενημερώσετε, διότι εάν, κύριε Υπουργέ, δεν αντιμετωπίσετε οριστικά το πρόβλημα λειτουργίας των συνεταιριστικών οργανώσεων, κανένα πρόγραμμα εξυγίανσης της Αγροτικής Τράπεζας δεν θα προχωρήσει. Γιατί με την πρόσφατη ρύθμιση των συνεταιριστικών χρεών υπάρχουν άλλα τόσα χρέη, τα οποία δεν φαίνεται ότι θα εξυπηρετηθούν, κύριε Υπουργέ. 

Γι' αυτό, λοιπόν, θα πρέπει πρώτα να αντιμετωπίσουμε το θέμα της λειτουργίας των συνεταιρισμών. 

Επίσης, στο σχέδιο νόμου που συζητάμε έχουμε και τροποποιήσεις όσον αφορά τον Ο.Π.Ε.Κ.Ε.Π.Ε. Σας τονίζαμε τότε ότι καταργείτε οργανισμούς για τους οποίους υπάρχει μία προϊστορία, υπάρχει μία προσφορά, όπως ήταν ο Οργανισμός Βάμβακος, ο Οργανισμός Καπνού, Ελαιολάδου και ο Οργανισμός Γάλακτος, τον οποίο σήμερα επαναφέρετε. Το θέμα δεν είναι ότι καταργούμε κάποια υπηρεσία γιατί δεν αποδίδει σωστά. Αυτό που πρέπει να κάνουμε είναι να διορθώσουμε την υπηρεσία, ώστε να λειτουργεί ή τουλάχιστον, αν την καταργήσουμε, να έχουμε προετοιμάσει τη διάδοχο κατάσταση για να μπορεί να ανταποκριθεί καλύτερα. Διότι εσείς, με πρόσχημα τα διάφορα σκάνδαλα τα οποία υπήρξαν από πλευράς ΓΕ.ΔΙ.Δ.Α.ΓΕ.Π., προχωρήσατε στην κατάργηση αντί ουσιαστικά -και έτσι έπρεπε να γίνει- να σταλούν τα συγκεκριμένα σκάνδαλα στον εισαγγελέα και να αντιμετωπιστούν όλες αυτές οι περιπτώσεις σε δικαστικά πλαίσια. 

Το άρθρο 12, αγαπητοί συνάδελφοι, αναφέρεται στη λειτουργία Εργαστηρίων Ελέγχου Ποιότητας Γάλακτος και Γαλακτοκομικών Προϊόντων. Είναι θετικό, γιατί στη σημερινή κατάσταση μόνο ο ΕΛ.Ο.Γ. είναι ο απαραίτητος φορέας και αυτός που μπορεί να επιβλέψει τη λειτουργία των εργαστηρίων ελέγχου στο γάλα. Αρκεί όμως μόνο αυτό, κύριε Υπουργέ; Τι θα γίνει με τον έλεγχο των τροφίμων; 

Επί χρόνια η προηγούμενη πολιτική ηγεσία του Υπουργείου Γεωργίας μιλούσε, προπαγάνδιζε τον ενιαίο φορέα τροφίμων στα πλαίσια του Υπουργείου Γεωργίας. Αυτή είναι και η δική μας άποψη. Αργότερα βέβαια ο πρώην Υπουργός Γεωργίας ίσως πιεζόμενος, ίσως στα πλαίσια κάποιων ισορροπιών στο Υπουργικό Συμβούλιο, συμφώνησε με παραχώρηση του συγκεκριμένου έργου στο Υπουργείο Ανάπτυξης, το οποίο βέβαια από την πλευρά του εδώ και δύο χρόνια συνεχώς εξαγγέλλει τον ενιαίο φορέα τροφίμων. Τι θα γίνει; Δεν πάει άλλο αυτή η τραγελαφική κατάσταση, πέντε Υπουργεία, έντεκα διευθύνσεις να ασχολούνται με το συγκεκριμένο θέμα. Διότι δεν είναι μόνο τα θέματα προστασίας των καταναλωτών. Υπάρχει και μία τεράστια ζημιά, κύριε Υπουργέ -και τη γνωρίζετε- στους παραγωγούς, διότι βγαίνει ο καθένας και πολλές φορές κάνει αναίτιες επιθέσεις απέναντι σε κλάδους και έχουμε ένα τεράστιο πρόβλημα. 

Γνωρίζετε ότι σήμερα υπάρχει ένα τεράστιο πρόβλημα στην κτηνοτροφία, όταν το 70% με 80% επιστρέφεται κάθε μέρα από την αγορά. Και, επιτέλους, πρέπει να αντιμετωπιστεί και το θέμα των μεταλλαγμένων τροφίμων. Είναι αδιανόητο σήμερα το Υ.ΠΕ.ΧΩ.Δ.Ε. να ασχολείται με θέματα που έχουν σχέση με γενετικό υλικό. Αν είναι δυνατόν! 

Αγαπητοί συνάδελφοι, είμαι υποχρεωμένος πριν έρθω στο πρώτο άρθρο, που αφορά τις Διεπαγγελματικές Οργανώσεις, να σταθώ λίγο στο θεσμό της Εταιρείας Αξιοποίησης Αγροτικής Γης, ένα θεσμό, ο οποίος μπορούσε να φανεί χρήσιμος, όπως είχαμε πει και τότε, όχι όμως με ένα ποσό δύο δισεκατομμυρίων (2.000.000.000) δραχμών αρχικό κεφάλαιο και με τις διαδικασίες που προέβλεπε. Δυστυχώς έχει περάσει τόσος χρόνος και δεν έχει ξεκινήσει ούτε καν πιλοτικά η εφαρμογή του, τουλάχιστον σε δύο νομούς. 

Βέβαια, αγαπητέ συνάδελφε του Κομμουνιστικού Κόμματος Ελλάδος, εμείς πιστεύουμε ότι η συγκεκριμένη ρύθμιση, εάν εφαρμοζόταν σωστά -το επαναλαμβάνω αυτό- αυτό που πρώτιστα θα κατάφερνε θα ήταν στο Νομό Καρδίτσας αντί να έχουμε ενοίκια, τα οποία φθάνουν στο μισό της αξίας της παραγωγής, όπως ακριβώς συμβαίνει σήμερα, να έχουμε ενοίκια, να έχουμε καταστάσεις οι οποίες θα είναι πολύ πιο κάτω. 

Οι τσιφλικάδες, που εσείς υπονοείτε, χαίρονται με τη σημερινή κατάσταση, γιατί η σημερινή κατάσταση είναι αυτή η οποία τους εξασφαλίζει έσοδα, χωρίς καν να ασχολούνται με τη γεωργική δραστηριότητα, απλά με μισθώματα χωραφιών. Και αυτό πρέπει άμεσα να αντιμετωπιστεί. Και εκεί, κύριε Υπουργέ, έχετε τεράστια ευθύνη. Γιατί δεν έχει περπατήσει ένας βασικός θεσμός, ένα εργαλείο για τη βοήθεια του αγροτικού χώρου. 

Επίσης, υπάρχουν ρυθμίσεις στο συγκεκριμένο νομοσχέδιο με το Μητρώο Αγροτών και Αγροτικών Εκμεταλλεύσεων. Τι θα γίνει, κύριε Υπουργέ; Από εκείνη την περίφημη πανηγυρική συνεδρίαση της ΠΑΣΕΓΕΣ με την προηγούμενη πολιτική ηγεσία στο Συμβούλιο Αγροτικής Πολιτικής έχουν παρέλθει δύο χρόνια. Και ακόμη εμείς περιμένουμε το Μητρώο Αγροτών. Βέβαια θα πούμε και άλλα στην κατ'άρθρον συζήτηση του νομοσχεδίου. 

Θέλουμε όμως τώρα να σταθούμε στο άρθρο 1 και να πούμε ότι: Εμείς συμφωνούμε επί της αρχής με το συγκεκριμένο άρθρο, αφού η ίδρυση διεπαγγελματικών οργανώσεων στον αγροτικό χώρο είναι πάγιο αίτημα του αγροτικού κόσμου. Είναι βέβαιο ότι αν είχαμε καλύτερη οργάνωση και μεγαλύτερη συνεργασία μεταξύ των εμπλεκομένων στην παραγωγή, στη μεταποίηση και στην εμπορία των αγροτικών προϊόντων, θα αντιμετωπίζαμε ευκολότερα την επίθεση των ξένων προϊόντων μέσα στη χώρα μας, αλλά και η θέση στη διεθνή αγορά θα ήταν καλύτερη από τη σημερινή. 

Και, βέβαια, όταν μιλάμε για συνεργασία μεταξύ των εμπλεκομένων στη διαδικασία παραγωγής και πώλησης ενός αγροτικού προϊόντος, εννοούμε τη διεπαγγελματική συνεργασία. 

Με το να λέμε ότι καταγγέλλουμε την ελεύθερη αγορά και τις συνθήκες που διαμορφώνονται, δεν λύνουμε το πρόβλημα. Το πρόβλημα είναι πώς μέσα απ'αυτές τις συνθήκες που διαμορφώνονται, θα μπορέσουμε να δημιουργήσουμε εκείνους τους θεσμούς, ώστε να μπορέσουμε να προχωρήσουμε. Με το να λέμε -και αυτή είναι η πραγματικότητα- ότι έχουμε ένα τεράστιο πρόβλημα με την εισαγωγή τυποποιημένων αγροτικών προϊόντων, δεν λύνεται το πρόβλημα. Αυτό πρέπει να αντιμετωπιστεί. Και θα αντιμετωπιστεί μόνο με μια κατάλληλη οργάνωση. 

Και, πράγματι, οι συγκεκριμένες διεπαγγελματικές αγροτικές οργανώσεις εάν λειτουργήσουν σωστά, μπορούν να προσφέρουν. 

Υπάρχει βέβαια μια αρνητική εμπειρία κυρίως όσον αφορά την "ΑΓΡΕΞ" και το Σταφιδικό Οργανισμό. Εκεί όμως είχαν ως κύρια ασχολία την εμπορία. Ενώ εμείς μιλάμε για διεπαγγελματικές οργανώσεις που ξεκινούν από την παραγωγή και τη μεταποίηση και φθάνουν μέχρι την εμπορία. 

'Οπως είπα και στην επιτροπή, έχουμε ορισμένες διαφωνίες σχετικά με ορισμένες διατάξεις και παραγράφους του συγκεκριμένου άρθρου. Γιατί, όταν ουσιαστικά όλα αφήνονται στις υπουργικές αποφάσεις, τότε αυτό που μένει σε εμάς είναι ότι φαίνεται ότι ο κύριος Υπουργός δεν θέλει τον έλεγχο. Γιατί έπρεπε, στο συγκεκριμένο άρθρο, να ξεκαθαριστούν τα πράγματα. Να μπουν όλες οι λεπτομέρειες και να μείνουν για τις υπουργικές αποφάσεις ελάχιστα πράγματα. 

Αγαπητοί συνάδελφοι, τα μεγέθη της ελληνικής γεωργικής οικονομίας δεν αντέχουν άλλο το δρόμο της μοναξιάς. Επιβάλλουν για μας την οδό της συλλογικής προσπάθειας, της συνεννόησης και της διεκδίκησης μέτρων για την αντιμετώπιση της πραγματικότητας, όπως έχει διαμορφωθεί. 

Και το τραγικό είναι ότι ενώ υπήρχαν οι προϋποθέσεις ειδικά για μερικούς οργανισμούς, όπως ήταν ο Οργανισμός Βάμβακος ή ο Οργανισμός Καπνού, να μετεξελιχθούν σε διεπαγγελματικές οργανώσεις, δυστυχώς η Κυβέρνηση ήρθε και τους κατήργησε. Και ξεκινάμε πάλι από την αρχή, ενώ υπήρχε μια σημαντική εμπειρία, υπήρχε μια σημαντική γνώση και τεράστια προσφορά στα συγκεκριμένα εθνικά προϊόντα. 

Εμείς, αγαπητοί συνάδελφοι, καταψηφίζουμε το συγκριμένο νομοσχέδιο, γιατί δεν πιστεύουμε ότι οι τροποποιήσεις, που θεσπίζονται στα είκοσι τέσσερα από τα είκοσι πέντε άρθρα του, θα βρουν άμεση πρακτική εφαρμογή. 

Επιπλέον, περιμέναμε και τις υπουργικές αποφάσεις για το άρθρο 1, όπως είχε δεσμευθεί στην επιτροπή ο κύριος Υπουργός, αλλά φαίνεται ότι το μετάνιωσε και δεν μας τις έχει φέρει μέχρι σήμερα. 

Για τις τροπολογίες θα τοποθετηθούμε στη σχετική συζήτηση. Αλλά, κύριε Υπουργέ, δεν είναι δυνατόν κατακαλόκαιρο να φέρνετε τροπολογίες, οι οποίες, έστω κατ' ελάχιστο, να επιτρέπουν την αλλαγή χρήσης σε δάση και δασικές εκτάσεις και ούτε να αναγνωρίζουν έστω αυτές τις καταπατήσεις, για τις οποίες -θα τα πούμε βέβαια κατά τη σχετική συζήτηση- μπορεί να υπάρχει ένα δίκιο. Αυτά τα πράγματα έρχονται σε εποχές εντελώς διαφορετικές. 

Τελειώνοντας θέλω να σας κάνω μια πρόταση σχετικά με τα θέματα δασοπροστασίας. 

Βρισκόμαστε στο μέσον του καλοκαιριού και κάνουμε την ευχή ότι η φετινή χρονιά θα είναι η αρχή της αντίστροφης πορείας. 

Κύριε Υπουργέ, είναι αδιανόητο τρεισήμισι χιλιάδες δασικοί υπάλληλοι με γνώση και εμπειρία να μην ασχολούνται με το αντικείμενο. Βρέστε τον τρόπο. Δεν είναι δυνατόν τις πυργκαγιές ειδικά στα δάση της περιφέρειας, στα δάση του Ολύμπου και του Ταϋγέτου, να περιμένουμε να τις σβήσει η Πυροσβεστική Υπηρεσία. Τουλάχιστον εκεί αναθέστε την αρμοδιότητα στη Δασική Υπηρεσία, γιατί είναι η μόνη η οποία ασχολείται με το συγκεκριμένο αντικείμενο, με την προστασία επί καθημερινής βάσης. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Τμήμα ότι εξ αριστερών μου, στα έδρανα των επισήμων, έχουμε κοντά μας το συνάδελφο Βουλευτή και πρώην Υπουργό κ. Θεοφάνη Θεοφάνους από την Πολιτεία Βικτωρία Μελβούρνης. 

Τον καλωσορίζουμε στο Εθνικό Κοινοβούλιο. 

Εύχομαι να έχετε καλή διαμονή, κύριε συνάδελφε. 

Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, ακόμα ένα νομοσχέδιο για τον αγροτικό τομέα στη χώρα μας έχει τα χαρακτηριστικά της απλής προσέγγισης, έχει τη λογική της διαχείρισης με πλήρη έλλειψη οράματος, συντεταγμένης λογικής και πρότασης, που θα δώσει διέξοδο στο αγροτικό ζήτημα στη χώρα μας. 

Είναι απλές προσεγγίσεις που αποτελούν ουσιαστικά μια δικαιολογία ότι κάποιο Υπουργείο -από τα βασικότερα δυστυχώς Υπουργεία στη χώρα μας-παίζει επαναλαμβανόμενα. Είναι ένα νομοσχέδιο το οποίο σε μεγάλο βαθμό καταργεί άρθρα του προηγούμενου νομοσχεδίου ως αναποτελεσματικά ή μη συντεταγμένα σε εντολές, ντιρεκτίβες και κανονισμούς της Ευρωπαϊκής 'Ενωσης, έτσι που να αποδεικνύει για μια φορά ακόμα πως δεν μπορούμε σε βάθος χρόνου να σχεδιάσουμε αποτελεσματικά και να δώσουμε λύσεις. Αυτό είναι απάντηση έμμεση αλλά σαφής, ότι δεν θέλει αυτή η Κυβέρνηση να διατηρήσει τον αγροτικό πληθυσμό στην ύπαιθρο. 

Κύριε Υπουργέ, εσείς επιβεβαιώνετε αυτά που απάντησε ο κύριος Πρωθυπουργός σε επίκαιρη ερώτηση του Προέδρου μας, για το τι θα γίνει με το αγροτικό ζήτημα, όταν του είπε πως στη χώρα μας υπάρχουν 18% με 19% του ενεργού πληθυσμού αγρότες, ενώ στην Ευρωπαϊκή 'Ενωση υπάρχουν μόλις 7% με 8%. 

Εάν αυτός είναι ένας στόχος, τότε δεν θα έπρεπε να αναζητείτε δικαιολογίες με συνεχείς καταθέσεις νομοσχεδίων. Εάν πράγματι πιστεύετε ότι υπάρχει ανάγκη να μείνει ο αγροτικός πληθυσμός στην ύπαιθρο, τότε πρέπει να μη φέρνετε τέτοια νομοσχέδια διαχειριστικού χαρακτήρα, αλλά να ξεδιπλώσετε ένα όραμα για συνολική αλλαγή της αγροτικής σας πολιτικής, για να μείνει ο κόσμος πράγματι στην ύπαιθρο και είναι εθνική ανάγκη να γίνει κάτι τέτοιο. 

Δεν είναι δυνατόν να σχεδιάζουμε για τους νέους αγρότες,όταν είναι γνωστό ότι δεν υπάρχουν πια και ότι για να επανέλθουν χρειάζονται ριζοσπαστικά μέτρα. 

Δεν είναι δυνατόν να καλείς το νέο άνθρωπο να πάει στην ύπαιθρο να καλλιεργήσει, να παράγει σιτάρι και να το πουλάει με τριάντα πέντε (35) δραχμές το κιλό υπό την απειλή ότι το εισαγόμενο φθάνει στα λιμάνια με είκοσι οκτώ (28) δραχμές. 

Δεν είναι ριζική αλλαγή αυτό. Σας το έχουμε πει από την αρχή με την κατάθεση των προτάσεών μας. Πρέπει να υπάρξει στροφή στην καλλιέργεια. Χρειάζονται εγγειοβελτιωτικά έργα. Χρειάζεται αναδιάρθωση των καλλιεργειών. Χρειάζεται σύγχρονη απαιτούμενη πια τεχνολογία, που να έχει σαν βάση τη βιολογική και οικολογική καλλιέργεια,για να δοθεί απάντηση από τη χώρα μας με τα δικά της πλεονεκτήματα, με τις δικές της κλιματολογικές συνθήκες, σ' αυτό που γίνεται στην Ευρώπη του Βορρά, των διοξινών και των παραπροϊόντων. 

Αλλά για να γίνει κάτι τέτοιο, για να δικαιούσθε να επικαλείσθε τη λέξη εκσυγχρονισμός, πρέπει να καταλάβετε αυτό που επίσης σας έχουμε πει, ότι ο εκσυγχρονισμός πρέπει να γίνεται από όλους και για όλους. Σας το λέω για να τονίσω πως πολλοί από σας είστε απόντες από τον εκσυγχρονισμό, γιατί θέλετε με διοικητικές παρεμβάσεις ή με τέτοιου τύπου νομοθετικές παρεμβάσεις να αλλάξετε ένα αρνητικό κλίμα, χωρίς να αξιοποιήσετε τους φυσικούς συντελεστές αυτού του εκσυγχρονισμού, που είναι οι γεωτεχνικοί και οι γεωπόνοι, που έχετε να διορίσετε από το 1985. Και αυτούς τους λίγους που έχετε, τους έχετε διαρθρωμένους σε υπηρεσιακή βάση τέτοιας μορφής, όπου έχουν μετατραπεί όλοι σε λογιστές διαχείρισης κοινοτικών πόρων. 

Δεν γίνεται έτσι ο εκσυγχρονισμός και ασφαλώς δεν μπορεί να αφορά όλους. Τουλάχιστον να αφορά τους αγρότες οι οποίοι από μόνοι τους πια προσπαθούν να ενταχθούν στις σύγχρονες καλλιέργειες. Είναι συγκινητικό αυτό που γίνεται. Πρωτοβουλίες των αγροτών και μόνο των αγροτών, χωρίς την παρουσία του κράτους, του γεωτεχνικού προσωπικού. 

Πρέπει να γίνουν προσπάθειες νέων καλλιεργειών. Βλέπει κανείς την περιφέρεια με συγκίνηση, καθώς και την προσπάθεια καλλιέργειας οικολογικής ντομάτας και οπωροκηπευτικών. Βλέπει κανείς απομονωμένους αγρότες που θέλουν να δώσουν απάντηση-γροθιά στους κρατούντες στο κέντρο της Αθήνας, που μόνο χαρτιά και φιλοσοφίες πουλάνε. Βλέπει κανείς αυτούς που τόλμησαν και παράγουν σπαράγγι σαν μία ελπίδα διείσδυσης στις ευρωπαϊκές αγορές, όταν τα κλασικά προϊόντα έχουν χάσει το τρένο, όταν τα εσπεριδοειδή με δικιά σας υπαιτιότητα έφυγαν από τις αγορές της Ανατολικής Ευρώπης και της Ρωσίας, όταν τα οπωροκηπευτικά έχασαν τις αγορές του Μονάχου με δικιά σας υπαιτιότητα. 

Χρόνια το Εθνικό Ινστιτούτο Γεωργικών Ερευνών μαράζωνε κάτω από το δικό σας οικονομικό σταγονόμετρο. Πενήντα τέσσερα καταστήματα του ΕΘΙΑΓΕ με επτακόσια πενήντα εκατομμύρια προϋπολογισμό επί τόσα χρόνια, λες και ήταν ομάδα της β' εθνικής κατηγορίας. Τέτοιον προϋπολογισμό είχε. Και ήρθε η ώρα που το διαλύσατε και αυτό. 'Ετσι δεν απαντάμε σ' αυτό που πραγματικά μας κτυπάει. 

'Εχουμε έλλειψη, κύριε Υπουργέ, σποροπαραγωγικών σύγχρονων μονάδων κάτω από κρατικό έλεγχο για να απαντάμε στους Ολλανδούς, για να απαντάμε στην "ΜΠΑΓΕΡ", η οποία έχει στήσει υποκατάστημα σε κάθε χωριό και χωριουδάκι της βόρειας Ελλάδας και νέμεται τον πλούτο και τον ιδρώτα και στην πράξη λειτουργεί και σαν αντικίνητρο. Διαπιστώνουν οι αγρότες της Κρήτης, του Ρεθύμνου, που παρήγαγαν πριν κάποια χρόνια δεκαπέντε μέχρι είκοσι τόνους ανά κλειστό θερμοκηπιακό στρέμμα αγγούρι, ότι φέτος δεν φτάνει τους δέκα τόνους, γιατί οι Ολλανδοί διά της "ΜΠΑΓΕΡ" τους δίνουν παράγωγα και υβρίδια αναποτελεσματικά. 

Σας τα έχει πει και ο Πρόεδρος της Ομοσπονδίας Αγροτικών Συλλόγων, θυμάμαι, σε μία επιτροπή, όπου συζητούσαμε τα αγροτικά θέματα. Αλλά η απάντησή σας ήταν να μη στρέψετε εκεί πραγματικά την έρευνα, η οποία θα οδηγούσε στον εκσυγχρονισμό των καλλιεργειών, στην προσαρμογή στις νέες ανάγκες, στις νέες απαιτήσεις των αγορών. 'Ολα αυτά εγκαταλείφθηκαν. 

'Ετσι ο νέος αγρότης,όσες παρεμβάσεις και αν κάνουμε,αν είναι λίγο σοβαρός και μελετήσει την εξέλιξη και δει πού οδηγείται η αγροτική μας οικονομία μέχρι το 2006, όπως εσείς "μισά-μισά" το ομολογείτε, δεν τολμάει, γιατί ξέρει τι θα αντιμετωπίσει. 'Ισως κάποιοι, πιεσμένοι από την ανεργία, να μπουν στο πείραμα του θεσμού του νέου αγρότη. Πολύ φοβάμαι όμως- και πρέπει να κατανοήσουμε όλοι μαζί -πως η εξέλιξη χωρίς ουσιαστικές αντιδράσεις και νομοσχέδια-τομές θα είναι δραματική. 

Γνωρίζετε ή οφείλετε να γνωρίζετε ότι σήμερα κάποιες χώρες της Ευρώπης, όπως η Αγγλία, η Δανία και η Σουηδία, που αρνούνται σήμερα να μπουν στο ΕΥΡΩ και στην Ο.Ν.Ε., εκβιάζουν την ίδια στιγμή στα τραπέζια των ευρωπαϊκών συναντήσεων τις άλλες χώρες, να δεχθούν να μπούμε στο δεύτερο κύκλο του Παγκόσμιου Οργανισμού Εμπορίου, στις δεύτερες συζητήσεις, που θα ολοκληρωθούν το 2006 και εν όψει της "ΑΤΖΕΝΤΑ 2000" με ουσιαστική κατάργηση των συνόρων και διείσδυση στη χώρα μας, προϊόντων από τρίτες χώρες που θα δημιουργήσουν ακόμη μεγαλύτερα προβλήματα. 

Πρέπει να αξιοποιήσουμε τη σύγχρονη τεχνολογία, να φτιάξουμε ένα σχέδιο αναδιάταξης καλλιεργειών, αναδιάρθρωσης καλλιεργειών σε σωστή βάση, αξιοποιώντας τις κλιματολογικές μας συνθήκες να δώσουμε στροφή στην οικολογική καλλιέργεια, που σημαίνει πολλά για μας. Γνωρίζετε ότι ο κλήρος του 'Ελληνα αγρότη είναι πολύ μικρός για ανοικτές καλλιέργειες. Δεν μπορεί ο 'Ελληνας αγρότης της επαρχίας και του ημιορεινού όγκου να ανταγωνισθεί την πραγματικότητα της παραγωγής σιταριού των εκατομμυρίων στρεμμάτων του κάμπου της Βαυαρίας ή της Ουκρανίας, που επίκειται να έρθει. Μοιραία έχει ανάγκη από εγγειοβελτιωτικά έργα και αλλαγή καλλιεργειών, για να διατηρήσει τη δυναμική της καλλιέργειας -ανταπόδοσης στο μικρό κλήρο που έχει. 

Εσείς επιμένετε όμως να διαλύσετε τους μικρούς κλήρους, να εκβιάσετε τις συνενώσεις, να φτιάξετε επιχειρηματίες αγρότες. Και αυτό θα είναι αναποτελεσματικό αν δεν υπάρχει αναδιάρθρωση καλλιεργειών και προσαρμογή σε νέες καλλιέργειες. 

Αυτά είναι τα σοβαρά θέματα που θα έπρεπε να δούμε και τα οποία θα έπρεπε να φωτογραφίζουν με βάση τα άρθρα και την περιγραφή τους τη νέα εξέλιξη, τη ριζοσπαστική αλλαγή στον αγροτικό τομέα, τη νέα εθνική αγροτική στρατηγική και πολιτική. Τα υπόλοιπα, κύριε Υπουργέ, είναι ημίμετρα. 

Σήμερα με το νομοσχέδιο καταργείτε πέντε προηγούμενα άρθρα που μας είχε φέρει πριν κάποιους μήνες ο κ. Τζουμάκας. Θα έρθει ίσως κάποιος άλλος να καταργήσει κάποια από τα δικά σας, γιατί και αυτά θα σας τα έχουν εισηγηθεί λάθος, χωρίς να φταίτε ασφαλώς εσείς. Δεν βλέπω σε καμία περίπτωση κακή προαίρεση. 'Ομως βλέπω ένα σύνολο δυσλειτουργίας, από την πολιτική ηγεσία μέχρι τον αγρότη. 

Μιλάτε για σύγχρονες λογικές στη συγκρότηση της αγροτικής πάλης. Μιλάτε για τις διεπαγγελματικές οργανώσεις στο σημερινό νομοσχέδιο. Απλώς, το περιγράφετε, δεν το αναλύετε καθόλου. Δεν μπαίνετε στην ουσία των πραγμάτων παρ'όλες τις εισηγήσεις που έχετε από όσους είχαν με δική τους πρωτοβουλία ξεκινήσει να τις φτιάξουν, που σήμαινε δική τους συμμετοχή και δική τους εμπειρία. 

Θα σας πω τώρα μερικά πράγματα και τα περισσότερα θα τα αφήσω για την κατ'άρθρον συζήτηση. Δεν σκέφτεσθε ότι για να φθάσουν στις διεπαγγελματικές οργανώσεις πρέπει κάποια στιγμή να γίνουν τομές σε θέματα που ταλανίζουν τον αγροτικό τομέα επί χρόνια. Παραδείγματος χάρη, όσον αφορά το συνεταιριστικό κίνημα κάθε φορά που θέτουμε θέμα και εσείς και ο προκάτοχός σας τα ίδια μας λέτε ότι ετοιμάζετε νέο νομοσχέδιο για τους συνεταιρισμούς. Φέρτε το, τέλος πάντων. Είναι τέτοια η φύση του επαγγέλματος, είναι η παραγωγή τέτοια που χωρίς συνεταιρισμό δεν μπορεί να προχωρήσει. Ακόμα και σε καπιταλιστικές χώρες, η ίδια η Αμερική, το 75% των αγροτικών της προϊόντων το παράγει, το επεξεργάζεται, το διακινεί με βάση τους συνεταιρισμούς. Εσείς, με την αγωνία της διατήρησής σας στην εξουσία, επιμένετε τους συνεταιρισμούς να τους διατηρείτε σαν κομματικά παραμάγαζα. Πολλές φορές αφήνετε να κτυπιούνται. Θα φέρω σαν παράδειγμα την "ΑΓΝΟ". 

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 

Ασφαλώς και πρέπει να παρέμβει εισαγγελέας, ασφαλώς και πρέπει κάποιοι να πάνε φυλακή, αλλά για δέστε πόσο έντεχνα ο Τύπος, εκ του πονηρού ασφαλώς, με πληρωμένες, πιστεύω, καταχωρίσεις επιτίθεται κατά του Αντιπροέδρου του Διοικητικού Συμβουλίου, ο οποίος δεν έχει ευθύνες, διότι γνωρίζετε πολύ καλά ότι η "ΑΓΝΟ" έχει μάνατζερ εδώ και δύο χρόνια την ΑΤΕ. Δεν ανέφερε τίποτε για την ΑΤΕ. Δεν παρενέβη ο εισαγγελέας για την ΑΤΕ. Παρεμβαίνει όμως για το συνεταιριστικό κίνημα και τους εκπροσώπους της. 

Μία σειρά από χτυπήματα στην ιδέα του συνεταιρισμού, που δεν αφήνετε οι ίδιοι να λειτουργεί: Μητρώο αγροτών. Πρόεδροι ενώσεων συνεταιρισμών είναι ακόμη σήμερα γιατροί και δικηγόροι. Ναι, κύριε Υπουργέ, στην 'Ενωση του χωριού μου Λαγκαδά, επί χρόνια πρόεδρος είναι, μέσα από τη διαπλοκή των κομμάτων, δικηγόρος. Και όταν εκλέγηκαν απλοί, γνήσιοι αγρότες, τους απέτρεψε και διατηρεί την εξουσία πάλι ο ίδιος δικηγόρος. 'Οπως βλέπετε, είναι ισχυρός, ξέρει και τα νομικά τερτίπια. 

Και τους αφήνετε απροστάτευτους παρ όλες τις καταγγελίες που σας έχουμε κάνει. Και είπατε ότι θα επιληφθείτε, γιατί χωρίς αυτά τα ουσιαστικά όργανα που είναι το συνεταιριστικό κίνημα, που είναι το επιστημονικό δυναμικό της χώρας δεν γίνεται. Σπούδασαν ορισμένοι γεωπόνοι γεωτεχνική και μοιραία περιμένουν να διοριστούν, να μπουν στο παιχνίδι της παραγωγής. 

Χωρίς Μητρώο Αγροτών; Μα, τέλος πάντων δεν καταλαβαίνετε; 'Η νομίζετε ότι είναι αφελείς οι 'Ελληνες αγρότες και δεν καταλαβαίνουν ότι τους εμπαίζετε όταν φωτογραφηθήκατε στη φιέστα αυτή με τον Πρόεδρο της ΠΑΣΕΓΕΣ να σας παραδίδει το φάκελο του Μητρώου Αγροτών πριν δύο χρόνια και τον έχετε ακόμη για επεξεργασία; Τι επεξεργασία δηλαδή; Αυτά είναι τα βασικά θέματα του αγροτικού τομέα. 

Τα υπόλοιπα που φέρνετε εσείς, θα μπορούσαν να είναι τροπολογίες ή και παρεμβάσεις ή ακόμη και υπουργικές αποφάσεις, μια και το συνηθίζετε να νομοθετείτε διά υπουργικών αποφάσεων. Βάλτε και μερικές ακόμη. 

Αν δεν αλλάξει νοοτροπία το σύνολο της Κυβέρνησης, δεν μπορεί να επικαλείται τον εκσυγχρονισμό πια. Δεν είναι πανάκεια ο εκσυγχρονισμός. Και έτσι, όπως τον πάτε, δεν αφορά πια τους 'Ελληνες πολίτες. Αφορά κάποιους, αφορά το ίδιο το χρηματιστηριακό ή τραπεζικό κεφάλαιο. Στο ίδιο το νομοσχέδιο, ξανά τα δίνετε όλα στην ΑΤΕ. Τα περιουσιακά στοιχεία της ΣΚΟΠ τα είχατε υποσχεθεί στην Τοπική Αυτοδιοίκηση. Χρειάζεται αυτά τα εργαλεία η Τοπική Αυτοδιοίκηση για διαμόρφωση σύγχρονων αγορών κλπ. Μιλούσαμε κάποτε για περιφερειακές αγορές. 'Ολοι μαζί τα λέγαμε κάποτε, κύριε Υπουργέ. Αλλά σας εγκαταλείψαμε, γιατί τα ξεχάσατε. Και όχι μόνο. Τα κτυπήσατε κιόλας και τα κτυπάτε πάλι σήμερα. Αντί να τα δώσετε στην Τοπική Αυτοδιοίκηση, τα δίνετε στην ΑΤΕ. Να τα κάνει τι; 'Ο,τι έκανε αυτά που πήρε από τη ρύθμιση χρεών των συνεταιρισμών, με τη μεγάλη προσπάθεια που κάνετε στην ουσία μη στήριξης του συνεταιριστικού κινήματος και των επιχειρήσεών της. 'Ηταν και αυτή μία κίνηση στη σωτηρία του χαρτοφυλακίου της ΑΤΕ. Αλλά όσα κι αν δίνετε στο τραπεζικό κεφάλαιο, κυρίως στην ΑΤΕ, την οποία οι συνάδελφοι της Νέας Δημοκρατίας από το 1992 και μετά επί κ. Παλαιοκρασσά, την έβαλαν στη λογική της εμπορικής πράξης και ανταγωνιστικότητας, δεν απέδωσε. 

'Αλλες τροπολογίες είχατε υποσχεθεί να φέρετε και άλλες φέρατε. Είχατε πει για τη ΣΥΝΕΛ ότι συμφωνείτε για τους εργαζόμενους. Δεν τη βλέπω πουθενά. Παρ' όλα αυτά, βλέπω μερικές άλλες που συζητήσαμε. Θέλετε να μου πείτε ότι τις βλέπω με προκατάληψη; Τις βλέπω αρνητικά. Η επαφή που έχουμε εμείς οι Βουλευτές, κυρίως των μικρών κομμάτων, που αντέχουμε την επαφή με την ύπαιθρο και τους πολίτες της, είναι ότι πράγματι είναι θυμωμένοι, διότι πιστεύουν πια πως, αν δεν υπάρξει ουσιαστική αλλαγή, που να δίνει απάντηση στο σήμερα, αλλά και στο αύριο που βλέπουν να έρχεται με ιδιαίτερες διαδοχικές παρεμβάσεις, θα είναι υποχρεωμένοι και αυτοί να ακολουθήσουν τη λογική της δεκαετίας του 1960 της εσωτερικής μετανάστευσης και της μετανάστευσης στο εξωτερικό. 

Τελειώνω λέγοντας ότι αυτή η πολιτική, ουσιαστικά, ερήμωσης της υπαίθρου, που συντελείται -έχετε απογραφικά στοιχεία- η ερήμωση του 'Εβρου, όπου σε περιοδεία δεκαπέντε χωριών δεν είδα ένα νέο άνθρωπο, δεν αντιστρέφεται με τέτοια φτωχά σε φιλοσοφία, σκέψη και όραμα νομοσχέδια. 

Ο νέος αγρότης θα γίνει αγρότης όταν πειστεί ότι το αγροτικό ζήτημα στη χώρα μας έχει μπει σε μια σωστή βάση επεξεργασίας από τις κυβερνήσεις. Αυτό είναι κάτι που εσείς δεν το κάνετε. Απλώς στιγμιαία ο λαός σας έχει επιτρέψει να διαχειρίζεσθε με την ίδια λογική του χθες τα προβλήματα του αύριο. 

Δεν μπήκα σε επιμέρους συζητήσεις των καταγγελιών που κάνουν οι επαγγελματικές οργανώσεις για την παρέμβαση στο θέμα των διεπαγγελματικών οργανώσεων. Οι επισημάνσεις που σας έχουν κάνει πριν μας φέρετε εδώ το νομοσχέδιο είναι σοφές οι περισσότερες βγαλμένες από την εμπειρία, αλλά δεν συμπεριλαμβάνονται. Τουλάχιστον έχετε το χρόνο διαβάζοντάς τες σήμερα, δείχνοντας μια καλή θέληση να κάνετε παρεμβάσεις όπως αυτές καθορίζονται από τις επαγγελματικές οργανώσεις, ώστε να δείξετε ότι θέλετε συνεργασία με αυτούς τους ανθρώπους στα θέματα που τους αφορούν. 'Ετσι θα αποδείξετε ότι σχεδιάζετε από δω όχι για σας, αλλά για τον ελληνικό λαό. 

ΠΡΟΕΔΡΕΥΩΝ (Νικόλαος Κατσαρός): Ο Υπουργός Γεωργίας κ. Ανωμερίτης έχει το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρίες και κύριοι συνάδελφοι, η εφαρμογή για τη χώρα μας των θετικών αποφάσεων της αγροτικής πτυχής της "ΑΝΤΖΕΝΤΑ 2000" για τις ενισχύσεις στα προϊόντα για την ανάπτυξη της γεωργίας, για την ανασυγκρότηση της υπαίθρου προϋποθέτουν την εισαγωγή νέων θεσμών και τον εκσυγχρονισμό πολλών από τους υπάρχοντες θεσμούς της αγροτικής οικονομίας της χώρας μας. 

Από το βαθμό της γρήγορης ολοκλήρωσης αυτών των παρεμβάσεων θα κριθεί η μεγιστοποίηση των αποτελεσμάτων σε κρίσιμους τομείς της αγροτικής μας πολιτικής. Για την επόμενη επταετία 2000-2006 έχουμε εξασφαλίσει τους πόρους, αλλά οφείλουμε όχι απλώς να τους απορροφήσουμε, αλλά να τους πολλαπλασιάσουμε. Αυτός ο πολλαπλασιασμός δεν μπορεί να γίνει μέσα από το υπάρχον θεσμικό καθεστώς 

Είναι γεγονός ότι υπάρχουν πολλά προβλήματα. Υπάρχουν προβλήματα περιφερειακά, προβλήματα σε προϊόντα, προβλήματα από θέματα θεσμών συνηθειών, θεσμών που για δεκαετίες έχουμε στηρίξει, αλλά έχουν ολοκληρώσει τον ιστορικό τους κύκλο. Πιστεύω ότι με το τέλος αυτού του αιώνα αυτοί οι κύκλοι πρέπει να κλείσουν. Ο κύκλος που ξεκίνησε με τις αυταρχικές λογικές εναντίον του συνεταιριστικού κινήματος από τα πρώτα μετά τον πόλεμο χρόνια, μέχρι και τη χρησιμοποίησή τους -όχι όλων- από τις πελατειακές 

σχέσεις πραγματικά οφείλει να κλείσει. 

Αντιλαμβάνομαι τις θέσεις της Αντιπολίτευσης. 'Ερχεται ένα νομοσχέδιο που έχει δυο μέρη. Το πρώτο μέρος αφορά ένα καινούριο θεσμό που εισάγεται για πρώτη φορά στη χώρα μας. Σ' αυτό το θεσμό ειπώθηκαν λίγα λόγια είτε σκόπιμα ειπώθηκαν αντιρρήσεις. Τουλάχιστον όμως θα απαιτούσα από τα κόμματα που στηρίζουν την πορεία της χώρας και γνωρίζουν ότι αυτός ο θεσμός στηρίζεται σε κανονισμούς της Ευρωπαϊκής 'Ενωσης, ανοικτά, όπως έκανε ο κ. Αποστόλου να πουν ότι τον στηρίζουν. Δεν μπορούν κάποιοι εδώ μέσα όποτε θέλουν να είναι ευρωπαϊστές και όποτε θέλουν να είναι εναντίον των θεσμών της Ευρωπαϊκής 'Ενωσης, γιατί έτσι βολεύει η πολιτική συγκυρία. 

Κοιτάξτε μέχρι σήμερα ο επαγγελματίας μπορούσε να ενταχθεί στο δικό του συλλογικό φορέα, ο βιομήχανος στο ΣΕΒ, ο συνεταιριστής στην ΠΑΣΕΓΕΣ, οι παραγωγοί στις ομάδες παραγωγών, οι εξαγωγείς στο Σύνδεσμο Εξαγωγέων κλπ. Εδώ στηρίζουμε μια λογική που αναπτύχθηκε ακριβώς επειδή σήμερα υπάρχουν μεγάλες αγορές, επειδή υπάρχουν καινούρια δεδομένα, σήμερα στηρίζουμε μια νέα μορφή επαγγελματικής οργάνωσης που δομείται κατά αγροτικό προϊόν. Σ' αυτήν τη δομή που δεν έχει καμία σχέση με την πάλη των τάξεων -η πάλη των τάξεων έχει σχέση με άτομα, με αγώνες, σήμερα μιλάμε για επαγγελματικές οργανώσεις, οι οποίες για το συγκεκριμένο προϊόν στις μεγάλες και ανοικτές αγορές, οφείλουν να συνεννοηθούν. 

Σήμερα εισάγουμε ένα νέο θεσμό που πραγματικά θα λύσει πολλά από τα θέματα της στρατηγικής και των πολιτικών των προϊόντων, ένα νέο θεσμό που μόνο αυτός μπορεί να σπρώξει πραγματικά την αγροτική μας παραγωγή στις μεγάλες αγορές. 

Αυτές οι διεπαγγελματικές οργανώσεις, κατά προϊόν είναι οι μόνες, οι οποίες μπορούν να συγκεντρώσουν πραγματικά σ'ένα τραπέζι αυτά τα οποία μέχρι σήμερα γνωρίζουμε ως αντίθετα επαγγελματικά συμφέροντα, αλλά ο κίνδυνος δεν είναι τα αντίθετα συμφέροντα, είναι η ανυπαρξία πολιτικών για να στηριχθούν αυτά τα συμφέροντα κατά προϊόν. 

'Ακουσα σαν σχήμα λόγου ότι θα λύσετε τα προβλήματα των ροδακινοπαραγωγών με διεπαγγελματικές οργανώσεις. Δεν θα υπήρχαν προβλήματα ροδακινοπαραγωγών αν υπήρχαν διεπαγγελματικές οργανώσεις, γιατί το κύριο θέμα που ήλθαν χθες στο γραφείο μου και συζητήσαμε, είναι ότι τους κοροϊδεύουν οι φορτηγατζήδες. Αλλά αν είχαμε κάτσει τέσσερις μήνες πριν και είχαμε στον κύκλο αυτό όλοι οι φορείς μαζί -γιατί εμείς ξέραμε ότι είναι ένα προϊόν σε κρίση και στο Υπουργείο Γεωργίας είχαμε κάνει επιτροπή από το Δεκέμβριο για να αντιμετωπίσουμε αυτήν την κρίση και εν μέρει θα την αντιμετωπίσουμε παρ' ότι η παραγωγή είναι τριπλάσια της κανονικής. Πάντως, αν δεν κάτσουμε στο ίδιο τραπέζι οι βαμβακοπαραγωγοί με τους εκκοκκιστές, με τους εισαγωγείς, με τους εξαγωγείς, όπου δεν ξέρει κανείς ποιος σπέρνει και τι σπέρνει στην Καρδίτσα με τον άλλον που σπέρνει και τι σπέρνει στις Σέρρες, με το βιομήχανο που παίρνει το προϊόν το εκκοκκισμένο για να γίνει κλωστή, αλλά λέει, είναι λάθος ο σπόρος που σπάρθηκε και τελικά η κλωστή που βγήκε δεν μου κάνει και κάνω εισαγωγή δέκα χιλιάδες τόνους από την Τουρκία για να το ενισχύσω. Θα μπορούσα να πω πάρα πολλά στο θέμα, ακόμα και για τη σημερινή σύσκεψη που είχαμε με τους παραγωγούς καπνού. 

Πρέπει να καταλάβουμε ότι αυτές οι διεπαγγελματικές οργανώσεις μπορεί να είναι τοπικές, περιφερειακές, τουλάχιστον στο εθνικό επίπεδο οι εθνικές διεπαγγελματικές οργανώσεις -που, αν θέλετε, όλοι μαζί και σε διάφορες μπροσούρες κομμάτων το έχω διαβάσει τις ονομάζαμε παλιά "εθνικά συμβούλια προϊόντων" είχαμε άλλο λεκτικό για τον ίδιο θεσμό- πιστεύω ότι μπορούν πραγματικά να δώσουν λύση σε πάρα πολλά από τα προβλήματα τριβών που έχουμε σήμερα στην αγροτική μας παραγωγή. 

Στη Διαρκή Επιτροπή της Βουλής, δέκα παραγωγικές επαγγελματικές οργανώσεις είπαν ένα μεγάλο "ναι" και αυτό νομίζω ότι δείχνει και την αποδοχή, αλλά ταυτόχρονα δείχνει ότι έχει ωριμάσει πια η ιδέα. Και πραγματικά γίνονται τέτοιες κινήσεις, δεν χρειαζόταν ο νόμος, σωστά το επεσήμανε ο κ. Μπούτας, από την αγωνία των ίδιων των παραγωγών, από την αγωνία των μεταποιητών γίνονται τέτοιες κινήσεις για να μπορέσει να υπάρξει αυτός ο θεσμός γρήγορα και λειτουργικά. 

Πράγματι είπα ότι εντός του Ιουλίου θα φέρω την υπουργική απόφαση, άσχετα αν η συνεδρίαση η σημερινή επειδή άνοιξε η Βουλή πολύ πιο νωρίς και επομένως το θέμα ήλθε για συζήτηση εδώ πολύ πιο νωρίς... 

Εγώ από τις 7 Ιουνίου έστειλα επιστολή με συνημμένους κανονισμούς της Κοινότητας και στις δέκα οργανώσεις που ακροαστήκαμε στη Βουλή, στη Διαρκή Επιτροπή -λίγες μέρες μετά, δηλαδή- με συγκεκριμένα ερωτήματα προκειμένου να απαντήσουν και να συντάξω την υπουργική απόφαση που θα είναι έτοιμη στις επόμενες δύο-τρεις εβδομάδες. Αν δεν το είχα κάνει αυτό, είμαι βέβαιος ότι θα μου λέγατε ότι δεν έκανα διάλογο. Αλλά εγώ αποδεικνύω ότι από τότε άνοιξα το διάλογο, προκειμένου να υπάρξουν οι απόψεις των επαγγελματικών οργανώσεων, για να υπάρξει η τελική σύνταξη της υπουργικής απόφασης. 

(Στο σημείο αυτό ο Υπουργός Γεωργίας κ. Ανωμερίτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Οι διεπαγγελματικές οργανώσεις θα αποτελέσουν πραγματικά ένα πάρα πολύ μεγάλο όπλο για την αγροτική παραγωγή. Θα αποτελέσουν ιδιαίτερα στον τομέα της εμπορίας, της διακίνησης, το μοναδικό μας όπλο, όπου όλοι μαζί από εκείνον που θα ξέρει τι να σπείρει, με ποιον σπόρο να σπείρει, τον εξαγωγέα που θα ξέρει πού θα πάει, τον βιομήχανο που θα ξέρει και θα έχει συνεννοηθεί, μέχρι τον υπεύθυνο ή τις οργανώσεις εκείνες που θα μεταφέρουν τα προϊόντα, θα έχουμε συνεννοηθεί, ώστε να μην υπάρχουν κακοσχεδιασμοί, γιατί πολλές φορές αυτά πληρώνουμε, κυρίως πληρώνουμε την έλλειψη συνεννόησης και σχεδιασμού. 

Στο σχέδιο νόμου είναι γεγονός ότι υπάρχει ένα μεγάλο δεύτερο μέρος. Αλλά και αυτό το δεύτερο μέρος ακόμα και αν μέσα από την εφαρμογή κάποιων νόμων διορθώνει κάποια πράγματα, πρέπει να έχουμε το θάρρος να πούμε ότι τα διορθώνει προς τη σωστή κατεύθυνση. 

Νέοι αγρότες: Ο θεσμός των νέων αγροτών είναι ένας θεσμός που έχει πετύχει. 'Ενα στοιχείο μόνο θα σας πω ότι στο πρόγραμμα του δεύτερου Κοινοτικού Πλαισίου Στήριξης είχε προβλεφθεί -και είχαν προβλεφθεί και οι αντίστοιχοι πόροι- ότι στο πρόγραμμα των νέων αγροτών θα πρέπει από το 1994 έως το 1999 να έχουν ενταχθεί εννιά χιλιάδες αγρότες. Εγώ σας ανακοινώνω ότι μέχρι την περασμένη εβδομάδα εντάχθηκαν δώδεκα χιλιάδες τετρακόσιοι πενήντα αγρότες και έχουμε ακόμα μπροστά μας χρόνο. 

Επομένως αυτόν το θεσμό τον στηρίξαμε, προχωράει, πέτυχε και θα προχωρήσει ακόμα ταχύτερα. Και επειδή στηρίζουμε πολλά στους νέους αγρότες, γι' αυτό συστήνουμε με το νόμο που ψηφίζουμε σήμερα, γραφεία νέων αγροτών σε κάθε νομό, μαζί και με τις υπηρεσιακές μονάδες εκείνες, που θα κάνουν τον νέο αγρότη να ξέρει πού θα απευθύνεται, ώστε συνολικά να μπορεί κανείς να δει τα επόμενα βήματα. Γιατί γνωρίζετε ότι στα δεκαεπτά μέτρα που ισχύουν με τα υπομέτρα των νέων αγροτών εμπλέκονται πολλές υπηρεσίες, το ΙΚΑ, η Πολεοδομία, συμβολαιογραφεία, διάφορες άλλες υπηρεσίες τραπεζών και πρέπει πραγματικά για να βοηθήσουμε αυτήν την κατάσταση, για να την πιστεύουμε, να τη στηρίξουμε μέσα από την ίδρυση γραφείων νέων αγροτών σε όλες τις Νομαρχιακές Αυτοδιοικήσεις. 

Ακούω όμως και για το Μητρώο Αγροτών. Ναι, υπήρξε υστέρηση. Ερχόμαστε όμως σήμερα -εκτός αν δεν το έχουμε διαβάσει καλά- και δημιουργούμε υπηρεσιακή μονάδα μητρώου, που θα λειτουργήσει σε όλους τους νομούς μέσα από σύστημα on line πληροφόρησης και αυτό το μητρώο που φτιάξαμε το δημιουργούμε πια ως λειτουργικό σύστημα, όπως ένα δημοτολόγιο. Αυτό είναι μέσα σ'αυτά τα οποία σας καλούμε σήμερα να ψηφίσετε. 

Το ίδιο και για τα υπόλοιπα θέματα. 

'Οσον αφορά τον ειδικό λογαριασμό εγγυήσεων γεωργικών προϊόντων, ξεχνάμε ότι από το 1981 ως το 1997 δεν υπήρχε θεσμικό πλαίσιο; Το Σεπτέμβριο του 1997 το κάναμε. 

Διαπιστώσαμε ότι υπάρχουν ανάγκες συμπληρώσεως και φέρνουμε εμείς σήμερα αυτήν τη διάταξη ακριβώς για να δώσουμε το δικαίωμα ανάκτησης των αχρεωστήτως καταβληθέντων. Και δεν έχει καμία σχέση με απιστίες, γιατί η απιστία απαιτεί τουλάχιστον δόλο και ο δόλος δεν μπορεί να αποδειχθεί σε κανένα δικαστήριο από τις οποιεσδήποτε αυτές ρυθμίσεις. 

Τρίτον, πράγματι ερχόμαστε και κάνουμε μια σειρά νομοτεχνικών και ουσιαστικών βελτιώσεων στο νόμο για τον Οργανισμό Ελέγχου και Πληρωμών τον ΟΠΕΚΕΠΕ. Χρειάζεται να γίνουν αυτά. Μα γιατί τους κάνουμε; Μα για να λειτουργήσει. Να λειτουργήσει γρήγορα, γιατί αυτό το σύστημα το οποίο έχουμε σήμερα για τις πληρωμές και τους ελέγχους των κοινοτικών ενισχύσεων έκλεισε και αυτό τον κύκλο του. Είναι από το 1980-1982 τελείωσε και αυτό. Πρέπει να περάσουμε σε άλλα σχήματα, συνεννοηθήκαμε με τις υπηρεσίες της Ευρωπαϊκής 'Ενωσης και προχωράμε σε καινούρια σχήματα. Αλλά για να προχωρήσουμε σ' αυτά τα σχήματα πρέπει να διατηρήσουμε στο μεταβατικό στάδιο αυτό το οποίο έχουμε, ώστε τουλάχιστον σ' αυτό το δεύτερο εξάμηνο να λειτουργήσει ο Οργανισμός Ελέγχου και Πληρωμών, έτσι να στήσει την υποδομή του, ώστε και περιφερειακά, γιατί αυτός είναι ο στόχος. Δεν είναι να κάνουμε έναν οργανισμό στη θέση της ΔΙΔΑΓΕΠ. Είναι να κάνουμε έναν οργανισμό που να λειτουργεί αποκεντρωμένα, ώστε να μην ξαναπατήσει στην οδό Αχαρνών, στο Υπουργείο Γεωργίας, πακέτο με χαρτιά και χαρτάκια για κάθε προϊόν και από κάθε περιφέρεια. Και αυτό θα κλείσει και σε στενή συνεργασία με τα όργανα εκείνα και τις επιτροπές εκείνες της Ευρωπαϊκής 'Ενωσης, έχουμε δώσει το χρονοδιάγραμμά μας τώρα πια ουσιαστικά και με ακρίβεια και πιστεύω ότι και αυτό θα οδηγήσει και αυτό θα βοηθήσει στη λειτουργία αυτού του μηχανισμού για τον 'Ελληνα αγρότη. 

Στο θέμα των ρυθμίσεων των συνεταιριστικών χρεών της ΑΤΕ. Ο νόμος ψηφίστηκε το 1997. Εγώ καταλαβαίνω ότι όλα όσα λέγονται μας ανάγουν σε ένα άλλο παρελθόν. 'Ηδη από την περασμένη εβδομάδα έρχονται όπως λέει ο νόμος οι μελέτες βιωσιμότητας και τα σχετικά σχέδια από την Αγροτική Τράπεζα προκειμένου να περάσουν από την επιτροπή και να βγει η κοινή υπουργική απόφαση για να ισχύσουν στην πράξη αυτά που είχαμε αποφασίσει τότε για τους συνεταιρισμούς. Και αυτή η πορεία η οποία έχει λόγω και της αντίρρησης την οποία ξεπεράσαμε με ομόφωνη πολιτική απόφαση στο Συμβούλιο Υπουργών Γεωργίας της Ευρωπαϊκής 'Ενωσης έχει δημιουργήσει ένα διετές κενό που έχει με τη σειρά του δημιουργήσει νέα εγγραφή τόκων, αλλά είναι από τους λεγόμενους μη εγγεγραμμένους τόκους, άρα πρόκειται για λογιστική στην ουσία τακτοποίηση των τόκων που δημιουργήθηκαν από την ψήφιση του νόμου μέχρι τώρα που γίνεται η αποδοχή των μελετών βιωσιμότητας και στην ουσία θα δοθούν τα χρήματα στην Αγροτική Τράπεζα. 

Επομένως στο θέμα αυτό για τα χρέη των συνεταιρισμών δεν κάνουμε τίποτε άλλο παρά τους εξωλογιστικούς, μη εγγεγραμμένους από το νόμο, όχι γιατί κάνει λάθος η τράπεζα, τόκους να μην τους καταλογίσουμε γιατί τότε θα κινδυνεύαμε να ρυθμίσουμε τα δάνεια των δέκα, είκοσι ετών και θα τους ζητάμε τόκους των δυο τελευταίων ετών που πολλές φορές ακριβώς λόγω των τόκων ποινών και των τόκων υπερημερίας θα ήταν υπέρογκοι. 

'Οσον αφορά δε τη ρύθμιση της Αγροτικής Τράπεζας δεν νομίζω ότι μπορούμε αυτήν τη στιγμή ίσως σε λίγες μέρες να μιλάμε όλοι αν θέλουμε να διατηρήσουμε ένα επίπεδο σοβαρότητας. Γιατί; Εφαρμόστηκε μια απόφαση, εφαρμόστηκε μια οδηγία, η οποία τρέχει, κλείνει την πορεία της τώρα και μπορούμε απολογιστικά να δούμε αν αυτά τα οποία σχεδιάστηκαν από την τράπεζα υλοποιήθηκαν. Αλλά τουλάχιστον έχει υλοποιηθεί ένα. Και αυτό πάλι να μην το μειώνουμε, να μην το υποβαθμίζουμε παρά τη διατήρηση ακόμη για ένα εκατομμύριο λόγους και γνωρίζουμε καλά εμείς όλοι εδώ τους λόγους και δεν είναι άμοιρος κανένας σ' αυτόν τον τόπο για την κατάσταση της οικονομίας και για τα υψηλά επιτόκια επί δεκαετίες. Παρ' όλα αυτά όμως οφείλει κανείς να αναγνωρίσει ότι από την 1.1.99 και για όλο αυτό το εξάμηνο που πέρασε και για το επόμενο εξάμηνο μειώσαμε τα επιτόκια κατά τέσσερις μονάδες από 16% σε 12% για όλους τους αγρότες και όχι μόνο γι' αυτούς που θα πάνε να ρυθμίσουν τα χρέη τους από τόκους υπερημερίας ή από τόκους ποινής που διαγράφονται με την τελευταία ρύθμιση. 

Είναι γεγονός ότι είμαστε μία χώρα που απαιτεί προσεκτικά βήματα. Απαιτεί προσεκτικά βήματα και στα θέματα των εισροών -και το χρηματοοικονομικό κόστος είναι η σημαντικότερη, ακριβότερη εισροή στον αγροτικό τομέα- και ακριβώς αυτά τα βήματα είμαι βέβαιος ότι θα μας οδηγήσουν, και αυτό το προβλέψαμε στην οδηγία για τη ρύθμιση, σε ακόμα χαμηλότερα επιτόκια από το Σεπτέμβριο -να θυμίσω ότι για τους νέους αγρότες το επιτόκιο σήμερα είναι 8,5%- και ακόμη χαμηλότερα επιτόκια από την 1.1.2000 όταν και η ίδια η Αγροτική Τράπεζα μέσα από το σύστημα ανασυγκρότησης και εξυγίανσής της, θα βγει από τον προστατευτισμό που βρίσκεται σήμερα για να μπορέσει να υπάρξει σαν γνήσια κρατική συνεταιριστική τράπεζα, να μπορέσει να υπάρξει υγιής από πλευράς και ενίσχυσης των κεφαλαίων της, αλλά και της κατάστασης του χαρτοφυλακίου της. Και πιστεύω ότι όλα αυτά, για τα οποία έχουμε πάρει αποφάσεις έγκαιρα, θα είναι αυτά που θα δώσουν την ασφάλεια στον αγρότη, ο οποίος τουλάχιστον μέσα σε λίγους μήνες, θα μπορεί να παίρνει πραγματικά χαμηλότοκα δάνεια, όπως και οι άλλοι αγρότες της Ενωμένης Ευρώπης. 

Κυρίες και κύριοι συνάδελφοι, πράγματι υπάρχει μία τροπολογία, αλλά δεν κατάλαβα γιατί μπλέκετε τα δάση με αυτήν την τροπολογία. Αυτή η τροπολογία δεν έχει καμία σχέση με τα δάση. Μάλιστα άκουσα τον εισηγητή της Νέας Δημοκρατίας να αναφέρεται και σε λατομεία κλπ. Δεν υπάρχει τέτοιο πράγμα. 

ΕΥΑΓΓΕΛΟΣ ΜΠΑΣΙΑΚΟΣ: Το λέει μέσα. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κοιτάξτε, η διάταξη που καταθέσαμε είναι απλή. Σ' αυτήν την παράγραφο που έχει η τροπολογία, η οποία ψηφίστηκε με το ν. 998/79 και τροποποιήθηκε το 1987, εμείς δεν αλλάζουμε τίποτε, παρά προσθέτουμε μία φράση μόνο. Δεν αλλάζουμε τίποτε. Προσθέτουμε μόνο τη φράση "Βοτανικοί κήποι". Και την προσθέτουμε γιατί σε κάποια κτήματα που έχουν χαρακτηρισθεί βοτανικοί κήποι, ή όπου υπάρχουν βοτανικοί κήποι, δεν μπορεί κανείς να κτίσει μία σχολική αίθουσα. Είναι πολύ απλό. 'Ολα τα άλλα που διαβάζετε υπάρχουν, ισχύουν, είναι νόμος. 

'Οσον αφορά δε τα εποικιστικά, είναι εποικιστικά και μάλιστα είναι σαφής η φράση ότι μιλάμε για το περίφημο αυτό πρόβλημα που σέρνεται εξήντα χρόνια σ' αυτόν τον τόπο και δημιουργεί προβλήματα ανάμεσα στο κράτος και στους πολίτες. Και έχουν έρθει συνάδελφοι από όλα τα κόμματα και έχουν πει ότι αυτό επιτέλους πρέπει να λυθεί και το φέρνουμε. Και μάλιστα δεν περίμενα κριτική, γιατί εγώ σας είπα στη Διαρκή Επιτροπή ότι έχω την τροπολογία έτοιμη ως προσθήκη, αλλά δεν την καταθέτω πριν από τις ευρωεκλογές, για να μη θεωρηθεί προεκλογικό τέχνασμα. Την καταθέτουμε σήμερα αλλά υπάρχει μία φράση και λέει για τα εποικιστικά ότι είναι διάταξη πλαίσιο για το πώς θα λυθεί αυτό το θέμα και λέει τις διαδικασίες. Δεν λύνεται με το που θα την ψηφίσουμε, γιατί είναι πολύ λεπτά τα θέματα, είναι πολύ σοβαρά τα θέματα -το αναγνωρίζουμε- και εκεί στη ρύθμιση αυτή των εποικιστικών θεμάτων, που πραγματικά τα περισσότερα από ό,τι είδα είναι ιστορίες σαράντα ή εξήντα χρόνων, από τη Μικρασιατική καταστροφή κλπ., από τις εισηγήσεις των υπηρεσιών του Υπουργείου Γεωργίας μπήκε μία φράση μέσα, μπορείτε να διαβάσετε την τροπολογία, που λέει ότι δεν αφορά δασικές εκτάσεις. Επομένως σε κανέναν δεν δίνουμε το δικαίωμα να μπλέξει το θέμα των δασών με το θέμα των εποικιστικών που είναι κάτι τελείως, μα τελείως διαφορετικό και υπάρχει από όλες τις πλευρές, τουλάχιστον από ό,τι εγώ γνωρίζω από προσωπικές επαφές, μία συναίνεση. 

Θα ήθελα να μείνω και σε ένα άλλο θέμα. Επειδή αναφέρθηκε αυτό το θέμα με την ποιότητα των τροφίμων -γιατί αυτός είναι ο τίτλος στην όποια γεωργία και ιδιαίτερα στη δική μας γεωργία για τα επόμενα χρόνια- εδώ, το παλιό μας συγκριτικό μειονέκτημα του μικρού και μεσαίου κλήρου, έχει γίνει σήμερα συγκριτικό πλεονέκτημα. Γι' αυτό κάναμε και τον οργανισμό, που άρχισε να λειτουργεί, πιστοποίησης προϊόντων, για να μπορούμε πια να έχουμε με σφραγίδα της Ευρωπαϊκής 'Ενωσης βιολογικά και παραδοσιακά προϊόντα. Και πιστεύω ότι σε αυτήν την ποιότητα των προϊόντων έχουμε πάρα πολλά να κάνουμε. Αλλά το θέμα των τροφίμων, που ξέσπασε και μεγεθύνθηκε, ίσως και υπερβολικά στη δική μας χώρα σε σχέση με τις άλλες ευρωπαϊκές χώρες, είναι ένα μεγάλο θέμα και ανοίγει πολλές συζητήσεις, τις οποίες οφείλουμε να κάνουμε και εδώ. Ανοίγει το θέμα της εντατικοποίησης της γεωργίας και ανοίγει το θέμα του ότι εντάξει στην Ευρωπαϊκή 'Ενωση που έχουμε τον υψηλότερο δείκτη προστασίας του καταναλωτή από όλες τις χώρες του κόσμου -οι ΗΠΑ είναι μίλια πίσω από την Ενωμένη Ευρώπη- οφείλουμε να συζητήσουμε, γιατί είναι ένα μεγάλο θέμα. Αλλά αυτό το μεγάλο θέμα που υπάρχει, δεν το ανακαλύψαμε ξαφνικά στην Ελλάδα, στο Υπουργείο Γεωργίας. Και έδωσα στοιχεία γι' αυτό. Γιατί μόνο από το Υπουργείο Γεωργίας -και στο δικό του χώρο αρμοδιοτήτων- το 1998, σε έτος που δεν υπήρχε πρόβλημα, διεξήχθησαν ογδόντα επτά χιλιάδες έλεγχοι σε προϊόντα και κατασχέθηκαν έξι τόνοι προϊόντων. Δεν χρειαζόταν να έρθουν οι διοξίνες για να γίνουν οι έλεγχοι σε αυτόν τον τόπο. Το δε Υπουργείο Γεωργίας, για όσους δεν το γνωρίζουν, έχει εκατόν τριάντα τέσσερα ερευνητικά κέντρα, ινστιτούτα και κέντρα ελέγχου σε όλη την Ελλάδα και για τη φυτική και για τη γεωργική και για τη ζωϊκή παραγωγή. 

Πράγματι, υπάρχει ένα πλαίσιο προστασίας. 'Ηρθε όμως αυτό το θέμα των εισαγόμενων διοξινών που αναστάτωσε τον τόπο, γιατί είναι ένα πραγματικό θέμα. Ακόμα και αν έχει τη ρίζα του σε εμπορικούς πολέμους ή αν έχει τη ρίζα του σε ανθρώπινα λάθη, είναι ένα πραγματικό θέμα. 

Ακούμε όμως το αν έκανε ή δεν έκανε η Κυβέρνηση σωστά τη δουλειά της ή αν έπραξε να προστατεύσει τον καταναλωτή, να προστατεύσει τη ζωϊκή παραγωγή. Θέλω να θυμίσω σε όλους ότι πριν από τέσσερις μέρες με επισκέφθηκε ο πρέσβης του Βελγίου για να διαμαρτυρηθεί για την αυστηρότητα των δικών μας μέτρων. Επομένως εμείς πήραμε και εθνικού χαρακτήρα μέτρα, εφαρμόσαμε τις ευρωπαϊκές οδηγίες και είμαστε οι πρώτοι, οι οποίοι δεσμεύσαμε τα ύποπτα διοξινών προϊόντα. Είμαστε οι πρώτοι στην Ευρώπη που καταστρέψαμε τα νωπά προϊόντα ... 

ΑΝΔΡΕΑΣ ΚΑΡΑΓΚΟΥΝΗΣ: Τα ελέγξατε, κύριε Υπουργέ; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Να τα ελέγξουμε για να τα καταστρέψουμε και να πάρουμε τα αποτελέσματα μετά από έξι μήνες; Γιατί τόσο κάνουν. 

ΑΝΔΡΕΑΣ ΚΑΡΑΓΚΟΥΝΗΣ: Ρώτησα αν τα ελέγξατε. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δεν έχουμε καταλάβει ότι μία μονάδα διοξίνης -επειδή γίναμε όλοι ειδικοί για τις διοξίνες- είναι ένα τρισεκατομμυριοστό του γραμμαρίου ανά γραμμάριο λίπους. Και αν δεν έχεις τα συμπτώματα στο ζωϊκό σου πληθυσμό, τι να πας να ψάξεις; Παρ'όλα αυτά όμως -αν ένα προϊόν έχει διοξίνη πρέπει να έχει μία άλλη ουσία το PCB, τιτοκλοφέν που λέμε εμπορικά- εμείς ξεκινήσαμε να κάνουμε τώρα ελέγχους, για να δούμε αν υπάρχει PCB, αν υπάρχει μελλοντικά διοξίνη. Αλλά ψάχνουμε χωρίς να υπάρχουν τα συμπτώματα. Στο Βέλγιο τη διοξίνη δεν την ανακάλυψαν, διότι έκαναν κάποιον έλεγχο, αλλά γιατί είδαν τις κότες σε κάποια πτηνοτροφεία να μη γεννούν αυγά, να τρέμουν, να έχουν νευρικό κλονισμό, να είναι άρρωστες και έτσι πήγαν και έκαναν ελέγχους. Δεν θέλω να συνεχίσω σε αυτό. 

ΜΟΣΧΟΣ ΓΙΚΟΝΟΓΛΟΥ: Κύριε Υπουργέ, η Νέα Δημοκρατία σας κατηγορεί, επειδή καταστρέψατε τα προϊόντα, ότι δεν τα ελέγξατε αν έχουν ή αν δεν έχουν διοξίνες; 

ΠΡΟΕΔΡΕΥΩΝ (Νικόλαος Κατσαρός): Παρακαλώ, κύριε συνάδελφε, μη διακόπτετε. Αφήστε να συνεχίσει ο κύριος Υπουργός. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Εγώ θέλω να κλείσω αυτό το θέμα, το οποίο οδηγεί σε μία παλιά σκέψη και του Πρωθυπουργού, αλλά και σε ένα νόμο, ο οποίος γίνεται για να συντονίσει κάποια Υπουργεία. Γιατί έχουμε όμοια συστήματα ή συστήματα που αλληλοκαλύπτουν αρμοδιότητες σε πολλά Υπουργεία και γι'αυτό στο Υπουργικό Συμβούλιο της Παρασκευής έχει εγγραφεί ως αποκλειστικό θέμα το θέμα αυτό της προστασίας των τροφίμων, του ενιαίου φορέα τροφίμων, το οποίο φυσικά και θα λύσουμε. 

Κυρίες και κύριοι συνάδελφοι, όπου έχουμε κάνει κάποια παράλειψη ή λάθος με το να το διορθώσουμε πιστεύουμε ότι προστατεύουμε με τον καλύτερο τρόπο τα συμφέροντα του 'Ελληνα αγρότη και της αγροτικής παραγωγής. 

Προβλήματα υπάρχουν, αλλά τα προβλήματα αυτά θα αντιμετωπιστούν αν περάσουμε θεσμούς σαν τις διεπαγγελματικές οργανώσεις, αν αλλάξουμε το νόμο-πλαίσιο για τους συνεταιρισμούς -και το έχω πει ότι θα το αλλάξουμε και σε συγκεκριμένη κατεύθυνση μάλιστα- αν αλλάξουμε τη δομή και λειτουργία του Υπουργείου Γεωργίας και αν περάσουμε νέους θεσμούς για την πιστοποίηση των προϊόντων. Αυτά όλα έχουν ξεκινήσει ήδη και είναι μέσα στον προγραμματισμό του δεύτερου εξαμήνου. Μη μας πει λοιπόν κανείς ότι δεν δίνουμε μάχες -ειπώθηκε και αυτό- ή ότι δεν προστατεύουμε το αγροτικό εισόδημα. 

Θέλω να σας πω ότι μετά το τέλος της "ΑΤΖΕΝΤΑ 2000", μετά την εισροή των ποσών του ενός τρισεκατομμυρίου (1.000.000.000.000) δραχμών ετησίως για τις ενισχύσεις και όλα τα άλλα για τις επενδύσεις, ακόμα και στο προηγούμενο Συμβούλιο Υπουργών Γεωργίας, καταφέραμε σε τρία θέματα να πάρουμε και από εκεί πρόσθετους πόρους. Διότι με την παρέμβαση που κάναμε στο θέμα της συνυπευθυνότητας του σίτου κερδίσαμε πενήντα πέντε δισεκατομμύρια (55.000.000.000) δραχμές για τη φετινή χρονιά 1999-2000, με την παρέμβαση που κάναμε, λόγω μιας απαίτησης της Πορτογαλίας, πήραμε εξήντα χιλιάδες επιπλέον τόνους ποσόστωσης ντομάτας και τέλος ξαναπήραμε χιλιάδες στρέμματα επαναμπελώσεων από δικαιώματα που είχαν μείνει παγωμένα την τελευταία δεκαετία. 

Πιστεύω ότι με καλύτερο τρόπο και όχι μόνο μέσα από την Ατζέντα, αλλά σε κάθε Συμβούλιο Υπουργών σε κάθε διεθνή χώρο, προστατεύουμε το εισόδημα των αγροτών και κυρίως κοιτάμε να στηρίξουμε τα αγροτικά προϊόντα που είναι το κομμάτι του πιο δυναμικού τομέα μαζί με τον τουρισμό αυτής της χώρας. 

Ευχαριστώ. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Τσιτουρίδης έχει το λόγο. 

ΣΑΒΒΑΣ ΤΣΙΤΟΥΡΙΔΗΣ: Μετά την τελευταία αποστροφή του κυρίου Υπουργού κατενόησα ότι ο κ. Ανωμερίτης και η Κυβέρνηση του κ. Σημίτη είναι ικανοποιημένοι από την κατάσταση, η οποία υπάρχει στην ελληνική γεωργία. Και αν δω μικροκομματικά την όλη υπόθεση, θα πω ότι αισθάνομαι ευτυχής διότι όσο αισθάνεσθε ικανοποιημένοι και είστε ξεκομμένοι από την πραγματικότητα τόσο ο αγροτικός πληθυσμός θα συνεχίσει να απομακρύνεται, από το ΠΑΣΟΚ. 'Οσοι έμειναν βέβαια να σας στηρίζουν ακόμη, κύριε Υπουργέ. 

Αλλά βεβαίως, δεν μπορούμε να μείνουμε στη μικροπολιτική. Αισθανόμαστε ιδιαίτερη ανησυχία βλέποντας ότι μήνα με το μήνα και χρόνο με το χρόνο τα προβλήματα στον αγροτικό τομέα και περισσεύουν σε αριθμό και μεγαλώνουν σε ένταση. Τα προβλήματα αυτά επιτείνονται από το γεγονός ότι στις αρμόδιες υπηρεσίες του Υπουργείου Γεωργίας είτε αυτές είναι κεντρικές είτε είναι περιφερειακές, υπάρχει διάλυση ως και αποσύνθεση. 

Το παρόν σχέδιο νόμου, το οποίο συζητούμε, καθιστά προφανή αυτήν την αποσύνθεση του Υπουργείου Γεωργίας, αφού έχουμε ένα σχέδιο νόμου που έχει είκοσι πέντε άρθρα, εκ των οποίων μόνο το πρώτο άρθρο διαπραγματεύεται το θέμα του τίτλου "Διεπαγγελματικές Οργανώσεις" και τα άλλα είκοσι τέσσερα έρχονται να τροποποιήσουν όλους τους τελευταίους νόμους, τους οποίους ψήφισε η παρούσα Κυβέρνηση, για να τους καταστήσουν -όπως ελέχθη- πιο ικανούς, πιο ενεργούς στο να λύσουν προβλήματα. 

Μα όλα τα θέματα τα οποία φέρατε εδώ προς τροποποίηση σας τα είχαμε επισημάνει, κύριε Υπουργέ και το 1996 και το 1997 και το 1998, όταν εψηφίζοντο αυτοί οι νόμοι και με την κοινοβουλευτική πλειοψηφία που είχατε εσείς επιμένατε ως Κυβέρνηση να κάνετε πράγματα διά τα οποία ανακαλύπτατε μετά από μερικούς μήνες ότι δεν μπορούν να υλοποιηθούν και ότι πρέπει να τροποποιηθούν για να είναι συμβατά με το κοινοτικό δίκαιο. 'Ολα αυτά σας τα είπαμε. 

Δεν μας δημιουργεί η χαλάρωση την οποία βλέπουμε, κανένα αίσθημα ασφάλειας, ότι γι' αυτά τα οποία τροποποιείτε σήμερα, δεν θα έρθετε να ανακαλύψετε πάλι αύριο ότι υπάρχει κάποιο πρόβλημα και να έρθουμε στο τέλος της θητείας σας ως Κυβέρνηση ξανά να τροποποιούμε αυτά τα οποία ψηφίσαμε. 

Μπορώ να πω επίσης ότι σας διακρίνει ως Κυβέρνηση μια τάση να πιστεύετε ότι όλα τα προβλήματα, και στον αγροτικό τομέα, μπορούν να λυθούν με τη δημιουργία νέων θεσμών. 'Ερχεσθε και λέτε "ξέρετε, θα κάνουμε το Μητρώο Αγροτών, θα λυθούν τα προβλήματα". Τα ακούγαμε επί πολλά χρόνια. Ακούσαμε ότι θα κάνουμε το νέο νόμο περί συνεταιριστικών οργανώσεων και ότι θα λύσει προβλήματα. Τώρα ερχόμαστε στις διεπαγγελματικές οργανώσεις, οι οποίες θα λύσουν όλα τα προβλήματα. 

Πριν πάμε να δημιουργήσουμε νέους θεσμούς όμως, θα πρέπει επιτέλους να δούμε σοβαρά πώς λειτουργεί το Υπουργείο Γεωργίας, πώς λειτουργούν οι υπάρχοντες θεσμοί. Τι να πει κανείς; 'Ερχεσθε πριν από ένα χρόνο και καταργείτε οργανισμούς, όπως ο Οργανισμός Βάμβακος, ο Οργανισμός Ελαιολάδου, ο Οργανισμός Γάλακτος, επειδή δεν λειτουργούσαν αποτελεσματικά. 'Ηρθε ο κ. Τζουμάκας εδώ, ύβρισε τους πάντες και τα πάντα, ότι όλοι είναι λίγο - πολύ κλέφτες. 

Τους καταργήσατε και έρχεσθε σήμερα, ένα χρόνο μετά, να επανασυστήσετε έναν από τους καταργημένους οργανισμούς, τον Οργανισμό Γάλακτος, για τον οποίο σας ρωτούσαμε ως Αντιπολίτευση, αν είχατε πάρει έγκριση από την Ευρωπαϊκή Επιτροπή. Η δημιουργία αυτού του οργανισμού ήταν προϋπόθεση το 1992, για να υπάρξει επιτέλους σύστημα ποσοστώσεως στην Ελλάδα. 

Μας διαβεβαιώνατε εδώ ως Κυβέρνηση ότι όλα καλά πήγαιναν. Ποιος σας διαβεβαιώνει ότι αύριο δεν θα έρθετε να ανακαλύψετε ότι και ο Οργανισμός Καπνού χρειαζόταν και ο Οργανισμός Βάμβακος χρειαζόταν; Θα έρθετε κάποια στιγμή και θα δείτε ότι το να κάνετε περισσότερο κράτος, καταργώντας οργανισμούς και δίνοντας όλες τις αρμοδιότητες στο ούτως ή άλλως απαξιωμένο Υπουργείο Γεωργίας, απαξιωμένο με τον τρόπο που λειτουργεί, δεν λύνει κανένα πρόβλημα. Και περισσότερο κράτος κάνετε και πιο αναποτελεσματικό κράτος κάνετε. 

Εμείς είχαμε πει ότι είναι πολύ σημαντικό να υπάρχει ανά προϊόν ένας εξειδικευμένος οργανισμός, ο οποίος με την ειδική γνώση και των ανθρώπων που θα δούλευαν εκεί, θα μπορούσε να βοηθήσει την πολιτεία, την Κυβέρνηση, τους παραγωγούς, τους μεταποιητές, τους εμπόρους, όχι μόνον στο θέμα της παραγωγής, αλλά και της μεταποίησης και της εμπορίας των αγροτικών προϊόντων. 

Μας καταλογίσατε εδώ ότι για έναν πολύ σημαντικό θεσμό, όπως είναι οι διεπαγγελματικές οργανώσεις, περίπου δεν είπαμε τίποτε. Και εσείς δεν λέτε τίποτε. 'Ερχεσθε με ένα γενικό πλαίσιο και με μια γενική εξουσιοδότηση στον Υπουργό Γεωργίας να μας πείτε τι θα κάνετε στο μέλλον. Μα, το μέλλον έχει ξεπερασθεί ήδη. Αυτά τα προβλήματα θα έπρεπε να έχουν αντιμετωπιστεί σε προηγούμενα χρόνια. Πότε θα μας πείτε τι θα κάνετε; Τελειώνει η θητεία αυτής της Κυβέρνησης. 

Εν πάση περιπτώσει, θα ήθελα να πω και κάτι άλλο. Αισθάνομαι ότι αποτελεί πρόκληση ως Βουλευτής της Νέας Δημοκρατίας να ακούω από την Κυβέρνηση ότι είμαστε στη Νέα Δημοκρατία Ευρωπαίοι λίγο-πολύ a la carte, δηλαδή ανάλογα με τη συγκυρία και ανάλογα με το θέμα. Δεν περιμένουμε να το ακούμε αυτό από το ΠΑ.ΣΟ.Κ., ότι εμείς είμαστε Ευρωπαίοι a la carte. 

Εμείς έχουμε ευρωπαϊκό προσανατολισμό σταθερά εδώ και πολλά χρόνια. Βάλαμε τη χώρα στην Ευρωπαϊκή Κοινότητα, με τα πολλά ωφελήματα που είχε η ελληνική γεωργία και λυπούμεθα πάρα πολύ να βλέπουμε ότι κανένα από τα ωφελήματα αυτά της Κοινής Αγροτικής Πολιτικής σε όλη τη δεκαετία του 1980, με τις πολιτικές που ασκήσατε και τις οποίες συνεχίζετε με άλλες πρακτικές να ασκείτε και σήμερα, δεν προσέθεσαν κάτι στην ελληνική γεωργία. 

Και το λέω αυτό διότι, παρά την όποια ικανοποίηση εσείς εκφράσατε, τα μεγέθη είναι εδώ. Το αγροτικό εισόδημα τα τρία τελευταία χρόνια μειώθηκε κατά 9%. Η ύπαιθρος χώρα ερημώνει, ο αγροτικός πληθυσμός γηράσκει και ένα στοιχείο, το οποίο επίσης είναι προκλητικό για μια αγροτική χώρα, είναι ότι το 1998, την τελευταία χρονιά για την οποία έχουμε στοιχεία, το εμπορικό ισοζύγιο στον αγροτικό τομέα για χώρα αγροτική έφθασε να είναι αρνητικό κατά τριακόσια δέκα επτά δισεκατομμύρια (317.000.000.000) δραχμές. 

Το ξαναλέω, είμαστε αγροτική χώρα και κτηνοτροφική χώρα και διευρύνεται διαρκώς το άνοιγμα του εμπορικού ισοζυγίου στον αγροτικό τομέα. Αυτά είναι τα μεγέθη, για να μην μπω σε άλλα και κουράζω τη Βουλή. 

'Αρα, λοιπόν, όταν τα μεγέθη είναι αυτά και όταν ο ευρωπαϊκός και διεθνής ορίζοντας γκριζάρουν, δεν μπορούμε να λέμε ότι με τις διεπαγγελματικές οργανώσεις, για τις οποίες εδώ φέραμε ένα άρθρο το οποίο εξουσιοδοτεί για το τι θα κάνει ο Υπουργός στο μέλλον, θα λύσουμε όλα τα προβλήματα. 

Και θα ξανάρθω σε κάτι, το οποίο είχα πολλές φορές την ευκαιρία να πω. "Ατζέντα 2000", τι πετύχατε, τι δεν πετύχατε. 

Μη θριαμβολογείτε -έχετε την τάση να το κάνετε, το κάνατε και προεκλογικώς, το έκανε και ο κ. Σημίτης κατά κόρον- διότι στις αποφάσεις του Βερολίνου για τα προσεχή επτά χρόνια κατορθώσατε να παγώσουμε τις πιστώσεις, τις οποίες ο κοινοτικός προϋπολογισμός δίνει για εγγυήσεις αγροτικών προϊόντων. Αυτό έγινε. Αυτό εάν το συγκρίνουμε βεβαίως με τον κίνδυνο, ο οποίος υπήρχε για μερική επανεθνικοποίηση και ο οποίος απετράπη -όπως πολύ καλά ξέρετε, λόγω των διαφωνιών των Γάλλων- είναι κάτι το οποίο είναι ένα δεδομένο θετικό, αλλά δεν προσφέρεται για πανηγυρισμούς. 

Σε ό,τι αφορά από κει και πέρα τα πολλά λεφτά, τα οποία θα έλθουν από το τρίτο Κοινοτικό Πλαίσιο Στήριξης για τη γεωργία, εάν μετρήσω τους τελευταίους δύο-τρεις μήνες τις εξαγγελίες των Υπουργών της Κυβέρνησης, του κ. Σημίτη για το τι θα πάρει ο κάθε τομέας από το τρίτο Κοινοτικό Πλαίσιο Στήριξης -τι θα πάρει η γεωργία, η ανάπτυξη, ο τουρισμός, η βιομηχανία- χρειάζονται τέσσερα τουλάχιστον πακέτα σε ποσό για να ικανοποιηθούν αυτά τα οποία ως αιτήματα των Υπουργείων σας εξαγγέλλετε λίγο-πολύ ως δεδομένα. Δεν γίνεται έτσι πολιτική. 

Δημιουργείτε προσδοκίες στους αγρότες και στο χώρο της γεωργίας, τις οποίες προφανώς δεν θα μπορέσετε να ικανοποιήσετε. Και βεβαίως να το ξαναπώ ότι αν το δούμε μικροκομματικά και μικροπολιτικά, εμείς κέρδος έχουμε. Ζημιώνει η Ελλάδα, ζημιώνει η χώρα όμως, με τέτοιες προσδοκίες οι οποίες δημιουργούνται και οι οποίες χαλαρώνουν ακόμα περαιτέρω την όποια προσπάθεια πρέπει να κάνουμε. Και πρέπει να κάνουμε σημαντικές προσπάθειες στον αγροτικό τομέα. 

'Εχετε ως Κυβέρνηση αναλάβει μία σειρά δεσμεύσεων τα τελευταία χρόνια και ειδικότερα μετά τις τελευταίες κινητοποιήσεις. Τελειώνει η θητεία σας. Είμαστε στον τελευταίο χρόνο της εντολής την οποία έχετε και, 

- Η ανάγκη για ανασυγκρότηση των συνεταιριστικών οργανώσεων παραπέμπεται στις καλένδες. 

- Η δημιουργία προϋποθέσεων για τη μείωση του κόστους παραγωγής δεν είναι ορατή. Και έχετε δεσμευθεί για τη μείωση του κόστους παραγωγής. 

Το Μητρώο των Αγροτών δεν αξιοποιείται. Λέτε ότι κάνετε μια υπηρεσία μητρώου. Πριν από ένα-ενάμιση χρόνο κατά τρόπο πανηγυρικό η ΠΑΣΕΓΕΣ παρέδωσε στον κ. Τζουμάκα τότε το Μητρώο Αγροτών, που δεν το αξιοποιείτε ούτε είναι προφανές εάν, πώς και πότε θα το αξιοποιήσετε. 

- Τα κίνητρα τα οποία έπρεπε να δοθούν στους κατά κύριο επάγγελμα αγρότες δεν προωθούνται. 

- Τα μεγάλα έργα, τα οποία θα άλλαζαν τη μορφή της υπαίθρου δεν γίνονται. 'Εχω γυρίσει, μέσα από κάποιες ιδιότητες, περίπου το σύνολο των περιφερειών της χώρας. Σε όποιο νομό κι αν πάω -έχετε πάει υποθέτω και εσείς σε πολλούς- και ζητήσω να μου πουν ένα μεγάλο έργο, το οποίο θα άλλαζε τη μορφή της υπαίθρου και ειδικά του πρωτογενούς τομέα, δεν υπάρχει απάντηση. Λέτε για είκοσι χιλιάδες έργα, δεν ξέρω, τι διαφημίσεις κάνατε. Σε κανένα νομό της χώρας δεν έχει γίνει ένα μεγάλο έργο, το οποίο να έχει αλλάξει τα τελευταία χρόνια τη μορφή του πρωτογενούς τομέα. 

'Αλλα μεγάλα θέματα. Αναφερθήκατε στο μείζον αυτό θέμα των ημερών που είναι η καταλληλότητα των τροφίμων. Δε νομίζω ότι είναι κανείς ευτυχής στη χώρα αυτή να βλέπει, και εκ της μη ευθύνης -να το πω κομψά- την οποία είδαμε στο χειρισμό του θέματος αυτού, σημαντικούς κλάδους παραγωγής στη χώρα να πλήττονται, και να πλήττονται δραματικά. Αναφέρομαι στην κτηνοτροφία και στην πτηνοτροφία. Διότι δεν είναι δυνατόν, πρώτον, να ενημερώνεσθε με καθυστέρηση -είναι προφανές ότι ενημερωθήκατε με καθυστέρηση- δεύτερον, να επιχειρείτε επί πολλές ημέρες να υποβαθμίσετε το γεγονός αυτό, να διαβεβαιώνετε ότι όλοι οι έλεγχοι γίνονται καλά και να ακούμε δηλώσεις πρώην κυβερνητικών στελεχών που επιτείνουν τη σύγχυση τη στιγμή, που ξέρετε πάρα πολύ καλά ότι και οι υπηρεσίες του Υπουργείου της Γεωργίας -η Κτηνιατρική Υπηρεσία και όλες οι άλλες- λειτουργούν ατελώς. Δεν έχουν ούτε τα μέσα σε εξοπλισμό ούτε τον αριθμό σε ανθρώπους για να μπορέσουν να κάνουν αυτό, το οποίο πρέπει. Ελπίζω να το ξέρετε. 

Αναφερθήκατε σε ογδόντα επτά χιλιάδες ελέγχους, σε έξι τόνους κατασχεμένων προϊόντων το 1998 και σε εκατόν τριάντα τέσσερα ινστιτούτα, τα οποία ελέγχουν την ποιότητα στη φυτική και ζωϊκή παραγωγή. 

Αν είστε ικανοποιημένος από τον τρόπο με τον οποίο λειτουργούν τα εκατόν τριάντα τέσσερα αυτά Ινστιτούτα, εμείς δεν είμαστε, κύριε Υπουργέ. Τα ινστιτούτα, όπως λειτουργούν σήμερα, δεν μπορούν πολλές φορές να ανιχνεύσουν ουσίες παρελθουσών γενεών, για να μη φθάσουμε στις ουσίες της γενιάς αυτής και της μέλλουσας να έρθει, οι οποίες μπαίνουν στη διατροφική αλυσίδα. Προφανώς δεν είναι αποτελεσματικό το σύστημα. 

Εκείνο το οποίο λέμε είναι ότι πρέπει επειγόντως να ρυθμίσετε, κατά τρόπο ενιαίο και αποτελεσματικό, όλο αυτό το φάσμα του ελέγχου από την παραγωγή, μεταποίηση και εμπορία των αγροτικών προϊόντων, αλλά και τροφίμων, για να μπορέσουμε να αποκαταστήσουμε λίγο την αγορά, όσο είναι δυνατόν και να αξιοποιήσετε την ευκαιρία αυτή που σας δίνει η κρίση των διοξινών και των ακαταλλήλων τροφίμων, για να υλοποιήσετε και να εφαρμόσετε, κατά τρόπο όμως γρήγορο και ριζοσπαστικό, μια ολοκληρωμένη πολιτική ποιότητας και προώθησης των ελληνικών αγροτικών προϊόντων και στην ελληνική αγορά και στην υπόλοιπη ευρωπαϊκή αγορά και στην παγκόσμια αγορά. 

Μας λέτε ότι πιστοποιούμε τα προϊόντα. Τι έχετε πιστοποιήσει έως σήμερα, το οποίο να προωθήθηκε ως πιστοποιημένο προϊόν και να κέρδισε αγορές, όταν, όπως προείπα, το εμπορικό μας ισοζύγιο των αγροτικών προϊόντων, το 1998 επιδεινώθηκε σε σχέση με το 1997; 

Δεν φθάνει, λοιπόν, να λέμε "κάναμε το ένα, κάναμε το άλλο". Τα αποτελέσματα μετρούν στην πολιτική. Και τα αρνητικά αποτελέσματα είναι εδώ. 

Ισχυρίζεστε ότι ο νέος οργανισμός θα ελέγχει, θα πληρώνει και θα φέρνει μία τάξη στην αγορά, στις πληρωμές των επιδοτήσεων. Δεν μπορούμε να ελπίζουμε ότι με το νέο οργανισμό θα βελτιωθούν τα πράγματα ex offi cio, επειδή κάναμε το νέο οργανισμό. 

Δείτε τι γίνεται σήμερα και θα σας κάνω και μία συγκεκριμένη πρόταση. Υπάρχουν σημαντικότατες καθυστερήσεις από τις υπάρχουσες υπηρεσίες. Επειδή θα αλλάξουμε το όνομα των υπηρεσίων και την οργάνωση δεν σημαίνει ότι οι καθυστερήσεις αυτές θα πάψουν να υπάρχουν. Πρέπει να δεσμευθούμε. Αυτή είναι η πρότασή μας. Για κάθε προϊόν εντός ενός χρονικού διαστήματος, δύο μηνών λέμε εμείς, θα πρέπει να πληρώνει το κράτος την επιδότηση είτε το κράτος είναι ο παλιός οργανισμός, η ΔΙΔΕΓΕΠ, όπως είναι σήμερα είτε ο νέος οργανισμός. Εάν περάσουμε την προθεσμία αυτή θα πρέπει να καταλάβουμε επιτέλους ότι αποτελεσματικό κράτος, το οποίο τα παίρνει εντόκως από τον αγρότη, από τον κάθε πολίτη και τα δίδει με σημαντικές καθυστερήσεις ατόκως δεν γίνεται. Να δεσμευθούμε ότι οι όποιες καθυστερήσεις θα υπάρχουν και με αυτό τον οργανισμό, στις πληρωμές, θα οδηγούν σε έντοκη καταβολή των επιδοτήσεων από την πλευρά του κράτους. 

Επίσης θα σας προτείνουμε και κάτι άλλο. Εκτιμώ πως γνωρίζετε ότι σε όλη την Ελλάδα, είτε αφορά το εμπόριο σταριού είτε αφορά το εμπόριο καπνού είτε αφορά τη βιομηχανική ντομάτα είτε τον οποιοδήποτε άλλο τομέα παραγωγής, υπάρχουν πάρα πολλά και σημαντικά προβλήματα από εμπόρους, οι οποίοι κυκλοφορούν στην αγορά, δανειοδοτούνται, χρηματοδοτούνται από την Αγροτική Τράπεζα, οι οποίοι παίρνουν προϊόντα, ενίοτε πληρώνεται η επιδότηση στον παραγωγό, ενίοτε δεν πληρώνεται και εξαφανίζονται από την αγορά οι έμποροι, με αποτέλεσμα ο παραγωγός να είναι ανυπεράσπιστος, να χάνει λεφτά. Μόνο στο νομό μου, στο Νομό Κιλκίς, θα σας πω πέντε περιπτώσεις τρέχουσας σοδειάς -οι δύο αφορούν τον καπνό, οι δύο αφορούν την ντομάτα και η μία αφορά το στάρι- όπου σε μία μόνο περιοχή οι άνθρωποι περιμένουν τριακόσια τριάντα εκατομμύρια (330.000.000) δραχμές, επειδή "εχάθησαν" οι εταιρείες, οι οποίες εταιρείες, όπως πολύ καλά ξέρετε, από την άλλη πλευρά μπορούν να αλλάξουν νομική μορφή και να ξαναπαρουσιαστούν στην αγορά και να ξαναδανειοδοτηθούν από την Αγροτική Τράπεζα. Αν θέλετε να σας πω και τα ονόματα των εμπόρων και των εταιριών. 

Τι σας προτείνουμε εμείς. Θα πρέπει να δημιουργηθεί επειγόντως ένας μηχανισμός, ο οποίος σε τέτοιες περιπτώσεις θα αναλαμβάνει για λογαριασμό του δημοσίου την καταβολή και της εμπορικής τιμής και της επιδοτήσεως στον παραγωγό και οι παραγωγοί θα εκχωρούν στο δημόσιο το δικαίωμα που έχουν της προσφυγής εναντίον των εμπόρων οι οποίοι "εχάθησαν". 

Αν δεν το κάνουμε αυτό, οτιδήποτε και αν αλλάξετε στο Υπουργείο της Γεωργίας, οι παραγωγοί, εξ ορισμού το ασθενές μέρος, θα συνεχίσουν να είναι έρμαιο στα χέρια των εμπόρων, εξ ορισμού ισχυρό μέρος σ' αυτήν τη διαδικασία και κανένας μηχανισμός του Υπουργείου Γεωργίας δεν θα μπορεί να ελέγχει και αυτήν την ασυδοσία. Αυτή είναι μια πολύ συγκεκριμένη πρόταση. 

Τώρα, κατάλαβα ότι μέσα στα επιτεύγματα της Κυβέρνησης αναφέρατε και το σκληρό σιτάρι. Τι το θέλατε αυτό; Για το σκληρό σιτάρι για πρώτη χρονιά φέτος μετά από την καταπληκτική "επιτυχία" του προκάτοχού σας χάσαμε τρία εκατομμύρια στρέμματα επιδοτήσεων και για πρώτη χρονιά φέτος στο σκληρό σιτάρι θα έχουμε συνυπευθυνότητα. Επί πέντε χρόνια δεν αξιοποιήσαμε τα εννιάμισι εκατομμύρια στρέμματα, για να μην αναφερθώ σε άλλα ζητήματα που αφορούν τις υπερβάσεις στο γάλα και το γεγονός ότι καλούνται οι γαλακτοπαραγωγοί να πληρώσουν πρόστιμα για τις υπερβάσεις. Δείτε λίγο το προηγούμενο του 1991-1992 όπου επιτύχαμε τότε τη διαγραφή των προστίμων. 

Υπάρχει, λοιπόν, μία σειρά από ανοικτά προβλήματα και μία σειρά από προβλήματα που δείχνει έλλειψη ενημέρωσης από την πλευρά του Υπουργείου στους παραγωγούς. Σας λέγω ότι αύριο, 30 Ιουνίου, τελειώνει η προθεσμία εντός της οποίας θα έπρεπε να υπογραφούν οι συμβάσεις καπνοπαραγωγών και εμπόρων καπνού και στο μεγαλύτερο μέρος της χώρας δεν έχουν υπογραφεί οι συμβάσεις αυτές. Αύριο λήγει η προθεσμία. Και αναρωτιούνται οι αγρότες τι θα κάνουν. Στο μεγαλύτερο μέρος της χώρας υπάρχει το θέρος της νέας σοδειάς στο σκληρό σιτάρι, είναι έρμαιοι στους εμπόρους οι παραγωγοί. Θα πουλήσουν όσο πέρσι; Θα πουλήσουν λιγότερο; Θα πουλήσουν όσο πρόπερσι; Ενημερώστε τους, έστω και την υστάτη στιγμή τι πρέπει να περιμένουμε, ώστε να μην πέφτουν θύματα στα χέρια του κάθε εμπόρου. 

Και ένα τελευταίο που έχω να πω, το οποίο μας προκάλεσε λίγο τις τελευταίες ώρες. Ακούμε, μαθαίνουμε, ελπίζουμε να μην είναι αληθές ότι ο εισαγγελέας του Αρείου Πάγου μελετάει την άσκηση αναιρέσεως κατά των αποφάσεων του δικαστηρίου που απήλλαξαν τους αγρότες, οι οποίοι είχαν λάβει μέρος σε αγροτικές κινητοποιήσεις. Εάν συμβεί αυτό, τότε οφείλω να πω ότι κάποιοι έχουν διαφορετικά μέτρα και σταθμά, ανάλογα με το αν παραγραφεί, αφορά αγρότες ή αν αφορά άλλες συμπαθείς τάξεις ισχυρότερες των αγροτών. Κατά το πρόσφατο παρελθόν ουδείς εστράφη εναντίον αποφάσεων απαλλακτικών, όταν πάλι η Κυβέρνησή σας είχε έρθει με ειδικές παραγραφές να αθωώσει και να κάνει λευκά περιστεράκια κάποιους, οι οποίοι διέπραξαν πολύ χειρότερα από τους αγρότες. 

ΠΡΟΕΔΡΕΥΩΝ (Νικόλαος Κατσαρός): Χθες στη Λάρισα, κύριε Τσιτουρίδη, υπήρξε και η πρώτη καταδικαστική απόφαση μετά το νόμο. Καταδικάσθηκαν επτά αγρότες σε φυλάκιση έξι μηνών ο καθένας. 

ΣΑΒΒΑΣ ΤΣΙΤΟΥΡΙΔΗΣ: Ευχαριστώ, κύριε Πρόεδρε. 

Θα κλείσω λέγοντας ότι αναφερθήκατε, κύριε Υπουργέ, ότι και με αυτόν το θεσμό τον οποίον εισάγετε έρχεται και κλείνει ένας κύκλος. Οι κύκλοι κλείνουν, μπαίνουμε στο νέο αιώνα. Και πράγματι κλείνει ένας κύκλος, ο οποίος είναι ένας κύκλος των πολιτικών δυνάμεων εκείνων που αφ'ενός μεν δεν αξιοποίησαν τις τεράστιες δυνατότητες που έδωσε η ένταξη στην Ευρωπαϊκή Κοινότητα, οι οποίες δημιούργησαν, ειδικά στον αγροτικό τομέα, την κοινωνική και πολιτική κουλτούρα της ευκολίας του χρέους, του δε βαριέσαι, έχεις σήμερα, θα δούμε τι θα γίνει αύριο, ο οποίος κύκλος έχει επισωρεύσει σημαντικότατα προβλήματα στον αγροτικό τομέα. Εμείς δεν πιστεύουμε ότι με νέο θεσμικό καθεστώς που είναι οι διεπαγγελματικές οργανώσεις από μόνος του ο θεσμός αυτός θα μπορέσει να προωθεί τα προϊόντα μας όπως είπατε στις αγορές. Απαιτούνται και πολλά άλλα να γίνουν. Ο κύκλος αυτός όμως πιστεύουμε ότι έκλεισε οριστικά και απαιτούνται νέες πολιτικές και κυρίως αποτελεσματικό κράτος, αποτελεσματικοί θεσμοί αρωγής του 'Ελληνα αγρότη, οι οποίοι δυστυχώς δεν υπάρχουν σήμερα. Και όσο δεν υπάρχουν, όσες φορές και αν έχουμε εκλογές, οι 'Ελληνες αγρότες θα σας στέλνουν τα μηνύματά τους. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ., κ. Κοσμάς Σφυρίου, έχει το λόγο. 

ΚΟΣΜΑΣ ΣΦΥΡΙΟΥ: Κύριοι συνάδελφοι, ακούμε με προσοχή τις τοποθετήσεις των κυρίων συναδέλφων και ιδιαίτερα θέλω να σταθώ στην τοποθέτηση του Κοινοβουλευτικού Εκπροσώπου της Νέας Δημοκρατίας, αλλά εν μέρει και της τοποθετήσεως ορισμένων εκ των αγορητών και εισηγητών των άλλων κομμάτων. 

Τελικά για τον καινούριο θεσμό, που εισάγεται στη χώρα μας, σε ό,τι αφορά τις διεπαγγελματικές οργανώσεις, τη δυνατότητα που δίνεται με αυτές να αναπτυχθούν συνεργασίες, να αναπτυχθούν προγραμματικές συμφωνίες, να γίνει σχεδιασμός σε ορθολογιστική βάση, στη βάση που να βοηθά τόσο την ποιοτική όσο και την ποσοτική ανταγωνιστικότητα της ελληνικής γεωργίας, στο να πολλαπλασιάσει τους οικονομικούς πόρους, αν αξιοποιηθεί σωστά από τον αγροτικό κόσμο και κάνει σημαντικά βήματα για την αγροτική μας οικονομία, δεν ακούσαμε ουσιαστικά καμιά άποψη από την πλευρά των κομμάτων. 

'Αλλοι αφορίζουν τη συγκεκριμένη διάταξη συμφωνώντας, διότι έχουν συνηθίσει εδώ να διαφωνούν για τη διαφωνία, γιατί έτσι εννοούν το ρόλο τους στην Aντιπολίτευση και κάποιοι άλλοι έφτασαν μέχρι του σημείου να πουν ότι αποτελεί και κατάργηση της πάλης των τάξεων, όταν θα πρέπει να επιδιώξουν κατά προϊόν, να συνεργαστούν μεταξύ τους, να δημιουργήσουν τις προϋποθέσεις για σχεδιασμό και προγραμματισμό στα πλαίσια μιας προγραμματικής συμφωνίας για την καλύτερη απόδοση επ' ωφελεία των ίδιων, αλλά και της εθνικής μας οικονομίας. Και ο Υπουργός μάλιστα ονομάστηκε ως νέος Λάσκαρης, προκειμένου να ειπωθούν πράγματα, τα οποία δεν ξέρω αν δημιουργούν εντυπώσεις, αλλά δεν έχουν καμία σχέση με την αλήθεια, με την πραγματικότητα, αυτή που έχει διαμορφωθεί σε όλη την Ευρώπη και ύστερα από χρόνια ερχόμαστε να εισάγουμε έναν τέτοιο θεσμό στη χώρα μας. 

Νομίζω ότι τελικά έγινε ακόμα μια φορά η προσπάθεια να υποβαθμιστεί μια σημαντική παρέμβαση, που γίνεται στον αγροτικό τομέα, γιατί ο καθένας από τα κόμματα της Aντιπολίτευσης το είδε με τη μικροψυχία της προσέγγισης από την οπτική γωνία ενός κόμματος, που πρέπει να επιστρατεύει επιχειρήματα και εκεί που συμφωνεί ακόμα, για να διαφωνήσει. 

Δεν νομίζω ότι άξιζε μια τέτοια αντιμετώπιση αυτή η συγκεκριμένη πρωτοβουλία της Κυβέρνησης για το συγκεκριμένο θέμα από την Ελληνική Αντιπροσωπεία. 

Θα χαρώ τουλάχιστον, αν δω συναδέλφους, που θα πάρουν στη συνέχεια το λόγο, να αναφερθούν περισσότερο και να συμβάλουν και με τις δικές τους ιδέες, προτάσεις, απόψεις ως προς την καλύτερη δυνατή θεσμοθέτηση αυτής της συγκεκριμένης πολιτικής, που εισάγεται με τις διεπαγγελματικές οργανώσεις. 

'Ακουσα από τον Κοινοβουλευτικό Εκπρόσωπο της Νέας Δημοκρατίας να λέει ότι έρχεται μετά απ' αυτές τις διατάξεις περί διεπαγγελματικών οργανώσεων η Κυβέρνηση και τροποποιεί μόνο όλες τις διατάξεις, που θέσπισε πέρυσι, πρόπερσι, τα τελευταία χρόνια. Και έρχεται με τον τρόπον αυτόν εκ των υστέρων να δεχθεί αυτά που η ίδια η Αξιωματική Αντιπολίτευση τάχα είχε επισημάνει, όταν συζητιόνταν αυτές οι διατάξεις στην Αίθουσα. Εκτός των άλλων βέβαια, αυτό εμπεριέχει και μια αντίφαση, διότι αν συμφωνείτε, θα έπρεπε και να τις ψηφίζετε αυτές τις διατάξεις και όχι την ίδια στιγμή ουσιαστικά να τις αποκηρύσσετε. 

Αλλά αν διαβάσουμε τις καταργούμενες και τροποποιούμενες διατάξεις με αυτά τα άρθρα, τα οποία επικρίνει η Αξιωματική Αντιπολίτευση, θα δούμε ότι μιλάνε για τροποποιήσεις του ν.721/77, μιλάνε για τροποποιήσεις του ν.2147/52, για τροποποιήσεις του ν.1564/84, για τροποποιήσεις του ν.1584/85, για τροποποιήσεις του ν.1565/85, του ν. 2040/92 και για μια σειρά παλαιοτέρων νομοθετικών διαταγμάτων. 

'Αρα οι επεμβάσεις που γίνονται στην ισχύουσα νομοθεσία, οι τροποποιητικές, αφορούν ένα φάσμα διατάξεων, που έχουν ανάγκη και από εκσυγχρονισμό και από καλύτερη απόδοση, προκειμένου τελικά στην αγροτική μας οικονομία να εισάγουμε πιο σύγχρονους και πιο αποτελεσματικούς θεσμούς. 'Ολα τα υπόλοιπα βέβαια που λέγονται, λέγονται ουσιαστικά για να γίνεται κριτική και να δημιουργούνται εντυπώσεις. 

Τώρα η κριτική που ασκήθηκε ήταν λιγάκι επιλεκτική. Δηλαδή δεν έχουν τη γενναιότητα οι συνάδελφοι να πουν ότι ξέρετε η πολιτική που εισήχθη με το νόμο περί νέων αγροτών είναι μια πολιτική προς τη σωστή κατεύθυνση. Εμείς δεν λέμε ότι είναι τέλεια. Εμείς δεν λέμε ότι δεν υπάρχουν προβλήματα. Ασφαλώς και υπάρχουν. Εμείς δεν λέμε ότι με τις διατάξεις που εισηγήθηκαν τότε δεν υπάρχουν και λάθη που στην πρακτική εφαρμογή τα βλέπει κανείς και πρέπει να τα διορθώσει. 'Ομως δεν βρέθηκε να ειπωθεί ούτε μια λέξη ότι αυτοί οι δεκατρείς χιλιάδες, περίπου, ενταχθέντες στο πρόγραμμα νέοι αγρότες είδαν ότι υπάρχει μια πολιτική, η οποία ανοίγει καινούριους δρόμους, δίνει κάποια ουσιαστικά κίνητρα σ' αυτούς τους ανθρώπους και να έρθει η πολιτεία, αλλά και η Αντιπολίτευση -αφού φύγει βέβαια από την μικροψυχία που τη διακρίνει- και να προτείνουν και άλλα μέτρα πολιτικής που θα μπορούσαν να εμπλουτίσουν αυτήν την πολιτική περί νέων αγροτών. Δεν ακούσαμε καμία λέξη. Μόνο επικρίσεις, μηδενισμό και τίποτε περισσότερο. 

'Ομως η ουσία είναι ότι είναι θετικό το γεγονός ότι θα ιδρυθούν γραφεία για τους νέους αγρότες σε κάθε νομό. Χρειάζεται συντονισμός πολλών υπηρεσιών για να μπουν σε εφαρμογή οι διατάξεις. Και εδώ πρέπει να πω, κύριε Υπουργέ, ότι είναι γεγονός ότι μερικά Υπουργεία και ειδικά υπηρεσίες αποκεντρωμένες δεν έχουν ενστερνιστεί τις διατάξεις περί νέων αγροτών. Πρέπει να σημειώσουμε ότι αντιδρούν πολλές υπηρεσίες και στην εφαρμογή πολλών διατάξεων που αφορούν τους νέους αγρότες. Είναι σωστό ότι συστήνονται τα γραφεία, αλλά θα πρέπει οι κατά τόπου διεθύνσεις και οι Νομαρχιακές Αυτοδιοικήσεις να το πάρουν ζεστά, να επιβάλουν στις υπηρεσίες που αντιδρούν προκειμένου να έχουμε αποτελεσματικότερη εφαρμογή αυτών των διατάξεων. Και καλά κάνουμε και τροποποιούμε και συμπληρώνουμε με συγκεκριμένα και νομίζω αρκετά τολμηρά κίνητρα αυτά τα οποία είχαν θεσπιστεί με εκείνο το νόμο. Και νομίζω ότι θα πρέπει τα κόμματα της Αντιπολίτευσης να έχουν τη γενναιότητα, έστω να τις αποδεχθούν και να τις ψηφίσουν. 

Ακούσαμε τώρα οτι υπάρχουν μεγάλες καθυστερήσεις και επικρίθηκε η Κυβέρνηση γιατί υπάρχουν μεγάλες καθυστερήσεις στους ελέγχους και στις πληρωμές των κοινοτικών κονδυλίων. Κανείς δεν το αρνείται αυτό. Νομίζω ότι και η θέσπιση αυτών των συγκεκριμένων διατάξεων είναι η αποδοχή ότι υπάρχουν αυτές οι καθυστερήσεις και η ανάγκη να εισαχθούν νέα σχήματα προκειμένου να προχωρούν οι έλεγχοι και οι πληρωμές πιο γρήγορα και επιπλέον να είναι πιο σωστοί και πιο αποτελεσματικοί οι έλεγχοι όσον αφορά τους αγρότες. 

'Ομως, γιατί δεν παραδεχόμαστε ότι αυτές οι διατάξεις έχουν διαμορφωθεί από την δεκαετία του 1980, θα έλεγα από τις αρχές της δεκαετίας του 1980. Μερικές είχαν προετοιμαστεί και πριν καλά καλά μπούμε στην Ευρωπαϊκή 'Ενωση. Και υπάρχει ήδη μια εμπειρία δεκαοκτώ-δεκαεννέα ετών μέσα στην Ευρωπαϊκή 'Ενωση και είναι ανάγκη να αναμορφωθούν. Και εάν οι συνάδελφοι έχουν να συνεισφέρουν, πέραν αυτών που εισάγονται και συζητούμε με το σημερινό νομοσχέδιο και κάποιες καινούριες ιδέες και απόψεις, βεβαίως να το κάνουν. 

'Ακουσα ότι κατέθεσε δύο - τρεις συγκεκριμένες προτάσεις ο Κοινοβουλευτικός Εκπρόσωπος της Νέας Δημοκρατίας. Θα πρέπει να τις συζητήσουμε όταν θα φθάσουμε στα αντίστοιχα άρθρα. Να διατυπώσουμε και εμείς εκ μέρους της Πλειοψηφίας, οι συνάδελφοι του ΠΑΣΟΚ, μια σειρά από προτάσεις, γιατί μας ενδιαφέρει από την εμπειρία που έχει σωρευθεί αυτά τα δεκαοκτώ-δεκαεννιά χρόνια που είμαστε στην Ευρωπαϊκή 'Ενωση, να αντλήσουμε εκείνα τα στοιχεία τα οποία θα μας βοηθήσουν να έχουμε πιο αποτελεσματικούς ελέγχους και πιο γρήγορες πληρωμές για να επωφελούνται οι αγρότες των κοινοτικών πόρων ταχύτερα, να επενδύουν τους πόρους αυτούς και να μπορούν να αυξάνουν έτσι την απόδοσή τους. 

Βέβαια πρέπει να σημειώσουμε ότι μας ενδιαφέρει όχι να λειτουργήσει υπό μορφήν προστίμων, αν καθυστερήσατε τόσο θα πληρώσετε εντόκως τα χρήματα. Μας ενδιαφέρει όχι να πληρωθούν κάποιοι τόκοι, αλλά να πληρωθούν τα χρήματα, τα οποία δικαιούνται οι δικαιούχοι εγκαίρως για να μπορούν να πιάσουν τόπο, για να μπορούν να επενδυθούν, για να μπορούν να έχουν το αναμενόμενο αποτέλεσμα. Και εκεί θα πρέπει να κατατείνουν οι διατάξεις τις οποίες εισάγουμε. 

Τώρα, σε ό,τι αφορά την "ΑTZENTA 2000" και σε ό,τι αφορά τους κοινοτικούς πόρους για τον αγροτικό κόσμο από το 2000 μέχρι το 2006. Πριν βγει η σχετική απόφαση των κοινοτικών οργάνων, του Συμβουλίου Υπουργών και του Συμβουλίου Κορυφής στο Βερολίνο σε ό,τι αφορά το τρίτο Ευρωπαϊκό Πλαίσιο Στήριξης, σ'αυτήν την Αίθουσα ερχόταν η Νέα Δημοκρατία και μας επέκρινε ότι δεν προετοιμαστήκαμε καλά ότι δεν διαπραγματευτήκαμε καλά ότι οι πόροι που θα πάρουμε θα είναι λιγότεροι και από εκείνους του δευτέρου Ευρωπαϊκού Πλαισίου Στήριξης, έκανε την Κασσάνδρα επί μήνες σ'αυτήν την Αίθουσα. Και όταν βεβαίως διαψεύστηκαν αυτά και με την απόφαση του Συμβουλίου Κορυφής στο Βερολίνο. Και διαψεύστηκαν αυτά, γιατί η αύξηση είναι τουλάχιστον 33% σε σχέση με τους πόρους του δεύτερου Κοινοτικού Πλαισίου Στήριξης. Διαψεύστηκαν με την "ΑΤΖΕΝΤΑ 2000". Τώρα έχει αλλάξει τακτική, τώρα επικρίνει λέει τους πανηγυρισμούς. Μα, δεν πανηγυρίζει κανείς. Αντίθετα υπογραμμίζει τη θετική εξέλιξη, η οποία δίνει δυνατότητες εάν αξιοποιήσει η ελληνική πολιτεία και κυρίως οι ίδιοι οι παραγωγοί τους πόρους οι οποίοι διατίθενται, να κάνουμε ένα σημαντικό άλμα και σε ό,τι αφορά τις υποδομές και σε ό,τι αφορά τις ιδιωτικές επενδύσεις και σε ό,τι αφορά τον εκσυγχρονισμό των μέσων παραγωγής και σε ό,τι αφορά την απόδοση της αγροτικής μας οικονομίας. Τι θα κάνουμε δηλαδή; Δεν θα πρέπει να κάνουμε παραινέσεις; Δεν θα πρέπει να πούμε στον κόσμο ότι πρέπει να προετοιμαστεί, να κάνει μελέτες, να προετοιμάσει σχέδια, να αξιοποιήσει τους πόρους; Θα πρέπει να το αποσιωπούμε, πιστοί στην τακτική της Κασσανδρολογίας της Νέας Δημοκρατίας πριν από μερικούς μήνες, που τώρα βεβαίως προσπαθεί να βρει άλλους τρόπους για να οργανώσει την αντιπολιτευτική της τακτική απέναντι στην Κυβέρνηση; Καταλαβαίνετε ότι αυτά ασφαλώς δεν συνιστούν μια υπεύθυνη πολιτική τοποθέτηση γύρω από τα τρέχοντα ζητήματα. Και με την ευκαιρία, κύριε Υπουργέ, επειδή πολλή συζήτηση έχει γίνει για το θέμα των ρυθμίσεων των χρεών των αγροτικών συνεταιρισμών και των επιχειρήσεων των αγροτικών συνεταιρισμών που έγινε το 1997 σ'αυτήν την Αίθουσα, μας επέκρινε κατά κόρον η Νέα Δημοκρατία, ακούσαμε πολλά και σήμερα. 

Μα επιτέλους, πρέπει να γίνει σαφές όταν η ίδια αυτή παράταξη έρχεται εδώ, φέρνει διατάξεις, φωνάζει, επικρίνει την Κυβέρνηση, γιατί λέει, δεν προχώρησε όπως θα έπρεπε τις ρυθμίσεις των ιδιωτικών επιχειρήσεων επειδή τα επιτόκια από τα συμβατικά του επιπέδου του 18% έγιναν 36% και οι τόκοι υπερημερίας στα χρόνια που κυβέρνησε η Νέα Δημοκρατία από το 1989 μέχρι τέλους του 1993 πήγαν στο 42%-43% οι τόκοι υπερημερίας. Για τις ιδιωτικές επιχειρήσεις, λοιπόν, θα έπρεπε να γίνουν ρυθμίσεις κατά την τακτική τους διότι οι τόκοι είναι αυτοί που έπνιξαν τις επιχειρήσεις. Ε, λοιπόν, δεν ισχύει το ίδιο επιχείρημα για τις συνεταιριστικές επιχειρήσεις; Δεν έπνιξαν οι τόκοι των υπερβολικών, απίστευτα υψηλών σε σχέση με τις υπόλοιπες ευρωπαϊκές χώρες, επιτοκίων που καθιερώθηκαν με την πολιτική που επεκράτησε, με την πολιτική που ακολούθησε η Νέα Δημοκρατία από το 1989 μέχρι τέλους του 1993; Δεν έχω καταλάβει. Δηλαδή αυτοί δεν έχουν υποστεί τις συνέπειες αυτής της υπερβολικής αύξησης των επιτοκίων και πρέπει να διαβλέπουμε πίσω από τις ρυθμίσεις που έγιναν, τάχα συγκάλυψη ατασθαλιών ή κακής διαχείρισης των ανθρώπων που διαχειρίστηκαν τις επιχειρήσεις του συνεταιριστικού, του αγροτικού τομέα; Τα επιτόκια τι έγιναν; Τα αποσιωπούμε; Και ποια πολιτική ανέβασε τα επιτόκια στα ύψη που τα ανέβασε στην τετραετία εκείνη; 

Και καθόμαστε ακόμα σήμερα στο έτος 1999 όταν έχουμε δώσει σαφέστατο δείγμα γραφής με μια δραστική αποκλιμάκωση των επιτοκίων που συνθέτει ένα άλλο τοπίο σε ό,τι αφορά τους οικονομικούς πόρους -όρους μέσα στους οποίους έρχεται να δραστηριοποιηθεί ο 'Ελληνας αγρότης, ακόμα αναμένουμε στις επικρίσεις που ακούστηκαν πριν από δύο χρόνια σε ό,τι αφορά τις ρυθμίσεις των συνεταιριστικών επιχειρήσεων και των συνεταιρισμών. 

Κύριοι συνάδελφοι, πρέπει να πούμε δυο πράγματα. Κανείς δεν ισχυρίζεται ότι δεν υπάρχουν προβλήματα στον αγροτικό τομέα ότι δεν υπάρχουν προβλήματα σε διάφορους κλάδους, διάφορα προϊόντα και μάλιστα ορισμένα σημαντικά προϊόντα για την αγροτική μας οικονομία. Προβλήματα υπάρχουν. Και τα προβλήματα που προσπαθεί το Υπουργείο Γεωργίας να αντιμετωπίσει και πρέπει και εμείς μέσα στην Εθνική Αντιπροσωπεία να έλθουμε με υπεύθυνες τοποθετήσεις να βοηθήσουμε το Υπουργείο Γεωργίας να αντιμετωπίσει τα προβλήματα και να προτείνουμε και ιδέες και απόψεις αν λέμε ότι έχουμε άποψη πολιτική γύρω απ'αυτά τα ζητήματα, εδώ υπεύθυνα στην Εθνική Αντιπροσωπεία. 

Και να το κάνουν όλα τα κόμματα και της Πλειοψηφίας και της Μειοψηφίας με υπευθυνότητα γιατί διαφορετικά κινδυνεύουμε να κατηγορηθούμε ότι το μόνο που μας ενδια-φέρει είναι η κριτική για την κριτική, η αντιπολίτευση για την αντιπολίτευση, η δημιουργία εντυπώσεων και ουσιαστικά καμία συμβολή επί της ουσίας. 

Ελπίζω στις παραπέρα τοποθετήσεις που θα γίνουν από την πλευρά των συναδέλφων που έχουν εγγραφεί -ελπίζω και από τους συναδέλφους των κομμάτων της Αντιπολίτευσης- να εκφραστεί η τοποθέτησή τους γύρω από τα προβλήματα, τα οποία υπάρχουν στην αγροτική μας οικονομία με λιγότερες κορώνες και με μεγαλύτερη υπευθυνότητα, με λιγότερους αφορισμούς και μηδενισμούς, αλλά με περισσότερη διάθεση να συμβάλουν με θετικές προτάσεις στο τι δέον γενέσθαι, στο τι νομίζουν ότι θα πρέπει η πολιτική του Υπουργείου Γεωργίας να εφαρμόσει για να έχουμε τα επιθυμητά αποτελέσματα. Πιστεύουμε ότι υπάρχουν οι προϋποθέσεις και οι προοπτικές να υπάρξουν θετικά αποτελέσματα από την αγροτική μας οικονομία και με τη νέα περίοδο που ξεκινά από το 2000 μέχρι το 2006 που είναι μία περίοδος που πρέπει με τους διαθέσιμους αυξημένους οικονομικούς πόρους, με τα χαμηλά επιτόκια, με τα κίνητρα για τους νέους αγρότες και με μία σειρά άλλες επιμέρους πολιτικές, τώρα με τη δυνατότητα των διεπαγγελματικών οργανώσεων που μπορούν πράγματι να ενώσουν τις δυνάμεις κατά προϊόν των ίδιων των παραγωγών και των μεταποιητών των αγροτικών προϊόντων, να πετύχουμε πολύ καλύτερα αποτελέσματα για την αγροτική μας οικονομία και στον ποιοτικό τομέα, αλλά και στον ποσοτικό ανταγωνισμό. 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου, κ. Μουσταφά έχει το λόγο. 

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, κύριε Υπουργέ, κυρίες και κύριοι συνάδελφοι, θα ήθελα να είμαι σύντομος στην επί της αρχής συζήτηση του νομοσχεδίου. Θα ήθελα να σταθώ πάνω σε δύο σημεία. 

Το ένα σημείο αφορά -και έτσι προλογίζεται το νομοσχέδιο- τη σύσταση των διεπαγγελματικών οργανώσεων για τις οποίες θα πω λίγα πράγματα. 

Το άλλο σημείο είναι το υπόλοιπο μέρος του νομοσχεδίου, το οποίο ειλικρινά, κύριε Υπουργέ, χωρίς να διακατέχομαι από στείρες αντιπολιτευτικές αντιλήψεις, χωρίς λαϊκιστικές προσεγγίσεις και κορώνες, αντικατοπτρίζει, φωτογραφίζει πολύ γλαφυρά, με πολύ ωραίο τρόπο, την κατάσταση στον αγροτικό κόσμο, που είναι μία σημαντική παραγωγική διαδικασία για τη χώρα μας και το διαχρονικό μπάχαλο θα έλεγα, που επικρατεί και από την άποψη του θεσμικού εκσυγχρονισμού αυτού του τομέα και της διαχείρισης της όλης κατάστασης. Και εδώ νομίζω ότι δεν υπάρχουν δικαιολογίες. 

Αποδεχόμαστε όλοι τις ιδιαιτερότητες της ελληνικής κοινωνίας, του ελληνικού αγροτικού πληθυσμού, ας το πω έτσι, των ιδιαιτεροτήτων του αγροτικού τομέα της χώρας μας. Αυτά όμως δεν μπορούν να αποτελέσουν άλλοθι για όλη αυτήν την κατάσταση που υπάρχει στον αγροτικό τομέα στη χώρα μας. 

Από το 1981 -είναι κάπου δεκαοκτώ χρόνια- είμαστε στην Ευρωπαϊκή Οικονομική Κοινότητα και στην Ευρωπαϊκή 'Ενωση. Υπήρξαν αυτές οι κοινές αγροτικές πολιτικές, υπήρξαν οι κανονισμοί της Ευρωπαϊκής 'Ενωσης, υπήρξαν αποφάσεις των Συμβουλίων των Υπουργών, των Συνόδων Κορυφής κλπ., οι μάχες που έδωσε η ελληνική κυβέρνηση, οι 'Ελληνες Υπουργοί Γεωργίας, οι 'Ελληνες πρωθυπουργοί. Υπήρξαν "μάχες" που κερδήθηκαν, "μάχες" που χάθηκαν κλπ. 

Πέρα από όλα αυτά είμαστε μια χώρα, η οποία δεν μπορεί να χαρακτηριστεί ως μια χώρα αχανής, ως μια χώρα μεγάλη, ως μια χώρα απέραντη, που να μην ξέρει η πολιτεία, το κράτος, το Υπουργείο Γεωργίας, η Κυβέρνηση, τι γίνεται σ' αυτήν τη χώρα, δηλαδή, τι παράγεται, τι δεν παράγεται, τι δυνατότητες υπάρχουν κλπ. 

Να πούμε ότι είμαστε μια χώρα πολυπληθής με δεκάδες εκατομμύρια ανθρώπους; Ούτε αυτό ισχύει. Δέκα εκατομμύρια ψυχές είμαστε. Και από αυτές τις ψυχές άλλοτε ήταν το 25%, κατέβηκε στο 22% και σήμερα είναι κάτω από το 20% όσοι είναι στην αγροτική οικονομία της χώρας. 

Παρ' όλα αυτά μέχρι σήμερα δεν έχουμε καταφέρει σαν χώρα, σαν Υπουργείο να λύσουμε βασικά προβλήματα, να έχουμε ένα σταθερό θεσμικό πλαίσιο, ένα ευέλικτο λειτουργικό σύστημα, για να λέμε ποιες είναι οι αρμοδιότητες του καθενός, ποιες είναι οι υποχρεώσεις του καθενός, ποιες προοπτικές διανοίγονται για τον καθένα, για τον καπνοπαραγωγό, για τον κτηνοτρόφο, γι' αυτόν που ασχολείται με τα οπωροκηπευτικά. Να δούμε τι δυνατότητες υπάρχουν, τι ρόλο μπορούμε να παίξουμε εμείς πάνω στην παγκόσμια ανακατανομή της γεωργικής παραγωγής. Αντί γι αυτά τα βασικά και αυτονόητα πράγματα που έπρεπε να είχαν γίνει από χρόνια η ύπαιθρος, οι αγρότες βρίσκονται σε μια χαώδη κατάσταση. Βολοδέρνουν από δω και από εκεί, δεν ξέρουν τι να κάνουν και πού να απευθυνθούν και ποιες διεξόδους να βρουν οι άνθρωποι στα αδιέξοδά τους. 

Είμαι ένας Βουλευτής υπαίθρου, εκλέγομαι στο Νομό Ροδόπης. Και μέσα στην καθημερινή ρουτίνα και εν όψει των ευρωεκλογών γύρισα σχεδόν όλα τα χωριά και της Ροδόπης, αλλά και όλης της Θράκης. Αντιμετωπίζουν μια κατάσταση η οποία φέρνει κάθε καλοπροαίρετο άνθρωπο σε απόγνωση. Και επιγραμματικά θα ήθελα να αναφέρω εδώ τι αντιμετώπισα στις καθημερινές επισκέψεις μου στα χωριά της περιοχής μου και γενικότερα της περιφέρειας. Πήγαμε σε μια συστάδα χωριών, όπου ήταν οι κερασοπαραγωγοί. Οι άνθρωποι αυτοί πέρσι, το 1998 είχαν πάθει μια σοβαρή ζημιά. Είχαν καεί όλα τα κεράσια από τον παγετό. Δεν συζητούν ούτε για κοινή ευρωπαϊκή προοπτική οι άνθρωποι, ούτε για το ΚEΠΠΑ, ούτε για άλλα πράγματα. Αναρωτιούνται όμως, αν αυτές τις αποζημιώσεις θα τις πάρουν κάποτε από τον ΕΛΓΑ. Γιατί έχουν μαζέψει τα κεράσια, τα έχουν πουλήσει, έχει τελειώσει η περίοδος η κερασοπαραγωγική και ακόμη οι άνθρωποι αυτοί δεν έχουν πάρει τα λεφτά τους για την προηγούμενη χρονιά. 

Πήγαμε στα χωριά της πεδιάδας, όπου είναι οι βαμβακοπαραγωγοί. Πότε θα μπορέσουν να πάρουν επιτέλους κάποια πληροφόρηση, για το πόσα χρήματα θα είναι η επιστροφή της συνυπευθυνότητας, πότε θα την πάρουν και αν θα υπάρξει κάποια ρύθμιση επιτέλους για τους μικρούς παραγωγούς, για τους μεγάλους παραγωγούς, για να ξέρουν αν θα συνεχίσουν αυτήν την καλλιέργεια ή να την παρατήσουν και να ψάξουν άλλες διεξόδους. 

Οι κτηνοτρόφοι είναι μια μόνιμη πληγή. Επειδή στην περιοχή έχουμε και την βρουκέλλωση και άλλες ζωονόσους, με την πρώτη ευκαιρία και στο επίπεδο των εξισωτικών αποζημιώσεων και στο επίπεδο των ποσοστώσεων, τους ψαλιδίζουν. Δεν μπορούν οι άνθρωποι αυτοί να αποδείξουν ότι έπαθαν μια ζημιά. Τους ψαλιδίζουν. Και από την άλλη μεριά, έκαναν μια ρύθμιση με εγγύηση του δημοσίου και τώρα η εφορία και για άλλα ζητήματα τους κινηγά. "Δεν έχεις φορολογική ενημερότητα. Δεν μπορείς. Να βρεις να πληρώσεις τα χρέη σου προς την Αγροτική Τράπεζα, ειδάλλως ούτε φορολογική δήλωση μπορείς να κάνεις". 

Υπάρχει το μεγάλο πρόβλημα των καπνοπαραγωγών για την περιοχή μας. Είναι οκτώ χιλιάδες καπνοπαραγωγοί. Για να πάρουν το ήμισι της επιδότησης, ιδίως στο υποκατάστημα της Κομοτηνής, κύριε Υπουργέ, στήνονται σε ατέλειωτες ουρές. Κάτι πρέπει να γίνει επιτέλους με το υποκατάστημα της Αγροτικής Τράπεζας στην Κομοτηνή. Είναι οι άνθρωποι στην ουρά και αυτοί οι άνθρωποι είναι μονοκαλλιεργητές. Ζουν μόνο από τον καπνό. Στήνονται στην ουρά στην Αγροτική Τράπεζα και βγαίνουν οι υπάλληλοι της Αγροτικής Τραπέζης -ίσως δικαιολογημένα και αυτοί οι άνθρωποι, γιατί είναι ελλιπές το προσωπικό- και κατηγορούν τη ΓΕΔΙΔΑΓΕΠ. Παίρνουν τηλέφωνο στη ΓΕΔΙΔΑΓΕΠ και κατηγορούν τους εμπόρους ότι δεν έστειλαν έγκαιρα τις καταστάσεις των καπνοπαραγωγών που παρέδωσαν τις ποσοστώσεις. Οι έμποροι κατηγορούν την ΑΤΕ ότι δεν θέλουν να δουλέψουν. Αυτά δεν τα λέω ως αντιπολιτευτικές κορώνες, αλλά πραγματικά αυτή είναι η καθημερινή μας ζωή στην επαρχία, γιατί οι άνθρωποι ζουν και επιβιώνουν από την αγροτική οικονομία. 

Θα ήθελα να αναφερθώ τώρα ιδίως στα ζητήματα του καπνού που είναι για την περιοχή μας μία πηγή προσόδων που κρατά όλη την περιοχή, δεν θα έλεγα σε οικονομική ευμάρεια, αλλά τουλάχιστον σε μία οικονομική στασιμότητα. 

Στο Νομό Ροδόπης υπάρχουν οκτώ χιλιάδες καπνοπαραγωγοί, οι οποίοι παράγουν οκτώ χιλιάδες τόνους μπασμά πάνω-κάτω και αυτό μαζί με την εμπορική αξία και με την επιδότηση που έχουμε από την Ευρωπαϊκή 'Ενωση είναι γύρω στα είκοσι δισεκατομμύρια. Για ένα νομό είναι ένα αρκετά μεγάλο ποσοστό. 

Πηγαίνοντας προς στις ευρωεκλογές κυκλοφόρησε γενικά η φήμη ότι η 'Ενωση Αγροτικών Συνεταιρισμών και οι Βουλευτές μοιράζουν ποσοστώσεις. Είναι μόνιμο πρόβλημα των αγροτών της περιοχής να έχουν μία ποσόστωση, να καλλιεργήσουν μία ποσόστωση πεντακοσίων ή χιλίων κιλών καπνού, για να μπορέσουν να κρατηθούν στον τόπο τους. 

Κύριε Υπουργέ, γράφτηκε στον τοπικό Τύπο και δεν διαψεύσθηκε ότι φέτος οι Βρυξέλλες έδωσαν στην περιοχή ογδόντα τόνους επιπλέον για καλλιέργεια. Την ποσότητα αυτή ανέλαβε να τη μοιράσει ο πρόεδρος της Ε.Α.Σ. Ο πρόεδρος ζήτησε από τους δημάρχους, αλλά και από τους Βουλευτές να του στείλουν ονόματα νέων αγροτών που δεν έχουν δικαίωμα καπνοπαραγωγής. Ορισμένοι έστειλαν. Ο Βουλευτής Μουσταφά παρ'όλο που έχει πολλές επαφές με καπνοχώρια δεν έστειλε ονόματα. 

Ποτέ δεν σκέφτηκα να μπω σε τέτοιες διαδικασίες ούτε για να εξασφαλίσω ψήφο ούτε για να εξασφαλίσω κομματική υποστήριξη. Αλλά η έλλειψη μιας σοβαρής πολιτικής σ'αυτό το ζήτημα, που είναι και για την εθνική οικονομία μας ένα σοβαρό κεφάλαιο, οδηγεί σε τέτοιες ατραπούς που δεν θα μας οδηγήσουν σε καλούς δρόμους. 

Επειδή κατήγγειλα αυτήν την πρακτική στις 11-6-99, υπάρχει μία ανακοίνωση της Νομαρχίας Ροδόπης η οποία λέει: "Η Νομαρχία Ροδόπης σε συνεργασία με την ομάδα καπνοπαραγωγών Ροδόπης καλεί όλους τους δημάρχους και προέδρους των κοινοτήτων του νομού να συντάξουν και να υποβάλουν στη νομαρχία καταστάσεις, στις οποίες θα φαίνονται τα νέα νοικοκυριά που δημιουργήθηκαν από το 1993 έως σήμερα και να επιθυμούν να καλλιεργήσουν καπνά ανατολικού τύπου (μπασμά) και οι οποίοι δεν είναι σήμερα κάτοχοι ποσόστωσης. Οι καταστάσεις πρέπει να συνοδεύονται απαραίτητα και από πιστοποιητικό οικογενειακής κατάστασης". 

Ζήτησα από τον Εθνικό Οργανισμό Καπνού να μου στείλουν πόσοι καλλιεργούν καπνά στο Νομό Ροδόπης. Είδα ότι υπάρχει μία τάση μείωσης. Το 1996 είχαμε οκτώ χιλιάδες εκατόν εβδομήντα οκτώ παραγωγούς και οκτώ χιλιάδες εκατόν είκοσι οκτώ τόνους καπνού. Το 1997 είχαμε επτά χιλιάδες εννιακόσιους εβδομήντα ένα παραγωγούς και οκτώ χιλιάδες εκατόν ένα τόνους καπνού. Το 1998 είχαμε επτά χιλιάδες οκτακόσιους εβδομήντα επτά παραγωγούς -συνεχώς μειώνεται ο αριθμός των παραγωγών, καθώς και η ποσόστωση- και οκτώ χιλιάδες τριανταένα τόνους καπνού. Αν πάτε σε οποιοδήποτε καπνοπαραγωγικό χωριό του Νομού Ροδόπης και πείτε ότι είστε Υπουργός, Υφυπουργός, Βουλευτής, νομάρχης ή πρόεδρος αγροτικών συνεταιρισμών, το μόνο που θα σας πουν είναι "μία ποσόστωση καπνού". Γιατί αυτό είναι το μέσο επιβίωσης. 'Ετσι θα μπορέσει να καθήσει στον τόπο του ο άνθρωπος. Γιατί πράγματι παράγονται καπνά καλής ποιότητας στην περιοχή μας. 

'Ολα αυτά το Υπουργείο πρέπει να τα δει σε ένα γενικότερο πλαίσιο της στήριξης του πληθυσμού στην ύπαιθρο, για την εξασφάλιση ενός ανεκτού επιπέδου διαβίωσης. Γιατί εάν και αυτά τα βασικά πράγματα για την επιβίωση των ανθρώπων γίνονται αντικείμενο πολιτικής εκμετάλλευσης, πραγματικά είναι κρίμα. 

Για το δεύτερο ζήτημα, για τις διεπαγγελματικές οργανώσεις, θα ήθελα να πω ότι εμείς θεωρούμε θετική τη σύσταση των διεπαγγελματικών οργανώσεων. Μπορεί αυτή η οργάνωση να διευκολύνει την αντιμετώπιση των επιθέσεων των ξένων προϊόντων μέσα στη χώρα μας και να βελτιώσει τα προϊόντα που παράγει η χώρα μας, να βελτιώσει τη θέση των προϊόντων που διαθέτει η χώρα μας στη διεθνή αγορά. Εξάλλου δεν είναι κάτι νέο αυτό. 'Εχει δοκιμαστεί και στην Ευρωπαϊκή 'Ενωση, έχει δοκιμαστεί κι εδώ, έστω και άσχημα με τη λειτουργία του ΑΣΟ, της ΑΓΡΕΞ και της επιτροπής της σουλτανίνας. 

Εμείς θα θέλαμε εδώ τους διεπαγελματικούς οργανισμούς σύγχρονους, ευέλικτους, που να αποτελούν χώρους υποδοχής της διεπιστημονικής γνώσης που παράγεται σε ιδρύματα, σε οργανισμούς κλπ., τόσο στην Ελλάδα όσο και στο εξωτερικό. Θέλουμε διεπαγγελματικούς οργανισμούς που θα διαχέουν τις πληροφορίες σε όλους τους ενδιαφερομένους και θα επιχειρούν την χάραξη κλαδικής πολιτικής και τη χάραξη εξαγωγικής πολιτικής κατά κλάδο. Δηλαδή θα εκμεταλλευθούν τα προνόμια που έχουμε εμείς σαν χώρα, ώστε να μπορέσουν να χαράξουν μία πολιτική κλαδική. 

Θα ήθελα να αναφέρω ότι στη Θράκη και στο Νομό Ροδόπης παράγονται τα καπνά ανατολικού τύπου "μπασμά". Στην περιοχή μας θα κάνουμε διεπαγγελματικές οργανώσεις. Δεν έχουμε όμως επαγγελματικές οργανώσεις. Δεν υπάρχει ομάδα καπνοπαραγωγών. Η 'Ενωση Αγροτικών Συνεταιρισμών με ένα άρθρο στο καταστατικό της έχει ιδιοποιηθεί τον τίτλο της ομάδας καπνοπαραγωγών. Και για τους καπνοπαραγωγούς μιλάει ο ένας και ο άλλος. Αυτοί δεν έχουν καμία σχέση με την παραγωγή καπνού. Εδώ μπορεί να υπάρχει το φταίξιμο της τοπικής κοινωνίας, αλλά νομίζω ότι υπάρχει και το φταίξιμο γενικότερα της πολιτείας, που δεν στήριξε αυτές τις πρωτοβουλίες της αυτοοργάνωσης των καπνοπαραγωγών, της αυτοοργάνωσης άλλων παραγωγών, ώστε οι ίδιοι να αναλάβουν κατά κάποιο τρόπο τις τύχες τους και να υπερασπιστούν τα συμφέροντά τους. 

Πρέπει να σκεφτούμε και τη σημερινή κατάσταση των Ενώσεων Αγροτικών Συνεταιρισμών. Κύριε Υπουργέ, το είχαμε συζητήσει όταν είχατε έλθει και στην Κομοτηνή. Με αυτές τις οργανώσεις, τις ΕΑΣ, νομίζω ότι δεν μπορούμε να πάμε μπροστά. Εμείς πάλι χρωστάμε. 

Διαγράφηκαν αρκετά χρέη μας -δόξα τω Θεώ που λέμε- αλλά πάλι "είμαστε μέσα με τα τσαρούχια". Αυτό δεν μπορεί να συνεχισθεί. Και από πάνω να διαχειρίζεται τις τύχες των καπνοπαραγωγών η ίδια ένωση δεν θα μας οδηγήσει σε διεξόδους, δεν θα έχει βαρύτητα. Ανέφερε ο συνάδελφος κ. Μπούτας ότι είναι λασκαρισμός αυτό το πράγμα. Εγώ δεν νομίζω ότι μπορούν να επιτευχθούν αρκετά πράγματα μέσα από εκεί. Αν δεν υπάρξει η ίδια η οργάνωση των καπνοπαραγωγών, να καθίσουν στο τραπέζι, να χτυπήσουν τη γροθιά στο τραπέζι και να υπερασπισθούν τα συμφέροντά τους, με τις ενώσεις αγροτικών συνεταιρισμών που τους εκπροσωπούν, δεν θα μπορέσουμε να έχουμε οφέλη για τους καπνοπαραγωγούς. 

Από αυτό θα εξαρτηθεί αν οι διεπαγγελματικές οργανώσεις θα έχουν μέλλον, αν θα μπορέσουν να βοηθήσουν τους παραγωγούς ή θα καταντήσουν διακοσμητικά στοιχεία. 

Με όλες αυτές τις σκέψεις, εμείς είμαστε επικριτικοί θα έλεγα απέναντι στο νομοσχέδιο, από την άποψη ότι δεν είναι το προϊόν μίας συνέχειας και μίας σταθερής θεσμικής ανανέωσης του πλαισίου που θα βοηθούσε τους αγρότες. Υπάρχουν σοβαρά προβλήματα στον αγροτικό τομέα τα οποία χρειάζονται ριζική αντιμετώπιση. Δεν θα ψηφίσουμε αυτό το νομοσχέδιο. 

Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Βεζδρεβάνης έχει το λόγο. 

ΗΛΙΑΣ ΒΕΖΔΡΕΒΑΝΗΣ: Κύριοι συναδελφοι, ειλικρινά θα ήθελα να σχολιάσω το σύνολο της ομιλίας του κυρίου Υπουργού, αλλά επειδή ο χρόνος δεν μου το επιτρέπει, θα περιορισθώ σε δύο μόνο παρατηρήσεις, παρακαλώντας βεβαίως τον αγαπητό μας Αντιπρόεδρο κ. Κρητικό να αφήσει τον κύριο Υπουργό να με παρακολουθήσει. 

ΠΡΟΕΔΡΕΥΩΝ (Νικόλαος Κατσαρός): Πειθάρχησε αμέσως ο κ. Κρητικός. Δεν προλάβατε να το πείτε. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

ΗΛΙΑΣ ΒΕΖΔΡΕΒΑΝΗΣ: Ευχαριστώ κύριε Πρόεδρε. 

Πρώτη παρατήρηση, κύριε Υπουργε. Μιλήσατε για Ευρωπαϊστές "κατά περίπτωση" και αναφερθήκατε στη δική μας πλευρά. Είναι μέγα λάθος να το επικαλείσθε αυτό εσείς. Εμείς είμαστε Ευρωπαϊστές από τότε που στην χώρα οι ευρωπαϊστές μετριόνταν στα δάκτυλα του ενός χεριού. Αν θέλετε να απευθυνθείτε σε κάποιον λέγοντας αυτά, απευθυνθείτε πρώτα στη δική σας παράταξη, η οποία μετά κόπων και πολλών δεκαετιών αποφάσισε να γίνει και αυτή Ευρωπαϊκή πολιτική δύναμη. 

Μία δεύτερη παρατήρηση. Κύριε Υπουργέ, με ενόχλησε ιδιαίτερα, ότι παρουσιασθήκατε στην Εθνική Αντιπροσωπεία με την αίσθηση ότι έχετε δώσει τόσα στον αγροτικό κόσμο της χώρας, που πρέπει να είναι πανευτυχής. Στο ίδιο μήκος κύματος εκινήθη και ο Κοινοβουλευτικός Εκπρόσωπος του ΠΑ.ΣΟ.Κ. Αυτό, κύριοι συναδελφοι, είναι πολύ επικίνδυνο. Εάν η Κυβέρνηση σήμερα είναι ευχαριστημένη με την κατάσταση του αγροτικού κόσμου της χώρας, όταν είναι δεδομένο ότι οι αγρότες πνέουν τα λοίσθια και τα τελευταία τέσσερα χρόνια έχασαν το 9% από το εισόδημά τους, τότε πραγματικά δικαιολογείται η φράση που σας είπα ότι είναι πολύ επικίνδυνο. 

Αυτές τις δύο παρατηρήσεις θα κάνω, κύριε Υπουργέ, στο σύνολο της ομιλίας σας, αν και θα ήθελα να τη σχολιάσω ολόκληρη. Δεν έχω όμως το χρόνο. 

'Ερχομαι στο νομοσχέδιο που συζητάμε. Από το 1990 η Ευρώπη συναισθάνθηκε την ανάγκη της υπάρξεως Διεπαγγελματικών Οργανώσεων και τις έκανε πράξη. Λειτούργησαν και λειτουργούν εποικοδομητικά για τον αγροτικό πληθυσμό των λαών τους. 

Αυτό η Νέα Δημοκρατία το απεδέχθη έγκαιρα και επίσημα από το 1993, ιδιαίτερα το 1994 με το πρόγραμμα που δώσαμε στον ελληνικό λαό, ζητεί να γίνουν και στη χώρα μας αυτές οι Διεπαγγελματικές Οργανώσεις. Και το λέω αυτό για να ξεκαθαρίσω την άποψη "αν είστε ναι ή όχι με το νέο θεσμό". Σαφώς είμαστε με το νέο θεσμό, αλλά ποιο; Αυτόν που θα πω παρακάτω ή αυτόν που δεν κάνατε εσείς. Χρειαστήκατε, κύριε Υπουργέ, εννέα χρόνια, παρ' ότι εκσυγχρονιστές -εντός εισαγωγικών λέμε εμείς- από την Ευρώπη και πέντε χρόνια από την επίσημη δική μας πρόταση για να υιοθετήσετε αυτήν την άποψη των Διεπαγγελματικών Οργανώσεων. Και με τρόπο αποδυναμωμένο, κύριε Υπουργέ, ηθικά, πολιτικά και νομικά. Γιατί; Διότι, κύριε Υπουργέ, φέρνετε ένα νομοσχέδιο, το ονομάζετε "Διεπαγγελματικές Οργανώσεις και ρυθμίσεις θεμάτων του Υπουργείου Γεωργίας" και το τεμαχίζετε σε δύο άνισα -επιτρέψτε μου τη λέξη- ανισότατα μέρη. Το ένα μέρος αποτελείται από ένα άρθρο και το άλλο από άλλα είκοσι δύο άρθρα. Αυτό σημαίνει κύριε Υπουργέ, πολιτική, ηθική και νομική αποδυνάμωση του νομοσχεδίου που καταθέτετε. Ειλικρινά αναζήτησα την αρχή του νομοσχεδίου και σας διαβεβαιώ με καλή πρόθεση ότι δεν τη βρήκα, γιατί δεν υπάρχει. Τι αρχή νομοσχεδίου μπορεί κανείς ν'αναζητήσει μέσα σε ένα κυκεώνα τροποποιουμένων διατάξεων, που είναι ως "πλίνθοι και λίθοι και κέραμοι ατάκτως ερριμμένα"; Γι'αυτό, κύριε Υπουργέ και κύριοι συνάδελφοι, εγώ θα διαχωρίσω το νομοσχέδιο σε δύο μέρη, στο πρώτο μέρος που αφορά τις Διεπαγγελματικές Οργανώσεις και στο δεύτερο που αφορά αυτό που είπαν πριν λίγο, "πλίνθοι και λίθοι και κέραμοι ατάκτως ερριμμένα". 

Εκπληττόμεθα όμως κύριε Υπουργέ, ειλικρινά με τον τρόπο εισαγωγής του θεσμού των Διεπαγγελματικών Οργανώσεων. Η κρατικίστικη αντίληψη που είναι τα κατάλοιπα της ιδεολογικής σας πλατφόρμας, διαφαίνονται μέσα σε αυτό το νομοσχέδιο, στο άρθρο 1. Και η δυσοσμία της κρατικίστικης αντίληψης βγαίνει έντονη από την παράγραφο 2 του άρθρου 1 του νομοσχεδίου. 

Και παρά ταύτα κύριε Υπουργέ, έχουμε να προσθέσουμε και άλλα. Πρώτον, δεν καθορίζονται οι όροι και οι προϋποθεσεις αναγνώρισης των διεπαγγελματικών οργανώσεων. 

Δεύτερον, δεν καθορίζονται κριτήρια. Ποια είναι; Με ποιο τρόπο; Δεν εξασφαλίζετε πόρους λειτουργίας των Διεπαγγελματικών Οργανώσεων. Και ακόμη, δεν προσδιορίζονται οι τρόποι παρεμβάσεως στους Οργανισμούς του Υπουργείου Γεωργίας. 

'Ολα αυτά τα αφήνετε σε αυτό που είπα πρωτύτερα -και επιμένω- στην κρατικίστικη αντίληψη, την παρωχημένη, να τα ρυθμίζει όλα ο κύριος Υπουργός Γεωργίας με τις υπηρεσίες του. Εμείς, κύριε Υπουργέ, σαφώς είμεθα υπέρ της λειτουργίας των διεπαγγελματικών οργανώσεων, σαφώς αναγνωρίζουμε τη χρησιμότητά τους και την προσφορά τους αύριο στην ελληνική αγροτιά. 

'Ομως δεν δεχόμεθα με αυτόν τον κρατικίστικο τρόπο, να προσπαθείτε να εισαγάγετε ένα χρησιμότατο θεσμό στην ελληνική αγροτιά. 

'Ερχομαι στο δεύτερο θέμα. Βλέπω ότι ο χρόνος κυλάει προς το τέλος του και γι'αυτό θα είμαι πολύ συνοπτικός. Θα έχουμε όμως την ευκαιρία να τα πούμε όλα στην κατ'άρθρον συζήτηση. Το δεύτερο μέρος είναι το μεγάλο κομμάτι. 'Ενα άρθρο είναι το πρώτο μέρος και είκοσι δύο άρθρα είναι το δεύτερο. Το δεύτερο μέρος είναι ουσιαστικά η τροποποίηση έντεκα νόμων του Υπουργείου Γεωργίας, εκ των οποίων οι εννέα είναι νόμοι της ΠΑ.ΣΟ.Κικής περιόδου και δύο νόμοι παρωχημένων εποχών του 1914 και του 1938. 

Εμείς αρνηθήκαμε να ψηφίσουμε αυτούς τους εννέα νόμους ως πρόχειρους και επισημάναμε την προχειρότητα με την οποία νομοθετεί η Κυβέρνηση. Είχα την ευχέρεια από αυτό το Βήμα -για όσους συναδέλφους δεν το θυμούνται τους παραπέμπω στα Πρακτικά των συνεδριάσεων που έγιναν για την ψήφιση αυτών των νόμων- να σας επισημάνω ότι θα αναγκαστείτε, λόγω της προχειρότητας με την οποία νομοθετείτε να έρθετε στην Εθνική Αντιπροσωπεία και να τους τροποποιήσετε. 

Δεν υπεισέρχομαι σε λεπτομέρειες. Θα τα πούμε στην κατ'άρθρον συζήτηση. Κύριε Υπουργέ, θα κάνω μια έκκληση. Εάν πιστεύετε ειλικρινά αυτά που είπατε και που δημιουργούν την εντύπωση ότι είσθε ικανοποιημένοι από την κατάσταση στην οποία βρίσκεται η ελληνική γεωργία, πρέπει να αλλάξετε άποψη γιατί τότε θα είσθε επικίνδυνοι. Και είναι κρίμα να είσθε εσείς ο άνθρωπος, ο Υπουργός εκείνος, που έδωσε τη χαριστική βολή στην ελληνική γεωργία. Και αυτό γιατί τέτοια συμπεριφορά, τέτοια πίστη που δείξατε σήμερα για το καλώς έχον στα γεωργικά πράγματα, είναι επικίνδυνη. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, παίρνω το λόγο για να σταθώ στο πρώτο άρθρο του νομοσχεδίου, όχι γιατί θεωρώ ασήμαντα τα υπόλοιπα. 'Αλλωστε, αναφέρθηκε σ'αυτά αναλυτικά ο ειδικός αγορητής του κόμματός μας κ. Μπούτας. Παίρνω το λόγο, γιατί πραγματικά οι περιβόητες διεπαγγελματικές οργανώσεις, ιδιαίτερα στο Νομό Ημαθίας, έχουν γίνει το φάρμακο για πάσα νόσο. 

Εδώ και ένα χρόνο οι Βουλευτές του ΠΑ.ΣΟ.Κ. στο νομό, αλλά και μέλη της Κυβέρνησης για κάθε πρόβλημα που εμφανίζεται στο νομό μας πασάρουν τη διεπαγγελματική οργάνωση. Και βέβαια το ροδάκινο φέτος αντιμετωπίζει μεγάλο πρόβλημα. Εδώ και χρόνια επισημαίνουμε το που θα φθάσει το ροδάκινο και ο μικρομεσαίος ροδακινοπαραγωγός στους Νομούς Ημαθίας, Πέλλας και Πιερίας. Οι τιμές παραγωγού είναι εξευτελιστικές, ενώ αντίθετα ο καταναλωτής απολαμβάνει ροδάκινα με τιμές πενταπλάσιες από αυτές που απολαμβάνει ο παραγωγός. Οι εξαγωγές είναι λιγοστές και οι εκκαθαρίσεις των εξαγωγών που έχουν έρθει μέχρι τώρα είναι περίπου τριάντα έως πενήντα δραχμές το κιλό στα χέρια του παραγωγού. 

Και δεν είναι μόνο το πρόβλημα της μεταφοράς του ροδακίνου, έτσι όπως το φέρατε εδώ στη Βουλή. 

Είναι ένα από τα προβλήματα που έχει συμβάλει τα μέγιστα η Κυβέρνηση με την ενεργό συμμετοχή της όλο το προηγούμενο διάστημα σ' αυτό το βάρβαρο πόλεμο που γνώρισε η περιοχή μας. 

Ο κύριος Υπουργός είπε κάτι σήμερα που κατά τη γνώμη μου είναι τελείως αντιεπιστημονικό ότι έχει τριπλασιαστεί η παραγωγή ροδακίνου σε σχέση με τι; Υπάρχουν πολλαπλασιαστές λιπάσματα που φορτώνουν τα δέντρα; 'Οχι. Η φετινή παραγωγή είναι η κανονική. Είναι αυτή που ανέμενε να πάρει εδώ και πέντε χρόνια ο 'Ελληνας παραγωγός του τριγώνου Πέλλας-Πιερίας-Ημαθίας που λόγω των παγετών είχαν τα προηγούμενα χρόνια μειωμένες παραγωγές. Είναι η κανονική παραγωγή που κανένα μέτρο δεν έχετε πάρει προς την κατεύθυνση διάθεσης της παραγωγής αυτής, προς την επίλυση του προβλήματος. 'Ισα ίσα τα μέτρα που τα προηγούμενα χρόνια παίρνατε είναι στην κατεύθυνση επιδείνωσης του προβλήματος. 

Οι κυβερνήσεις του ΠΑΣΟΚ όλα αυτά τα χρόνια στήριξαν την Κοινή Αγροτική Πολιτική με αυτήν των αποσύρσεων που μας πέταξε έξω από τις διεθνείς αγορές. Η Κυβέρνησή σας ψήφισε το νέο κανονισμό αγοράς που θέτει σε αφανισμό το 1/3 τουλάχιστον των οπωρώνων, η Κυβέρνησή σας είναι που ψήφισε την GATT που ουσιαστικά εκτοπίζει τα ελληνικά προϊόντα από τις διεθνείς αγορές. Ακόμα στο όνομα της εξυγίανσης διαλύσατε την ΑΓΡΕΞ που στήριζε τη διάθεση των αγροτικών προϊόντων. Καταργήσατε ακόμα το πρόγραμμα των περιφερειακών αγορών και τώρα στο όνομα της λύσης του προβλήματος της διάθεσης των προϊόντων φέρνετε αυτό το νομοσχέδιο. 

'Οπως είπε ο ειδικός εισηγητής μας απλώς δίνετε και άλλα προνόμια στους βιομήχανους και στους εμπορομεσάζοντες με τη δημιουργία των διεπαγγελματικών οργανώσεων. Σε καμία περίπτωση δεν λύνετε το πρόβλημα των αγροτών. Η τύχη τους είναι συνδεδεμένη με την τύχη της εγχώριας παραγωγής που όχι μόνο δεν παίρνετε μέτρα, αλλά παίρνετε εκείνα τα μέτρα που επιτίθενται στην εγχώρια παραγωγή στα προϊόντα μας. Βέβαια η τύχη των εμπόρων και βιομηχάνων τα κριτήρια με τα οποία σκέπτονται είναι καθαρά το κέρδος. Είπε ο κ. Μπούτας ότι δεν θα σκεφθεί η "ΦΑΓΕ" ή η "ΔΕΛΤΑ" στο όνομα του να ρίξει τις τιμές των αγροτικών προϊόντων στη χώρα μας να εισαγάγει όπως κάνουν παγοκολόνες, χυμούς από χώρες του εξωτερικού με αποτέλεσμα την καταστροφή του 'Ελληνα ροδακινοπαραγωγού ή πορτοκαλοπαραγωγού κλπ. 

Με αυτό το νομοσχέδιο βάζετε τους αγρότες μαζί με τους βιομήχανους να συναποφασίζουν. Βέβαια ξέρετε ποιος θα έχει το μαχαίρι στο κόψιμο της πίτας. 

Πρέπει να σας πω ότι οι αγρότες του Νομού Ημαθίας έχουν εμπειρίες από τέτοιες οργανώσεις. Είχε στηθεί ο λεγόμενος διεπαγγελματικός σύνδεσμος των οινοπαραγωγών μέσα στον οποίο συνυπήρχαν ο κ. Τσάνταλης και ο κ. Μπουτάρης και ο συνεταιρισμός των οινοπαραγωγών. Τι έγινε; Κάθε πέρσι και καλύτερα. Αυτό συνέβαινε με τις τιμές που απολάμβανε στο κρασοστάφυλο ο μικρομεσαίος παραγωγός σταφυλιού. Καθόριζαν τις τιμές που αγόραζαν οι βιομήχανοι και ο συνεταιρισμός ακολουθούσε στις μειωμένες τιμές για τους παραγωγούς. 

Τέτοιες διεπαγγελματικές οργανώσεις θέλετε. Γι'αυτό τις στήνετε, αυτόν το σκοπό έχετε. 

Εμείς θα θέλαμε να πούμε ότι αν πραγματικά ενδιαφέρεσθε για τα προβλήματα όχι μόνο των ροδακινοπαραγωγών αλλά όλων των προϊόντων που σήμερα παράγονται στη χώρα μας και δυστυχώς έχουν πρόβλημα, πρέπει να πάρετε άλλα μέτρα, τέτοια που να είναι στην κατεύθυνση στήριξης των μικρομεσαίων παραγωγών, όπως για παράδειγμα να δώσετε εξαγωγικές επιδοτήσεις, ώστε να μπορέσουν τα προϊόντα μας να πιάσουν ένα κομμάτι της διεθνούς αγοράς. Γνωρίζετε πολύ καλά ότι διαφορετικά δεν γίνεται. Πρέπει να παλέψετε για να αλλάξει ο Κανονισμός της κοινής οργάνωσης της αγοράς, έτσι ώστε να διασφαλίσει την παραγωγή, να διασφαλίσει εισόδημα στους αγρότες μας ώστε να παραμείνουν στον τόπο τους, μιας και δεν έχετε να προτείνετε και κάποια εναλλακτική λύση σε αυτούς παρά μόνο το δρόμο της ανεργίας. 

Θα μπορούσατε να προτείνετε τη δημιουργία συνεταιριστικής οργάνωσης με την ανάλογη υποδομή, η οποία θα έχει την ευθύνη για την προώθηση, τη διεύρυνση των αγορών και όχι αυτό το νομοσχέδιο των διεπαγγελματικών οργανώσεων, που φέρνει τους μικρομεσαίους αγρότες σε δυσχερέστατη θέση σε σχέση με τα συμφέροντα των μεγαλοβιομηχάνων, των μεγαλεμπόρων, των μεσαζόντων. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδημόπουλος έχει το λόγο. 

ΙΩΑΝΝΗΣ ΠΑΠΑΔΗΜΟΠΟΥΛΟΣ: Κυρίες και κύριοι συνάδελφοι, πρώτα-πρώτα το συζητούμενο νομοσχέδιο τιτλοφορείται με μία επικεφαλίδα, με έναν τίτλο τελείως αδόκιμο, διότι δεν είναι σωστό να λέμε περί διεπαγγελματικών οργανώσεων και περί ρυθμίσεως θεμάτων αρμοδιότητος Υπουργείου Γεωργίας. Αυτό σημαίνει ότι η πρώτη φράση αναφέρεται σε άλλα θέματα εκτός Υπουργείου Γεωργίας και κολλάμε και τα άλλα τα θέματα αρμοδιότητας Υπουργείου Γεωργίας. Και οι διεπαγγελματικές οργανώσεις είναι αρμοδιότητες του Υπουργείου Γεωργίας. Συνεπώς, ο τίτλος εδώ χρήζει διόρθωσης. 'Ισως θα ήταν πιο όμορφα να πούμε "νομοτεχνικά διεπαγγελματικές οργανώσεις και ρύθμιση άλλων θεμάτων αρμοδιότητος του Υπουργείου Γεωργίας". Πάντως, χρειάζεται μία λέξη ακόμα για να φύγει η παρεξήγηση από εδώ, κύριε Υπουργέ. 

Δεύτερον, αδικούμε το νομοσχέδιο όταν αφιερώνουμε μόνο ένα άρθρο του για το κύριο θέμα για την αρχή αυτού του νομοσχεδίου. 

Κύριε Υπουργέ, κατά τη γνώμη μου θα έπρεπε στο νομοσχέδιο αυτό να είχαμε ένα ολόκληρο κεφάλαιο με το άρθρο 1 και μαζί με τις παραγράφους να κάνουμε πέντε, έξι, επτά ή δέκα άρθρα, να δικαιολογείται και ο τίτλος του νομοσχεδίου και εν συνεχεία να μπούμε σε ένα δεύτερο κεφάλαιο και σε άλλες ρυθμίσεις θεμάτων αρμοδιότητος του Υπουργείου Γεωργίας. Μέχρι να περάσει το νομοσχέδιο αυτό ύστερα από τρεις συνεδριάσεις έχετε το χρόνο, κύριε Υπουργέ, να το διορθώσετε το σημείο αυτό, γιατί νομίζω ότι οι συντάκτες του νομοσχεδίου ή δεν ασχολήθηκαν, όσο έπρεπε ή εν πάση περιπτώσει δεν γνωρίζουν καλά την επιστήμη της νομοτεχνικής. 

Αυτά ως μία πρώτη παρατήρηση. 

Ο κόσμος απόψε που μας ακούει θα περίμενε να λάβουμε θέσεις για άλλα καυτά θέματα που αφορούν τον αγροτικό κόσμο και όχι να ρυθμίζουμε θέματα τέτοια που αναφέρονται στο νομοσχέδιο, τα οποία ενδεχομένως να χρήζουν ρυθμίσεως αλλά είναι επουσιώδη και εν πάση περιπτώσει θα μπορούσαν να περιμένουν και κάποιο χρόνο ακόμη αρκεί να είχαμε απόψε προς συζήτηση ένα νομοσχέδιο το οποίο θα έπιανε σε καλές βάσεις το θέμα των διεπαγγελματικών οργανώσεων, να τις θεμελιώσουμε σωστά για να μπορέσουν να προχωρήσουν σωστά και να μη χρειασθεί ύστερα από λίγες εβδομάδες ή αν θέλετε από λίγους μήνες να διαπιστώσουμε τις αδυναμίες του νομοσχεδίου και να νομοθετήσουμε ξανά για το ίδιο θέμα. 

'Εχει πάρα πολλά κενά το πρώτο άρθρο παρ'ότι είναι εκτενέστατο. Διότι, αντί να έχει διατυπώσεις με σαφές νομικό περιεχόμενο, όσον αφορά τους σκοπούς των επαγγελματικών αυτών οργανώσεων, αναφέρονται σε μια ολόκληρη στήλη αρμοδιότητες και στόχοι χωρίς καν να έπρεπε να αναφερθούν, διότι θα μπορούσε κανείς να ξεμπλέξει με τη διατύπωση του πρώτου άρθρου, θέτοντας ως στόχο του θεσμού των διεπαγγελματικών οργανώσεων την οργάνωση της αγροτικής, της κτηνοτροφικής, της αλιευτικής, της δασικής παραγωγής, την τυποποίηση των προϊόντων, την εμπορία, τη διανομή κ.ο.κ. Αυτά θα μπορούσαν όλα να χωρέσουν σε πέντε-δέκα σειρές και μετά με ένα άλλο άρθρο να αναφερόμασταν στις προϋποθέσεις ίδρυσης. 

Λέμε τώρα ότι αυτές οι οργανώσεις είναι νομικά πρόσωπα ιδιωτικού δικαίου και αναγνωρίζονται σύμφωνα με τις διατάξεις του Αστικού Κώδικα, παραπέμπουμε εκεί και τα μπλέκουμε πιο κάτω. Τι θα κάνει ο Υπουργός; Με απόφαση θα ορίζει ή θα αναγνωρίζει ποιες είναι οι οργανώσεις; Και αν έρθει μια ομάδα ανθρώπων που δραστηριοποιούνται στην αυτήν κατεύθυνση, που παράγουν ένα προϊόν και πάνε σύμφωνα με τον Αστικό Κώδικα και φτιάξουν μια τέτοια διεπαγγελματική οργάνωση ενώ θα είναι νομικώς υπαρκτή θα προσκρούσει ενδεχομένως στην άρνηση του Υπουργού Γεωργίας να πει ότι δεν τηρούνται αυτές οι προϋποθέσεις και συνεπώς δεν σας αναγνωρίζουμε. Και τότε, γιατί να τους εμπλέξουμε τους ανθρώπους να τους στείλουμε στο Πρωτοδικείο για να κάνουν αναγνώριση ενός νομικού προσώπου ιδιωτικού δικαίου; 'Η να το κρατήσετε σαν μια διάταξη μέσα σε ένα θεσμικό νόμο που θα αφορά τους συνεταιρισμούς εκεί να μιλήσετε και για τις οργανώσεις αυτές ή να κάνετε ένα νομοσχέδιο μόνο για αυτά τα θέματα. 

Εν πάση περιπτώσει, δεν είναι αυτό το άπαν. Εκείνο που περιμένει ο αγροτικός κόσμος είναι τα φλέγοντα θέματα, όπως είπα, στα οποία δεν παίρνουμε θέση ξεκάθαρη, όχι γιατί δεν θέλουμε ενδεχομένως, αλλά διότι έτσι που έχουμε συνηθίσει να νομοθετούμε φτιάχνουμε κάθε φορά μυθιστορήματα νομοσχέδια και δεν ψηφίζουμε, δεν νομοθετούμε και δεν παρουσιάζουμε προς εφαρμογή ξεκάθαρα νομικά κείμενα. 

Η γνώμη μου είναι ότι θα ήταν προτιμότερο πέρα από το άρθρο 1 να είχαμε ασχοληθεί λίγο με τα βασικά προβλήματα που αφορούν σήμερα τους αγρότες. Θα μου πείτε ότι ένα σωρό νόμοι ισχύουν στον αγροτικό τομέα και όλα εκεί ρυθμίζονται. Τότε, να σταματούσαμε να μη φέρναμε αυτές τις προσθήκες, τις τροποποιήσεις, τις αντικαταστάσεις. 

Δεν λέει το νομοσχέδιο, που θα έπρεπε να λέει, για το τι θα γίνει με αυτά τα υψηλά επιτόκια που ισχύουν ακόμη στον αγροτικό τομέα. Μπορεί να σταθεί η αγροτική τάξη; Τι θα γίνει με τους νέους αγρότες, με τα τέσσερα-πέντε εκατομμύρια που θα παίρνουν και κάποια επιδότηση επιτοκίου που αναφέρεται στο νομοσχέδιο μέχρι και 80% σε ορεινές περιοχές και 60% στις άλλες; Θα μπορούμε έτσι να προσελκύσουμε ανθρώπους στην ύπαιθρο να ασχοληθούν με πείσμα στον αγροτικό τομέα αφού δεν τους εξασφαλίζουμε τη στοιχειώδη επιβίωση; 

Δεν αναφέρουμε ακόμα τίποτε για τις ποσοστώσεις που δεν τις αναφέρουμε και αλλού πουθενά ξεκάθαρα. Δηλαδή, μας επέβαλε η Ευρωπαϊκή 'Ενωση το 1989 ορισμένες ρυθμίσεις. Από τότε μέχρι τώρα, πέρασαν δέκα χρόνια και δεν ξεκαθαρίσαμε ακόμη το θέμα περί του ποιος μπορεί να παράγει ένα προϊόν στην Ελλάδα και με ποιες προϋποθέσεις. 

Είχε ένας μία άδεια για να καλλιεργεί, φερ' ειπείν, δέκα στρέμματα καπνά. Ο άνθρωπος γέρασε, τα παιδιά του έφυγαν από το επάγγελμα αυτό και η άδεια αυτή παραμένει ακόμη στα χέρια αυτού του αγρότη. Τι θα γίνει; Δεν θα έπρεπε να πιέσουμε προς την πλευρά της Ευρωπαϊκής 'Ενωσης να δώσει λύσεις, να αφίεται αυτό το δικαίωμα στην κάθε κυβέρνηση της κάθε χώρας-μέλους να ρυθμίζει αυτά τα θέματα; 

Χίλιες φορές ήρθαμε εδώ με ερωτήσεις και επερωτήσεις, όσον αφορά τα κτίσματα αγροτικού και κτηνοτροφικού ενδιαφέροντος. Κάναμε τίποτα από το 1989, που ήταν μία κακή τότε συγκυρία και σύμπτωση, όσον αφορά την εισήγηση αυτού του μέτρου; Εξακολουθούμε να ζητούμε από τους αγρότες και κτηνοτρόφους του Ολύμπου, των Αγράφων και του Σμόλικα να βγάζουν άδεια με τέλη δυσβάσταχτα δύο εκατομμύρια, για να χτίσουν μία αποθήκη για τις ζωοτροφές ή ένα ποιμνιοστάσιο. Θα απαντήσουμε, τέλος πάντων, ποτέ στους αγρότες ότι αυτή η αστοχία ταλαιπωρεί αυτούς και αποκαρδιώνει τον κόσμο της υπαίθρου και τους κάνει να συσσωρεύονται κάθε μέρα στα αστικά κέντρα; Δεν πρέπει να πάρουμε θέση; Θα πρέπει να καταλάβουν και τα άλλα επαγγέλματα ότι οι αγρότες -όχι ότι πρέπει να κάνουμε φιλοαγροτική πολιτική, χωρίς αιτιολόγηση σοβαρά- είναι η μοναδική τάξη μέσα στην κοινωνία, που δεν έχει κανένα σύμμαχο. Η ανομβρία εχθρός. Ο παγετός εχθρός. Το χαλάζι εχθρός. Οι φυτασθένειες εχθροί. Τα έντομα εχθροί. Τέλος πάντων, υπάρχει καμία παραγωγική τάξη σε οποιοδήποτε τόπο σε αυτόν τον πλανήτη, που να την καταστρέφουν τόσο πολύ οι πάντες και τα πάντα; Για το λόγο αυτόν, αξίζουν συμπαθείας και λήψεως σοβαρών μέτρων για την κατοχύρωση των προϊόντων που παράγουν. Πώς να πάμε αύριο στην ύπαιθρο χωρίς καμία υπόσχεση ουσίας; Τι θα γίνει με τις τιμές των προϊόντων; Είπαμε ότι ανήκουμε σε μία ανοιχτή αγορά, ότι εδώ ισχύει ο νόμος της προσφοράς και της ζήτησης, να βρούμε τρόπους. Το σιτάρι εδώ και δύο χρόνια είχε εξήντα δραχμές το κιλό και τώρα έχει τριάντα οκτώ και σαράντα δραχμές το κιλό, όταν τα γεωργικά φάρμακα, τα γεωργικά μηχανήματα, και τα ανταλλακτικά αυτών αυξάνονται κάθε μέρα. 

Αυτά είναι τα θέματα, που απασχολούν την ελληνική ύπαιθρο και σ' αυτά θα έπρεπε να επικεντρώσουμε κυρίως το ενδιαφέρον και όχι να ενδώσουμε σε μερικές πιέσεις μερικών κοινωνικών τάξεων ή κατηγοριών υπαλλήλων, που πολλές φορές οι ρυθμίσεις αυτές φτάνουν στα όρια του σκανδάλου. 

Νομίζω ότι με το παρόν νομοσχέδιο δεν πετυχαίνουμε τους στόχους μας. Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεωργόπουλος έχει το λόγο. 

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κυρίες και κύριοι συνάδελφοι, με κάθε δυνατή συντομία θεωρώ αναγκαίο να επισημάνω ορισμένα κρίσιμα, κατά την άποψή μου, ζητήματα και σημεία επί του συζητουμένου νομοσχεδίου. Και βεβαίως δεν είναι στις προθέσεις μου να επαναλάβω επιχειρήματα, τα οποία διατυπώθηκαν στην Αίθουσα της Ελληνικής Αντιπροσωπείας, αλλά πριν μπω στη διατύπωση των δικών μου απόψεων, θεωρώ αναγκαίο να τονίσω και να υπογραμμίσω ότι η ομιλία του παρισταμένου Υπουργού Γεωργίας, σε συνδυασμό με το περιεχόμενο του συζητουμένου νομοσχεδίου, δεν αφήνουν περιθώριο κριτικής, άμεσης ή έμμεσης, διότι κατά τρόπο ρεαλιστικό, ορθό και αντικειμενικό προσεγγίζει ζητήματα και προβλήματα σε όλη τους την έκταση. 

Η ίδρυση και λειτουργία των διεπαγγελματικών οργανώσεων, που είναι το θέμα του συζητουμένου νομοσχεδίου, είναι σαφές και αναμφίβολο ότι αποτελεί αναγκαιότητα αναφορικά με τις υφιστάμενες συνθήκες και κύρια σε σχέση με το στόχο, το συντονισμό και την κοινή δράση διαφόρων κατηγοριών επαγγελματιών, που ασχολούνται με συγκεκριμένα αγροτικά προϊόντα, από την παραγωγή μέχρι τη διάθεση. Και ο θεσμός αυτός έχει δοκιμαστεί στην Ευρώπη και έχει αποδειχθεί ότι είναι και τελεσφόρος και αποτελεσματικός. 

Οι διεπαγγελματικές οργανώσεις, όπως περιλαμβάνεται κατά τρόπο σαφή στο συζητούμενο σχέδιο νόμου, συστήνονται εκούσια, σύμφωνα με τις διατάξεις του Αστικού Κώδικα. Μπορούν να αναγνωριστούν μετά από αίτησή τους, στο Υπουργείο και θα συμβάλουν και θα υποβοηθούν με τη δράση τους στο σχεδιασμό και στη διαμόρφωση εθνικής στρατηγικής. 

Οι διεπαγγελματικές οργανώσεις αποτελούν φορείς διαλόγου και προτάσεων προς το Υπουργείο Γεωργίας. Ειδικότερα, με την παράγραφο 3 του του άρθρου 1 οι διεπαγγελματικές οργανώσεις θα μπορούν να αναγνωριστούν σε περιφερειακό και εθνικό επίπεδο. Αυτό τι σημαίνει. Σημαίνει συνολική και εξειδικευμένη αντιμετώπιση του ζητήματος κατά τρόπο απόλυτα συνθετικό για την αντιμετώπιση του προβλήματος. Ο συνολικός αριθμός των αναγνωριζόμενων σε εθνικό επίπεδο οργανώσεων καθορίζεται με αποφάσεις του Υπουργείου Γεωργίας. Η εποπτεία δε και ο έλεγχος ανήκει στο Υπουργείο Γεωργίας, διότι δεν είναι δυνατόν να ανήκει πουθενά αλλού. 

Σήμερα, κυρίες και κύριοι συνάδελφοι, αποτελεί αντικειμενική διαπίστωση ότι τα προβλήματα της περιόδου που ζούμε είναι πολύ πιο σύνθετα, για να μην πω πολυσύνθετα και ασφαλώς τα ζητήματα και τα προβλήματα έχουν ομοιότητες της αγροτικής τάξης του τόπου μας, αλλά δεν είναι ακριβώς τα ίδια. Οι δε κοινωνικές συνθήκες μέσα στις οποίες ζούμε, αναμφίβολα είναι πιο σύνθετες, πιο διαφορετικές. Κατά συνέπεια, χρειάζεται ουσιαστικός τρόπος προσέγγισης εμπεριστατωμένος, τεκμηριωμένος να αντιμετωπίζει στο σύνολό του αυτά τα ζητήματα και αυτά τα προβλήματα. Και βεβαίως, η ευρύτητα του θεσμικού πλαισίου αποτελεί όρο εκ των ουκ άνευ, όπως πολύ ορθά περιλαμβάνεται στο συζητούμενο σχέδιο νόμου. 

Η επιμέρους γνώση συνδυάζεται με τη συνολική γνώση διότι μόνο επιμέρους γνώση στο α' ή στο β' ζήτημα δεν αρκεί για την αντιμετώπιση ζητημάτων και προβλημάτων. Απαιτείται και επι μέρους γνώση και συνολική γνώση. Επιμέρους αντιμετώπιση και ταυτόχρονα συνθετικά και συνολική αντιμετώπιση. 

Διατυπώθηκαν απόψεις ότι δήθεν έχουν ψηφισθεί νόμοι από τις κυβερνήσεις του ΠΑ.ΣΟ.Κ. οι οποίοι ανατρέπονται με το συζητούμενο σχέδιο νόμου. Θα μου επιτραπεί σε αυτό το σημείο να διατυπώσω την εξής παρατήρηση: Κυρίες και κύριοι συνάδελφοι, απλά το θυμίζω. Οι νόμοι ρυθμίζουν περιστάσεις και όταν οι περιστάσεις αλλάζουν οι νόμοι αλλάζουν, διότι είναι αδύνατον να αλλάξουν οι περιστάσεις. Τα ζητήματα και τα προβλήματα της ζωής έχουν ανάγκη αντιμετώπισης με νέο τρόπο. Διότι αν από λόγους εγωιστικούς παραμείνουμε στο θεσμικό πλαίσιο άλλων περιόδων για να μη θεωρηθεί ότι θιγόμαστε ή υποβαθμίζουμε ο,τιδήποτε, τότε είμαστε εκτός πραγματικότητας. Είναι αδύνατον να αλλάξουν οι περιστάσεις. 

Οι νόμοι αλλάζουν. Το αντίθετο θα έμοιαζε κατά την άποψή μου με λύση κλίνης Προκρούστη. 

Και βεβαίως διατυπώθηκαν και άλλες απόψεις, όπως και η άποψη ότι η πολιτική κρίνεται εκ του αποτελέσματος, όπως όλα. Θέτω ένα ερώτημα: Ο παίζων στο Χρηματιστήριο τα τιμαλφή της αδελφής του εάν κερδίσει πρέπει να επικροτηθεί; Απλώς, ένα ερώτημα θέτω. 'Ολα τα πράγματα έχουν τα όριά τους. Δεν είναι απόλυτο από τη μηδενική βάση ως το τέλος και καλό θα είναι να προσεγγίζουμε τη σωστή διάσταση στον αναγκαίο βαθμό και στη συνέχεια να διατυπώνουμε την οποιαδήποτε άποψη δικαιούται και θέλει κανένας να διατυπώσει. 

Κυρίες και κύριοι συνάδελφοι, δεν θα ήθελα να επεκταθώ περισσότερο. Θέλω όμως να διατυπώσω και μερικές άλλες απόψεις σε σχέση με την τροπολογία του κυρίου Υπουργού, η οποία και αυτή είναι στο σωστό πλαίσιο. Και βεβαίως, πάνω σε αυτό το ζήτημα αισθάνομαι υποχρεωμένος να παρατηρήσω ότι ορθά η τροπολογία σε επίπεδο ουσίας αντιμετωπίζει ζητήματα και προβλήματα. Αισθάνομαι όμως υποχρεωμένος να τονίσω και να υπογραμμίσω ότι η τροπολογία αντιμετωπίζει ζητήματα πολλών δεκαετιών. Ενδεικτικά αναφέρομαι σε ένα και αυτό, όχι μόνον διότι έχει σχέση με την περιφέρεια από την οποία προέρχομαι. 

Αναφέρομαι στο τέως βασιλικό κτήμα Μανωλάδος το οποίο εκάλυπτε διακόσιες χιλιάδες περίπου στρέμματα, τα οποία υπήρχαν στο Νομό Αχαϊας και στο Νομό Ηλείας. Το τέως βασιλικό κτήμα Μανωλάδας είχε δωρηθεί στον τότε διάδοχο με το νόμο ΑΥΛΗ του 1887 ως αδέσποτη εθνική γη. 

Βεβαίως, γνωρίζοντας το θέμα αισθάνθηκα την ανάγκη να συντάξω ένα πλήρες υπόμνημα το οποίο παρέδωσα στον παριστάμενο Υπουργό Γεωργίας, ο οποίος ευχαρίστως το απεδέχθη και αυτό το τονίζω όχι για να κολακεύσω, αλλά για να είμαι ειλικρινής από σεβασμό προς την πραγματικότητα, όπως και στον προηγουμενο Υπουργό Γεωργίας, ο οποίος το είχε συμπεριλάβει σε σχετικό νομοσχέδιο το οποίο δεν συζητήθηκε. Ο παριστάμενος Υπουργός όμως, το απεδέχθη ευχαρίστως. Αυτή είναι η πραγματικότητα και αισθάνομαι υποχρεωμένος να το τονίσω. Παρέδωσα λοιπόν έγγραφη πρόταση, έγινε ευχαρίστως αποδεκτή και περιλαμβάνεται στην προτεινόμενη διάταξη της τροπολογίας. 

Αυτό λοιπόν το κτήμα επανήλθε στην ιδιοκτησία του ελληνικού κράτους το 1923, με απόφαση της επαναστατικής κυβέρνησης Πλαστήρα και συγκεκριμένα με την υπ'αριθμόν 122/3-1-1923 απόφαση. Το 1957 αρχίζει εποικισμός σε ακτήμονες. Ταυτόχρονα υπάρχουν και επιτροπές απαλλοτριώσεων από το 1950 και βεβαίως περιλαμβάνεται και το κτήμα Μανωλάδας, όπως περιλαμβάνονται -και πολύ σωστά- όλα τ'άλλα τμήματα της ελληνικής επικράτειας στη συζητούμενη και προτεινόμενη διάταξη του Υπουργού Γεωργίας. 

Σε ό,τι αφορά τον τρόπο όμως, θα ήθελα να διατυπώσω δυο παρατηρήσεις και αυτό για λόγους αντικειμενικούς και όχι προσωπικούς. 

Συγκεκριμένα, με αποφάσεις των επιτροπών απαλλοτριώσεων, έχει κριθεί ότι τμήματα του κτήματος Μανωλάδας είναι ιδιωτικά, αλλά δεν μπορούν να μεταβιβασθούν. Πρέπει να κριθεί ότι είναι οριστικά ιδιωτικά κτήματα. 

'Ερχομαι στο δεύτερο ζήτημα. Από την έκταση αυτού του κτήματος, είχαν εξαιρεθεί της διανομής στους ακτήμονες, κύριε Υπουργέ, κάποιες εκτάσεις σε διάφορες κοινότητες, τις οποίες μπορώ να απαριθμήσω. Αρχίζει από τη Λακόπετρα, Λιμνοχώρι προχωράει στο Λάπα, συνεχίζει στο Γκαγκάδι και επεκτείνεται σε όλες τις άλλες κοινότητες, δεκαπέντε κοινότητες του Νομού Αχαϊας και άλλες δώδεκα περίπου κοινότητες, αν θυμάμαι καλά, του Νομού Ηλείας. Αυτές οι εκτάσεις είναι ιδιωτικές. Αμφισβητήθηκαν από το δημόσιο, εξεδόθησαν πρωτόκολλα διοικητικής αποβολής και εξεδόθησαν τελεσίδικες αποφάσεις ότι είναι ιδιωτικές. 

Κατά συνέπεια, ο τρόπος ρύθμισης πρέπει να είναι η απευθείας απόδοση στη συγκεκριμένη περίπτωση. Δεν θα ήθελα να αναφερθώ στις αποφάσεις τις οποίες έχω μπροστά μου και μπορώ να σας τις καταθέσω, αλλά θέλω να τονίσω και να υπογραμμίσω ενδεικτικά ότι στην πρώην κοινότητα Λακόπετρας, όλη η παραλιακή έκταση δεκάδων εκατοντάδων στρεμμάτων είχε χρησιμοποιηθεί ως ναρκοπέδιο στα χρόνια της κατοχής, από τα στρατεύματα κατοχής και βεβαίως κανένας δεν μπορούσε να καλλιεργήσει αυτές τις εκτάσεις. 

Οι αεροφωτογραφίες όμως είναι του 1945 και βάσει των αεροφωτογραφιών φτάνουμε στο σημείο να θεωρούμε και αυτές τις εκτάσεις δημόσιες, οι οποίες όμως στην πραγματικότητα δεν είναι. Διότι κατά το χρόνο λήξης υπάρχει ανώμαλη πολιτική περίοδος στη χώρα και πολλές εκτάσεις έμειναν ακαλλιέργητες. Υπάρχουν και σχετικά έγγραφα και αποφάσεις, κύριε Υπουργέ, που έχουν αποδείξει αυτό το οποίο ισχυρίζομαι από το Βήμα της Βουλής. 

Μπορώ να σας αναφέρω μερικές αποφάσεις. Είναι η 41/1972, η 802/1973, η 39/1972, η 805/1973 -αναφέρομαι σε ειρηνοδικείο και πρωτοδικείο Πάτρας- η 800/1973, η 40/1972, η 45/1972, η 801/1973. Σειρά αποφάσεων. 

Ζήτημα το οποίο ανακύπτει: Πεθαίνουν οι γονείς και τα παιδιά κληρονομούν. Αναγκάζονται να πληρώσουν, ιδιοκτησία όμως δεν έχουν. 

Μεγαλώνει το κορίτσι ενός α' πατέρα, θέλει να του δώσει κάποια προίκα, είναι ιδιοκτησία δική του, αλλά λόγω των εκκρεμοτήτων οι οποίες εξακολουθούν να υπάρχουν, είναι εκκρεμότητες πολλών δεκαετιών, όπως τόνισα προηγουμένως, δεν έχει τη δυνατότητα να το δώσει σαν προίκα στο παιδί του. 

Είναι ένα θέμα μεγάλο και επ'αυτού, κύριε Υπουργέ, τελειώνοντας αυτήν τη ομιλία μου, θα ήθελα να σας προτείνω να δεχθείτε, για την ουσιαστική και ρεαλιστική αντιμετώπιση του τρόπου της λύσης του ζητήματος, δύο προτάσεις σε σχέση με την ορθή τροπολογία, την οποία καταθέσατε. 

Πρώτον, εκτάσεις που βρίσκονται μέσα στα όρια του κτήματος Μανωλάδα στο Νομό Αχαϊας και Ηλείας και εξαιρέθηκαν της διανομής στους ακτήμονες καλλιεργητές, διότι οι αρμόδιες επιτροπές απαλλοτριώσεων αναγνώρισαν αμετάκλητα ότι ανήκουν κατά κυριότητα στους κατόχους τους, αποτελούν οριστικά ιδιωτικά κτήματα αυτών. 

Η δεύτερη πρόταση είναι ότι εκτάσεις οι οποίες αμφισβητήθηκαν από το δημόσιο, δι' εκδόσεως πρωτοκόλλων διοικητικής αποβολής και για τις οποίες τελεσίδικα κρίθηκε ότι είναι ιδιωτικές, αποτελούν ιδιωτικές εκτάσεις. Κατά συνέπεια, γι'αυτά τα δύο μεγάλα ζητήματα, δεν νομίζω ότι πρέπει να μπει κανείς στη δοκιμασία τη γραφειοκρατική, προκειμένου να αναγνωριστεί ότι είναι ιδιοκτήτης. 

Θεωρώ, κύριε Υπουργέ, ότι αποδέχεστε την πρόταση την οποία διατυπώνω, διότι είναι μέσα στα πλαίσια της νομιμότητας, της ορθότητας και βεβαίως της ορθής αντιμετώπισης του πολίτη από τη σημερινή Κυβέρνηση, που πιστεύω ότι ισχύει στο ακέραιο. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αργύρης έχει το λόγο. 

ΕΥΑΓΓΕΛΟΣ ΑΡΓΥΡΗΣ: Κυρίες και κύριοι συνάδελφοι, το νομοσχέδιο αυτό έρχεται να προσθέσει ένα σημαντικό στοιχείο στη θεσμική θωράκιση της αγροτοδιατροφικής και αγροτοβιομηχανικής πολιτικής της χώρας μας. Ο θεσμός είναι πολύ καλός, εφόσον βέβαια υπάρξει η επιθυμία για αξιοποίηση από τις οικονομικές οργανώσεις του χώρου. Δεν πρόκειται να λύσει κανένα πρόβλημα, αν οι ενδιαφερόμενοι δεν διαπιστώσουν ότι υπάρχουν προβλήματα, που μπορεί να λυθούν μέσα απ'αυτό το θεσμό. 

Σε αντίθεση με τα συνδικαλιστικά όργανα, τα οποία διατηρούν το ρόλο τους και το στόχο τους, οι διεπαγγελματικές οργανώσεις αναμένεται να δώσουν λύσεις με την καλύτερη συνεργασία μεταξύ των συναλλασσομένων. Αυτά τα θέματα είναι και θέματα συμβολαίων, είναι και θέματα πληρωμών και ποιότητας, είναι και θέματα διαφήμισης, είναι και θέματα στρατηγικών και ανοιγμάτων των αγορών. 'Ολα αυτά, βέβαια, είναι σε μία εθελοντική βάση. 

Γι' αυτό προϋπόθεση για την επιτυχία είναι πρώτα να πιστέψουν οι ίδιες οι οικονομικές οργανώσεις στη δυνατότητα αυτού του θεσμού. Η Ελλάδα έχει και άλλες τέτοιες εμπειρίες. 'Εχει εμπειρίες σε προϊόντα, όπως είναι η σταφίδα, όπως είναι τα σιτηρά, όπως είναι τα καπνά. 

'Ομως αυτές οι προηγούμενες εμπειρίες και αυτές οι προηγούμενες οργανώσεις έγιναν με την παρέμβαση του κράτους, με έναν έντονο προστατευτισμό του κράτους και όταν χρειάστηκε για πολλούς λόγους και για την ύπαρξη νέων δεδομένων να αποχωρήσει το κράτος, αυτές οι οργανώσεις κατέρρευσαν. 

'Αρα, λοιπόν, είναι πολύ σημαντικό, πέρα από εκείνες τις νοοτροπίες που υπήρξαν και έρχονται από το παρελθόν, να πούμε ότι αν μία τέτοια πρακτική συνεχισθεί και σήμερα, αν δηλαδή το κράτος ξαναδώσει αυτήν την ομπρέλα του προστατευτισμού, τότε σίγουρα θα έχουμε τα ίδια αποτελέσματα. 

Σήμερα οι συνθήκες έχουν αλλάξει. 'Εχουν αλλάξει και οι απαιτήσεις που υπάρχουν από κάποιες κοινοτικές οδηγίες, καθώς επίσης και από τις νέες πολιτικές της Ευρωπαϊκής 'Ενωσης που δίνουν καινούριες οδηγίες, που δίνουν καινούριες ευκαιρίες, που οδηγούν σε νέους θεσμούς πιο σύγχρονους και πιο αποτελεσματικούς. 

H μεγάλη καινοτομία αυτής της νέας προσέγγισης που αποπειράται το νομοσχέδιο είναι ακριβώς η εισαγωγή της έννοιας της εθελοντικής σύστασης και της αυτόνομης λειτουργίας των διεπαγγελματικών οργανώσεων. Η ελεύθερη συμμετοχή των οικονομικών αυτών εταίρων θα εξασφαλίσει την εξ αρχής βεβαιωμένη θέληση, που θα συνεργαστούν μεταξύ τους στη βάση κοινών και προσυμφωνημένων κανόνων με συγκεκριμένους στόχους και με προσυμφωνημένες μεθόδους και τακτικές. 

Η παρουσία του κράτους πρέπει να περιοριστεί για να υπάρξει σωστή λειτουργία και αυτό πρέπει να γίνει σαφές από την αρχή. Ο κύριος Υπουργός δεσμεύτηκε για το περιεχόμενο των υπουργικών αποφάσεων. Δεν αμφισβητεί κανένας την πρόθεση του Υπουργού Γεωργίας. 'Αλλωστε, αν είχε διαφορετική πρόθεση, δεν θα έφερνε έναν τέτοιο καινοτόμο θεσμό. Πρέπει όμως από την αρχή αυτές οι υπουργικές αποφάσεις να διασφαλίζουν, πρώτον την ισότιμη και ισόρροπη συμμετοχή των ενδιαφερομένων, δεύτερον την απρόσκοπτη λειτουργία της αγοράς και τρίτον, τη σωστή διαχείριση. Και αυτό πρέπει να γίνει από την αρχή γνωστό για να ξεκαθαριστούν ορισμένα πράγματα. 

Θα μπορούσα να αναφέρω ένα μειονέκτημα αυτού του εχγειρήματος και το λέω "μειονέκτημα" σε σχέση με τα συγκριτικά πλεονεκτήματα που έχει αυτός ο νέος θεσμός. Μια και μιλάμε στη χώρα μας πολλές φορές και για αυτονόητα πράγματα, θα έπρεπε αυτός ο θεσμός να ξεκαθαρίζει στην υπουργική απόφαση τι είναι παραγωγός, τι είναι παραγωγή, τι είναι αγορά. Τότε είναι σίγουρο ότι δεν θα είχαμε μπερδέματα. Δηλαδή, δεν θα είχαμε σύγχυση ποιος είναι ο παραγωγός, ποια είναι η παραγωγή, ποια είναι η αγορά και ποιοι είναι οι κανόνες της και θα ήταν σίγουρο ότι δεν θα συγχέαμε ότι οι οργανώσεις είτε του ευρύτερου δημόσιου τομέα, όπως ακούστηκε και στις συζητήσεις για τον ΟΠΕ ή ακόμη και συνδικαλιστικές οργανώσεις, όπως ακούστηκε κατά τη συζήτηση των νομοσχεδίων, δεν μπορούν σε καμία περίπτωση να υπηρετήσουν αυτό το νέο θεσμό, για τον απλούστατο λόγο ότι δεν μπορούν σε καμία περίπτωση να δεσμεύσουν τα μέλη τους. 

Αν λοιπόν, σε αυτές τις διεπαγγελματικές οργανώσεις οι εκπρόσωποι των φορέων είτε είναι αντιπροσωπευτικοί είτε όχι -γιατί μπορεί να είναι μια μεγάλη αντιπροσωπευτική οργάνωση, να πούμε ένα οποιοδήποτε όνομα που θα έχει πάρα πολύ μεγάλη αντιπροσώπευση- δεν μπορούν να δεσμεύσουν τα μέλη και να εφαρμόσουν αυτά που έχουν συμφωνηθεί, αυτό δεν ακυρώνει μια πράξη, στην ουσία ακυρώνει απαρχής τον ίδιο το θεσμό. Δηλαδή, η μη τήρηση κανόνων ή αποφάσεων δεν θα ακυρώσει μια απόφαση ή θα υπάρξει ένα πρόβλημα, αλλά απλούστατα θα ακυρώσει τον ίδιο τον θεσμό. 'Αρα, πρέπει να υπάρχει συμμετοχή εκείνων που έχουν στα χέρια τους την ιδιοκτησία του κάθε παραγόμενου προϊόντος: Στην πρωτογενή παραγωγή το προϊόν, στον μεταποιητή το μεταποιημένο προϊόν. Στον τελικό αποδέκτη δηλαδή, πρέπει να έχουμε τη δέσμευση αυτών των διεπαγγελματικών οργανώσεων. 'Αρα, πρέπει εδώ να εξασφαλίσουμε εξ αρχής αυτές τις λειτουργίες. 

Θα έλεγα ότι αδικεί το θεσμό αυτό το όλο νομοσχέδιο. 'Ισως θα έπρεπε να είναι ένα ξεχωριστό νομοσχέδιο με ένα άρθρο που να θεσπίζει τη λειτουργία των διεπαγγελματικών οργανώσεων. 

Δεν καταργεί την πάλη των τάξεων, που είπαν πολλοί συνάδελφοι και εν πάση περιπτώσει δεν φέρνει το βιομήχανο πιο κοντά. Είτε ο βιομήχανος είναι μέσα στη διεπαγγελματική οργάνωση είτε είναι απ' έξω, τη δυναμική του την έχει και σε καμία περίπτωση δεν τον φέρνει πιο κοντά. Αυτόν που ενισχύει θα έλεγα ότι είναι ο πιο αδύναμος. Τον ενισχύει αν πράγματι και αυτός είναι συγκροτημένος σε έναν τύπο οργάνωσης, που θα δούμε στη συνέχεια. 

Εδώ θα έλεγα ότι η συμμετοχή στις διεπαγγελματικές οργανώσεις σε επίπεδο αγροτών θα έπρεπε να είναι οι παραγωγικοί κλαδικοί συνεταιρισμοί στο σύνολό τους που θα έχουν και στα χέρια τους την παραγωγή. Αν αυτό δεν γίνει, από την αρχή θα αποδυναμώσουμε ένα θεσμό, θα αποδυναμώσουμε τις κοινές συμφωνίες, θα αποδυναμώσουμε τις κοινές στρατηγικές γιατί τα προϊόντα που παράγονται εκτός από προϊόν του παραγωγού, είναι εθνικό προϊόν. 'Οταν παράγεται στη χώρα μας, είναι εθνικό προϊόν και πρέπει να υπάρχει εθνική πολιτική. Και για να υπάρχει εθνική πολιτική, πρέπει να υπάρχει μέσα απ' όλα τα εμπλεκόμενα μέρη. 

Αυτά είχα να πω όσον αφορά τις διεπαγγελματικές οργανώσεις. 

Ακούστηκαν πολλά και θα ήταν, αν θέλετε, λίγο παράδοξο σήμερα που συζητάμε αυτό το νέο θεσμό να μην συζητήσουμε για τα τρέχοντα ζητήματα που αναγάγουν και φέρνουν στην επιφάνεια τα προβλήματα που θα μπορούσαν να είχαν λυθεί σε σχέση με αυτά τα θέματα. 

Κατ' αρχήν, πρέπει να το ξεκαθαρίσουμε από την αρχή ότι οι διεπαγγελματικές οργανώσεις δεν πρέπει να είναι σε επίπεδο νομού, είτε μικρής περιφέρειας, γιατί τότε είναι σίγουρο ότι θα είναι αποδυναμωμένες και χωρίς δυναμική. 

Θα πρέπει να πούμε ότι πρέπει να είναι σε δύο επίπεδα, στο περιφερειακό επίπεδο και στο εθνικό επίπεδο. Πρέπει να είναι κατά προϊόν και μάλιστα πρέπει να δίνεται η δυνατότητα, μέσα από τις υπουργικές αποφάσεις, να υπάρχει και διαφοροποίηση από προϊόν σε προϊόν. 'Αλλη πολιτική και άλλη δυναμική μπορεί να έχει ένα προϊόν φυτικής παραγωγής και άλλη ένα ζωϊκής παραγωγής. 

Μπαίνουμε τώρα στο μεγάλο θέμα που αντιμετωπίσαμε αυτές τις ημέρες. Δεν πρέπει να είμαστε ευτυχείς σαν χώρα ότι μπορούμε να υπερασπισθούμε τα δίκαια της ελληνικής παραγωγής. 

Θα έλεγα σε εσάς, κύριε Υπουργέ, που κάνετε έναν αγώνα να πείσετε ότι τα προϊόντα μας είναι υγιεινά και μπορούν οι καταναλωτές να τα τρώνε άφοβα, ότι δεν μπορεί να είμαστε ευτυχείς για όλους τους κυβερνητικούς παράγοντες που χειρίσθηκαν αυτό το θέμα. 

Η κ. Παπανικολάου, που είναι και γιατρός, δεν περίμενα ότι θα έπρεπε να πάρει κυβερνητικό θώκο για να μάθει σε πόσες εβδομάδες μεγαλώνουν τα κοτόπουλα στην Ελλαδα. Είναι ανεπίτρεπτο μόνο που το σκέφτομαι, διότι θα έλεγα ότι αυτή η κυρία, η οποία έχει και κυβερνητική θέση, το μόνο που έκανε είναι να δυσφημίσει την ελληνική παραγωγή. 

Επίσης, θα έλεγα και στον φίλο μου, τον πρώην Υπουργό Γεωργίας τον κ. Τζουμάκα, ότι οι δηλώσεις του τύπου παγοκολώνες κλπ., δεν έχουν βάση. 'Οταν ήταν Υπουργός Γεωργίας, όφειλε και μπορούσε να βάλει τους πάντες στο σκαμνί κάτω από την ιδιότητά του αυτή, όταν είχε την ευθύνη και να σταματήσουν αυτού του είδους οι παραγωγές. 

Θα πρέπει να θυμίσω σε όσους παρακολουθούν εμπορικό ισοζύγιο, την αγορά και τις μετρήσεις της, ότι από την ημέρα των δηλώσεων κ.λπ., αντί να ανακάμψει η αγορά, πήγε προς τα κάτω. Αυτές είναι εγκληματικές ενέργειες για την αγροτική παραγωγή και πρέπει οπωσδήποτε να καυτηριάζονται και ο καθένας να αναλαμβάνει τις ευθύνες του. Αυτό το πλέγμα του ανευθυνοϋπεύθυνου στην Ελλάδα πρέπει να σταματήσει. Η διαφθορά δεν χτυπιέται, όταν οι ίδιοι εμείς που έχουμε την ευθύνη να την χτυπήσουμε, την αναδεικνύουμε, χωρίς να κάνουμε τίποτα. Είναι σαν να λέμε σε όλους "φέρτε σκόνη και κάντε ό,τι θέλετε". 

Θα πρέπει επίσης να πω και κάτι άλλο. Σήμερα είδαμε σε όλες τις εφημερίδες μία εκστρατεία δυσφήμισης ενάντια στους συνεταιρισμούς. Αφορούσε την "ΑΓΝΟ". Θα πρέπει να σας πω ότι η "ΑΓΝΟ" έχει πάψει εδώ και δύο χρόνια να είναι συνεταιριστική οργάνωση. Είναι υπό εκκαθάριση, είναι στα χέρια της Αγροτικής Τράπεζας. 

(Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή) 

'Ενα λεπτό, κύριε Πρόεδρε, παρακαλώ. 

Με τέτοια όμως ταχύτητα δεν περίμενα ποτέ να δώ τέτοια είδηση σε όλες τις εφημερίδες και σε τέτοια έκταση. Το έκαναν για τον απλούστατο λόγο ότι εύκολα μπορούσαν να δυσφημίσουν ένα συνεταιριστικό προϊόν. 

Θα πρέπει να σας πω ότι είναι απαράδεκτο αυτό που συμβαίνει, γιατί αν κάτι μπορεί να εγγυηθεί την παραγωγή και την ποιότητα των παραγομένων προϊόντων, είναι ο ίδιος ο τρόπος παραγωγής των προϊόντων. 

Υπάρχει μία σαφής διαφορά και κλείνω με αυτό. Στο συνεταιρισμένο παραγωγό, το κέρδος έρχεται μέσα από την ποιότητα, ενώ στον ιδιώτη έρχεται μέσα από την υπερενταντικοποίηση του κέρδους, μέσα δηλαδή από την υπερεκμετάλλευση, πράγμα που έκανε και ο βιομήχανος με τις διοξίνες στο Βέλγιο. 

Αν λοιπόν δεν προστατεύουμε τις δικές μας βασικές αρχές καλλιέργειας των προϊόντων, τότε είναι σίγουρο ότι καμία μα καμία προσπάθεια και κανένας νέος θεσμός δεν μπορεί να φέρει σε νέα μοίρα τα αγροτικά μας προϊόντα. Είναι κοινή η προσπάθεια και η κοινή προσπάθεια θέλει κοινές τακτικές και κοινή γλώσσα, όταν μιλάμε για εθνικά προϊόντα και μάλιστα για πολιτικές στον αγροτικό τομέα. Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κονταξής έχει το λόγο. 

ΑΘΑΝΑΣΙΟΣ ΚΟΝΤΑΞΗΣ: Αγαπητοί, κύριοι συνάδελφοι, εκφράζω την οδύνη και τη θλίψη μου για την απόφαση του τουρκικού δικαστηρίου που καταδίκασε τον Οτσαλάν σε θάνατο διά απαγχονισμού. 'Ετσι ο αγώνας του ΠΑ.ΣΟ.Κ. και σ' αυτό το σημείο δικαιώνεται. 

Η ημέρα αυτή, η 29η Ιουνίου, πιστεύω ότι θα είναι ημέρα ντροπής για το ΠΑ.ΣΟ.Κ., κύριε Υπουργέ και κύριε Υφυπουργέ. Αν ζούσε ο Παπανδρέου, δεν ξέρω αν θα ήσασταν εδώ μέσα. 

'Οσον αφορά το σχέδιο νόμου που συζητούμε σήμερα και το οποίο επιγράφεται "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας" θα ήθελα να πω ότι δεν πρέπει να είναι αυτός ο τίτλος του, αλλά ο τίτλος θα πρέπει να είναι "Προσπάθεια διορθώσεως λαθών και προχειροτήτων Υπουργών Γεωργίας επί κυβερνήσεως ΠΑ.ΣΟ.Κ." 

Γιατί αυτό προσπαθείτε, κύριε Υπουργέ, σεις ορθώς, να διορθώσετε σήμερα. Αποσπασματικά σε άπειρα θέματα, αναφέρεται αυτό το σχέδιο νόμου, δεν έχει ούτε αρχή, ούτε τέλος. Λέμε ότι είμεθα αντίθετοι επί της αρχής, λαμβάνοντας υπόψη τα περισσότερα θέματα που θίγονται μέσα, γιατί δεν υπάρχει οπωσδήποτε αρχή επί του σχεδίου αυτού νόμου. 'Ενα θέμα το οποίο θίγει και στο οποίο συμφωνούμε ως Νέα Δημοκρατία κατ' αρχήν, είναι οι διεπαγγελματικές οργανώσεις, οι οποίες λειτουργούν με επιτυχία σε άλλες χώρες της Ευρώπης και δεν μπορώ να αντιληφθώ γιατί εμείς εδώ δεν πήραμε κάποιον τρόπο λειτουργίας αυτών των διεπαγγελματικών οργανώσεων να εφαρμόσουμε στην Ελλάδα. Αλλά έχουν μία γενική αναφορά στην ανάγκη συντονισμού και κοινής δράσης των διαφόρων κατηγοριών επαγγελματιών, που δραστηριοποιούνται στην παραγωγή, εμπορία, μεταποίηση, τυποποίηση και διάθεση των αγροτικών προϊόντων. Καθορίζεται η δράση, οι υποχρεώσεις, το περιεχόμενο της εποπτείας, του ελέγχου, αλλά και τυχόν κυρώσεων εκ μέρους της εποπτευούσης αρχής. 

Δεν έχουμε τη δυνατότητα, κύριοι Υπουργοί, να κρίνουμε και να συμμετάσχουμε σε μία εποικοδομητική συζήτηση επί του σχεδίου αυτού νόμου, σ' αυτό το συγκεκριμένο άρθρο, γιατί όλα ανατίθενται σε σας. Εδώ, στο σχέδιο νόμου, δεν καθορίζεται τίποτε. Σεις, οι Υπουργοί, με απόφαση θα ρυθμίσετε όλα τα θέματα. Πώς είναι δυνατόν να γνωρίζουμε με ποιον τρόπο, ορθώς ή όχι, θα ρυθμίσετε αυτά τα θέματα; Δεν προβλέπονται οικονομικοί πόροι. Ποιος θα τους καταβάλει; Ο έλεγχος λειτουργίας των επαγγελματικών αυτών οργανώσεων δεν προβλέπεται. Ο τρόπος με τον οποίο θα παρεμβαίνουν αυτές οι οργανώσεις, ούτε αυτό προβλέπεται. Πώς επομένως θα μπορέσουμε να ασκήσουμε κριτική και να συμβάλουμε κι εμείς στη συμπλήρωση ή διόρθωση αυτού του σχεδίου νόμου; 

'Οσον αφορά στους νέους αγρότες, υπάρχουν ατελέστατες ρυθμίσεις. Παρά τις ατέλειες που υπάρχουν και με την προσθήκη, που κάνετε σήμερα, την τροποποίηση, τίποτε δεν διορθώνεται. Λαμβάνετε κάποια μέριμνα, κύριοι Υπουργοί, όσον αφορά στα επιτόκια της Αγροτικής Τραπέζης, τα οποία έχουν λυγίσει κάθε αγρότη που αναγκάζεται να δανειστεί από την Τράπεζα; Είναι δυνατόν μ' αυτά τα επιτόκια να σταθεί κάποιος αγρότης; Με τρόπο μαθηματικό βέβαιο θα χρεοκοπήσει. Δεν υπάρχει καμία περίπτωση να μπορέσει να σταθεί. 

Λαμβάνετε κάποια μέριμνα, κύριε Υπουργέ, για το τέταρτο θέμα που ετέθη, του ελέγχου των τροφίμων, που έτεθη και από Βουλευτή του κόμματός σας, τον κ. Αργύρη; Λαμβάνετε κάποια μέτρα για το πώς θα διορθωθεί η κατάσταση; Ενεφανίσθηκαν κυβερνητικά στελέχη, τα οποία έλεγαν άλλα αντ' άλλων κάθε φορά και τρόμαξαν όλον τον κόσμο. 

Κι ενώ δεν λαμβάνετε μέτρα γι' αυτά τα θέματα, που πρέπει, κοιτάζετε άλλα θέματα τα οποία δεν ξέρω αν πρέπει να τα ψηφίσετε. Πρέπει όλοι οι Βουλευτές όλων των Κομμάτων κάποτε να αφυπνισθούμε και να λαμβάνουμε θέσεις και να ψηφίσουμε και εναντίον των απόψεων του Κόμματός μας, όταν αυτό επιβάλλεται. 

'Ενα παράδειγμα που θα αναφέρω είναι ότι, όπως γνωρίζετε, με άλλο νομοσχέδιο για ορισμένα αδικήματα, για επιδοτήσεις που έχουν πάρει από την Ευρωπαϊκή 'Ενωση, το κακούργημα ήταν από πέντε εκατομμύρια και άνω. Πέντε εκατομμύρια και κάτω ήταν πλημμέλημα. Με άλλο νόμο του ΠΑ.ΣΟ.Κ. το ποσό αυτό αυξήθηκε σε πενήντα εκατομμύρια και είχε ως συνέπεια, έχοντας υπόψη ότι τα πλημμελήματα παραγράφονται στην πενταετία, πολλοί οι οποίοι καταχράστηκαν πάνω από πέντε και μέχρι και σαράντα εννιά εκατομμύρια να παραγραφεί το αδίκημά τους, γιατί παρήλθε η πενταετία. Και δεν έφτανε μόνο αυτό, αλλά τώρα, κύριοι συνάδελφοι, προσπαθεί η Κυβέρνηση του ΠΑ.ΣΟ.Κ. μ' αυτό το σχέδιο νόμου και το αστικό μέρος της υποθέσεως αυτής να το φέρει υπέρ των καταχραστών. 

Με διάφορες ρυθμίσεις, που προβλέπονται, νομίζω στο άρθρο 28 καταβάλλεται προσπάθεια να παραγραφεί το αστικό μέρος και έτσι να έχουμε πλήρη ατιμωρησία και ποινική και αστική αυτών, που καταχράστηκαν διάφορα χρηματικά ποσά. Αυτό είναι το θέμα, που προσπαθεί να ρυθμίσει το νομοσχέδιό σας, κύριοι συνάδελφοι του ΠΑ.ΣΟ.Κ., σ' αυτό το σημείο. 

Υπάρχει και άλλη περίπτωση με σχετική τροποποίηση, που έφερε ο κύριος Υπουργός. Δεν μπορεί να αναφέρετε συγκεκριμένες περιπτώσεις και περιοχές. 'Οταν παίρνετε ένα μέτρο, αυτό θα πρέπει να ισχύει για όλην την Ελλάδα. Δηλαδή, ρουσφέτι κάνετε εδώ; Σας λέγω δε, ότι δεν έχω καμία περιοχή υπόψη μου. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Αυτά είναι όλα. 

ΑΘΑΝΑΣΙΟΣ ΚΟΝΤΑΞΗΣ: Τι θα πει "αυτά είναι όλα"; Και γιατί είναι αυτά; Επειδή δεν σας ενόχλησαν; Σας λέγω το εξής: Εάν αυτές οι προϋποθέσεις υπάρχουν και για άλλες περιοχές, για τις οποίες δεν σας έχουν ενοχλήσει, δεν θα πρέπει να ρυθμιστεί και για αυτές; Είναι δυνατόν με νομοσχέδιο να λέμε ότι αυτό ισχύει μόνο για την τάδε τοποθεσία, στην τάδε συντεταγμένη; Δεν μπορώ αυτό να το αντιληφθώ. 

Φοβούμαι -και πιστεύω ότι αυτό δεν είναι στις προθέσεις σας, κύριε Υπουργέ- ότι η ρύθμιση αυτή γεννά προσδοκίες και για άλλες ενέργειες. Και λόγω του θέρους δεν ξέρω εάν είναι και παρότρυνση προς τις πυρκαγιές. Επαναλαμβάνω, κύριε Υπουργέ, ότι αυτό δεν είναι στις προθέσεις σας. 

Γιατί δεν μεριμνάτε για θέματα, που πραγματικά καίνε τους αγρότες, αλλά λαμβάνετε μέριμνα για θέματα τα οποία έστω είναι ύποπτα; 

Θα τελειώσω, κύριε Πρόεδρε, με ένα θέμα που περιλαμβάνεται σε μία τροπολογία, την οποία κατέθεσα. Θα το αναπτύξω βέβαια εκτενέστερα όταν θα συζητήσουμε τις τροπολογίες. Η τροπολογία αφορά τον Πτηνοτροφικό Συνεταιρισμό 'Αρτας. Το ν.2538/97 του ΠΑ.ΣΟ.Κ. και συγκεκριμένα η παράγραφος 5, του άρθρου 17 Α', λέγει ότι το ελληνικό δημόσιο αναλαμβάνει την υποχρέωση να καταβάλει στην ΑΤΕ το συνολικό ποσό, (ποσοστό 100%) των προς αυτή οφειλών, συμπεριλαμβανομένων και των τόκων του Πτηνοτροφικού Συνεταιρισμού 'Αρτης, με λογιστικό 30.6.96, από δάνεια. Και περαιτέρω, σύμφωνα με το εδάφιο 4α' της ανωτέρω παραγράφου λέγει ότι "ορίζεται ότι ειδικότερα η ρύθμιση των χρεών του Πτηνοτροφικού Συνεταιρισμού 'Αρτας γίνεται με την προϋπόθεση συνένωσής του με τον Αγροτικό Πτηνοτροφικό Συνεταιρισμό Ιωαννίνων "Η Πίνδος". 

Αυτή η προϋπόθεση, κύριε Υπουργέ, τίθεται μόνο γι' αυτήν την περίπτωση. Δεν τίθεται σε καμία άλλη περίπτωση. Και ερωτώ, γιατί αυτή η δυσμενής μεταχείριση του Πτηνοτροφικού Συνεταιρισμού 'Αρτης; 

Να σας πω κατ' αρχήν τη θέση μου. Είμαι αντίθετος με το οποιοδήποτε χάρισμα χρεών και γενικά συνεταιρισμών. 'Ομως όταν έγινε η ρύθμιση των χρεών όλων των συνεταιρισμών της Ελλάδος, γιατί να υπάρχει αυτή η δυσμενής μεταχείριση του Πτηνοτροφικού Συνεταιρισμού 'Αρτης; Πιστεύω ότι έστω και με αυτήν τη ρύθμιση θα πρέπει να ληφθεί μέριμνα και για τον Πτηνοτροφικό Συνεταιρισμό 'Αρτης. Θα πω όμως εδώ ότι όταν επιβάλλεται δύο συνεταιρισμοί να συνενωθούν μ' αυτόν τον τρόπο, οι οποίοι απέχουν μεταξύ τους και ανήκουν σε διαφορετικούς νομούς, τότε είναι σίγουρο ότι το μέτρο αυτό δεν θα πετύχει. Θα αποτύχει. Και ήδη ο Πτηνοτροφικός Συνεταιρισμός 'Αρτης βρίσκεται σε δεινή οικονομική κατάσταση, λόγω αυτής της δυσμενούς ρυθμίσεως από μέρους της Κυβερνήσεως του ΠΑ.ΣΟ.Κ. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καραγκούνης έχει το λόγο. 

ΑΝΔΡΕΑΣ ΚΑΡΑΓΚΟΥΝΗΣ: Κύριοι συνάδελφοι, προσωπικά δεν θα περίμενα από τον κύριο Υπουργό, παρ'ότι έχει πεδίο δόξης λαμπρό μπροστά του στον τομέα της Γεωργίας, να φέρει κάποιο ριζοσπαστικό νομοσχέδιο με το οποίο θα μπορούσε να ρυθμίσει τα χρονίζοντα πλέον προβλήματα της ελληνικής γεωργίας. Ο χρόνος, δυστυχώς, που σας απομένει, κύριε Υπουργέ, είναι λίγος και γι'αυτό ίσως είχατε και αυτήν την αναιμική τοποθέτηση απόψε. Βεβαίως, όμως, για το όλο κατάντημα δεν ευθύνεσθε εσείς. 'Αλλοι έχουν τη μεγάλη ευθύνη οι οποίοι, όπως ακούω τελευταία, είναι και λαλίστατοι. 

Πιστεύω, λοιπόν, ότι δεν αξιοποιήθηκε η κοινή επιθυμία και του αγροτικού κόσμου και των κομμάτων, που εξεφράστηκε και διακομματικά, για βαθιές μεταβολές, οργάνωση, για επιβίωση και ανταγωνιστικότητα της ελληνικής γεωργίας. Απλώς σήμερα -νομίζω- με το παρόν σχέδιο νόμου επιβεβαιώνεται πλέον η αποτυχημένη, πρόχειρη, θολή και αποσπασματική πολιτική της Κυβέρνησης. 'Οταν τροποποιούνται πέντε νόμοι που ψηφίστηκαν την τελευταία διετία, τι μαρτυρεί αυτό; 

Θα ήθελα, όμως, επειδή εθίγησαν ορισμένα θέματα επικαιρότητας, να ασχοληθώ τουλάχιστον με το ένα λίγο πιο εκτενέστερα. Και αναφέρομαι βεβαίως στον τομέα της δημόσιας υγείας που αφορά και το Υπουργείο Γεωργίας με την κτηνιατρική του υπηρεσία. Προσωπικά έχω κάνει πάρα πολλές καταγγελίες στη Βουλή, κύριε Υπουργέ, εις ανύποπτον χρόνον διότι ήμουν βέβαιος ότι κάποια στιγμή αυτό το σκάνδαλο θα ξεσπάσει. Και βεβαίως έχει και την ιστορία του. Διότι, όταν ήμουν και εγώ σ' αυτήν τη θέση το 1993, όπως ξέρετε πολύ καλά, είχε σχεδιαστεί να γίνουν τα οκτώ περιφερειακά εξεταστικά κέντρα, ινστιτούτα τα οποία θα μπορούσαν να λειτουργήσουν και να ελέγξουν την είσοδο των τροφών ως υποχρέωση της Ελλάδας προς την Ευρωπαϊκή Κοινότητα και βεβαίως και προς τους κατοίκους της με χρήματα από το δεύτερο Κοινοτικό Πλαίσιο Στήριξης. Αυτά όμως δεν έγιναν. 

Δυστυχώς αυτές τις ημέρες είδα άλλους Υπουργούς να προστρέχουν να μιλήσουν για το πρόβλημα, οι οποίοι δεν είχαν καμία βασικά ευθύνη και αρμοδιότητα και απόρησα βέβαια πώς το επιτρέψατε ως αρμόδιος Υπουργός Γεωργίας. Δεν μπορεί να λέει τώρα το Υπουργείο Ανάπτυξης με μία γιατρό που προσέλαβε, ότι θα μπορέσει να κάνει τον έλεγχο των τροφίμων που όλοι ξέρουμε -εγώ τουλάχιστον ως γιατρός ξέρω- πόση υποδομή απαιτείται. 

Επίσης και εσείς, κύριε Υπουργέ, δεν μπορείτε να διατηρείτε ακόμα ακέφαλη την κτηνιατρική υπηρεσία για τέσσερα χρόνια, να έχουν φύγει πάρα πολύ ικανοί υπάλληλοι προς το ΕΘΙΑΓΕ για μία ένδοξη μισθολογικά έξοδο, να έχουν αποκεντρωθεί οι κτηνιατρικές υπηρεσίες, ουσιαστικά να μην υπάρχει κανένας ένοχος στη δημόσια υγεία. Μη μου πείτε ότι πιστεύετε αυτά που είπατε απόψε ότι δηλαδή εκατόν τριάντα τέσσερα ινστιτούτα ελέγχου κλπ. Αυτά κατ' αρχάς να μην τα λέτε, κύριε Υπουργέ, διότι μας ακούει και ο ελληνικός λαός που απλώς πρέπει να του πούμε ότι πρέπει να προσέχει και πρέπει κυρίως να πιστεύει στα ελληνικά προϊόντα τα οποία σίγουρα -είναι μετρημένο αυτό-είναι τουλάχιστον είκοσι φορές καλύτερα από τα ξένα. 

Γι' αυτό, λοιπόν, οφείλατε και εσείς πριν απαντήσετε να τα έχετε υπόψη σας, να παρουσιάσετε μία δική σας θέση σε αυτό το τεράστιο θέμα για τη δημόσια υγεία και να φροντίσετε πράγματι να συστήσετε καλές κτηνιατρικές υπηρεσίες του Υπουργείου Γεωργίας. 

Βεβαίως όσον αφορά τα δάση -μία άλλη παρατήρηση- αυτό που άκουσα τις τελευταίες ημέρες είναι η προδιαγραφή των εκτάσεων που πρόκειται να καούν. Αυτήν τη μοιρολατρική αντίληψη δεν μπορούμε να τη δεχθούμε πλέον άλλο! Δεν είναι δυνατόν όταν καίγεται η Ελλάδα τα τελευταία δέκα χρόνια με γεωμετρική πλέον αύξηση, να καθόμαστε απαθέστατοι σ' αυτό το τεράστιο θέμα, να χάνουμε το δασικό πλούτο. 

Να μιλήσω βεβαίως για τους νέους αγρότες. Πόσες φορές ήλθαν τα θέματα των νέων αγροτών στη Βουλή και πόσα προγράμματα προχώρησαν; Προχώρησε το εκπαιδευτικό πρόγραμμα ΔΗΜΗΤΡΑ; Προχώρησαν άλλα θέματα που είναι πολύ σημαντικά στον τομέα των νέων αγροτών; 

Απλώς νομίζω παλινδρομείτε. Μια καταργείτε τον ΕΛΟΓ, μια τον επανασυστήνετε. Μια καταργείτε τον Οργανισμό Καπνού, ένα σημαντικό επιστημονικό τεχνοκρατικό όργανο, που δυστυχώς επί των ημερών σας μετατράπηκε σε ΔΕΚΟ. Και ξέρετε πολύ καλά, το αντιμετωπίσατε το φαινόμενο στην Αιτωλοακαρνανία, όταν πεντακόσιοι καλλιεργητές έλαβαν για πιστοποιημένο σπόρο άλλο σπόρο. Νομίζω ότι αυτά πρακτικώς τα ζει καθημερινά ο κάθε αγρότης. Βεβαίως αδικείτε το νομοσχέδιο με τον τρόπο που φέρατε στο άρθρο 1 τις διεπαγγελματικές οργανώσεις. Και αδικείτε και εμάς τους συναδέλφους, κύριε Υπουργέ, όταν πλέον με τον τρόπο που το φέρετε δεν μας δίνετε τη δυνατότητα να το ψηφίσουμε. Διότι πάρα πολύ σωστά σας είπε ο κ. Αργύρης ότι ως έχει, όταν δεν καθορίζονται -όχι ότι δεν έχουμε εμπιστοσύνη ούτε είναι απόλυτο να περιγράφεται με κάθε λεπτομέρεια. Αλλά, ουσιαστικά, ούτε λειτουργικά ούτε διοικητικά ούτε από πλευράς αγοράς είναι, δεν μπορούμε να το ψηφίσουμε. Να μας το φέρετε ξεκαθαρισμένο, να το δούμε και εμείς, να το στηρίξουμε, γιατί το πιστεύουμε. 

Και εν πάση περιπτώσει, κύριε Υπουργέ, εσείς είσθε αυτοί που λέγατε κάποτε ότι μπορεί να γίνει και εμπόριο χωρίς εμπόρους. Εμείς τον κύκλο τον θέλουμε όλο και τον πιστεύουμε. 'Οπως επίσης, θα μπορούσαμε να σας αντιστρέψουμε την ερώτηση και να σας πούμε ότι το φέρετε πλέον το άρθρο αυτό προς ψήφιση, γιατί υποχωρήσατε στην Ευρωπαϊκή 'Ενωση, διότι δεν είναι ένας θεσμός ελληνικός. Αλλά, ας μην παίζουμε με λογοπαίγνια. Είναι πράγματι απαραίτητο να λειτουργήσουν αλλά πρέπει να λειτουργήσουν σωστά. Και για να λειτουργήσουν σωστά και να έχετε την έγκριση και τη δική μας, πρέπει να το φέρετε πλήρες. Γι'αυτό εγώ τουλάχιστον, σας λέω να το πάρετε πίσω και να το ξαναφέρετε το άρθρο αυτό ολοκληρωμένο. 

Το θέμα της ποιοτικής γης, τι το θέλατε και το ανασύρατε πάλι; Αυτό ουσιαστικά, όταν το κουβεντιάζαμε τότε, είπαμε ότι δεν είναι του πνεύματος της εποχής. Είναι ανεφάρμοστο και μάλλον ως ιδεολογικό πυροτέχνημα, σε προσκολλημένους ανθρώπους στο παρελθόν -εγώ τουλάχιστον έτσι το είχα πει τότε- έτσι το είχε φέρει ο κ. Τζουμάκας. Αυτό εσείς τουλάχιστον δεν έπρεπε να το ανασύρετε. 

Για τις ρυθμίσεις των χρεών, επιτέλους αυτή η ιστορία πρέπει να σταματήσει. Εγώ προσωπικά δεν έχω φέρει ποτέ μου, παρ' ότι έχω κάνει στο Υπουργείο Γεωργίας, καμία πρόταση για τη συγκεκριμένη ρύθμιση. Νομίζω ότι αυτά πρέπει να σταματήσουν πλέον. Αρκετά έχει πληρώσει ο φορολογούμενος 'Ελληνας και έχουμε πάρει και την απάντηση από την Κοινότητα. 

Εν κατακλείδι, θα μπορούσα να σας πω δύο πράγματα, ότι η Κυβέρνηση του ΠΑ.ΣΟ.Κ. στην ελληνική γεωργία δεν είχε κανένα όραμα. Και δεν είχε και καμία πολιτική. Και δεν είναι τυχαίο ότι ο ελληνικός λαός που εκφράστηκε τελευταία στις ευρωεκλογές, σας εξοβέλισε κυριολεκτικά, από την ελληνική ύπαιθρο. Ούτε είστε σε θέση αυτήν την ώρα να διορθώσετε τίποτε. Διότι απλούστατα έχει επισυμβεί πλέον μια ποιοτική αλλαγή στο εκλογικό σώμα, που δεν έχει πλέον περιθώρια για εσάς. Απλώς ο χρόνος που απομένει προς τις εκλογές το μόνο που μπορεί να προσθέσει στον ελληνικό λαό, είναι χαμένες ευκαιρίες για τους 'Ελληνες αγρότες. Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Σαρρής έχει το λόγο. 

ΔΗΜΗΤΡΙΟΣ ΣΑΡΡΗΣ: Κυρίες και κύριοι συνάδελφοι, με τις διατάξεις του παρόντος νομοσχεδίου που εισάγεται στη Βουλή με τίτλο "διεπαγγελματικές οργανώσεις και άλλα θέματα του Υπουργείου Γεωργίας", επιλύονται θεσμικά προβλήματα που αφορούν τη λειτουργία του Υπουργείου Γεωργίας, προβλήματα που εμφανίζονται κατά την εφαρμογή του νομοθετικού πλαισίου. Ακόμα αποτελεί ουσιαστικά το παρόν νομοσχέδιο προσαρμογή της ελληνικής νομοθεσίας προς το κοινοτικό δίκαιο. 

Και ακόμη αντιμετωπίζονται κάποια υπηρεσιακά θέματα ρουτίνας του Υπουργείου Γεωργίας. Ακόμη τακτοποιούνται κάποιες εκκρεμότητες συνεταιριστικών οργανώσεων και θέματα της Αγροτικής Τράπεζας. 

Το νομοσχέδιο αυτό σίγουρα αντιμετωπίζει και επιλύει πραγματικά προβλήματα που υπάρχουν στον τομέα τον αγροτικό. 

Ο αγροτικός τομέας, μια και ομιλούμε επί της αρχής -κατά την κατ' άρθρο συζήτηση θα έχουμε την ευκαιρία να πούμε περισσότερες λεπτομέρειες- είναι αναμφισβήτητα ένας από τους σημαντικότερους τομείς της εθνικής μας οικονομίας. Απασχολεί άμεσα περί το 20% του ενεργού πληθυσμού, κατέχει το 30% των εξαγωγών και συμβάλλει με το 12% στο Ακαθάριστο Εθνικό Προϊόν. 

Η σημασία της αγροτικής δραστηριότητας ξεπερνάει τις ποσοτικές εκτιμήσεις και καθίσταται ανεκτίμητη για τη συγκράτηση του πληθυσμού στην ύπαιθρο, την αντιμετώπιση του μεγάλου προβλήματος της ανεργίας και βέβαια την προστασία των ορεινών και νησιωτικών περιοχών. 

Στην Ευρωπαϊκή 'Ενωση γενικότερα η γεωργία αποτελεί ένα τομέα υψίστης προτεραιότητας, δεδομένου ότι σταθερά διατηρείται σαν η σημαντικότερη κατηγορία δαπανών του κοινοτικού προϋπολογισμού και μάλιστα συμμετέχει κατά μεγάλο ποσοστό 45%-50% επί του συνόλου των δαπανών. Σημειωτέον ότι οι πολιτικές της Ευρωπαϊκής 'Ενωσης αντιμετωπίζουν τη γεωργία ως πυρήνα μιας γενικότερης πολυλειτουργικής, μπορούμε να πούμε, ανάπτυξης της υπαίθρου, συγκράτησης του πληθυσμού όπως είπαμε και προστασίας του περιβάλλοντος αλλά και της δημόσιας υγείας. 

Στην Ελλάδα η ντόπια αγροτική παραγωγή συμβάλλει αποφασιστικά στη μείωση της εξάρτησης της χώρας μας. Ενώ πολλά αγροτικά προϊόντα, όπως το βαμβάκι, τα καπνά ανατολικού τύπου, το ελαιόλαδο, τα κρασιά, τα οπωροκηπευτικά, τα κρέατα, τα ψάρια και τα γαλακτοκομικά προϊόντα έχουν υψηλή ποιότητα και αποτελούν συγκριτικό πλεονέκτημα για τη χώρα μας στον ενδοκοινοτικό και στο διεθνή ανταγωνισμό. Και η πρόσφατη κρίση των προϊόντων με διοξίνη απέδειξε ότι πραγματικά τα ελληνικά προϊόντα είναι μια όαση μέσα στη γενικότερη έρημο των ποικίλης προέλευσης και επικινδυνότητας ευρωπαϊκών προϊόντων. 

'Ολα δείχνουν λοιπόν ότι ο αγροτικός τομέας στην Ελλάδα έχει μέλλον και προοπτική, παρά το γεγονός ότι βαθμιαία αλλά σταθερά μειώνεται διεθνώς ο προσανατολισμός στη γεωργία, μειώνονται οι εξαγωγικές ενισχύσεις και οι εισαγωγικοί δασμοί και περιορίζεται η στήριξη των τιμών. Διαφαίνεται, λοιπόν, ότι υπάρχει αποσύνδεση των ενισχύσεων από τον όγκο της παραγωγής, ενώ η αντιστάθμιση των απωλειών των αγροτών θα γίνεται με τη μορφή άμεσων εισοδηματικών ενισχύσεων, σύμφωνα με υπηρεσιακά προγράμματα, μελέτες σκοπιμότητας, περιβαλλοντικούς όρους, ελέγχους ποιότητας κλπ. Υπάρχει πλέον σαφής στροφή από το μοντέλο της εντατικής γεωργίας στην εκτατική με έμφαση στην ποιότητα όμως, στην προστασία του περιβάλλοντος και στη φροντίδα για τη δημόσια υγεία. 

Εκ παραλλήλου, δίνεται προτεραιότητα στην ολοκληρωμένη ανάπτυξη της υπαίθρου μέσω κινήτρων για ενναλλακτική απασχόληση των αγροτών. 

Μέσα σ' αυτό, λοιπόν, το διεθνές καινούριο περιβάλλον, ενός συνεχώς εντεινόμενου ανταγωνισμού, η ελληνική γεωργία επισημαίνεται ότι είναι -και πρέπει να παραμείνει- πολυσυλλεκτική, αξιοποιώντας όλα τα εδαφολογικά, κλιματολογικά και άλλα συγκριτικά πλεονεκτήματα που χαρίζουν στα προϊόντα μας περιζήτητη ποιότητα και εμπορική αξία, εγκαταλείποντας έγκαιρα εκείνες τις καλλιέργειες που δεν έχουν ζήτηση στις αγορές ή που συντηρήθηκαν από το "θερμοκήπιο των αποσύρσεων" -όπως λέγεται- του προστατευτισμού, αντικαθιστώντας τις με καλλιέργειες νέων προϊόντων ή ποικιλιών. 

Η νέα διεύρυνση της Ευρωπαϊκής 'Ενωσης αρχικά με έξι και συνολικά με έντεκα νέες χώρες της Κεντρικής και Ανατολικής Ευρώπης δημιουργεί νέες προκλήσεις για την προώθηση των αγροτικών μας προϊόντων στις νέες αγορές. Υπάρχουν ομως και οι προκλήσεις, λόγω της εμφάνισης νέων ενδοκοινοτικών ανταγωνιστών σε μία σειρά βασικών ελληνικών προϊόντων, ακόμη και προϊόντων που φύονται υποτίθεται σε ημιτροπικά κλίματα όπως είναι η ντομάτα και το αγγούρι, όπου έχουμε ανταγωνίστρια για παράδειγμα την Ολλανδία η οποία θερμαίνει τα θερμοκήπιά της με φυσικό αέριο. 

Αυτές τις προκλήσεις, λοιπόν, καλούμεθα πραγματικά έγκαιρα να αντιμετωπίσουμε. 

Ο νέος γύρος διαπραγματεύσεων του Παγκοσμίου Οργανισμού Εμπορίου αναμένεται να επιτείνει ακόμα τις πιέσεις για απελευθέρωση της αγοράς αγροτικών προϊόντων. Και βέβαια, διαφαίνονται ακόμα μεγαλύτερα προβλήματα λόγω των συμφωνιών της Ευρωπαϊκής 'Ενωσης, μεγαλύτερα και από εκείνα που προέρχονται από τις ρυθμίσεις της GATΤ, από τις συμφωνίες της Ευρωπαϊκής 'Ενωσης με τρίτες μεσογειακές χώρες που αφορούν τα φρούτα, τα λαχανικά, όπου σημαντικό μέρος της εγχώριας παραγωγής έχει αρχίσει να εκτοπίζεται στην εσωτερική αγορά από εισαγόμενα προϊόντα. 

Οι μελλοντικές προοπτικές τόνισα προηγούμενα ότι είναι ενθαρρυντικές. Και το τρίτο Κοινοτικό Πλαίσιο Στήριξης που δίνει στη γεωργία για έργα υποδομής 9,3 τρισεκατομμύρια δραχμές, που είναι επιτυχία της ελληνικής Κυβέρνησης και του παρισταμένου Υπουργού Γεωργίας, έχουμε να πούμε ότι δίνει τις καλύτερες προοπτικές για την ελληνική γεωργία. 

Προς την κατεύθυνση αυτή, λοιπόν, πρέπει να έχουμε βελτίωση της ανταγωνιστικότητας του ελληνικού αγροτικού τομέα, ώστε να είναι σε θέση να αντιμετωπίζει υπό ίσους όρους τον εντεινόμενο ενδοκοινοτικό και διεθνή ανταγωνισμό. Πρέπει παράλληλα να υπάρξει φροντίδα για την οικολογική ισορροπία, την προστασία του περιβάλλοντος, καθώς και για τη δημόσια υγεία -αυτό πρέπει να το τονίσουμε ιδιαίτερα λόγω των τελευταίων γεγονότων, ολοκληρωμένη και βιώσιμη ανάπτυξη της υπαίθρου, ώστε να αντιμετωπισθεί τόσο η υποδιάρθρωση του κοινωνικού της ιστού, που ερημώνεται δυστυχώς η ύπαιθρος και πρέπει με νέα μέτρα και νέα προγράμματα να τη στηρίξουμε και ακόμα με ξεχωριστή φροντίδα για τις ορεινές, τις νησιωτικές και άλλες μειονεκτικές περιοχές. 

Προς αυτή, λοιπόν, την κατεύθυνση έχει στραφεί πραγματικά η πολιτική της Κυβέρνησης. Υπάρχουν δράσεις συγκεκριμένες που περιλαμβάνονται στο τρίτο Κοινοτικό Πλαίσιο Στήριξης, όπως είναι η πιστοποίηση και η ανάδειξη προϊόντων ποιότητας, η ενίσχυση της συλλογικής οργάνωσης, η αναβάθμιση του ανθρώπινου δυναμικού, η ορθολογική διαχείριση των υδάτινων πόρων κ.λπ. 

Ακόμα, μία σημαντική δράση που σχεδιάζεται προς την κατεύθυνση του τρίτου Κοινοτικού Πλαισίου Στήριξης και σε αυτήν τη δράση εντάσσεται και το παρόν νομοσχέδιο, είναι η παρέμβαση στον ανθρώπινο παράγοντα. 

Πράγματι, πρέπει να υπάρξει αναγνώριση γεωργών κατά κύριο επάγγελμα μέσω του Μητρώου των Αγροτών, ενθάρρυνση εγκατάστασης νέων γεωργών, προγράμματα συλλογικής βάσης και ακόμα ενίσχυση της διεπαγγελματικής συνεργασίας. Αυτήν την ενίσχυση, λοιπόν, της διεπαγγελματικής συνεργασίας έρχεται να καλύψει θεσμικά το παρόν νομοσχέδιο, του οποίου το πρώτο άρθρο μεταφέρει στη χώρα μας όλη την εμπειρία που υπάρχει στις χώρες της Ευρωπαϊκής 'Ενωσης για την ίδρυση και λειτουργία των διεπαγγελματικών οργανώσεων με στόχο το συντονισμό και την κοινή δράση διάφορων κατηγοριών επαγγελματιών που ασχολούνται με συγκεκριμένα αγροτικά προϊόντα από την παραγωγή μέχρι την τελική διάθεση, δηλαδή όλη την αλυσίδα, με σκοπό την αποτελεσματικότερη στήριξή τους στις αγορές. 

Αυτή η καθετοποιημένη συνεργασία οδηγεί στην καλύτερη παρουσία των προϊόντων στην κατανάλωση. 'Εχουμε λοιπόν, καλύτερη προώθηση, καλύτερο μάρκετινγκ, παρέχοντας στις οργανώσεις την ευχέρεια να παραδώσουν προϊόντα σύμφωνα με τις διαμορφούμενες απαιτήσεις του καταναλωτικού κοινού. 

Η δημιουργία των διεπαγγελματικών οργανώσεων είναι εθελοντική και υπόκειται στην έγκριση του Υπουργού Γεωργίας. 'Εχω όμως να πω ότι ήδη, πριν ακόμα ψηφισθεί το νομοσχέδιο, υπάρχουν οργανώσεις που έχουν αγκαλιάσει αυτήν την προσπάθεια και μάλιστα, αύριο συγκεκριμένα, στο Ηράκλειο, η ΚΕΟΣΟΕ διοργανώνει ημερίδα για να διοργανώσει διεπαγγελματική οργάνωση οινοπαραγωγών, δηλαδή στον τομέα του κρασιού, στην αλυσίδα του κρασιού που πραγματικά έχει μεγάλες εξαγωγικές προοπτικές. 

Κυρίες και κύριοι συνάδελφοι, με το συζητούμενο αυτό νομοσχέδιο προτείνονται ακόμα τροποποιήσεις, συμπληρώσεις και ρυθμίσεις για τους νέους αγρότες. Η σημαντικότερη ρύθμιση είναι η δημιουργία συντονιστικού φορέα στο Υπουργείο Γεωργίας για την αποτελεσματικότερη εφαρμογή των μέτρων για τους νέους αγρότες. 

Ακόμα, με το παρόν νομοσχέδιο αντιμετωπίζονται λιμνάζοντα θέματα, το είπα και προηγούμενα, του αγροτικού κόσμου και των συνεταιριστικών οργανώσεων και επιλύονται κάποια θέματα εύρυθμης λειτουργίας του Οργανισμού Πληρωμών και Ελέγχου Κοινοτικών Ενισχύσεων, προσανατολισμού και εγγυήσεων που πραγματικά χρήζει μετατροπής, εκσυγχρονισμού και βελτίωσης. 

Κυρίες και κύριοι συνάδελφοι, το παρόν νομοσχέδιο, το τονισα και στην αρχή, βοηθάει στην επίλυση προβλημάτων λειτουργικότητας που εμφανίζονται κατά την εφαρμογή του νομοθετικού πλαισίου και προσαρμόζεται η ελληνική νομοθεσία προς το Κοινοτικό Δίκαιο. Ακόμα, το νομοσχέδιο αυτό αντιμετωπίζει και επιλύει πραγματικά προβλήματα που αφορούν τον αγροτικό τομέα, του οποίου η σημασία πραγματικά είναι αδιαφιλονίκητη. 

Για τους λόγους αυτούς καλώ τους κυρίους συναδέλφους να υπερψηφίσουμε το σχέδιο νόμου. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδόπουλος. Απών. Διαγράφεται. 

Ο κ. Καρασμάνης έχει το λόγο. 

ΓΕΩΡΓΙΟΣ ΚΑΡΑΣΜΑΝΗΣ: Κύριοι συνάδελφοι, από όλες τις πλευρές και σε κάθε ευκαιρία όλοι διατυμπανίζουμε την ανάγκη για κίνητρα, για έργα υποδομής, για οικονομική και κοινωνική στήριξη, για ενίσχυση της επαγγελματικής δραστηριότητας, κίνητρα δηλαδή που θα επιτρέψουν στους κατοίκους της υπαίθρου μας, ιδιαίτερα των ακριτικών περιοχών, να παραμείνουν στον τόπο τους, να αξιοποιήσουν τη γη τους, να κρατήσουν ζωντανές τις τοπικές κοινωνίες. 

Δυστυχώς, σε πολλές περιπτώσεις οι διακηρύξεις αυτές δεν υλοποιούνται με πράξεις και αναφέρομαι συγκεκριμένα στο ν. 2520, τον οποίο ψηφίσαμε το Σεπτέμβριο του 1997. Ο νόμος αυτός έμεινε για ενάμισυ χρόνο ανενεργός, δεν εφαρμόστηκε και είχαμε επισημάνει τότε στον κ. Τζουμάκα, ότι τα ποσοστά των επιδοτήσεων που είχε βάλει στο νομοσχέδιο δεν είχαν την έγκριση της Ευρωπαϊκής Κοινότητας. Παρά τις συνεχείς μας εκλίσεις να αφαιρέσει αυτό το φρένο από το νομοσχέδιο, ο κ. Τζουμάκας δεν το έπραξε. 

'Ερχεστε σήμερα, κύριε Υπουργέ, και προσθέτετε στο ν. 2520 την προσθήκη για τους μηχανικούς. Μειώνετε δηλαδή την αμοιβή κατά 50% ορθά στην επίβλεψη και μελέτη των αγροτοτουριστικών εγκαταστάσεων. 'Οπως σας επισημάναμε και στη Διαρκή Επιτροπή, θα πρέπει να συμπεριλάβετε και το 50% των ενσήμων, όπως γίνεται δηλαδή στις κατοικίες όλων των αγροτών, διότι ξέρετε πολύ καλά ότι αυτές οι αγροτοτουριστικές εγκαταστάσεις, αυτά τα διαμερίσματα γίνονται στις μειονεκτικές ορεινές περιοχές και μάλιστα από νέους αγρότες. Είναι ένα σημαντικό συμπλήρωμα του ισχνού αγροτικού εισοδήματος, που υπάρχει σ' αυτές τις περιοχές. 

Επίσης, διαγράφετε τους τόκους από χρέη των κοινοπραξιών και εταιριών συνεταιρισμών της δεκαετίας του '80. Είναι γνωστό ότι το συνεταιριστικό κίνημα βρέθηκε μπροστά σε ένα μπερδεμένο κουβάρι πιστοδανειοληπτικών αδιεξόδων, είναι γνωστό ότι έγιναν οι κοινοπραξίες εταιρίες το 1983 για να πάρουν καπνά, από τη στιγμή που το εμπόριο δεν έμπαινε στην αγορά. Συστήθηκαν αυτές οι εταιρίες, πήραν τα καπνά, αγόρασαν υλικά συσκευασίας, με την προοπτική να κάνουν εξαγωγή. Δεν το κατάφεραν, τα καπνά δόθηκαν στο εμπόριο και σήμερα έρχεται το δημόσιο ταμείο και ζητά από τους δασμούς από τα υλικά συσκευασίας, επειδή δεν έχουν εξαχθεί τα καπνά. 

Κύριε Υπουργέ, σας το είχα επισημάνει αυτό. Είναι αδιανόητο να λέει η Κυβέρνηση σ' αυτές τις οργανώσεις: "Μπείτε στην αγορά, πάρτε τα καπνά, πληρώστε τους παραγωγούς" και στη συνέχεια να μην πληρώνει μετρητοίς και να λέει τώρα στις διοικήσεις αυτών των ανύπαρκτων εταιριών και κοινοπραξιών -υπάρχουν μόνο στα χαρτιά- "κόψτε το λαιμό σας και βρείτε τα λεφτά, για να πληρώσετε αυτούς τους δασμούς". Παράλληλα, λοιπόν, με τη διαγραφή των τόκων, που πολύ σωστά κάνατε, πρέπει να διαγραφούν και τα χρέη, που έχουν αυτές οι κοινοπραξίες προς τα δημόσια ταμεία. Πρέπει να το προσέξετε αυτό, κύριε Υπουργέ, γιατί δεν υπάρχουν στην ουσία αυτές οι κοινοπραξίες, αυτές οι εταιρίες. Λειτουργούν μόνο στα χαρτιά. 

'Ερχομαι τώρα στον πυρήνα του νομοσχεδίου, στις διεπαγγελματικές οργανώσεις. Είναι γνωστό ότι αυτές οι διεπαγγελματικές οργανώσεις έχουν ιδρυθεί και λειτουργούν με διάφορους τρόπους στις χώρες της Ευρωπαϊκής 'Ενωσης. 'Ηταν φυσικό και επόμενο να οργανωθούν και στην πατρίδα μας. Είναι γεγονός ότι και στις τέσσερις συνεδριάσεις της Επιτροπής Παραγωγής και Εμπορίου έγιναν σωστές παρατηρήσεις και επισημάνσεις από τους συναδέλφους. Ειλικρινά, περίμενα μια πιο ολοκληρωμένη μορφή αυτού του συζητούμενου νομοσχεδίου. 

Μας απαντάτε "περιμένετε, θα το ρυθμίσω με υπουργικές αποφάσεις". Πότε θα εκδοθούν αυτές οι αποφάσεις, με τι κριτήρια, και πάνω σε ποιους άξονες θα κινούνται αυτές οι αποφάσεις; 

Οι προτάσεις του νομοσχεδίου έπρεπε να είναι σαφείς, ξεκάθαρες, οριοθετημένες και να προλαμβάνουν, να προβλέπουν και να έχουν όραμα. Πρέπει να δείξετε πραγματικά στον αγροτικό κόσμο πώς η φιλοσοφία "στο δρόμο βλέπουμε και αν χρειαστεί διορθώνουμε" δεν είναι πια ούτε αποδεκτή αλλά ούτε και εφαρμόσιμη και δεν σας ταιριάζει. Είσθε άνθρωπος σοβαρός, γνώστης του αντικειμένου και περιμένουμε πιο σημαντικά τεκμηριωμένα νομοσχέδια. 

Κύριε Υπουργέ, γνωρίζετε γενικά τι είναι η διεπαγγελματική οργάνωση, πώς αναγνωρίζεται και τι κάνει αυτή, πού αποβλέπει έτσι γενικά και αόριστα. Αυτόματα μπαίνουν αβίαστα τα παρακάτω ερωτήματα: 'Εχουν ληφθεί υπόψη στη διαμόρφωση της τελικής μορφής του νομοσχεδίου οι επιταγές και οι υποδείξεις στον ΚΟΑ; 'Εχουν ληφθεί υπόψη οι επιταγές και οι υποδείξεις της κοινοτικής νομοθεσίας όπου αυτές υπάρχουν; 'Εχει ληφθεί υπόψη η πολυμορφία των διεπαγγελματικών οργανώσεων με τους τρόπους και τους τύπους που αυτές υπάρχουν και λειτουργούν στις ευρωπαϊκές χώρες, αλλά πολύ περισσότερο η συμπυκνωμένη εμπειρία τους; Θεσπίζονται οι όροι και οι προϋποθέσεις εξασφάλισης της τόσης αναγκαίας και απαραίτητης χρηματοδότησης των διεπαγγελματικών οργανώσεων, που είναι και το κομβικό σημείο; Μπορούν οι διεπαγγελματικές οργανώσεις χωρίς την ύπαρξη πόρων να λειτουργήσουν σωστά; Μπορούν να στελεχωθούν σε περιφερειακό και ενδεχομένως να αντιπροσωπευθούν σε εθνικό ή και κοινοτικό επίπεδο, να εξασφαλίσουν την κατάρτιση στελεχών και μελών, να αναπτύξουν διοικητικές και άλλες δραστηριότητες, χωρίς χρηματοδότηση; 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Θα μπορούσα να επεκταθώ, κύριε Υπουργέ, σε μια σειρά ερωτημάτων που αναμφίβολα το συζητούμενο νομοσχέδιο αφήνει αναπάντητα. Το βέβαιο είναι πως όταν η φιλοσοφία ενός νομοσχεδίου εδράζεται σε σωστές και όχι γενικόλογες και αόριστες βάσεις έτσι θα έπρεπε και οι κατευθυντήριες τουλάχιστον γραμμές του να οριοθετούν τους τρόπους και τις προϋποθέσεις ανάπτυξης εμπέδωσης, παγίωσης, αλλά το κυριότερο αποδοχής του από όλους τους εμπλεκόμενους, είτε τώρα, είτε και μελλοντικά σ' αυτό. 

Προηγήθηκαν μελέτες; Αξιοποιήθηκαν εμπειρίες; Αν ναι, γιατί περιορίζετε τις διεπαγγελματικές οργανώσεις σε εθνικό ή περιφερειακό μόνο επίπεδο; Γιατί δεν έχετε προβλέψει την αναγνώριση σε επίπεδο ζώνης παραγωγής; 

Θα αναφερθώ σε κάποιο συγκεκριμένο παράδειγμα. Δεν είναι προφανές πως μια τέτοια πρόβλεψη θίγει και πλήττει ευθέως τον αμπελοοινικό τομέα; Δεν γνωρίζετε μήπως ότι τόσο η εθνική, όσο και η κοινοτική αμπελοοινική νομοθεσία αναφέρεται σε ζώνες παραγωγής οίνων προέλευσης καθώς και οίνων με γεωγραφικές ενδείξεις; Δεν θα έπρεπε, λοιπόν, να προβλέπεται η δημιουργία και η ανάπτυξη διεπαγγελματικής οργάνωσης σε επίπεδο ζωνών παραγωγής; 

Αναφέρετε, κύριε Υπουργέ, στο νομοσχέδιο πως οι αναγνωρίσεις θα γίνονται μετά από γνώμη της αρμόδιας υπηρεσίας του Υπουργείου Γεωργίας και μοιραία γεννούνται τα ερωτήματα: 'Εχει αυτή την εμπειρία και τις γνώσεις για να αποφαίνεται για την αντιπροσωπευτικότητα των διεπαγγελματικών οργανώσεων; 'Εχει την κατάλληλη στελέχωση και υποδομή για να εκφέρει γνώμη και απόψεις για ένα θεσμό που τώρα πρωτοεμφανίζεται και πρόκειται να θεσπιστεί στη χώρα μας; Εδώ δεν έχετε ακόμη υλοποιήσει τις επιταγές του Κτηματολογίου που αφορά τη στελέχωση και την αναδιάρθρωση των υπηρεσιών του Υπουργείου Γεωργίας. Και από την άλλη, μέσα σε μια στιγμή επιχειρείτε να εμφανιστείτε πανέτοιμοι για τόσες σοβαρές γνωμοδοτήσεις; Δεν θα προκύψουν άραγε σοβαρότατα θέματα στη πορεία της λειτουργίας των διεπαγγελματικών οργανώσεων; Δεν σας δίδαξε τίποτε η εμπειρία στο τρόπο διαχείρισης της κρίσεως για τα κρέατα με τις διοξίνες στο Βέλγιο και την Ολλανδία; Δεν θα δημιουργηθούν και στη χώρα μας θέματα διαχείρισης κρίσεων ή άλλα παρεμφερή; Αυτά αλήθεια πώς θα τα αντιμετωπίσετε; Μήπως και αυτά τα αφήνουμε στη πορεία και βλέπουμε; Δεν θα έπρεπε, κύριε Υπουργέ, να υπάρξει πρόβλεψη για κάποιο έστω συμβουλευτικό αποδεκτό απ' όλους ανώτερο όργανο που θα συμμετέχουν τόσο ανώτατοι υπηρεσιακοί παράγοντες όσο και εξέχουσες προσωπικότητες των ενδιαφερόμενων και εμπλεκόμενων κλάδων; 

'Ετσι απλά τους υποκαθιστούμε όλους από την αρμόδια υπηρεσία του Υπουργείου Γεωργίας; Δεν λάβατε υπόψη σας τις εμπειρίες των κοινοτικών εταίρων μας; Δεν έχω τη δυνατότητα του χρόνου να σας αναφέρω τι γίνεται στην Ιρλανδία, στην Αγγλία, στην Δανία; Εν πάση περιπτώσει, θα έπρεπε να προβλέψουμε τουλάχιστον ότι αναγνωρισμένη διεπαγγελματική οργάνωση ΚΟΑ, προϊόν, κλάδο ή ομάδα προϊόντων θα πρέπει να αποτελεί συμβουλευτικό όργανο του Υπουργείου Γεωργίας. 

Δεν έχω τη δυνατότητα του χρόνου, κύριε Υπουργέ, γιατί υπάρχουν και άλλες θέσεις και άλλες απόψεις και άλλες προτάσεις τις οποίες θα συζητήσουμε στα άρθρα. 

Επειδή το νομοσχέδιο αυτό πολύ πρόχειρα και πολύ εσπευσμένα ήρθε, λυπούμαι που δεν θα μπορέσω να δώσω θετική ψήφο. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε να προσθέσετε κάτι; 

ΕΥΑΓΓΕΛΟΣ ΜΠΑΣΙΑΚΟΣ: Εμείς δεν θα μιλήσουμε; 

ΠΡΟΕΔΡΕΥΩΝ (Παναγιώτης Σγουρίδης): Θέλετε να πάρετε το λόγο εσείς και μετά να κλείσει τη συζήτηση ο κύριος Υπουργός; 

ΕΥΑΓΓΕΛΟΣ ΜΠΑΣΙΑΚΟΣ: Μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, δεν θα μιλήσω πολύ σεβόμενος τους συνάδελφους που έχουν κόπωση λόγω της περασμένης ώρας και επειδή -θα το επαναλάβω- βλέπω πως όση καλόπιστη κριτική κι αν ασκούμε και όσες παρατηρήσεις κι αν καταθέτουμε για τη βελτίωση των διατάξεων του νομοσχεδίου, δυστυχώς ο Υπουργός ούτε τις βελτιώνει αλλά ούτε καν ασχολείται, ούτε καν τις σχολιάζει. Αυτό βλέπω και λυπάμαι διότι εδώ υποτίθεται ότι κάνουμε ένα διάλογο. 'Εχει εξελιχθεί όλη αυτή η ιστορία σε ξεχωριστούς μονολόγους. 'Ισως δεν επικοινωνούμε. 

Σας θέσαμε συγκεκριμένα θέματα, κύριε Υπουργέ. Σε κάποιες περικοπές του λόγου σας παραποιήσατε όσα σας είπαμε. Για παράδειγμα, για τα εποικιστικά δεν σας θέσαμε θέμα δασικό. Οι παρατηρήσεις που σας κάναμε ήταν συγκεκριμένες και πιστεύω εποικοδομητικές και με στοιχεία. Μονολεκτικά θα επαναλάβω σε ποια συγκεκριμένα σοβαρά θέματα δεν δόθηκε καν απάντηση, δεν υπήρξε κάποιο σχόλιο για να καταλάβουμε και αν έχετε πολιτική. Γενικότερα ήσασταν πολύ ευχαριστημένος και για την πορεία των εντάξεων των αγροτών στο θεσμό. Μας είπατε οτι είναι πάρα πολλοί αυτοί που εντάσσονται. Εμείς πιστεύουμε ότι δεν είναι πολλοί και ότι χάνουμε πολύτιμο χρόνο με τις καθυστερήσεις που παρατηρήθηκαν με δική σας ευθύνη. Μας είπατε ότι είστε ευχαριστημένοι με την αλλαγή του συστήματος για την καταβολη των επιδοτήσεων. Εμείς είμαστε πολύ δυσαρεστημένοι, πολύ προβληματισμένοι διότι βλέπουμε οτι ο χρόνος καθυστέρησης της καταβολής των επιδοτήσεων μεγαλώνει, αντί να μικραίνει, με το νέο δικό σας σύστημα. Είπατε ότι πρέπει να αλλάξει το παλιό σύστημα και να έλθει ένα καινούριο. 'Ομως το καινούριο είναι πιο αποτυχημένο από το παλιό. Το ίδιο γίνεται και για το θέμα των αποζημιώσεων του ΕΛΓΑ. Και εκεί δεν υπάρχει καμία βελτίωση. Ποτέ δεν έχει παρατηρηθεί στα χρονικά να καθυστερούν πέραν του χρόνου οι καταβολές των αποζημιώσεων. Και δεν έχει και κεφάλαιο ο ΕΛΓΑ, δεν κάνετε κάτι. Σας τα επισημαίνουμε επιμόνως. Αυτό είναι το πρόβλημα του αγρότη. Τα προβλήματα του αγρότη δεν είναι οι κάποιες φραστικές βελτιώσεις που φέρνετε σε ορισμένα νομοσχέδια. Είναι αυτά τα υπαρκτά προβλήματα που όλοι οι συνάδελφοι τα ανέδειξαν. 

Στο θέμα των συνεταιρισμών επανέρχεστε μονότονα και μας λέτε για την ανάγκη λύσης αυτού του προβλήματος. Επαναλαμβάνω ότι και για λόγους αρχής πρέπει να πάψει η μνεία αυτών των σκανδαλωδών ρυθμίσεων. Δεν μπορούμε να αναπαράγουμε τα νοσηρά φαινόμενα του παρελθόντος. 

Για την εταιρεία αξιοποίησης αγροτικής γης, εμμένετε χωρίς να μας λέτε ένα επιχείρημα υπέρ. Τουλάχιστον δώστε μας μια εξήγηση γιατί δεν εφαρμόζεται ο νόμος. Δώστε μας μια πειστική εξήγηση "θα βελτιώσουμε το νόμο ή κάποιες διαδικασίες, θα οργανώσουμε αυτήν την εταιρεία προκειμένου να λειτουργήσει". Oύτε το λειτουργείτε αλλά ούτε και το καταργείτε. Δεν παίρνετε καμία θέση να ξέρουμε τι γίνεται, ποια είναι η δική σας βούληση. Πράγματι, ήταν θεσμός που εισήγαγε ο προηγούμενος Υπουργός ο κ. Τζουμάκας. 

Δεν παίρνετε κάποιο μέτρο για το θέμα των γεωτεχνικών, της υπερωριακής απασχόλησης, της μετακίνησης, της έλλειψης μέσων κ.λπ. Και βέβαια, δεν μας δώσατε καμία εξήγηση για ποιό λόγο στην τροπολογία -σ'αυτήν αναφέρθηκα, θα έχουμε την ευκαιρία τις επόμενες ημέρες να μιλήσουμε εκτενέστερα και για τις άλλες τροπολογίες- γιατί πήρατε αποσπασματικά είκοσι μεμονωμένες περιπτώσεις εποικιστικών κτημάτων. Γιατί δεν λύνετε συνολικά το πρόβλημα; Γιατί το φέρνετε καλοκαίρι; Γιατί δεν λύνετε συνολικά τα προβλήματα που αφορούν το δασικό χαρακτήρα και το ιδιοκτησιακό θέμα; Δηλαδή, αυτά που αφορούν το δασικό νομοσχέδιο; 

Σας θυμίζω ότι η δική σας Κυβέρνηση έχει εξαγγείλει το δασικό νομοσχέδιο τέσσερις ή πέντε φορές πριν από τις εκλογές. Πράγματι, εσείς δεν το κάνατε πριν από τις ευρωεκλογές, αλλά πιθανόν να το κρατάτε για να το εξαγγείλετε στις επόμενες εθνικές εκλογές. 

Υπάρχουν διάταξεις του νομοσχεδίου που είναι θετικές, σωστές αλλά δεν τις φέρνετε. Φέρνετε μία ρύθμιση για είκοσι εποικιστικά κτήματα. Παραβλέπετε τα υπόλοιπα. Σας εξήγησα και προηγουμένως, ότι δημιουργείται μία αδικία εις βάρος των πολιτών, των οποίων οι περιπτώσεις δεν ρυθμίζονται. Δώστε μας, λοιπόν, κάποιες εξηγήσεις σε αυτά τα σοβαρά θέματα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μπούτας έχει το λόγο. 

ΕΥΑΓΓΕΛΟΣ ΜΠΟΥΤΑΣ: Είχε δίκιο σε ένα σημείο ο κύριος Υπουργός, δηλαδή, στην παρατήρηση που έκανε μιλώντας προς τη Νέα Δημοκρατία όταν τους είπε ότι ενώ έχετε ευρωπαϊκό προσανατολισμό -το είπε και προς το ΔΗ.Κ.ΚΙ. και προς το Συνασπισμό- και είστε υπέρ της Ευρωπαϊκής 'Ενωσης και των θεσμών της, γιατί δεν λέτε την αλήθεια εδώ στον κόσμο, ναι, ρε παιδιά, είμαστε υπέρ αυτής της εξέλιξης των διεπαγγελματικών οργανώσεων διότι θα λύσουν τα προβλήματα. 

'Ολοι όμως πιστεύετε ότι δεν πρόκειται να λυθούν τα προβλήματα με τις διεπαγγελματικές οργανώσεις όπως και αν γίνουν, είτε έτσι όπως λέει η Νέα Δημοκρατία στα επιμέρους ζητήματα που δεν αλλάζουν και πολύ είτε όπως τα προβλέπει το παρόν νομοσχέδιο. Τα προβλήματα θα υφίστασται και αύριο θα ζητούν ευθύνες οι αγρότες που θα ξεκληριστούν και θα υποστούν τις συνέπειες αυτής της πολιτικής που και σήμερα τις υφίστανται. Αύριο θα τις υποστούν ακόμη περισσότερο. 

Πρέπει να πουν κάτι διαφορετικό από αυτά που λέει η Κυβέρνηση, κύριε Υπουργέ. Εκλογές έρχονται, τα ίδια θα λέτε; Αφού επί της ουσίας δεν μπορούν να διαχωριστούν οι δύο πολιτικές, τουλάχιστον θέλουν να λένε ότι διαφώνησαν στις διεπαγγελματικές οργανώσεις. 

Πάντως, ένα είναι βέβαιο και εμείς είμαστε απόλυτοι σε αυτό το ζήτημα. Δεν πρόκειται οι διεπαγγελματικές οργανώσεις να λύσουν κανένα, μα κανένα ζήτημα. Θα λύσουν μόνο προβλήματα των βιομηχάνων, των εμπόρων και των μεσαζόντων. Για τους αγρότες δεν πρόκειται να λυθεί κανένα πρόβλημα. 

Βέβαια, το ζήτημα είναι ιδεολογικό. Ο εκσυγχρονισμός όπως λέτε εσείς της αγροτικής οικονομίας πάει να καλυφθεί με ένα ιδεολογικό περίβλημα, ότι δήθεν εδώ μπορείτε όλοι να συνδιαλέγεσθε και να λύνετε τα προβλήματα. Είναι καθαρό ότι αυτό δεν μπορεί να γίνει, διότι δεν είναι ίδια τα συμφέροντα. Δεν είναι ίδια η δουλειά αυτού που παράγει που είναι μέχρι το γόνατο στη λάσπη στο χωράφι με αυτόν που έρχεται και αγοράζει το βαμβάκι και θέλει να κερδίσει από αυτήν την υπόθεση. Δεν είναι κοινά τα συμφέροντά μας. 'Αρα, είναι ταξικός αντίπαλος. 

Η συζήτηση διευρύνθηκε σε όλα τα αγροτικά προβλήματα. Το νομοσχέδιο είναι τέτοιο που μας δίνει τη δυνατότητα να κουβεντιάζουμε για όλα. 

ΠΡΟΕΔΡΕΥΩΝ (Παναγιώτης Σγουρίδης): Προεκλογική περίοδος είναι. Τα ανακατεύουμε όλα. 

ΕΥΑΓΓΕΛΟΣ ΜΠΟΥΤΑΣ: Παρατεταμένη, κύριε Πρόεδρε. Πόσο θα τραβήξει, κανένας δεν ξέρει. 

ΠΡΟΕΔΡΕΥΩΝ (Παναγιώτης Σγουρίδης): 'Εχουμε ένα χρόνο μπροστά μας. 

ΕΥΑΓΓΕΛΟΣ ΜΠΟΥΤΑΣ: Αυτό είναι το σίγουρο. 

Πάντως, από τα λεγόμενα του κυρίου Υπουργού φαίνεται ότι πάμε σε μία συμβασιουχική γεωργία. Δηλαδή, θα μας λένε πόσο θα παράγουμε, ποιοι θα παράγουν, πόσο θα παράγει ο καθένας, ποιοι θα το παίρνουν. Θα γίνονται τα συμβόλαια και θα μας καθορίζουν τι σπόρο θα βάζουμε. Ποιος θα καθορίζει αν η τάδε ποικιλία είναι αποδοτική; Για ποιον θα είναι αποδοτική; Για τον αγρότη, για τον έμπορο ή για τον εξαγωγέα; Ακόμη θα μας καθορίζουν τι λίπασμα θα ρίχνουμε. Πάτε δηλαδή να καθορίσετε τα πάντα. Δηλαδή, ποια ποικιλία ροδάκινα θα έχουμε, ποιες ράτσες θα έχουμε στα ζώα κ.λπ.; 

Ποιος θα το καθορίζει; Ο αγρότης από το χωριό θα μπορεί να ξέρει αν τραβάει η τάδε ποικιλία στην αγορά ή όχι ή θα έρχεται ο έμπορος και ο βιομήχανος και θα λένε ότι δεν τραβάνε αυτές οι ποικιλίες, συνεπώς πρέπει να τις αλλάξετε. 

Δεν μπορούμε να πάμε σ'αυτήν τη λογική, κύριε Υπουργέ, γιατί δεν είναι προς το συμφέρον της χώρας ούτε των Ελλήνων αγροτών. 

Εγώ, κύριε Υπουργέ, ακούω ότι θα πέσουν τα επιτόκια από το Σεπτέμβρη. Είπατε ότι τα επιτόκια για την ΑΤΕ θα είναι σταθερά για δύο χρόνια. 'Αλλη μάνα μας γέννησε εμάς; Εν πάση περιπτώσει μην επαίρεσθε όταν το καθαρό επιτόκιο είναι το μεγαλύτερο, μεταπολεμικά αυτό που πληρώνει ο αγρότης. Διψήφιο δεν ήταν ποτέ. Ο πληθωρισμός είναι 2,5% και το επιτόκιο είναι 12%. Το καθαρό είναι 10%. Ποτέ δεν ήταν 10%. Τα χρήματα ο αγρότης τα γυρίζει μια φορά το χρόνο και αν πάθει ζημιά μια φορά στα δύο χρόνια. Ο έμπορας τα γυρίζει κάθε δύο μήνες. Τι κάνατε λοιπόν για τον αγρότη; 

Κύριε Υπουργέ, δεν αλλάζετε τίποτα, παρά μόνο το καθεστώς, το κάνετε από δημόσιο σε ιδιωτικό. Τα προβλήματα φαντάζομαι πως ήταν άλλα και άλλες είναι οι σκέψεις που υπάρχουν. 'Οσο για την κατάργηση των οργανισμών, και του καπνού και του βάμβακος, εμείς δεν λέμε ότι πρέπει οι γεωπόνοι να είναι για να ζυγίζουν το βαμβάκι ή να μετράνε τα δέματα του καπνού και να δίνουν τις επιδοτήσεις. Εμείς θεωρούμε ότι οι οργανισμοί στήριξαν το προϊόν και πρέπει να συνεχίσουν να παίζουν αυτό το ρόλο που δεν μπορεί να το κάνει ούτε το ΕΘΙΑΓΕ ούτε κανείς άλλος; Πολύ φοβάμαι ότι θα είναι παραπάνω από ένα χρόνο αυτή η ιστορία. Είναι θλιβερό αν σκεφτεί κανείς τι λεγόταν σ'αυτήν την Αίθουσα όταν λάβρος ο κ. Τζουμάκας έλεγε ότι οι γεωπόνοι κλέβουν στον Οργανισμό Καπνού και Βάμβακος. 'Ολοι ήταν κλέφτες. Δεν είδα όμως να πιάσουν έναν και να τον βάλουν στη φυλακή. Τώρα αυτοί οι κλέφτες θα στελεχώσουν το νέο οργανισμό. Τα λέγαμε και τότε και κατά τα άλλα ήταν υποκινούμενοι από τους κομμουνιστές. 

Κύριε Υπουργέ να ξέρετε ότι αυτήν την πολιτική όσο και αν θέλετε να την παρουσιάσετε φτιασιδωμένη προς τα έξω, δεν πρόκειται να γίνει αποδεκτή από το σύνολο της πλειοψηφίας των αγροτών. Και αυτοί που ψηφιζουν το κόμμα σας δεν θα δεχτούν αυτήν την κατάντια των συνεταιρισμών. Τα ξέρουν καλύτερα γιατί βλέπουν την τσέπη τους να αδειάζει. 'Αμα είναι φουσκωμένη η τσέπη είστε καλοί. 

Για όλους αυτούς τους λόγους θα συνεχιστεί η προσπάθεια από μας για να ανατραπεί αυτή η πολιτική και για να υπάρξει μια άλλη όπως την προτείνει το ΚΚΕ, που θα στηρίζει τους μικρομεσαίους αγρότες ούτως ώστε να παραμείνουν στο χωριό και στο χωράφι τους. 

ΠΡΟΕΔΡΕΥΩΝ (Παναγιώτης Σγουρίδης): Βλέπω ότι και εσείς αστικοποιηθήκατε. Πολυλογότατος γίνατε! 

ΕΥΑΓΓΕΛΟΣ ΜΠΟΥΤΑΣ: Είμαι καμιά εικοσαριά ημέρες στα χωράφια, κύριε Πρόεδρε! 

ΠΡΟΕΔΡΕΥΩΝ (Παναγιώτης Σγουρίδης): Και θέλατε να ξεσπάσετε εδώ! Πάντως με σκαρπίνια πάτε, όχι με μπότες! 

ΕΥΑΓΓΕΛΟΣ ΜΠΟΥΤΑΣ: Σας καλώ το Σάββατο να έρθετε να πάμε παρέα! 

ΠΡΟΕΔΡΕΥΩΝ (Παναγιώτης Σγουρίδης): Ο κ. Μουσταφά έχει το λόγο. 

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, για την καρέκλα του Υπουργείου Γεωργίας λένε ότι είναι ηλεκτρική καρέκλα. Δεν θέλω να κατακεραυνώνω και εγώ τον κύριο Υπουργό. 

'Εχουμε ένα κουσούρι διαχρονικό. Τώρα πρέπει όλοι να συμβάλουμε για το πώς θα μπορέσουμε να εξαλείψουμε αυτό το κουσούρι ή να το βελτιώσουμε. Με αυτήν τη σκέψη προσεγγίζω τα προβλήματα, επειδή είμαι από τη Θράκη και τα βιώνω κάπως εντονότερα. 

'Οσον αφορά τις διεπαγγελματικές οργανώσεις συμφωνώ εν μέρει με το συνάδελφο, κ. Μπούτα. Πέρα από εκεί όμως, εγώ θα ήθελα πραγματικά για να μη βλέπω αυτά που βλέπω, τις τριτοκοσμικές καταστάσεις, να έρχονται δηλαδή έμποροι και να στέλνουν μεσίτες ιδίως στο ζήτημα του καπνού να διαδίδουν και να κάνουν το ένα και το άλλο. Καλύτερα να καθίσουν σε ένα τραπέζι και να πουν ότι ο καπνός κάνει χίλιες διακόσιες (1.200) δραχμές και εγώ για να βγάλω θα σας δώσω οκτακόσιες (800) δραχμές. Να γίνει τουλάχιστον αυτό, για να ξέρει ο καπνοπαραγωγός ότι ο καπνός του κάνει χίλιες διακόσιες (1.200) δραχμές και θα τον πουλήσει οκτακόσιες (800) δραχμές, ώστε να κερδίσει και ο έμπορος τετρακόσιες (400) δραχμές, γιατί τον χρειάζεται και τον έμπορο, αφού δεν υπάρχουν άλλοι τρόποι παρέμβασης του κράτους. 'Ετσι ώστε να είναι ήσυχος στη συνείδησή του. 

Εάν μπορέσει και επιτευχθεί αυτό το πράγμα, θα είναι καλό. Για να μπορέσει να επιτευχθεί, πρέπει να υπάρξει και η αρωγή της πολιτείας στην οργάνωση των αγροτών. 

Είπα ότι διεπαγγελματικές οργανώσεις θα γίνουν, δεν θα υπάρξουν επαγγελματικές οργανώσεις. Γιατί σε μας οι καπνοπαραγωγοί είναι ανοργάνωτοι και αναλαμβάνει εργολαβικά η 'Ενωση Αγροτικών Συνεταιρισμών να τους εκπροσωπεί με ένα άρθρο στο καταστατικό. 

'Ενα άλλο πρόβλημα: Μέχρι την προηγούμενη χρονιά ο Εθνικός Οργανισμός Καπνού δεν έδινε ποσοστώσεις κάτω απο πεντακόσια τριάντα κιλά. Φέτος εφαρμόζουν το νόμο κατά γράμμα και λέει, ότι δεν παρέδωσε εκείνη τη χρονιά λόγω ασθένειας, διακόσια κιλά η ποσόστωση. 

Μίλησα με τον κ. Ντιβάνη, ο οποίος υπερασπίστηκε τη γραμμή τους, αλλά κύριε Υπουργέ, αυτό δεν μπορεί να ισχύει, δηλαδή διακόσια κιλά ποσόστωση καπνού δεν έχει κανένα νόημα. Στην καλύτερη των περιπτώσεων θα πάρει τριακόσιες χιλιάδες (300.000) δραχμές με τετρακόσιες χιλιάδες (400.000) δραχμές. Αν είναι δυνατόν, να γίνει μία παρέμβαση και από τη μεριά του Υπουργείου και με τις δεύτερες ποσοστώσεις με τα περισσευούμενα που λένε, ώστε να βελτιωθούν αυτες οι μικρές προσοστώσεις που είχαν μειωμένη παραγωγή είτε λόγω φυτονόσου είτε λόγω προσωπικής ασθένειας. 

Οι νέοι αγρότες στην Κομοτηνή έχουν οργανωθεί. Υπάρχει ένωση νέων αγροτών, που είναι στο ΙNTERNET, οι οποίοι δουλεύουν. Μίλησα μαζί τους και όλες αυτές οι εκκρεμότητες πραγματικά θέλουν να λυθούν, ώστε να βρουν μία λύση. 

Ταυτόχρονα, έχουν και τις άλλες απαιτήσεις, για τις οποίες πρέπει να έχουμε μία συνεχή επαφή για να μπορέσουμε να τους βοηθήσουμε, γιατί αυτοί είναι το μέλλον. 

Εγώ στο Νομό Ροδόπης βλέπω ότι σε λίγα χρόνια θά έχουμε όντως μία μείωση στον αγροτικό πληθυσμό. Είναι ηλικιωμένος ο πληθυσμός που υπάρχει εκεί και με τις ποσοστώσεις και με τα δικαιώματα αν φύγουν οι συνταξιοδοτούμενοι αγρότες, θα υπάρξει ένα συμμάζεμα των αγροτικών νοικοκυριών, οπότε αξίζει κανείς πραγματικά να επενδύσει στους νέους αγρότες, οι οποίοι είναι και δυναμικοί και ψάχνουν. 

Τους πήγα αυτά που βγάλατε σαν Υπουργείο Γεωργίας, για να ψάξουν να βρουν από ποια πράγματα μπορούν να επωφεληθούν. Αλλά και σε ευρωπαϊκό επίπεδο ψάχνουν το δίκιο τους. 

Επίσης, κύριε Υπουργέ, ένα τελευταίο που ήθελα να πω είναι για την τροπολογία που φέρατε για την Γρατινή. Η Γρατινή είναι ένα ενδεικτικό χωριό. Είναι από τα παλιά χωριά της Ροδόπης. Παρόμοιο πρόβλημα με τη Γρατινή αντιμετωπίζουν όλα τα άλλα χωριά και τα μειονοτικά και τα πλειονοτικά της Ροδόπης. Υπάρχουν σοβαρά προβλήματα με το ιδιοκτησιακό καθεστώς. Γι' αυτά, εν όψει και του Εθνικού Κτηματολογίου, αν δεν τα δούμε και δεν φέρουμε μία ριζική λύση, θα υπάρξουν σοβαρότατα προβλήματα. 'Ανθρωποι δηλαδή που με "το στανιό" επιβιώνουν από την αγροτική τους εκμετάλλευση, θα υποχρεωθούν είτε με τις νομικές διαδικασίες είτε με την απώλεια των χωραφιών τους, να χάσουν τα κτήματά τους και να εγκαταλείψουν την αγροτική παραγωγή. 

Εγώ είμαι διαθέσιμος να δούμε κατά περίπτωση, κατά χωριό. 'Εχω ένα παράδειγμα από το χωριό μου. Το 1938 είχαν δοθεί κτήματα στους ακτήμονες. Κάηκε -λέει- το παραχωρητήριο κατά τον Εμφύλιο Πόλεμο και αυτή τη στιγμή οι άνθρωποι δεν μπορούν να πάρουν τις επιδοτήσεις για αυτά τα χωράφια τους. 'Εχω στείλει αναφορά σχετικά με το αίτημα των κατοίκων του χωριού μου. 

Αυτά αν δεν μπορέσουμε να τα επιλύσουμε και με το Εθνικό Κτηματολόγιο, αλλά και με τις επιδοτήσεις, θα έχουμε σοβαρό πρόβλημα. Εγώ λαμβάνω σαν θετική εξέλιξη την επίλυση μερικών προβλημάτων του χωριού της Γρατινής. Προς αυτήν την κατεύθυνση πρέπει να προχωρήσουμε και θα είμαι συνεργάσιμος για την επίλυση τέτοιων προβλημάτων. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κυρία και κύριοι συνάδελφοι, θα είμαι κι εγώ ολιγόλογος. Απλώς θα σχολιάσω δύο βασικά θέματα και νομίζω ότι αύριο, κατά τη συζήτηση των άρθρων, θα μας δοθεί η ευκαιρία να απαντήσουμε και σε επιμέρους προτάσεις που έγιναν από ορισμένους συναδέλφους. Από κει και πέρα -και αυτό είναι φυσικό σ' αυτήν την Αίθουσα- μπορούν να υπάρχουν οι όποιες πολιτικές θέσεις, που διαφοροποιούνται και που συγκρούονται. Σε επίπεδο τουλάχιστον προτάσεων, όσες έγιναν, από εμένα έχουν καταγραφεί και όταν έλθει η συζήτηση στα άρθρα ή και αργότερα σε κάποια άλλη περίπτωση -γιατί υπάρχουν και γενικά θέματα- να καθίσουμε να τα δούμε και να τα σχολιάσουμε. 

Θα ήθελα να μείνω σε ένα θέμα. Ακούστηκε πολλές φορές για τις διεπαγγελματικές οργανώσεις ότι, γιατί αυτό το άρθρο πλαίσιο και όχι όλες οι διατάξεις που μπορούσαν να μπουν από τώρα, χωρίς αυτές οι διατάξεις να μπουν αργότερα -όπως συνηθίζεται στο κάτω-κάτω στα περισσότερα νομοσχέδια- σε υπουργικές αποφάσεις; Η απάντηση -και θέλω να την κατανοήσουμε- είναι απλή: Δεν υπάρχει τίποτα καινούριο που να φτιάξω εγώ. Γι' αυτό και στους δέκα φορείς που ανέφερα προηγουμένως, τους οποίους ακροαστήκαμε στη Διαρκή Επιτροπή, έκανα κάτι πολύ απλό. Πήρα τους υπάρχοντες κανονισμούς για διεπαγγελματικές οργανώσεις που έχουν συσταθεί σε άλλες χώρες, τους έθεσα συγκεκριμένα ερωτήματα που με απασχολούν για τη σύνταξη και της δικής μας υπουργικής απόφασης, τους έστειλα, για να κατανοήσουν πρώτα και να πουν την άποψή τους -διότι αυτά τα οποία θα γράφει η υπουργική απόφαση θα είναι δεδομένα- γιατί υπάρχουν διαφοροποιήσεις ανάμεσα σε προϊόντα και γιατί υπάρχουν διαφοροποιήσεις απόψεων σε επιμέρους φορείς. 

Μιλάμε για ένα νέο θεσμό. Πιθανόν να μην έχει κατανοηθεί ούτε από επαγγελματικές ενώσεις. Εάν πάλι δεν τους ρωτούσα κι ερχόμουν εδώ, θα μου λέγατε γιατί δεν τους ρώτησα. Αυτό είναι, επομένως, ένα θέμα τελειωμένο, είναι ένα θέμα το οποίο έχει διεξοδικά καταγραφεί σε επιμέρους κοινοτικούς κανονισμούς. 'Οσο και αν αρέσει ή δεν αρέσει αυτό, έτσι είναι και μάλιστα και για πολλά άλλα θέματα θεσμών που βασίζονται σε κοινοτικούς κανονισμούς, θα ερχόμαστε εδώ με άρθρα που θα είναι μισή σελίδα. Είτε το θέλουμε είτε όχι, άλλα έχουν εκχωρηθεί, σε άλλα συμμετέχουμε, άλλα έχουν τρέξει χρόνια πριν από εμάς. 

Δεν θα ανακαλύψουμε εμείς τώρα διαφορετικές διατάξεις πέρα από αυτές οι οποίες ούτως ή άλλως.... Και γι' αυτό οι κανονισμοί αυτοί οι κοινοτικοί απαντούν σε όλα τα σημεία. Δικαίως τίθενται ως ερωτήματα -και αυτό θα λέει η υπουργική απόφαση, δεν θα λέει τίποτε διαφορετικό- γιατί υπάρχουν συγκεκριμένες κατευθύνσεις και συγκεκριμένες δεσμεύσεις. 

Δεν θα απαντήσω σε άλλα θέματα, αλλά θα προχωρήσω λίγο παρακάτω μια και συνδέεται όλο αυτό το θέμα και των διεπαγγελματικών οργανώσεων με όλο το πλέγμα των πολιτικών που ασκούνται. Ποσοστώσεις: Οι ποσοστώσεις είναι κανόνας. Υπακούουμε μέσα από συγκεκριμένους κανονισμούς σε ποσοστώσεις τις οποίες άλλες παλεύουμε να αυξήσουμε και άλλες να διατηρήσουμε -φυσικά κυρίως να αυξήσουμε- και τις οποίες ένα στόχο έχουμε να κατανέμονται δίκαια και χωρίς διαμεσολαβητές που αφθονούν στην Ελλάδα και να κατανέμονται με συγκεκριμένα κριτήρια. Παραδείγματος χάρη στην τελευταία απόφαση που υπέγραψα για τον καπνό, που αναφερθήκατε, για τις ποσοστώσεις, μόνο δύο κριτήρια έβαλα: Προηγούνται οι νέοι αγρότες και οι οικογενειάρχες αρχηγοί εκμεταλλεύσεων που έχουν πάνω από έξι παιδιά. 

ΓΕΩΡΓΙΟΣ ΚΑΡΑΣΜΑΝΗΣ: Ποιοι είναι αυτοί; 

ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κοιτάξτε, οι αρμόδιες υπηρεσίες επειδή δεν είχαν μεγάλες ποσότητες είχαν βάλει και κάποια άλλα κριτήρια. Αλλά εάν σε αυτά τα κριτήρια σταθούμε, που αν θέλετε είναι για τους νέους αγρότες, που είναι βασική πολιτική και ένα κοινωνικό κριτήριο σου δίνουν μία διέξοδο για να μην αυθαιρετήσεις και για μην έρχεται όπως είπατε, ο πρόεδρος, ο δήμαρχος ο άλφα και ο βήτα να σου λέει και τι να κάνεις. 

Τέλος, εγώ το είπα και το επαναλαμβάνω σε όλα αυτά τα θέματα αν δεν περάσουμε και με νέους θεσμούς ή αν δεν εκσυγχρονίσουμε τους υπάρχοντες, δεν πρόκειται να πολλαπλασιάσουμε και να εκμεταλλευθούμε αυτά τα οποία θεωρούμε ότι έχουμε πετύχει, οικονομικά, για τα επόμενα χρόνια. Γι' αυτό μετά τις διεπαγγελματικές οργανώσεις ακολουθεί το νέο θεσμικό πλαίσιο για τους συνεταιρισμούς, η νέα δομή κατά ινστιτούτο του ΕΘΙΑΓΕ, το νέο οργανόγραμμα του Υπουργείου Γεωργίας, ενός Υπουργείου αγροτικής πολιτικής και τίποτε άλλο και φυσικά όλοι αυτοί οι θεσμοί που στήνουμε για να λειτουργήσουν στην περιφέρεια. Αγροτικοί θεσμοί δεν μπορούν να λειτουργήσουν στην Πλατεία Συντάγματος, στο κέντρο της Αθήνας! 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της αρχής του νομοσχεδίου: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας" και ερωτάται το Τμήμα: Γίνεται δεκτό το νομοσχέδιο: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας" επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΣΑΒΒΑΣ ΤΣΙΤΟΥΡΙΔΗΣ: Κατά πλειοψηφία. 

ΕΥΑΓΓΕΛΟΣ ΜΠΟΥΤΑΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Γεωργίας: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας", έγινε δεκτό επί της αρχής κατά πλειοψηφία. 

Στο σημείο αυτό δέχεστε κύριοι συνάδελφοι να λύσουμε τη συνεδρίαση; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 00.20' λύεται η συνεδρίαση για σήμερα ημέρα Τετάρτη 30 Ιουνίου 1999 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου αρμοδιότητας του Υπουργείου Γεωργίας: "Διεπαγγελματικές Οργανώσεις και ρύθμιση θεμάτων αρμοδιότητας του Υπουργείου Γεωργίας", σύμφωνα με την ημερήσια διάταξη. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ























































