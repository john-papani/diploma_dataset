

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 
Σ Υ Ν Ο Δ Ο Σ Α' 
ΣΥΝΕΔΡΙΑΣΗ ΠΗ'
Τρίτη 16 Ιανουαρίου 2001 
--------
Αθήνα, σήμερα στις 16 Ιανουαρίου 2001, ημέρα Τρίτη και ώρα 18.10', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την Προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Ευαγγελία Σχοιναράκη-Ηλιάκη, Βουλευτή Ηρακλείου, τα ακόλουθα:
A. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με
την οποία η Π.Ο.Ε.ΜΙ.Φ.Α. ζητεί την αύξηση του μικτού βάρους στα 6000 κιλά, την πάταξη των λαθρομεταφορών κ.λπ.
2) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη εγκατάστασης φωτεινού σηματοδότη στον οδικό κόμβο του Αγίου Βασιλείου επί την παλαιάς Εθνικής Οδού στην Πάτρα. 
3) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας για τη μη ένταξη του αυτοκινητοδρόμου της Πάτρας στο Τρίτο Κοινοτικό Πλαίσιο Στήριξης.
4) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τον τρόπο διεξαγωγής εκδήλωσης στην Πάτρα για την Εθνική Αντίσταση.
5) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις ελλείψεις που υπάρχουν στη δασοπυρόσβεση.
6) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας για την εκτροπή του Αχελώου και τις επιπτώσεις στον Πατραϊκό. 7) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας για τις άθλιες συνθήκες στα κρατητήρια.
8) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη δημιουργία του Ιδρύματος Πολιτισμού του Αγρότη στην Πάτρα.
9) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας που αφορά στην απομάκρυνση των πυρηνικών του Αράξου.
10) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας που αφορά στην ανάδειξη του Αρχαίου Λεόντιου στο Δήμο Καλαβρύτων.
11) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με προτάσεις της Ενωτικής Συνεργασίας Ιατρών για τις υπηρεσίες Υγείας της χώρας.
12) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μεγάλη επικινδυνότητα του επαρχιακού δρόμου Πατρών - Καλαβρύτων.
13) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας που αφορά στο πρόβλημα της καθυστέρησης της απονομής δικαιοσύνης που αγγίζει τα όρια της αρνησιδικίας.
14) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας που αφορά στο υπό ψήφιση νομοσχέδιο "Για την Υγεία του Πολίτη".
15) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη χρηματοδότησης για την κατασκευή του Εθνικού Οδικού Δικτύου Πατρών - Κορίνθου.
16) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα λειτουργίας των φαναριών στην Πάτρα. 
17) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας που αφορά στην ανάγκη τοποθέτησης φωτεινών σηματοδοτών στη συμβολή των οδών Μίνωος και Ακρωτηρίου στο Ψαροφάι Πατρών.
18) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας που αφορά στο Δημοτικό κτίριο της παλιάς αγοράς "γκέτο" Κούρδων με ύποπτη δράση.
19) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας με καταγγελίες για τον τρόπο λειτουργίας του Διοικητικού Συμβουλίου της εταιρείας ΕΒΟ.
20) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας για την εγκατάσταση πυλώνων και εναέριων καλωδίων στο Καστελλόκαμπο στην Πάτρα.
21) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για τις ελλείψεις στις εγκαταστάσεις των σχολικών μονάδων του Αιγίου.
22) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας για την υποβάθμιση της Δυτικής Ελλάδας λόγω της μη υποστήριξης σε έργα ανάπτυξης.
23) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα
εφημερίδας που αφορά στην εικόνα που παρουσιάζει ο χώρος του νέου λιμανιού στην Ακτή Δυμαίων Πατρών.
24) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μετατροπή της πρώην Σχολής Κωφών στην Πάτρα σε στέκι ναρκωμανών.
25) Ο Βουλευτής 'Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με
την οποία η 'Ενωση Ιατρών Νοσοκομείων και Κέντρων Υγείας Θράκης διαμαρτύρεται για την παράνομη απόφαση του Δ.Σ. του ΓΠΝΑ να είναι το Νοσοκομείο αμιγώς Πανεπιστημιακό.
26) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με
την οποία η Νομαρχιακή Αυτοδιοίκηση Κυκλάδων ζητεί τη ρύθμιση προβλήματος με τις καθορισθείσες αντικειμενικές αξίες στις εκτός σχεδίου περιοχές στη Μήλο.
27) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με
την οποία ο Σύλλογος Συνεταίρων Δανειοληπτών - Εγγυητών - Πελατών Συνεταιριστικής Τράπεζας Λαμίας "Η Αλληλοβοήθεια" ζητεί την αναστολή των εκποιήσεων 59 ακινήτων.
28) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η 'Ενωση Διοικητικών Δικαστών ζητεί τη νομοθετική ρύθμιση της αύξησης των οργανικών θέσεων των διοικητικών δικαστών.
29) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με
την οποία ο Εμπορικός Σύλλογος Λήμνου ζητεί τη δημιουργία μιας έδρας της πρωτοβάθμιας υγειονομικής επιτροπής στη Λήμνο για τους ασφαλισμένους στο ΤΕΒΕ.
30) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με
την οποία η Σχολική Επιτροπή Ενιαίου Λυκείου Μύρινας Λήμνου ζητεί χρηματοδότηση για την κάλυψη των λειτουργικών εξόδων του σχολείου Μύρινας.
31) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την
οποία ο κ. Δημήτριος Αθανασιάδης, κάτοικος Πτολεμαϊδας ζητεί την ικανοποίηση αιτήματος συζύγου του, θύματος εμφυλίου, για την συνταξιοδότησή της.
32) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύνδεσμος Εμπόρων Εισαγωγέων Αυτοκινήτων Ελλάδας διαμαρτύρεται για την εγκύκλιο που διπλασιάζει το ειδικό τέλος ταξινόμησης στα εισαγόμενα καινούρια και μεταχειρισμένα επιβατηγά αυτοκίνητα.
33) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος 'Ανω Σύρου Νομού Κυκλάδων ζητεί να σταματήσει η διαδικασία μεταβίβασης και πώλησης του ακινήτου, του δημοσίου κτήματος ΑΒΚ 143 στο Δημοτικό Διαμέρισμα Γαλησσά.
34) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την
οποία η Νομαρχιακή Αυτοδιοίκηση Χανίων ζητεί τη χορήγηση αποζημίωσης για την αποκατάσταση των ζημιών από τις θεομηνίες στο Νομό Χανίων.
35) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύνδεσμος Συνταξιούχων ΤΕΒΕ Νομού Ηρακλείου διαμαρτύρεται για τη μη καταβολή στον ασφαλιστικό φορέα του ΤΕΒΕ ολόκληρου του οφειλόμενου από το κράτος ποσού.
36) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Μαλίων του Νομού Ηρακλείου ζητεί την καθιέρωση της 1ης

Δεκεμβρίου ως ημέρας ιστορικής μνήμης για τους Κρήτες Αγωνιστές. 37) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ
κατέθεσαν αναφορά με την οποία η Επιτροπή Πρωτοβουλίας Γαλατσίου ζητεί την απομάκρυνση των κεραιών κινητής τηλεφωνίας από την οδό Σούδας 26 στο Γαλάτσι Αττικής.
38) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία η Β' ΕΛΜΕ Αιτωλ/νίας καταγγέλλει την κατά παράβαση της κείμενης νομοθεσίας, λειτουργία, κατά τις ημέρες των εορτών των Χριστουγέννων, ιδιωτικού σχολείου του Αγρινίου.
39) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η 'Ενωση Οικοδόμων και Εργαζομένων στα Συναφή Επαγγέλματα Νομού Αιτωλ/νίας αναφέρεται στο "σύνδρομο του ΝΑΤΟ" που έπληξε τα Βαλκάνια.
40) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Εργατικό Κέντρο Αγρινίου αναφέρεται στο "σύνδρομο του ΝΑΤΟ" που έπληξε τα Βαλκάνια.
41) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΑΝΤΩΝΗΣ ΣΚΥΛΛΑΚΟΣ
κατέθεσαν αναφορά με την οποία η Παναθηναϊκή Επιτροπή για τη διεθνή ύφεση και ειρήνη αναφέρεται στο "σύνδρομο του ΝΑΤΟ" που έπληξε τα Βαλκάνια. 
42) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΑΝΤΩΝΗΣ ΣΚΥΛΛΑΚΟΣ
κατέθεσαν αναφορά με την οποία η Ομοσπονδία Επαγγελματιών - Βιοτεχνών Εμπόρων Αθήνας αναφέρεται στις συνέπειες από το βομβαρδισμό της Γιουγκοσλαβίας με απεμπλουτισμένο ουράνιο.
43) Οι Βουλευτές κύριοι ΙΩΑΝΝΗΣ ΠΑΤΑΚΗΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία η Ομοσπονδία Επαγγελματιών Βιοτεχνών και Εμπόρων Νομού Λάρισας δηλώνει την αντίθεσή της στην κυβερνητική πολιτική που ακολουθείται σε βάρος των μικρομεσαίων επιχειρήσεων της χώρας μας.
44) Ο Υπεύθυνος του Τομέα Πρόληψης Ατυχημάτων του ΕΚΑΒ με έγγραφό του το οποίο κατέθεσε στον κ. Πρόεδρο της Βουλής των Ελλήνων επισημαίνει τη σπουδαιότητα της χρήσης ζωνών ασφαλείας για όλους του επιβάτες των οχημάτων και την αναγκαιότητα της πλήρους αποχής των οδηγών από τα αλκοολούχα ποτά.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1245/11-7-00 ερώτηση δόθηκε με το υπ' αριθμ. 25695/5-9-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση 1245/11-7-00 της Βουλευτού Μαγνησίας κ. 
Ζέτας Μακρή, σας γνωρίζουμε:
Η χώρα μέσα από συστηματικές διαδικασίες και επίπονες διαβουλεύσεις πέτυχε την έγκριση του Γ' Κοινοτικού Πλαισίου Στήριξης διασφαλίζοντας τη χρηματοδότηση της αναπτυξιακής πολιτικής της χώρας για την επόμενη προγραμματική περίοδο (2000 - 2006).
Στο πλαίσιο αυτό διασφαλίζονται για τον τομέα της Εκπαίδευσης πόροι
συνολικού ύψους 1,1 τρισ. δρχ. οι οποίοι θα διατεθούν μέσω του Επ. Προγράμματος Εκπαίδευση και Αρχική Επαγ. Κατάρτιση καθώς και των επί μέρους δέκα τριών Περιφερειακών Προγραμμάτων.

Στην παρούσα φάση η χώρα ολοκληρώνει την κατάρτιση των επί μέρους Επ. Προγραμμάτων, τα οποία αναμένεται να εγκριθούν από την Επιτροπή της Ε.Ε. μέσα στο Φθινόπωρο.
Στο Επ. Πρόγραμμα για την Εκπαίδευση και Αρχική Επαγ. Κατάρτιση, περιγράφονται οι βασικές αναπτυξιακές προτεραιότητες του αντίστοιχου

τομέα, προβλέποντας σημαντικές παρεμβάσεις και για την αναβάθμιση των υποδομών και των εξοπλισμών όλων των βαθμίδων εκαίδευσης.
Για την ένταξη των επί μέρους έργων και τους σχετικούς πόρους που θα διατεθούν αρμόδιος φορέας είναι το Υπ. Παιδείας και ειδικότερα η αντίστοιχη Διαχειριστική Αρχή, η οποία θα έχει και την ευθύνη για την εφαρμογή, την αποτελεσματικότητα και την κανονικότητα της διαχείρισης και της εφαρμογής του Ε.Π.
Αντίστοιχα για τα έργα που θα χρηματοδοτηθούν από τα Περιφερειακά
Επιχειρησιακά Προγράμματα την ευθύνη θα την έχουν οι επί μέρους Διαχειριστικές Αρχές.
Το Υπουργείο Εθνικής Οικονομίας με βάση τις συγκεκριμένες αναλυτικές προτάσεις που υποβάλλουν οι αρμόδιοι φορείς (Υπουργεία, Περιφέρειες κλπ) μεριμνά για την εγγραφή τους στις αντίστοιχες Συλλογικές Αποφάσεις 'Εργων και διασφαλίζει την άμεση και απρόσκοπτη χρηματοδότησή τους, σύμφωνα με
τις ισχύουσες νομικές ρυθμίσεις.
Τέλος επισημαίνεται ότι σε διακριτό τμήμα του ΠΔΕ προβλέπεται επίσης και η εγγραφή έργων που χρηματοδοτούνται από καθαρά εθνικούς πόρους.
Ο Υφυπουργός
ΧΡΗΣΤΟΣ ΠΑΧΤΑΣ"
2. Στην με αριθμό 1260/12-7-00 ερώτηση δόθηκε με το υπ' αριθμ. 417/31-8-00 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1260/12-7-2000 που κατέθεσε στη Βουλή ο Βουλευτής κ. Δημ. Κωστόπουλος σχετικά με την κατάργηση του Υποκαταστήματος του Οργανισμού Τηλεπικοινωνιών Ελλάδος στη Δημητσάνα του Νομού Αρκαδίας, σας πληροφορούμε ότι για το ίδιο θέμα έχουμε απαντήσει στο Σώμα με το υπ' αριθμό Β-430/19-7-2000 έγγραφό μας, αντίγραφο του οποίου επισυνάπτουμε.
Ο Υφυπουργός
ΑΛ. ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 1267/12-7-00 ερώτηση δόθηκε με το υπ' αριθμ. 171/31-8-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 1267/12-7-2000 που κατέθεσε στη Βουλή ο
Βουλευτής κ. Σωτήρης Χατζηγάκης, παρακαλούμε να πληροφορήσετε τον κύριο Βουλευτή σε θέματα αρμοδιότητάς μας και σύμφωνα με τα στοιχεία της Δ/νσης Μελετών 'Εργων Οδοποιίας του ΥΠΕΧΩΔΕ τα εξής:
Στο ΥΠΕΧΩΔΕ δημιουργήθηκε το 1985 "Γραφείο Μελετών για άτομα με
ειδικές ανάγκες" με αντικείμενο την προώθηση μέτρων που έχουν σαν στόχο την κατάργηση των δομικών και λειτουργικών φραγμών της προσβασιμότητας των ατόμων με ειδικές ανάγκες στο περιβάλλον τους.
Στα πλαίσια της λειτουργίας του προαναφερόμενου γραφείου και ομάδων
εργασίας που δημιουργήθηκαν για την αντιμετώπιση των προβλημάτων των ατόμων με ειδικές ανάγκες, συντάχθηκαν μια σειρά οδηγιών σχεδιασμού που καλύπτουν όλο το φάσμα της προσπέλασης σε κτίρια, κατοικίες, κοινόχρηστους χώρους, πεζοδρόμια.
Με το άρθρο 28 του Γ Ο.Κ. έχουν θεσπιστεί ειδικές ρυθμίσεις για την
εξυπηρέτηση ατόμων με ειδικές ανάγκες και η εφαρμογή τους είναι υποχρεωτική. Επίσης στα πλαίσια του ν. 2696/99 και αντιστοίχων συναφών διατάξεων (π.χ. τριμερής απόφαση Υπουργών ΠΕΧΩΔΕ, Δημόσιας Τάξης και Μεταφορών), παραχωρούνται θέσεις χώρων στάθμευσης σε άτομα με ειδικές ανάγκες (π.χ. κινητικά ανάπηροι).
Προβλέπονται υποχρεωτικά θέσεις στάθμευσης σε ποσοστό 2% επί του αριθμού θέσεων στάθμευσης αυτοκινήτων Δημόσιας Χρήσης για άτομα με ειδικές ανάγκες.
Επιπλέον σας γνωρίζουμε ότι σε διαβάσεις πεζών σηματοδοτούμενων κόμβων λαμβάνεται μέριμνα για ειδικές διαμορφώσεις των πεζοδρομίων (ράμπες), ενώ ήδη σχεδιάζεται ο εξοπλισμός σηματοδοτούμενων διαβάσεων πεζών με ηχητικά σήματα για τη διευκόλυνση των ατόμων με προβλήματα όρασης τα οποία θα ενεργοποιούνται με κατάλληλο σταθερό ή φορητό χειριστήριο από τα εν λόγω άτομα.
Τέλος σας γνωρίζουμε ότι από τις αρμόδιες Υπηρεσίες του ΥΠΕΧΩΔΕ, στα πλαίσια των αρμοδιοτήτων τους θα συνεχισθεί με ιδιαίτερη ευαισθησία η προσφορά διευκολύνσεων για άτομα με ειδικές ανάγκες όσο αυτό είναι εφικτό.
Ο Υπουργός
ΚΩΣΤΑΣ ΛΑΛΙΩΤΗΣ"
4. Στην με αριθμό 1269/14-7-00 ερώτηση δόθηκε με το υπ' αριθμ. 11988/1-9-00 έγγραφο από τον Υπουργό Ανάπτυξης η ακόλουθη απάντηση:

"Σε απάντηση της ερώτησης 1269/14-7-2000 του Βουλευτή Τρικάλων κ. Σ. Χατζηγάκη, σχετικά με την εγκατάσταση μικρού υδροηλεκτρικού σταθμού στη
θέση Ποταμιά στα διοικητικά όρια του Δήμου Μαλακασίου Τρικάλων, σημειώνουμε ότι με βάση την αίτηση που είχε κατατεθεί στις 8.5.1997 στην τότε αρμόδια Υπηρεσία του Υπουργείου Ανάπτυξης από τον κ. Ηλία Κούγια, ως εκπρόσωπο της εταιρίας ΕΝΝΕΑ ΒΡΥΣΕΣ Μ.Ε.Π.Ε. είχε κινηθεί κατά σύννομο τρόπο η αδειοδοτική διαδικασία που προβλέπεται από την υπουργική απόφαση 8295/1995 (ΦΕΚ Β' 385) που είχε εκδοθεί για την εφαρμογή του βασικού για
την ανάπτυξη της ανανεώσιμης ενέργειας στη χώρα μας ν. 2244/1994. Η εν λόγω διαδικασία ολοκληρώθηκε με την απόφαση του Γενικού Γραμματέα της Περιφέρειας Θεσσαλίας 175/1.2.2000, με την οποία χορηγήθηκε ενιαία άδεια χρήσης νερού και εκτέλεσης έργου αξιοποίησης υδατικού δυναμικού με την εγκατάσταση μικρού υδροηλεκτρικού σταθμού ισχύος 976 KW στην υπόψη θέση δεδομένου ότι η σχετική αρμοδιότητα είχε ήδη αποκεντρωθεί από τις 22.2.1999 με το ν. 2647/1998. Είναι γνωστό ότι για την έκδοση αποφάσεων αυτής της κατηγορίας προηγούνται ενδιάμεσες εγκρίσεις περιβαλλοντικού χαρακτήρα κατά το ν. 1650/1986 που προϋποθέτουν δημοσιότητα ως ουσιώδη τύπο για την ισχύ τους αλλά σε καμιά φάση δεν περιήλθαν σε γνώση του Υπουργείου Ανάπτυξης αντιρρήσεις οργάνων της τοπικής αυτοδιοίκησης ή άλλων φορέων.
Η από 25.2 2000 ασκηθείσα ενώπιον του Υπουργού Ανάπτυξης προσφυγή του Δήμου Μαλακασίου κατά της προαναφερόμενης απόφασης του Γενικού Γραμματέα Θεσσαλίας απορρίφθηκε με το αιτιολογικό ότι δικαίωμα χρήσης του νερού κατά ρητή πρόβλεψη του άρθρου 9 του ν. 1739/1987 έχει κάθε νομικό ή φυσικό πρόσωπο και η άσκηση του γίνεται ύστερα από άδεια που χορηγείται από την αρμόδια Αρχή χωρίς να καθιερώνεται εκ προοιμίου προνόμιο υπέρ οιουδήποτε.
Με δεδομένο ότι μέχρι σήμερα δεν έχει μεταβληθεί το καθεστώς στο
οποίο στηρίχθηκε η όλη αδειοδοτική διαδικασία είναι προφανές ότι ούτε η Περιφέρεια Θεσσαλίας ούτε το Υπουργείο Ανάπτυξης νομιμοποιείται στην ανατροπή καλόπιστα αποκτηθέντων δικαιωμάτων με την ανάκληση της άδειας. Πάντως πέρα από τη νομική διάσταση τού θέματος το Υπουργείο Ανάπτυξης συνεχίζει να προσβλέπει στη συνεργασία του Δήμου Μαλακασίου με το δικαιούχο της άδειας στην κατασκευή και εκμετάλλευση του έργου και προς την κατεύθυνση αυτή θα πρέπει να στραφούν οι προσπάθειες όλων των ενδιαφερομένων για την ανάπτυξη υγιούς επιχειρηματικής δράσης της τοπικής αυτοδιοίκησης.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
5. Στην με αριθμό 1279/12-7-00 ερώτηση δόθηκε με το υπ' αριθμ. 131/24-8-00 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 1279 από 12-7-00 του Βουλευτή κ. Γ. 
Καρατζαφέρη, σας γνωρίζουμε ότι όσον αφορά το Υπουργείο Εξωτερικών, ουδέποτε έχει αντιμετωπισθεί το ενδεχόμενο μείωσης των εξοπλισμών του Ελληνικού Πολεμικού Ναυτικού.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
6. Στην με αριθμό 1321/13-7-00 ερώτηση δόθηκε με το υπ' αριθμ. 173/31-8-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 1321/13-7-2000 που κατέθεσε στη Βουλή ο
Βουλευτής κ. Παναγιώτης Λαφαζάνης, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Ειδικής Υπηρεσίας Δημοσίων 'Εργων Κτιριακών του ΥΠΕΧΩΔΕ τα εξής:
Η κατασκευή των έργων υπόγειων σταθμών αυτοκινήτων, κάτω από προβλεπόμενους από τα εγκεκριμένα ρυμοτομικά σχέδια κοινόχρηστους ή κοινωφελείς χώρους, διέπεται από τις διατάξεις του άρθρου 8 του ν. 2052/92.
Σύμφωνα με τις διατάξεις αυτές, ο χώρος κατασκευής του υπόγειου
σταθμού καθορίζεται με Π.Δ/γμα που εκδίδεται μετά από γνώμη του Κεντρικού Συμβουλίου Χωροταξίας, Οικισμού και Περιβάλλοντος και μετά από εκτίμηση των κυκλοφοριακών και περιβαλλοντικών συνθηκών, δηλαδή αφού συνταχθούν και εγκριθούν αρμοδίως η κυκλοφοριακή μελέτη και η μελέτη περιβαλλοντικών επιπτώσεων.
Στην υπηρεσία του ΥΠΕΧΩΔΕ, η οποία σύμφωνα με το Π.Δ.2/98 (ΦΕΚ 13Α/19-1-1998) είναι αρμόδια για την προώθηση των σχετικών διαδικασιών έκδοσης του προαναφερθέντος Π.Δ/γματος καθορισμού του χώρου κατασκευής του σταθμού, καθώς και για την έκδοση όλων των απαιτούμενων αδειών (συμπεριλαμβανομένης και της οικοδομικής άδειας), δεν έχει υποβληθεί μέχρι σήμερα αίτημα από το Δήμο Πειραιά, για την κατασκευή χώρου στάθμευσης αυτοκινήτων στη θέση των κήπων Τερψιθέας του Πειραιά.
Επίσης σας γνωρίζουμε ότι κατά το παρελθόν η εν λόγω θέση είχε
εξετασθεί από την αρμόδια Υπηρεσία του ΥΠΕΧΩΔΕ για την κατασκευή υπόγειου σταθμού και είχε απορριφθεί, εξαιτίας έντονων αντιδράσεων των κατοίκων

της περιοχής.
Ο Υπουργός
ΚΩΣΤΑΣ ΛΑΛΙΩΤΗΣ"
7. Στην με αριθμό 1336/13-7-00 ερώτηση δόθηκε με το υπ'αριθμ. 147/4-9-00 έγγραφο από τον Υπουργό Εξωτερικών η ακόλουθη απάντηση: 
"Σε απάντηση της ερώτησης 1336/13-7-00 των Βουλευτών κυρίων Σ. 
Καλογιάννη, Αντ. Μπέζα, Κ. Καραμπίνα, Αν. Αγγελή, Ν. Κορτσάρη, Κ. Τασούλα και Γ. Τρυφωνίδη, σας γνωρίζουμε τα εξής:
Οι δημοσιογραφικές πληροφορίες πληροφορίες, οι οποίες αναφέρονται στην ερώτηση, δεν επιβεβαιώνονται.

Σε κάθε περίπτωση, η Κυβέρνηση λαμβάνει όλα τα αναγκαία μέτρα για την πλήρη και αποτελεσματικότερη κάλυψη της χώρας.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
8. Στην με αριθμό 1342/14-7-00 ερώτηση δόθηκε με το υπ'αριθμ. 473/30-8-00 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 1342/14-7-2000 που κατέθεσε στη Βουλή ο
Βουλευτής κ. Π. Ψωμιάδης, σχετικά με νέες αυξήσεις στα τιμολόγια του ΟΤΕ, σας διαβιβάζουμε το σχετικό έγγραφο με αριθμ. πρωτ. 927/346757/28-7-00 του Αναπληρωτή Διευθύνοντος Συμβούλου του εν λόγω Οργανισμού Τηλεπικοινωνιών Ελλάδος (ΟΤΕ) Α.Ε.
Ο Υφυπουργός
ΑΛ. ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
9. Στην με αριθμό 1344/14-7-00 ερώτηση δόθηκε με το υπ'αριθμ. 175/31-8-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Aπαντώντας στην ερώτηση 1344/14-7-00 που κατέθεσαν στη Βουλή οι
Βουλευτές κύριοι Ν. Γκατζής και Γ. Παττάκης, παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας και σύμφωνα με τα στοιχεία της Υπρηεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ τα εξής:
Το ΥΠΕΧΩΔΕ είναι αρμόδιο αποκλειστικά, για την αποκατάσταση των ζημιών σε κτίρια μετά από θεομηνίες στις περιπτώσεις που η περιοχή που επλήγη εντάχθηκε με Κοινή Υπουργική Απόφαση στα προγράμματά του. 
Προκειμένου η αρμόδια Υπηρεσία του ΥΠΕΧΩΔΕ (ΥΑΣ) να συντάξει τις
απαιτούμενες Υπουργικές Αποφάσεις, για την ένταξη των περιοχών στα προγράμματα αποκατάστασης ζημιών του ΥΠΕΧΩΔΕ, που έχουν πληγεί από πυρκαγιές σύμφωνα με το άρθρο 10 του ν. 2576/98, απαιτείται η υποβολή αιτήματος από την Νομαρχιακή Αυτοδιοίκηση, σύμφωνα με την εγκύκλιο 938/ΑΖ 11/15-4-1998 του Υφυπουργού ΠΕΧΩΔΕ, μετά από αυτοψίες στην πληγείσα περιοχή με ονομαστική κατάσταση των κατοίκων, τα κτίρια των οποίων υπέστησαν ζημιές ανά περιοχή.
Επισημαίνεται ότι, τα μέτρα αποκατάστασης για ζημιές από πλημμύρες, κατολισθήσεις και πυρκαγιές λαμβάνονται εφόσον οι καταστροφές που προκαλούνται έχουν το χαρακτήρα θεομηνίας και πλήττουν ευρύτερες περιοχές και όχι μεμονωμένες οικοδομές.
Στην προκειμένη περίπτωση δεν έχει υποβληθεί κανένα αίτημα στην αρμόδια Υπηρεσία του ΥΠΕΧΩΔΕ από την Νομαρχιακή Αυτοδιοίκηση Μαγνησίας, για την αποκατάσταση των ζημιών που προκλήθηκαν από τις πρόσφατες πυρκαγιές σε κτίρια των περιοχών της.
Επίσης σας γνωρίζουμε ότι το ΥΠΕΧΩΔΕ δεν έχει τη δυνατότητα να χρηματοδοτήσει του Οργανισμοπυ Τοπικής Αυτοδιοίκησης, ενώ προκειμένου να χρηματοδοτήσει τις Νομαρχιακές Αυτοδιοικήσεις απαιτείται ειδική έγκριση από το Υπουργείο Εθνικής Οικονομίας.
Ο Υπουργός
Κ. ΛΑΛΙΩΤΗΣ"
10. Στην με αριθμό 1355/17-7-00 ερώτηση δόθηκε με το υπ'αριθμ. 26856/5-9-00 έγγραφο από τον Υφυπουργό Eθνικής Οικονομίας η ακόλουθη απάντηση:
"Απαντώντας στην ερώτηση 1355/17-7-2000 του Βουλευτή κ. Γ. Παπαθανασίου, παραθέτουμε τα εξής:
1. Ο Διευθυντής του Ελληνικού Περιπτέρου στην Παγκόσμια 'Εκθεση EXPO 2000 στο Αννόβερο Γερμανίας, κ. Αχιλλέας Σταθόπουλος, είναι Τμηματάρχης
του Ελληνικού Οργανισμού Εξωτερικού Εμπορίου - Ο.Π.Ε., του δημόσιου φορέα, στον οποίο ανατέθηκε με απόφαση του ΥΠΕΘΟ η οργάνωση της Ελληνικής συμμετοχής στην ΕΧPO 2000.
'Εχει κάνει ευρείες σπουδές στους τομείς επικοινωνιών, media και οπτικοακουστικών στον Καναδά και ομιλεί άριστα την αγγλική γλώσσα που είναι μία από τις επίσημες γλώσσες της 'Εκθεσης.
2. Τα κριτήρια επιλογής του, σε αντικατάσταση του αρχικά επιλεγέντος Διευθυντή του Περιπτέρου, ήταν τα ακόλουθα:
- Η μεγάλη εμπειρία του στις Παγκόσμιες Εκθέσεις EXPO, δεδομένου ότι συμμετείχε στο στελεχικό δυναμικό των Ελληνικών Περιπτέρων στις EXPO στο Brisbane της Αυστραλίας το 1988, στη Σεβίλλη το 1992 και στη Λισσαβώνα το 1998.
- Η συμμετοχή του καθ' όλη τη διάρκεια προετοιμασίας της εθνικής
συμμετοχής στην EXPO, τόσο στο σχεδιασμό και υλοποίηση του Ελληνικού Περιπτέρου, με συνεχείς επαφές με τους συνεργαζόμενους φορείς και κατασκευαστικές εταιρίες, όσο και στην ενημέρωση και επίλυση προβλημάτων με τους υπευθύνους της EXPO στη Γερμανία.
- Η πλήρης και σε βάθος γνώση της ταυτότητας του ελληνικού Περιπτέρου και ιδιαίτερα του οπτικοακουστικού επικοινωνιακού υλικού, που αποτελεί βασικό συστατικό στοιχείο του Ελληνικού Περιπτέρου.
Θα πρέπει να επισημανθεί ότι λόγω του θέματος της 'Εκθεσης, τα
περισσότερα περίπτερα έχουν ρίξει το βάρος στα οπτικοακουστικά στοιχεία και στη μέσω αυτών προβολή της θεματολογίας που αναπτύσσουν.
3. Οι υπάλληλοι ΟΕΥ του ΥΠΕΘΟ, που έχουν έδρα στη Γερμανία, έχουν
συμβάλει στα πλαίσια των καθηκόντων τους στην πολύ καλή ελληνική συμμετοχή στην EXPO 2000, σύμφωνα με τις οδηγίες του Γενικού Γραμματέα Διεθνών Οικονομικών Σχέσεων του ΥΠΕΘΟ και Γενικού Επιτρόπου για την Ελλάδα Στέφανου Αυγουλέα. Τέλος, σημειώνεται ότι ο Αναπληρωτής Γενικός Επίτροπος στην ΕΧΡΟ 2000 έχει ορισθεί ο Γενικός Σύμβουλος ΟΕΥ στο Βερολίνο κ. Θ. Καραβίας.
Ο Υφυπουργός
ΓΙΑΝΝΗΣ ΖΑΦΕΙΡΟΠΟΥΛΟΣ"
11. Στις με αριθμό 1379/18-7-00, 1635/27-7-00 ερωτήσεις δόθηκε με το υπ'αριθμ. 233/31-8-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στις ερωτήσεις 1379/18-7-00, 1635/27-7-00 που κατέθεσαν
στη Βουλή, οι Βουλευτές κύριοι Α. Χειμάρας και Η. Καλλιώρας, παρακαλούμε να πληροφορήσετε τους κυρίους Βουλευτές, σύμφωνα με τα στοιχεία της Ειδικής Υπηρεσίας Δημοσίων 'Εργων Εθνικής Οδού Πάτρας - Αθηνών Θεσσαλονίκης - Ευζώνων του ΥΠΕΧΩΔΕ τα εξής:
1. Η ολοκλήρωση της κατασκευής του Ανισόπεδου Κόμβου Μαλεσίνας και
του αριστερού παράπλευρου δρόμου στο τμήμα Μαλεσίνα - Μαρτίνο έχουν συμπεριληφθεί στη νέα εργολαβία με τίτλο: "Κατασκευή συμπληρωματικών εργασιών του Αυτ/μου ΠΑΘΕ στο τμήμα Υλίκη - Αγ. Κωνσταντίνος" η σύμβαση της οποίας υπογράφηκε μεταξύ της αρμόδιας Υπηρεσίας του ΥΠΕΧΩΔΕ (ΕΥΔΕ/ΠΑΘΕ) και του νέου αναδόχου, στις 26-7-2000, ενώ η σχετική προκήρυξη του διαγωνισμού στάλθηκε για δημοσίευση στις εφημερίδες στις 28-1-2000.
2. Η ανάθεση καθυστέρησε επειδή για την υπογραφή συμβάσεων Δημοσίων
'Εργων και μετά τη διενέργεια των σχετικών διαγωνισμών, προβλέπονται πρόσθετοι έλεγχοι από το Ελεγκτικό Συνέδριο.
3. Εκτιμάται ότι η ολοκλήρωση των εν λόγω εργασιών θα συντελεστεί
εντός του τρέχοντος έτους αφού η κατασκευή του κόμβου έχει άμεση προτεραιότητα στο χρονοδιάγραμμα κατασκευής του προαναφερόμενου έργου.

Η σύνδεση της Μαλεσίνας με την Κωπαϊδα, δεν προβλεπόταν στην αρχική
μελέτη του έργου, αλλά συντάχθηκαν πρόσθετες μελέτες, για την κατασκευή της. Η ολοκλήρωση της κατασκευής της εφ' όσον δεν υπάρξουν ανυπέρβλητα προβλήματα απαλλοτριώσεων, θα γίνει εντός του επόμενου έτους, αλλά σε κάθε περίπτωση δεν τίθεται θέμα ασφάλειας της κυκλοφορίας στην περιοχή. 
Ο Υπουργός
Κ. ΛΑΛΙΩΤΗΣ"
12. Στην με αριθμό 1382/18-7-00 ερώτηση δόθηκε με το υπ'αριθμ. 189/4-9-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 1382/18-7-00 που κατέθεσε στη Βουλή ο
Βουλευτής κ. Α. Μπέζας, παρακαλούμε να πληροφορήσετε τον κύριο Βουλευτή

σύμφωνα με τα στοιχεία της Ειδικής Υπηρεσίας Δημοσίων 'Εργων - Μεγάλων 'Εργων Δυτικής Ελλάδος του ΥΠΕΧΩΔΕ τα εξής:
1. Το έργο της βελτίωσης της Εθνικής Οδού, εκτελείται σύμφωνα με τους περιβαλλοντικούς όρους που εγκρίθηκαν με την 70242/10-4-1998 Κοινή Υπουργική Απόφαση ΠΕΧΩΔΕ και Γεωργίας, η πιστή εφαρμογή των οποίων ελέγχεται από επί τόπου κλιμάκιο της Διευθύνουσας το έργο Υπηρεσίας του ΥΠΕΧΩΔΕ (ΕΥΔΕ/ΜΕΔΕ).
2. Στο συμφωνητικό μεταξύ της Αναδόχου Κοινοπραξίας και του Ελληνικού Δημοσίου για το προαναφερόμενο έργο αναφέρονται επί λέξει τα εξής:
"οι δαπάνες για την κατασκευή και την σύνταξη μελετών του έργου
βαρύνουν εξ' ολοκλήρου τον ανάδοχο χωρίς καμία επιβάρυνση του Δημοσίου, με μοναδικό αντάλλαγμα την χρήση από αυτόν των πλεοναζόντων προϊόντων εκσκαφής για τις ανάγκες του Νέου Λιμένα Ηγουμενίτσας και των σχετικών με αυτόν έργα, και δεν δικαιούται καμία πληρωμή ή αποζημίωση για εργασίες, υλικά, αναθεώρηση κλπ, πλην αυτών που εξαιρούνται ρητά στο άρθρο 3 της Συγγραφής Υποχρεώσεων".
3. Η δημιουργία στραγγιστικής στρώσης πάχους 2 μ. στο Νέο Λιμένα Ηγουμενίτσας (Ν.Λ.Η.) έγινε κατόπιν σχετικής άδειας λήψης 360.000 κ.μ. άμμου ειδικών προδιαγραφών από θαλάσσια περιοχή της Νότιας Κέρκυρας (περιοχή Λευκίμμης). Η αμμοληψία αυτή δημιούργησε ορισμένα περιβαλλοντικά προβλήματα ακτομηχανικής φύσεως (διάβρωση) οι επιπτώσεις 
των οποίων αντιμετωπίστηκαν σε μελέτη η οποία συντάχθηκε από το Ε.Μ.Π. και η οποία εφαρμόσθηκε από το ΥΠΕΧΩΔΕ μέσω της εργολαβίας του Νέου
Λιμένα Ηγουμενίτσας.
Για τα προαναφερόμενα έργα απαιτήθηκαν 38.000 κ.μ. βραχωδών προϊόντων
που μεταφέρθηκαν από το έργο της βελτίωσης της Εθνικής Οδού Ηγουμενίτσας
- Πρέβεζας στην Κέρκυρα.
Είναι προφανές ότι η αντιμετώπιση των περιβαλλοντικών επιπτώσεων που
προκλήθηκαν από την αμμοληψία για τις ανάγκες του Νέου Λιμένα Ηγουμενίτσας είναι έργο ευθέως εντασσόμενο στην κατασκευή του εν λόγω Λιμένα και για τον λόγο αυτό εξάλλου εντάχθηκε και χρηματοδοτήθηκε από το Ταμείο Συνοχής της Ευρωπαϊκής 'Ενωσης.
Πρέπει να τονισθεί ότι ενώ ανευρέθησαν ικανές ποσότητες κατάλληλης άμμου στην θαλάσσια περιοχή της χερσονήσου Λυγαριάς Θεσπρωτίας, δεν έγινε δυνατή η λήψη άδειας αμμοληψείας λόγω αντίδρασης των τοπικών φορέων Ηγουμενίτσας και ως εκ τούτου η μεταφορά άμμου από την Κέρκυρα ήταν η μοναδική λύση για την μη διακοπή της κατασκευής του έργου Νέου Λιμένα Ηγουμενίτσας.
4. Το έργο από την Χ.Θ. 3+100 έως την Χ.Θ. 3+500 εκτελείται με βάση
την εγκεκριμένη μελέτη και κατασκευάζεται τρανσέρα όπως ακριβώς απαιτεί η ως άνω μελέτη.
5. Η κατασκευή του τμήματος του πέραν της Χ.Θ. 3+500 δεν θα πραγματοποιηθεί κατόπιν αιτήματος της Νομαρχιακής Αυτοδιοίκησης

Θεσπρωτίας (17-6-99) και σχετικής εντολής της Διευθύνουσας το έργο Υπηρεσίας του ΥΠΕΧΩΔΕ (ΕΥΔΕ/ΜΕΔΕ).
(Επισυνάπτονται το από 17-6-1999 έγγραφο της Ν.Α. Θεσπρωτίας προς το ΥΠΕΧΩΔΕ και το με αρ. πρωτ. 1411/6-7-1999 έγγραφο του ΥΠΕΧΩΔΕ προς την Κοινοπραξία ΑΘΗΝΑ FC.C.SA., Ανάδοχο του έργου Νέου Λιμένα Ηγουμενίτσας). 
Η αρμόδια Υπηρεσία του ΥΠΕΧΩΔΕ (ΕΥΔΕ/ΜΕΔΕ) με το οικ. 1107/ΚΕ
202/5-7-1999 έγγραφό της ζήτησε από την Νομαρχιακή Αυτοδιοίκηση Θεσπρωτίας την διατύπωση των συγκεκριμένων προτάσεών της για το τμήμα του έργου πέραν των 3 + 450 χωρίς όμως μέχρι σήμερα να έχει σχετική ανταπόκριση από πλευράς Νομαρχιακής Αυτοδιοίκησης.
(Επισυνάπτεται το με αρ. πρωτ. οικ. 1107/ΚΕ 202/5-7-1999 έγγραφο του ΥΠΕΧΩΔΕ προς την Ν.Α. Θεσπρωτίας).
Υπό τις ανωτέρω προϋποθέσεις η Ανάδοχος Κοινοπραξία στα πλαίσια των υποχρεώσεών της αναγκάστηκε να εξεύρει μέρος των απαιτούμενων υλικών από άλλες πηγές, εξασφαλίζοντας την ομαλή πορεία του έργου στα πλαίσια του εγκεκριμένου χρονοδιαγράμματος. Διευκρινίζεται ότι λόγω των συνθηκών από άποψη χώρων και δραστηριοτήτων, η ολοκλήρωση του έργου της οδοποιϊας και του Νέου Λιμένα Ηγουμενίτσας συμπίπτουν.
6. Μέχρι σήμερα έχουν παραχθεί 623.000 κ.μ. προϊόντων εκσκαφής και θα παραχθούν άλλα 65.000 κ.μ. μέχρι την ολοκλήρωση του έργου.
Ο Υπουργός
Κ. ΛΑΛΙΩΤΗΣ"
13. Στην με αριθμό 1398/2000 ερώτηση/ΑΚΕ 158 δόθηκε με το υπ'αριθμ. 
597/5-9-2000 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 1398/158 ερώτηση και ΑΚΕ που κατατέθηκε
στη Βουλή από το Βουλευτή κ. Δ. Τζαμτζή και αναφέρεται στις επιπτώσεις των φυτοφαρμάκων στο οικοσύστημα καθώς και στον αριθμό των θανάτων από Καρκίνο στο Ν. Πέλλας και στην Κεντρική Μακεδονία, σας πληροφορούμε ότι για το θέμα των φυτοφαρμάκων έχουμε απαντήσει στην Βουλή, για θέματα αρμοδιότητας μας, με το αριθ. Πρωτ. ΑΥ5/408/27-6-2000 έγγραφο το οποίο σας διαβιβάζουμε.
'Οσον αφορά τα ερωτήματα για τον αριθμό των θανάτων από καρκίνο στο
Ν. Πέλλας και στην Κεντρική Μακεδονία, το Υπουργείο μας δεν διαθέτει στοιχεία προς το παρόν, λόγω μη ολοκληρώσεως του σχετικού προγράμματος συλλογής στοιχείων.
Η Υφυπουργός
Χ. ΣΠΥΡΑΚΗ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
14. Στην με αριθμό 1406/18-7-2000 ερώτηση δόθηκε με το υπ'αριθμ. 191/31-8-2000 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 1406/18.7.2000 που κατέθεσε στη Βουλή, ο
Βουλευτής κ. Αθηναίος Φλωρίνης, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Δημοσίων 'Εργων Περιφ. Κεντρικής Μακεδονίας τα εξής:
Για την Περιμετρική οδό Πολυγύρου έχει εκπονηθεί και εγκριθεί από τη Δ/νση Τεχνικών Υπηρεσιών της Ν. Αυτοδιοίκησης Χαλκιδικής οριστική μελέτη οδοποιίας το 1986, η οποία προβλέπει τη χάραξη της οδού πάνω από το Νοσοκομείο μήκους περίπου 1,50 χλμ. και διατομής 6.0 μ.
Οι Τοπικοί Φορείς όμως αντέδρασαν στη χάραξη αυτή και ζήτησαν τη
διερεύνηση νέας.
Η Δ/νση Δημοσίων 'Εργων της Περιφ. Κεντρικής Μακεδονίας με την ένταξη της μελέτης στη ΣΑΜΠ 008/3 θα προχωρήσει εντός του τρέχοντος έτους, στην ανάθεση και εκπόνηση αναγνωριστικής μελέτης οδοποιίας όπου θα εξετασθούν οι εναλλακτικές προτάσεις και θα επιλεγεί η βέλτιστη λύση. Μετά τη χωροθέτηση του άξονα, θα προχωρήσει στην εκπόνηση των υπόλοιπων απαιτούμενων σταδίων μελέτης όπως οριστική μελέτη οδοποιίας με νέα διατομή, ΜΠΕ, κτηματολόγιο κλπ.
Το έργο θα ενταχθεί σε πρόγραμμα κατασκευής μετά την ολοκλήρωση των
μελετών.
Η Περιαστική οδός του Πολύγυρου είναι ενταγμένη στο σχέδιο πόλης του Πολυγύρου και κατασκευάζεται από το Δήμο Πολυγύρου.
Το οδικό τμήμα που σκοπό έχει να ενώσει την οδό Πολυγύρου-Γερακινής
με τον άξονα προς Ιερισσό και την περιμετρική, δεν προχώρησε στην κατασκευή διότι η χάραξή του εξαρτάται από την χάραξη της Περιμετρικής και τον κόμβο στην συμβολή τους. Η κατασκευή του θα μπορεί να προχωρήσει μετά την χωροθέτηση της Περιμετρικής.
Για το τμήμα Θέρμη-Γαλάτιστα από τη Δ/νση Δημοσίων 'Εργων Περιφ. Κεντρικής Μακεδονίας ανατέθηκε η εκπόνηση μελέτης και έχει εκπονηθεί αναγνωριστική μελέτη οδοποιίας με εναλλακτικές λύσεις και πρόκειται να χωροθετηθεί ο άξονας της νέας χάραξης, που αντιμετωπίζει δυσκολίες στην περιοχή του Φράγματος Θέρμης. Μετά την έγκριση χωροθέτησης, θα εκπονηθούν τα επόμενα στάδια και με την ολοκλήρωσή τους το έργο θα ενταχθεί σε πρόγραμμα κατασκευής.
Ο Υπουργός
Κ. ΛΑΛΙΩΤΗΣ"
15. Στην με αριθμό 1445/20-7-2000 ερώτηση δόθηκε με το υπ'αριθμ. 184/31-8-2000 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 1445/20-7-2000 που κατέθεσε στη Βουλή ο Βουλευτής κ. Θανάσης Λεβέντης, παρακαλούμε να πληροφορήσετε τον κ. Βουλευτή σε θέματα αρμοδιότητάς μας και σύμφωνα με τα στοιχεία της Εταιρίας 'Υδρευσης και Αποχέτευσης Πρωτεύουσας τα εξής:
Η υδροδότηση του Δήμου Κερατέας γίνεται από την ΕΥΔΑΠ μέσω μεγάλων
παροχών. Η ευθύνη λειτουργίας και διαχείρισης του τοπικού δικτύου ύδρευσης ανήκει στο Δήμο Κερατέας.
'Οσον αφορά τα προβλήματα που δημιουργήθηκαν στην περιοχή λόγω της

μείωσης της πίεσης στα κολλεκτέρ της ΕΥΔΑΠ σας γνωρίζουμε τα εξής:
Η μείωση της πίεσης του νερού στις θέσεις των κολλεκτέρ υδροδότησης από την ΕΥΔΑΠ οφείλεται στις έντονες μεταβολές της ζήτησης.
Ο τροφοδοτικός αγωγός που ξεκινά από τη δεξαμενή Σταυρού και καταλήγει στο Λαύριο, παρουσιάζει σημαντική διακύμανση πίεσης.

Ο σχεδιασμός του τροφοδοτικού αυτού αγωγού προέβλεπε σταθερή παροχή
προς τους υδρολήπτες, τροφοδοτώντας αντίστοιχες δεξαμενές.
Η απευθείας υδροδότηση του δικτύου διανομής και όχι διαμέσου τοπικών δεξαμενών, επιβαρύνει υπέρμετρα τον αγωγό έτσι ώστε τις ώρες αιχμής ο αγωγός να διαθέτει μικρή πίεση ενώ αντίστοιχα τις υπόλοιπες ώρες να υπολειτουργεί.
Για τα μικρά σχετικά χρονικά διαστήματα που παρουσιάζεται μειωμένη πίεση θα πρέπει η υδροδότηση να εξασφαλίζεται από την τοπική δεξαμενή. 
Η ΕΥΔΑΠ προκειμένου να συμβάλλει στη βελτίωση της κατάστασης είναι
πρόθυμη να προτείνει παρεμβάσεις στον τρόπο λειτουργίας του δικτύου του Δήμου Κερατέας.
Επιπλέον, θα γίνει κάθε προσπάθεια, με την κατασκευή των νέων έργων της ΕΥΔΑΠ στην εν λόγω περιοχή, να αυξηθεί η πίεση στα κολλεκτέρ για το επόμενο καλοκαίρι.
Επισημαίνεται όμως ότι η πίεση του τροφοδοτικού αγωγού κινδυνεύει να 
υποβιβάζεται αν η υδροληψία εκ μέρους του Δήμου μεταβιβάζεται απ' ευθείας στον τροφοδοτικό αγωγό τις ώρες αιχμής.
'Οσον αφορά το γενικότερο σχεδιασμό του έργου υδροδότησης της
περιοχής σας γνωρίζουμε τα εξής:
Κατά τη δεκαετία του 1980, όταν κατασκευάστηκαν τα έργα ενίσχυσης δικτύων ύδρευσης στις περιοχές των Ανατολικών παραλιών της Αττικής και των Μεσογείων, χορηγήθηκαν από την ΕΥΔΑΠ παροχές ύδρευσης στους τοπικούς ΟΤΑ με τη δέσμευση να κατασκευάσουν δεξαμενές αποθήκευσης νερού για την κάλυψη αιχμών κατανάλωσης τους θερινούς μήνες. Αρκετά χρόνια μετά, οι ΟΤΑ δεν ανταποκρίθηκαν στις υποχρεώσεις τους για την κατασκευή των εν λόγω δεξαμενών με αποτέλεσμα να δημιουργηθούν μεγάλα προβλήματα υδροδότησης. 
Η ΕΥΔΑΠ με δεδομένες τις δυσκολίες που υπάρχουν στην ομαλή λειτουργία
τροφοδοτικών αγωγών μεγάλου μήκους και χωρίς την ύπαρξη των τοπικών δεξαμενών, αποφάσισε τη μελέτη και κατασκευή με δικές της δαπάνες οκτώ μεγάλων δεξαμενών συνολικής χωρητικότητας 95,000 κ.μ. νερού στην ευρύτερη περιοχή της Ανατολικής Αττικής και των Μεσογείων.
Οι εν λόγω δεξαμενές έχουν σκοπό την ομαλότερη λειτουργία των μεγάλων τροφοδοτικών αγωγών της ΕΥΔΑΠ και όχι την κάλυψη των αναγκών των τοπικών δικτύων ύδρευσης.
Συγκεκριμένα, στην περιοχή της Κερατέας προβλέπεται η κατασκευή δεξαμενής χωρητικότητας 9.000 κ.μ. νερού. Η κατασκευή της αφορά στον αγωγό της ΕΥΔΑΠ και δεν θα ενταχθεί στο τοπικό δίκτυο ύδρευσης της περιοχής, επομένως δεν θα λύσει τα προβλήματα σχεδιασμού στο τοπικό δίκτυο ύδρευσης η αρμοδιότητα του οποίου ανήκει αποκλειστικά στο Δήμο. 
Παρά τα προαναφερόμενα η ΕΥΔΑΠ έχει δηλώσει την προθυμία της να
εξετάσει το τοπικό δίκτυο της Κερατέας και να προτείνει έργα και παρεμβάσεις στο δίκτυο του Δήμου για τη βελτίωση της υπάρχουσας κατάστασης.
Ο Υπουργός
Κ. ΛΑΛΙΩΤΗΣ"
16. Στην με αριθμό 1450/20-7-2000 ερώτηση δόθηκε με το υπ'αριθμ. 141/4-9-2000 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 1450 από 20-7-2000 του Βουλευτή κ. Π. 
Λαφαζάνη, σας γνωρίζουμε τα εξής:
Η Ελληνική Κυβέρνηση από καιρό είχε εκφράσει την ανησυχία της για την κατασκευή πυρηνικού αντιδραστήρα στο Akkuyu, δεδομένης της μεγάλης σεισμικότητας που παρουσιάζει η περιοχή αυτή. Οι κίνδυνοι για το περιβάλλον της ευρύτερης περιοχής θα ήταν σοβαροί από μία παρόμοια εξέλιξη. Κοινωνός αυτών των ανησυχιών έχει καταστεί και η αμερικανική πλευρά, ακόμη και αν η τουρκική ενέργεια προορίζεται για ειρηνικούς σκοπούς.
Η Τουρκική Κυβέρνηση, δια στόματος του Πρωθυπουργού B. Ecevit, ανακοίνωσε στις 25.7.2000 την αναβολή, επί του παρόντος, της κατασκευής του πυρηνικού αντιδραστήρα στο Akkuyu. Ο Τούρκος Πρωθυπουργός προέβαλε οικονομικούς λόγους για την απόφαση αυτή και ειδικότερα το ενδεχόμενο να τεθεί σε κίνδυνο το σταθεροποιητικό πρόγραμμα της οικονομίας της χώρας,

καθώς και την παρατηρούμενη, τελευταία, στροφή άλλων χωρών -όπως η Γερμανία- σε άλλες μορφές ενέργειας.
Τέλος σημειώνεται ότι, η αμερικανική πλευρά έχει τονίσει ότι η συμφωνία αφορά την ειρηνική χρήση της πυρηνικής ενέργειας. Σε κάθε περίπτωση, η Ελληνική Κυβέρνηση θα εξακολουθήσει να παρακολουθεί το θέμα και να προβαίνει στις δέουσες κατά περίπτωση ενέργειες, όπως μέχρι τώρα έκανε χωρίς τυμπανοκρουσίες, για την προστασία των συμφερόντων της χώρας. 
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
17. Στην με αριθμό 1450/20-7-2000 ερώτηση δόθηκε με το υπ'αριθμ. 236/1-9-2000 έγγραφο από τον Υπουργό Ανάπτυξης η ακόλουθη απάντηση: 
"Απαντώντας στην με αριθμό 1450/20.7.2000 ερώτηση του Βουλευτή κ. Π. 
Λαφαζάνη, σχετικά με την απόφαση του Προέδρου των ΗΠΑ να προωθηθεί η συνεργασία ΗΠΑ - Τουρκία για την ειρηνική χρήση πυρηνικής ενέργειας, σας ενημερώνουμε ότι, σύμφωνα με τη Διεθνή Συνθήκη για την Πυρηνική Ασφάλεια, την οποία έχει υπογράψει και η Τουρκία, η χώρα αυτή είναι υποχρεωμένη να διαβουλεύεται με τα όμορα κράτη που είναι και αυτά συμβαλλόμενα στην ίδια Συνθήκη, σε ό,τι αφορά στις πιθανές επιπτώσεις από την λειτουργία κάθε πυρηνικής εγκατάστασης.
Ειδικότερα, ως προς το θέμα της μη εγκατάστασης πυρηνικού σταθμού παραγωγής ηλεκτρικής ενέργειας στο Ακούγιου, η χώρα μας είχε προβεί σε παρεμβάσεις και διαβήματα προς την κυβέρνηση του Καναδά, αλλά και στα πλαίσια της Ευρωπαϊκής 'Ενωσης και διαφόρων διεθνών FORA.
Ο Υπουργός
Ν. ΧΡΙΣΤΟΔΟΥΛΑΚΗΣ"
18. Στην με αριθμό 1457/20-7-2000 ερώτηση δόθηκε με το υπ'αριθμ. 476/1-9-2000 έγγραφο από τον Υφυπουργό Ανάπτυξης η ακόλουθη απάντηση: 
"Απαντώντας στην ερώτηση 1457/20-7-2000 που κατέθεσε στη Βουλή η
Βουλευτής κ. 'Ελσα Παπαδημητρίου και σε ό,τι αφορά τα θέματα που άπτονται των αρμοδιοτήτων του Υπουργείου Ανάπτυξης στο αντικείμενο της διαχείρισης των υδατικών πόρων της Χώρας, σας γνωστοποιούμε τα ακόλουθα:
Τα θέματα διαχείρισης των υδατικών πόρων, τόσο σε επίπεδο Υδατικού
Διαμερίσματος όσο και σε επίπεδο λεκάνης απορροής, χειρίζονται οι αντίστοιχες Περιφερειακές Υπηρεσίες Διαχείρισης Υδατικών Πόρων που έχουν συσταθεί σε εφαρμογή των νόμων 1739187 και 2503/97.
Σήμερα λοιπόν υπάρχουν τα όργανα για την άσκηση διαχειριστικής
πολιτικής των νερών σε περιφερειακό επίπεδο.
Η ουσιαστική όμως άσκηση διαχειριστικής πολιτικής εξαρτάται από την
κατάρτιση και εφαρμογή των διαχειριστικών της σχεδίων, που γενικότερα προκύπτουν μετά από επίπονη και λεπτομερή εργασία και αφορούν στη σύνταξη των υδατικών ισοζυγίων, των ισοζυγίων των χρήσεων και τελικά των
ισοζυγίων προσφοράς - ζήτησης νερού διαχρονικά, με βάση τις κοινωνικές, περιβαλλοντικές, οικονομικές κλπ. προτεραιότητες, από την οποία απορρέουν οι αντίστοιχες παραλλαγές εναλλακτικών προτάσεων για επιλογές και λύσεις. 
Για το λόγο αυτό στο Σχέδιο Περιφερειακής Ανάπτυξης 2000-2006 του
Υπουργείου Ανάπτυξης έχουν συμπεριληφθεί δράσεις που αφορούν την εκπόνηση Σχεδίων Διαχείρισης των Υδατικών Πόρων της Χώρας με τη χρήση της πλέον σύγχρονης τεχνολογίας και μοντέλων προσομοίωσης, για όλα τα Υδατικά διαμερίσματα. Με την ολοκλήρωσή του το "Σχέδιο" αυτό, θα εντοπίσει σε επίπεδο σχεδιασμού και προγραμματισμού, τις δυνατότητες εκμετάλλευσης του υδατικού δυναμικού του Διαμερίσματος της Βόρειας Πελοποννήσου, αλλά και
τα κατάλληλα έργα για την ενίσχυση ελλειμματικών περιοχών και για την κάλυψη των αναγκών σε νερό των τομέων παραγωγής και της εν γένει ζήτησης. 
Η εκπόνηση διαχειριστικών μελετών σε επίπεδο μεμονωμένου έργου, κατά
τη γνώμη μας, δεν έχουν νόημα δοθέντος ότι η διαχείριση αναφέρεται στη συνεκτίμηση των ευρύτερα διαθέσιμων υδατικών πόρων και του συνόλου των χρήσεων λαμβανομένων υπόψη των υποδομών, της πρόβλεψης εξέλιξης της ζήτησης, των περιβαλλοντικών παραμέτρων και κυρίως των βασικών αρχών που θα τεθούν από το διαχειριστικό σχέδιο του διαμερίσματος.
'Οσον αφορά την προστασία του υδατικού δυναμικού, σύμφωνα με το ν. 
1739/87 (άρθρο 11 παρ. 4), επιβάλλονται περιορισμοί στη χρήση του από τις αρμόδιες Νομαρχιακές Αυτοδιοικήσεις, ύστερα από πρόταση των αντίστοιχων περιφερειακών υπηρεσιών διαχείρισης υδατικών πόρων.
Ειδικότερα για το Υδατικό Διαμέρισμα της Βόρειας Πελοποννήσου,

σύμφωνα με το π.δ. 60/98 για τον καθορισμό της χωρικής αρμοδιότητας, την
ευθύνη για την πρόταση επιβολής περιορισμών ή άλλων μέτρων στη χρήση του νερού με σκοπό τη διατήρηση ή αποκατάσταση των επιφανειακών και υπόγειων υδατικών πόρων για εξυπηρέτηση του κοινού οφέλους, έχει το Τμήμα Διαχείρισης Υδατικών Πόρων της Περιφέρειας Δυτικής Ελλάδας.

Τέλος, σύμφωνα με τον προαναφερόμενο νόμο για τη διαχείριση των
υδατικών πόρων η μέριμνα για τον προγραμματισμό, προώθηση και εκτέλεση έργων αξιοποίηοης υδατικών πόρων ανήκει στους κατά κατηγορία χρήσης νερού φορείς, όπως αυτοί ορίζονται στην παρ. 7 του άρθρου 1 του ιδίου νόμου. 
'Ετσι για την προώθηση έργων προς ικανοποίηση υδρευτικών αναγκών
αρμόδιο είναι το Υπ. Εσωτερικών, Δημόσιας Διοίκησης και Αποκέντρωσης και για χρήσεις με σκοπό την προστασία του Περιβάλλοντος το ΥΠΕΧΩΔΕ, τα οποία είναι συναποδέκτες της ερώτησης.
Ο Υφυπουργός
Α. ΚΑΛΑΦΑΤΗΣ"
19. Στην με αριθμό 1457/20-7-00 ερώτηση δόθηκε με το υπ'αριθμ. 192/31-8-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Aπαντώντας στην ερώτηση 1457/20.7.2000 που κατέθεσε στη Βουλή η
Βουλευτής κ. 'Ελσα Παπαδημητρίου, παρακαλούμε να πληροφορήσετε την κύριο Βουλευτή σε θέματα αρμοδιότητάς μας και σύμφωνα με τα στοιχεία της Δ/νσης Εγγειοβελτιωτικών 'Εργων του ΥΠΕΧΩΔΕ τα εξής:
Η άρδευση και ο προγραμματισμός των Εγγειοβελτιωτικών 'Εργων και τα έργα περιοχής λίμνης Στυμφαλίας ανήκουν στην αρμοδιότητα του Υπουργείου Γεωργίας, προς το οποίο κοινοποιείται η ερώτηση και η διαχείριση των υδατικών πόρων είναι αρμοδιότητας του συνερωτώμενου Υπουργείου Ανάπτυξης, το οποίο είναι συναποδέκτης της Ερώτησης, σύμφωνα με τις ισχύουσες διατάξεις του ν. 1739/87.
Παράλληλα γίνεται από το ΥΠΕΧΩΔΕ προσπάθεια χρηματοδότησης έργων στο Αργολικό Πεδίο από το Γ' ΚΠΣ (Β' Ταμείο Συνοχής). Εφ' όσον η ως άνω χρηματοδότηση εγκριθεί, το ΥΠΕΧΩΔΕ/ΓΓΔΕ θα προβεί αμέσως στις απαιτούμενες ενέργεις για ανάθεση των σχετικών μελετών.

Επιπλέον σας γνωρίζουμε ότι το μείζον θέμα της διαχείρισης των
υδατικών πόρων απασχολεί σήμερα το ΥΠΕΧΩΔΕ και θα ληφθούν αποφάσεις αμέσως μετά από τη θεσμοθέτηση της νέας Σχετικής Κοινοτικής Οδηγίας. 
Ο Υπουργός
Κ. ΛΑΛΙΩΤΗΣ"
20. Στις με αριθμό 1461/20-7-00, 1493/24-7-00, 1613/27-7-00 και

1806/21-8-00 ερωτήσεις δόθηκε με το υπ'αριθμ. 253/4-9-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στις ερωτήσεις 1461/20-7-00, 1493/24-7-00, 1613/27-7-00
και 1806/21-8-00 που κατέθεσαν στη Βουλή οι Βουλευτές κύριοι Παναγ. Λαφαζάνης, Ασημίνα Ξηροτύρη-Αικατερινάρη, Γεωργ. Καρατζαφέρης, Παν. Κρητικός, Νόρα Κατσέλη και Ηλίας Παπαηλίας, παρακαλούμε να πληροφορήσετε τους κυρίους Βουλευτές σύμφωνα με τα στοιχεία της Δ/νσης Διοικητικού (Δ16) του ΥΠΕΧΩΔΕ τα εξής:
Το Ταμείο Εθνικής Οδοποιίας (ΤΕΟ) συστάθηκε με τις διατάξεις του ν. 3406/27 (ΦΕΚ 199 Α), εποπτεύεται από τη Γενική Γραμματεία Δημοσίων 'Εργων του ΥΠΕΧΩΔΕ και σκοπός του είναι η, μέσω πόρων του Ταμείου, κατασκευή και συντήρηση των εθνικών οδών.
Με τις διατάξεις του εδαφ. α της παρ. 13 του άρθρου 6 του ν. 2052/92 (ΦΕΚ 94. προβλέπεται ότι για τη συντήρηση, βελτίωση, ανακαίνιση και συμπλήρωση του βασικού οδικού δικτύου των Νομών Αττικής και Θεσσαλονίκης και του εθνικού οδικού δικτύου της χώρας, όπως κάθε φορά καθορίζονται, επιβάλλεται υπέρ του ΤΕΟ ειδικό τέλος κυκλοφορίας (διόδια) σε όλα τα οχήματα που κυκλοφορούν σ' αυτό.
Ο χρόνος έναρξης της είσπραξης των διοδίων καθορίζεται με κοινή
απόφαση των Υπουργών Οικονομικών και ΠΕΧΩΔΕ.
Επίσης με το εδαφ. γ της παρ. 13 του ιδίου άρθρου και νόμου προβλέπεται ότι με κοινή απόφαση των ως άνω Υπουργών καθορίζεται ο τρόπος είσπραξης του ειδικού αυτού τέλους (διόδια), ο τρόπος διαχωρισμού των οχημάτων σε κατηγορίες, το ύψος του ειδικού τέλους που επιβάλλεται σε κάθε κατηγορία οχήματος και για κάθε μία περίπτωση οδού στην οποία έχουν επιβληθεί μέχρι σήμερα ή επιβάλλονται (μετά από απόφαση του Υπουργού ΠΕΧΩΔΕ) τέλη διοδίων για κάθε τμήμα των οδών αυτών.
Στα πλαίσια των παραπάνω ρυθμίσεων εκδόθηκε η αρ. Δ16γ/015/ 51 0/Γ
/2.8.96 κοινή απόφαση του Υπουργού Οικονομικών και του Υφυπουργού ΠΕΧΩΔΕ σύμφωνα με την οποία καθορίστηκε το ύψος του ειδικού τέλους κυκλοφορίας (διόδια) για τα τμήματα των Εθνικών οδών Αθηνών-Κορίνθου, Κορίνθου-Πατρών, Κορίνθου-Τρίπολης, Αθηνών-Λαμίας, Λαμίας-Λάρισας, Λάρισας-Κατερίνης και Κατερίνης-Θεσσαλονίκης.
Από την έκδοση της απόφασης αυτής δεν έχει μεταβληθεί το ύψος των
εισπραττόμενων τελών (διοδίων) σε όλο το Εθνικό δίκτυο και σε όλα τα τμήματα αυτού εκτός του Σταθμού Διοδίων Αφιδνών στον οποίο τα τέλη των δύο κατευθύνσεων ενσωματώθηκαν στη μία εξ αυτών (κατεύθυνση προς Λαμία) λόγω ελλείψεως προσωπικού γεγονός που έδωσε την εντύπωση του διπλασιασμού τους.
Ο Υπουργός
Κ. ΛΑΛΙΩΤΗΣ"
21. Στην με αριθμό 1468/20-7-00 ερώτηση δόθηκε με το υπ'αριθμ. 187/31-8-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Aπαντώντας στην ερώτηση 1468/20.7.2000 που κατέθεσε στη Βουλή o
Βουλευτής κ. Ευάγγελος Μπασιάκος, παρακαλούμε να πληροφορήσετε την κ. Βουλευτή σε θέματα αρμοδιότητάς μας και σύμφωνα με τα στοιχεία της Δ/νσης Εγγειοβελτιωτικών 'Εργων (Δ7) του ΥΠΕΧΩΔΕ τα εξής:
Ο Οργανισμός Κωπαϊδας αντλεί από την Υλίκη για άρδευση με το χερσαίο ή το πλωτό αντλιοστάσιο, ανάλογα με τη στάθμη της λίμνης 25 έως 30 εκατ. κ.μ. νερό κατά τη θερινή περίοδο κάθε έτους.
Από τα μέσα Ιουνίου του 2000 λειτουργούν οι γεωτρήσεις Παρορίου-Βασιλικών τροφοδοτώντας την πεδιάδα της Κωπαϊδας με ποσότητες της τάξεως των 120.000 κ.μ. ημερησίως.
Ανάλογες ποσότητες κυβικών μέτρων νερού και για διάστημα περίπου δύο μηνών εξασφαλίστηκαν κατά τα έτη 1996, 1997, 1998 και 1999.
Επιπλέον η ΕΥΔΑΠ, μετά από εντολή του ΥΠΕΧΩΔΕ και σε συνεργασία με τους αρμόδιους Τοπικούς Φορείς, έρχεται αρωγός στα οξυμένα προβλήματα άρδευσης της περιοχής τροφοδοτώντας μέχρι τις 20 Αυγούστου 2000 πρόσθετη ποσότητα 1.500.000 κ.μ. νερού αφ'ενός με την ενεργοποίηση των γεωτρήσεων Ταξιαρχών (ΒΔ της Υλίκης) αφ'ετέρου με τη λειτουργία του Υδραγωγείου Δαύλειας-Διστόμου κατά ανάστροφη φορά, για υδροληψία από τον υδαταγωγό Μόρνου.
Το υδραγωγείο Διστόμου-Δαύλειας μελετήθηκε και κατασκευάστηκε το 1992 για την ενίσχυση του υδραγωγείου Μόρνου από τις πηγές του μέσου ρου του Βοιωτικού Κηφισού δια μέσω αντλιοστασίων και δεν διέθετε την αναγκαία υποδομή για την αντίστροφη λειτουργία.
Μετά από συντονισμένες προσπάθειες η ΕΥΔΑΠ υλοποιεί από τις 3 Αυγούστου του 2000 ένα ιδιαίτερα δύσκολο και πολυδάπανο εγχείρημα τροφοδοτώντας την πεδιάδα της Κωπαϊδας με 35.000 κ.μ. νερό την ημέρα από το νερό του Μόρνου διά μέσου προσωρινού αντλητικού συγκροτήματος.

Η λύση μεταφοράς περιορισμένης ποσότητας από το Μόρνο προς την
Κωπαϊδα πραγματοποιείται μόνο για τη φετεινή περίοδο.
Στο πρόγραμμα αντιπλημμυρικών έργων του ΥΠΕΧΩΔΕ/ΓΓΔΕ, έχουν ενταχθεί τα πιο κάτω έργα που αφορούν αντιπλημμυρικά του Ν. Βοιωτίας:
1. "Αντιπλημμυρικά προστασία άνω ρου Βοιωτικού Κηφισού" προϋπολογισμού 400.000.000 δρχ.
Μέχρι σήμερα έχουν διατεθεί 200.000.000 δρχ. για κατασκευή έργων. 2. "Αντιπλημμυρικά χειμάρρων Βοιωτίας, Φθιώτιδας, Φωκίδας και
Ευρυτανίας" προϋπολογισμού 800.000.000 δρχ. Για τον Ν. Βοιωτίας μέχρι
σήμερα έχουν διατεθεί 200.000.000 δρχ.
Ο Υπουργός
Κ. ΛΑΛΙΩΤΗΣ"
22. Στην με αριθμό 1487/21-7-00 ερώτηση δόθηκε με το υπ'αριθμ. 11603/4-9-00 έγγραφο από τον Υπουργό Aνάπτυξης η ακόλουθη απάντηση: 
"Απαντώντας στην ερώτηση 1487/21-7-00 που κατέθεσε στη Βουλή των
Ελλήνων ο Βουλευτής κ. Π. Μελάς, σας διαβιβάζουμε το υπ' αρ. ΓΓΔ/1981/1-8-2000 έγγραφο της Δημόσιας Επιχείρησης Ηλεκτρισμού (ΔΕΗ), με το οποίο δίδεται απάντησηκ στο θιγόμενο, στην ανωτέρω ερώτηση, θέμα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
23. Στην με αριθμό 1500/24-7-00 ερώτηση δόθηκε με το υπ' αριθμ. 

328/1-9-00 έγγραφο από τον Υπουργό Γεωργίας η ακόλουθη απάντηση: "Απαντώντας στην ερώτηση 1500/24.7.2000, που κατέθεσαν οι Βουλευτές
κύριοι Π. Φουντουκίδου, Δ Τζαμτζής και Γ. Καρασμάνης σας πληροφορούμε τα εξής:
'Οπως, μας πληροφόρησαν οι αρμόδιες υπηρεσίες της Ν.Α. Πέλλας (Δ/νση Αγροτικής, Ανάπτυξης, 'Εδεσσας και Δ/νση Αγροτικής Ανάπτυξης Γιαννιτσών), η μικροκαρπία που παρατηρήθηκε σε δύο ποικιλίες συμπύρηνων ροδακίνων στην περιοχή του Δήμου Μενηίδας δεν οφείλεται σε δυσμενείς καιρικές συνθήκες (καύσωνα), αλλά σε διάφορα αίτια και κυρίως σε μη σωστό αραίωμα των καρπών και σύμφωνα με τα κριτήρια που έχει θεσπίσει η Ε.Ε. δεν είναι δυνατόν τυχόν ζημιές στην παραγωγή των ποικιλιών αυτών των συμπύρηνων ροδακίνων να συμπεριληφθούν σε πρόγραμμα της Δ/νσης ΠΣΕΑ.
Ο Υπουργός
Γ. ΑΝΩΜΕΡΙΤΗΣ"
24. Στην με αριθμό 1512/24-7-00 ερώτηση δόθηκε με το υπ' αριθμ. 142/4-9-00 έγγραφο από τον Υπουργό Εξωτερικών η ακόλουθη απάντηση:
"Σε απάντηση της ερώτησης 1512/24.7.00 των Βουλευτών κυρίων Δ. 
Σιούφα, Π. Παυλόπουλου, Β. Μεϊμαράκη και Α. Σπηλιωτόπουλου, σας γνωρίζουμε τα εξής:
Το θέμα της κατασκευής πυρηνικού εργοστασίου στην περιοχή Akkuyu της Τουρκίας είναι ευρύτερου ενδιαφέροντος και δεν έχει διμερή χαρακτήρα ώστε να τεθεί, στη βάση αυτή, στην 'Αγκυρα.
Οι ανησυχίες των μελών της Βουλής των Ελλήνων είναι και δικές μας, μεταξύ άλλων και για τους σοβαρούς κινδύνους που μπορεί να προκύψουν για το περιβάλλον, λόγω της σεισμικότητας που χαρακτηρίζει την περιοχή αυτή και γι' αυτό, όχι μόνο παρακολουθούμε με ιδιαίτερη προσοχή το θέμα, αλλά έχουμε, όπως είναι γνωστό, ήδη προβεί σε συγκεκριμένες ενέργειες όλο αυτό το διάστημα. Ειδικότερα:
'Εχουν πραγματοποιηθεί διαβήματα στα Υπουργεία Εξωτερικών των κρατών, από τα οποία προέρχονται οι εταιρείες που συμμετέχουν στο συναφή μειοδοτικό διαγωνισμό (ΗΠΑ, Καναδάς, Ιταλία, Γερμανία, Γαλλία, Ιαπωνία κλπ), καθώς και στις ενδιαφερόμενες εταιρείες.
Επειδή φαινόταν ότι η καναδική εταιρεία θα ήταν εκείνη που πιθανόν θα κατασκεύαζε το έργο αυτό, είχα προσωπικά την ευκαιρία να μιλήσω για το θέμα και με τον Πρωθυπουργό του Καναδά στην πρόσφατη επίσκεψή μου εκεί. 
'Εγιναν παραστάσεις στη Διεθνή Επιτροπή Ατομικής Ενέργειας, στο
υψηλότερο επίπεδο.
'Εχει εγερθεί το θέμα στα πλαίσια της Ευρωπαϊκής 'Ενωσης (ΚΕΠΠΑ). Και δεν είναι μόνο η Ελλάδα που έχει ανησυχίες μέσα στην Ευρωπαϊκή 'Ενωση γι' αυτό το ζήτημα.
'Εχει προετοιμασθεί και διανεμηθέι ενημερωτικό έντυπο, στα αγγλικά,
σε συνεργασία με το Υπουργεείο Αιγαίου, για το θέμα αυτό.
'Εχει εγερθεί το θέμα στη Ευρωμεσογειακή Διάσκεψη το Παλέρμο,
παρόντος του Τούρκου Υπουργού Εξωτερικών.
'Εχει εγερθεί το θέμα στον Καναδά, με την πολύπλευρη και συγχρόνως πολύτιμη συμπαράσταση της ομογένειάς μας, αλλά και περιβαλλοντικών οργανώσεων.
Τέλος, είχα την ευκαιρία προσωπικά να μιλήσω και με τον κ. Τζεμ για
τις δικές μας ανησυχίες.
Στις 25.7.2000 ο Τούρκος Πρωθυπουργός B.Ecevit ανακοίνωσε την
αναβολή, επί του παρόντος, της κατασκευής του πυρηνικού σταθμού στο Akkuyu, προβάλλοντος κυρίως οικονομικούς λόγους και ειδικότερα το ενδεχόμενο να τεθεί σε κίνδυνο το σταθεροποιητικό πρόγραμμα της οικονομίας της χώρας και δευτερευόντως, την παρατηρούμενη στροφή πολλών κρατών- όπως η Γερμανία- προς άλλες μορφές ενέργειας.
Η Κυβέρνηση θα συνεχίσει να παρακολουθεί το θέμα με την επιβαλλόμενη προσοχή.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
25. Στην με αριθμό 1520/24-7-00 ερώτηση δόθηκε με το υπ' αριθμ. 257/31-8-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στις ερωτήσεις 1520/24.7.2000 και 1828/22.8.2000 που
κατέθεσε στη Βουλή, ο Βουλευτής κ. Γεώργιος Τσούρνος, παρακαλούμε να πληροφορήσετε τον κύριο Βουλευτή σύμφωνα με τα στοιχεία της Δ/νσης Εγγειοβελτιωτικών 'Εργων (Δ7) του ΥΠΕΧΩΔΕ τα εξής:

1. Για τα έργα ύδρευσης του Αργολικού Πεδίου, το Υπουργείο Γεωργίας
που είναι καθ' ύλην αρμόδιο για τον προγραμματισμό των Εγγειοβελτιωτικών 'Εργων έχει κάνει πρόβλεψη για ένταξη στο Γ' ΚΠΣ σχετικού έργου με προϋπολογισμό 7 δισ. δρχ. 'Αρα περισσότερα στοιχεία θα δοθούν από το Υπουργείο Γεωργίας προς το οποίο κοινοποιείται η ερώτηση.
2. Παράλληλα γίνεται από το ΥΠΕΧΩΔΕ προσπάθεια χρηματοδότησης έργων
στο Αργολικό Πεδίο από το Γ' ΚΠΣ (Β' Ταμείο Συνοχής). Εφόσον η ως άνω χρηματοδότηση εγκριθεί, το ΥΠΕΧΩΔΕ/ΓΓΔΕ θα προβεί αμέσως στις απαιτούμενες ενέργειες για ανάθεση των σχετικών μελετών.

Ο Υπουργός
Κ. ΛΑΛΙΩΤΗΣ"
26. Στην με αριθμό 1524/25-7-00 ερώτηση ΑΚΕ 173 δόθηκε με το υπ' αριθμ. 27161/1-9-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση και ΑΚΕ 1524/173/25-7-2000, που κατέθεσε στη Βουλή ο Βουλευτής κ. Μάριος Σαλμάς, σας αποστέλλουμε συνημμένα κατάσταση με τα ονοματεπώνυμα των αποσπασμένων υπαλλήλων της Γ.Γ. ΕΣΥΕ σε άλλες υπηρεσίες καθώς και τις αποφάσεις των αποσπάσεων.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
Σημ.: Τα συνημμένα σχετικά έγγραφα ευρίσκονται σταο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
27. Στην με αριθμό 1539/25-7-00 ερώτηση δόθηκε με το υπ' αριθμ. 210/31-8-00 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση:
"Απαντώντας στην ερώτηση 1539/25.07.2000 που κατέθεσε στη Βουλή, ο
Βουλευτής κ. Αθηναίος Φλωρίδης, παρακαλούμε να πληροφορήσετε τον κύριο Βουλευτή σε θέματα αρμοδιότητας μας και σύμφωνα με τα στοιχεία της Δ/νσης Ελέγχου Κατασκευής 'Εργων της Περιφέρειας Κεντρικής Μακεδονίας τα εξής; 
1. Το έργο διαπλάτυνσης του οδικού άξονα Θεσσαλονίκης- Ν. Μουδανιών
στο τμήμα Καρδία- Ν. Καλλικράτεια, μήκους 17,5 χλμ. και προϋπολογισμού 10 δις έχει ως τεχνικό αντικείμενο την μετατροπή του υπάρχοντος ασφαλτοστρωμένου δρόμου (πλάτους 9,5 μ. μαι αμφίδρομη κίνηση με μία λωρίδα κυκλοφορίας για κάθε ένα από τα δύο αντίρροπα ρεύματα) σε κλειστό 
αυτοκινητόδρομο με δύο ανεξάρτητους κλάδους κυκλοφορίας (πλάτους 10,50 μ. και δύο λωρίδων ο καθένας) διαχωριζόμενους μεταξύ τους από νησίδα NEW JERSEY πλάτους 4,0 μ., ο οποίος θα διατεθεί και 4 ανισόπεδους κόμβους (Σκολαρίου, Μεσημερίου, Λακκώματος, Αγ. Παύλου).
Ακόμη κατασκευάζεται εκατέρωθεν της κύριας αρτηρίας ασφαλτοστρωμένο
παράπλευρο δίκτυο συνολικού μήκους - 33 χλμ. και με πλάτος
ασφαλτοστρωμένου οδοστρώματος 7,50-9,00 μ. δηλ. ίσο προς το πλάτους του υπάρχοντος δρόμου.
2. Οι εργασίες της εργολαβίας άρχισαν μεν κατά την 'Ανοιξη του 1997 αλλά μόνο στη ζώνη της παλιάς υπάρχουσας απαλλοτρίωσης γιατί δεν ήταν δυνατή η επέμβαση στις αππαλλοτριούμενες ιδιοκτησίες της νέας
απαλλοτρίωσης που κηρύχθηκε τον Φεβρουάριο του 1997.
Η εκτέλεση εργασιών στη ζώνη της νέας απαλλοτρίωσης και η πλήρης εντατικοποίηση του ρυθμού των εργασιών της εργολαβίας άρχισε ουσιαστικά

τον Απρίλιο του 1999 όταν είχε συντελεσθεί η πλήρης παρακατάθεση των επιδικασθεισών αποζημιώσεων (14 δισ.) των απαλλοτριουμένων και είχαν καμφθεί, εκ μέρους της Περιφέρειας, οι αντιδράσεις του μέγιστου αριθμού των παροδίων (κυρίως ιδιοκτητών πρατηρίων υγρών καυσίμων και βιοτεχνικών εγκαταστάσεων) οι οποίοι αρνούνταν την παράδοση των απαλλοτριουμένων ιδιοκτησιών τους και μετά τις αντίστοιχες παρακαταθέσεις.
3. 'Ολες οι εργασίες του έργου από τον Απρίλιο του 1999 εκτελούνται με παράλληλο εντονότατο κυκλοφοριακό φόρτο κατά τη θερινή περίοδο (Ιούνιος- Σεπτέμβριος) πράγμα που έχει ως αποτέλεσμα ο σχεδιασμός της εκτέλεσης των εργασιών της εργολαβίας να γίνεται με πρώτο στόχο την εξυπηρέτηση της κυκλοφορίας και με εν συνεχεία στόχο την ολοκλήρωση του καθαρώς τεχνικού αντικειμένου του έργου. Συνέπεια τούτου είναι η καθυστέρηση στην συνολικώς απαιτούμενη προθεσμία περαίωσης του έργου και οι πρόσθετες δαπάνες που το βαρύνουν εκ του λόγου αυτού (παρακάμψεις πρόσθετες εργασίες κλπ.).

4. 'Ηδη σήμερα η κυκλοφορία στο τμήμα Καρδία - Λάκκωμα μήκους 8 χλμ. εκτελείται σε δύο ανεξάρτητα ρεύματα, δύο λωρίδων το καθένα, ενώ
παράλληλα έχει αποδοθεί στην κυκλοφορία και ο ανισόπεδος κόμβος

Λακκώματος με το οποίο καταργήθηκαν οι ισόπεδοι κόμβοι Μεσημερίου και Λακκώματος αυξάνοντας έτσι σημαντικότατα την ασφάλεια την διεξαγόμενης κυκλοφορίας.
5. 'Ηδη προβλέπεται από τις 4 Αυγούστου του τρέχοντος έτους η κυκλοφορία να διεξάγεται σε δύο ανεξάρτητους κλάδους (δύο λωρίδων ο καθένας) εφ' όλου του μήκους των 17,5 χλμ. μετά την κατεδάφιση της υπάρχουσας γέφυρας (Ανισόπεδη Διάβαση) του Αγίου Παύλου και την κατασκευή της νέας, ενώ το έργο στο συνολικό του τεχνικό αντικείμενο (πλήρες παράπλευρο δίκτυο, επενδεδυμένες τάφροι, φυτεύσεις πρανών κλπ) προβλέπεται να ολοκληρωθεί μέσα στο Α' εξάμηνο του 2001.
Ο Υπουργός
Κ. ΛΑΛΙΩΤΗΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Αναφορές-ερωτήσεις πρώτου κύκλου:
Η με αριθμό 3701/7.11.2000 ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Υγείας-Πρόνοιας, σχετικώς με τις προθέσεις της Κυβέρνησης σε ό,τι αφορά στην αναβάθμιση του εξοπλισμού και την ενίσχυση με νοσηλευτικό προσωπικό της Μονάδες Τεχνητού Νεφρού στον 'Αγιο Νικόλαο Νομού Λασιθίου, διαγράφεται έπειτα από συνεννόηση του κυρίου Υπουργού με τον κύριο Βουλευτή.
Δεύτερη είναι η με αριθμό 2628/26.9.2000 ερώτηση του Βουλευτή της
Νέας Δημοκρατίας κ. Νικήτα Κακλαμάνη προς τον Υπουργό Υγείας-Πρόνοιας, σχετικώς με την λήψη μέτρων αντιμετώπισης των προβλημάτων λόγω έλλειψης Μονάδας Αυξημένης Φροντίδας στο Νοσοκομείο Ασκληπιείο Βούλας.
Η ερώτηση του κ. Κακλαμάνη έχει ως εξής:
"Τα όσα κατήγγειλε δημοσίως η Νοσοκομειακή Επιτροπή της 'Ενωσης Ιατρών Νοσοκομείων Αθηνών-Πειραιά (E.I.N.A.Π), του Νοσοκομείου της Βούλας αποτελούν κόλαφο για το επίπεδο της δημόσιας υγείας στην Ελλάδα. 
Συγκεκριμένα αναφέρουν ότι: "Επειδή δεν λειτουργεί στο Νοσοκομείο
Μονάδα Αυξημένης Φροντίδας, αυτό έχει σαν αποτέλεσμα το 30% των ασθενών που εξέρχονται από τη Μονάδα Εντατικής Θεραπείας να πεθαίνουν σε λιγότερο από ένα μήνα μετά την έξοδό τους. Οι μισοί περίπου από αυτούς πεθαίνουν σε μια εβδομάδα".
Ερωτάται ο κύριος Υπουργός:
1. Αληθεύουν οι καταγγελίες που προκαλούν σοκ στην κοινή γνώμη;
2. Αν ναι, προτίθεται να διατάξει έρευνα;
3. Ποια άμεσα μέτρα πρόκειται να λάβει για να αντιμετωπιστούν τα
οξέα προβλήματα του Νοσοκομείου;
Η Υφυπουργός Υγείας και Πρόνοιας κ. Σπυράκη έχει το λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Νομίζω ότι ο κύριος Κακλαμάνης αναφέρεται σε ένα προγενέστερο
δημοσίευμα που είχε εμφανιστεί σε εφημερίδα, όπου πραγματικά εμφανίζονταν για τη ΜΕΘ του Νοσοκομείου Βούλας αυτά που αναφέρει ακριβώς στην ερώτησή του.
Παρά ταύτα, ο Διευθυντής της ΜΕΘ Βούλας είχε τότε απαντήσει στο
Διευθυντή της εφημερίδας ως εξής: "Δεν σας είπα εγώ ότι το 30% των εξερχομένων εκ της ΜΕΘ πεθαίνουν σε ένα μήνα. Στη μελέτη που ξέρω για τα ελληνικά δεδομένα, η αποδεκτή θνησιμότητα που είναι 24% μέσα στη ΜΕΘ, 
γίνεται 34% ένα μήνα μετά την έξοδο εκ της ΜΕΘ και περίπου 40% στο έτος. Από τους θανάτους αυτούς όντως οι μισοί περίπου συμβαίνουν τα πρώτα
εικοσιτετράωρα. Για το αν υπήρχε ΜΑΦ, κάποιοι θάνατοι θα είχαν
αποφευχθεί. Για το "ΑΣΚΛΗΠΙΕΙΟ" δεν υπάρχει αντίστοιχη μελέτη παρ' ότι 
δεν υπάρχει αμφιβολία ότι η ΜΑΦ χρειάζεται να αναπτυχθεί σε όλα τα νοσοκομεία. "Επομένως, υπάρχει μία σύγχυση για το συνολικό ποσοστό θανάτων με το ποσοστό θανάτων των εξελθόντων σε ένα μήνα από τη μονάδα εντατικής θεραπείας του "ΑΣΚΛΗΠΙΕΙΟΥ" Βούλας.
Προσωπικά έχω επισκεφθεί τη μονάδα και έχω συζητήσει με το διευθυντή. Είναι μία μονάδα εντατικής θεραπείας η οποία αποτελεί ένα κομμάτι του

νοσοκομείου που έχει ανακαινιστεί. Τουλάχιστον δεν ξεφεύγει από τα όρια τα οποία είναι αποδεκτά στην ελληνική πραγματικότητα. 'Αρα, ως προς το δεύτερο σημείο της ερώτησής σας σας απαντώ ότι δεν προτιθέμεθα να διατάξουμε κάποια έρευνα διότι τα στοιχεία τα οποία μας δίνουν δεν
ξεφεύγουν από τα αποδεκτά για την ελληνική πραγματικότητα. 
Βέβαια στο μέλλον το σχέδιο του Υπουργείου Υγείας είναι να κάνει
ποιοτικό έλεγχο στις διάφορες μονάδες υπηρεσιών υγείας
συμπεριλαμβανομένων των ΜΕΘ κυρίως και των ΜΑΦ. 
Τρίτον μας ρωτάτε ποια είναι τα μέτρα τα οποία προτιθέμεθα να λάβουμε
άμεσα για να αντιμετωπιστούν τα οξύτατα προβλήματα του νοσοκομείου. Φαντάζομαι ότι αναφέρεστε στη ΜΕΘ. Σύμφωνα με τον Οργανισμό του
Νοσοκομείου αυτήν τη στιγμή δεν λειτουργούν δύο κρεβάτια. Υπάρχει μελέτη αντιστοιχίας νοσηλευτικού προσωπικού και ιατρικού ως προς τις κλίνες από

το 1997, αλλά υπάρχει και μία πρόσφατη, στην οποία συμμετείχε και ο διευθυντής της ΜΕΘ του "ΑΣΚΛΗΠΙΕΙΟΥ" Βούλας. Δεσμευόμεθα ότι θα ανοίξουν αυτές οι δύο κλίνες. 
'Εχουν δοθεί ήδη στο "ΑΣΚΛΗΠΙΕΙΟ" Βούλας τριάντα οκτώ θέσεις νοσηλευτικού προσωπικού. Υπάρχει εγκύκλιος προς τους προέδρους των νοσοκομείων να στελεχώνονται κατά προτεραιότητα οι μονάδες εντατικής θεραπείας, έτσι ώστε να αναπτύξουμε μέσα στο σύνολο της επικράτειας γύρω στις εκατό κλίνες ΜΕθ με μία πολύ καλή αντιστοιχία κλινών και νοσηλευτριών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κακλαμάνης έχει το λόγο. ΝΙΚΗΤΑΣ ΚΑΚΛΑΜΑΝΗΣ: Κατ' αρχήν, κύριε Πρόεδρε, απευθύνομαι σε εσάς
υπό τη θεσμική σας ιδιότητα για νας πω ότι πρέπει να συστήσετε στους Υπουργούς να απαντούν στις ερωτήσεις των Βουλευτών υπό την έννοια ότι αυτή η ερώτηση μετετράπη σε επίκαιρη διότι δεν είχε απαντηθεί. Κάνοντας έναν πρόχειρο έλεγχο για τον εαυτό μου, αλλά και για άλλους συναδέλφους είδα ότι σωρεία ερωτήσεων δεν απαντώνται. Αυτό είναι απαράδεκτο. 'Εχω παραδείγματα ερωτήσεων που τις έχω υποβάλει τέσσερις φορές από τον 
Ιούλιο μέχρι σήμερα. Βέβαια δεν αναφέρομαι στην κ. Σπυράκη. Μιλώ γενικά. Κυρία Σπυράκη, δυστυχώς, επιβεβαιώσατε τις καταγγελίες. Χαίρομαι που
είχατε την ειλικρίνεια να το πείτε. Μιλήσατε δύο φορές για τα ελληνικά δεδομένα. Αυτό όμως δεν είναι απάντηση. Εγώ θέλω να μου πείτε πότε η Ελλάδα θα προσαρμόσει τα δικά της ποσοστά στα διεθνή δεδομένα. Δύο φορές μου είπατε για τα ελληνικά δεδομένα. Δηλαδή το ότι πεθαίνουν τόσοι είναι αποδεκτό. Δεν είναι απάντηση Υπουργού Υγείας αυτό.
Επιπλέον μη βασιζόσαστε στο ότι στείλατε εγκύκλιο και είπατε να στελεχωθούν κατά προτεραιότητα οι μονάδες. Εάν από τις τριάντα οκτώ θέσεις που λέτε ότι δώσατε δεν πείτε ότι θα πάνε τόσες θέσεις στη ΜΕΘ, να θυμηθείτε ότι του χρόνου θα μου λέτε πάλι ότι θα στείλετε νοσηλεύτριες. Αυτό λέει η πικρά μου εμπειρία.
Τέλος, αυτά τα περιστατικά και άλλες δυσλειτουργίες δεν οφείλονται
στο φοβερό που ακούστηκε το μεσημέρι από τον κύριο Υπουργό ότι οι φοιτητές κάνουν εξωτερικά ιατρεία και εξετάζουν ασθενείς μέσα στα νοσοκομεία και στα εξωτερικά ιατρεία. Πιστεύω ότι ήταν βερμπαλιστικό λάθος. Οι φοιτητές είναι στα εξωτερικά ιατρεία και στους θαλάμους για να εκπαιδεύονται και όχι για να αντικαθιστούν τους μεγαλογιατρούς. 
ΠΡΟΕΔΡΕΥΩΝ (Κωνσταντίνος Γείτονας): Η κ. Σπυράκη έχει το λόγο. ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κύριε Πρόεδρε,
νομίζω ότι μερικές φορές παίζουμε με κάποιες φράσεις και με κάποιες λέξεις. Εγώ διάβασα συγκεκριμένα αυτό το οποίο αναφερόταν στην ΜΕΘ του "ΑΣΚΛΗΠΙΕΙΟΥ" Βούλας, η οποία μπορούσε να έχει μελέτη συγκρισιμότητας με τα ελληνικά δεδομένα.
Ο κ. Κακλαμάνης ως πανεπιστημιακός γνωρίζει πάρα πολύ καλά πώς
γίνονται οι μελέτες συγκρισιμότητας. Δεν είναι απλό να πούμε νούμερα, το ξέρετε πάρα πολύ καλά. Θα πρέπει να έχουμε μία αντιστοιχία βαρύτητας περιστατικών και πολλών άλλων δεδομένων. Και δεν απέχουν αν θέλουμε να το δούμε γενικά τα ελληνικά δεδομένα σε θέματα θνητότητας σε σχέση με τα διεθνή δεδομένα. 'Οτι χρειάζεται να κάνουμε βελτιώσεις, ότι χρειάζεται να αναπτύξουμε ποιοτικούς ελέγχους με σύστημα και σχέδιο δεν υπάρχει καμία αμφιβολία.
Ως προς το δεύτερο σημείο της αγόρευσης του κ. Κακλαμάνη που αναφέρθηκε σε αυτό το οποίο είπε ο κύριος Υπουργός σήμερα, όπου ήμουν παρούσα, δεν θα το σχολιάσω διότι ξεφεύγει από το θέμα της επίκαιρης ερώτησης, αλλά θα μου επιτρέψει μετά το τέλος αυτής της συνεδρίασης να συζητήσω προσωπικά μαζί του το θέμα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Αναφορές- ερωτήσεις δεύτερου
κύκλου:
Πρώτη είναι η υπ' αριθμ. 3596/2.11.2000 ερώτηση της Βουλευτού του

Πανελληνίου Σοσιαλιστικού Κινήματος κας Ευαγγελίας Σχοιναράκη-Ηλιάκη προς τον Υπουργό Υγείας και Πρόνοιας, σχετικά με τις ενέργειες του Υπουργού προκειμένου και οι νοητικά και ψυχικά ασθενείς να έχουν ίση μεταχείριση με τις άλλες κατηγορίες Ατόμων με Ειδικές Ανάγκες.
Η ερώτηση της κ. Σχοιναράκη έχει ως εξής:
"Σύμφωνα με τις ισχύουσες διατάξεις τα άτομα που έχουν χαρακτηρισθεί ανίκανα προς εργασία σε ποσοστό 67%, λόγω σοβαρής νοητικής ή ψυχικής 
ασθένειας, και με τη διαδικασία του ν. 2643 εντάσσονται στους πίνακες του ΟΑΕΔ για εξεύρεση εργασίας, αποκλείονται από το πρόγραμμα παροχής επιδόματος της κοινωνικής πρόνοιας.
Επειδή:
1. Πολλές φορές η εγγραφή στις καταστάσεις του ΟΑΕΔ δεν εξασφαλίζει
και την εξεύρεση εργασίας
2. Στις περιπτώσεις εξεύρεσης εργασίας συχνά δεν υπάρχει η δυνατότητα εργοδότησής τους για μακρύ χρονικό διάστημα, λόγω υποτροπής της νόσου

3. 'Αλλες κατηγορίες ατόμων με ειδικές ανάγκες εξακολουθούν να
λαμβάνουν το επίδομα κοινωνικής πρόνοιας και κατά τη διάρκεια της απασχόλησής τους
4. Στη συντριπτική πλειοψηφία τους τα άτομα με ειδικές ανάγκες που προσφεύγουν στην προνοιακή επιδότηση είναι σε πολύ δύσκολη οικονομικά κατάσταση και υπάρχει δυσκολία αντιμετώπισης ακόμη και των βασικών αναγκών
Και επειδή γνωρίζω την ευαισθησία σας απέναντι σ' αυτά τα άτομα, σας παρακαλώ να εξετάσετε το πρόβλημα προκειμένου και οι νοητικά και ψυχικά ασθενείς να έχουν ίση μεταχείριση με τις άλλες κατηγορίες ατόμων με ειδικές ανάγκες.
Παράκληση θερμή να με ενημερώσετε για τις ενέργειές σας".

Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Σύμφωνα με τα ισχύοντα για το πρόγραμμα οικονομικής ενίσχυσης των ατόμων με ειδικές ανάγκες δικαιούχοι του επιδόματος βαριάς αναπηρίας είναι άτομα ανεξαρτήτως ηλικίας τα οποία είναι ανασφάλιστα ή έμμεσα ασφαλισμένα και λόγω σοβαρής σωματικής, νοητικής ή ψυχικής ασθένειας-αναπηρίας, είναι ανίκανα σε ποσοστό τουλάχιστον 67% για την άσκηση βιοποριστικού επαγγέλματος.
Η οικονομική αυτή ενίσχυση χορηγείται στα ανασφάλιστα -το τονίζω- ή έμμεσα ασφαλισμένα άτομα με αναπηρίες, τα οποία δεν εντάσσονται σε κάποια άλλη κατηγορία αναπηριών και ανάλογων προγραμμάτων και επιδομάτων, όπως είναι οι κατηγορίες των τυφλών, των κωφών, των ατόμων με μεσογειακή αναιμία, τετραπληγίες, παραπληγίες και άλλες κατηγορίες.
Σύμφωνα με το ν. 2643 που αφορά τη μέριμνα για την απασχόληση ατόμων ειδικών κατηγοριών ανάμεσα στις οποίες είναι και τα άτομα με αναπηρίες, τα άτομα αυτά έχουν τη δυνατότητα να γραφούν στα μητρώα ανέργων του Οργανισμού Απασχόλησης Εργατικού Δυναμικού και με τις σχετικές ρυθμίσεις του νόμου αυτού και την προστασία που παρέχει στα άτομα αυτά, να εξασφαλίσουν εργασία.
Με βάση όμως τα ανωτέρω, δηλαδή την αναγραφή τους στα μητρώα του
ΟΑΕΔ, δεν συντρέχει λόγος διακοπής ή αποκλεισμού του σχετικού επιδόματος -του προγράμματος δηλαδή οικονομικής ενίσχυσης βαριάς αναπηρίας- για τα άτομα αυτά, εφόσον βεβαίως πληρούν τις άλλες προϋποθέσεις. 
Αντίθετα γίνεται διακοπή της οικονομικής ενίσχυσης όταν τα άτομα
αυτά εξασφαλίσουν απασχόληση στο δημόσιο ή στον ιδιωτικό τομέα ή είναι αυτοαπασχολούμενοι ή συμμετέχουν σε ειδικά προγράμματα απασχόλησης του ΟΑΕΔ, καθώς με την ένταξή τους στην αγορά εργασίας ασφαλίζονται άμεσα και κατά συνέπεια δεν πληρούν μία από τις βασικές προϋποθέσεις των προγραμμάτων αυτών, που είναι για τα ανασφάλιστα ή έμμεσα ασφαλισμένα άτομα. 
Σε περίπτωση δε που τα άτομα αυτά χάσουν την εργασία τους ή τη διακόψουν, μπορούν να υποβάλουν εκ νέου τα δικαιολογητικά τους στις διευθύνσεις πρόνοιας των Νομαρχιακών Αυτοδιοικήσεων και να ξαπάρουν το επίδομα αυτό. 
Πρέπει τέλος να πω ότι οι ανάγκες των ατόμων με αναπηρίες και οι
κατηγορίες που διαμορφώνονται στο χώρο αυτό -το αντιλαμβάνεσθε- είναι μία υπόθεση με επιστημονική προσέγγιση η οποία γίνεται από το Κεντρικό Συμβούλιο Υγείας, το οποίο είναι ένα συμβουλευτικό όργανο για την ηγεσία του Υπουργείου. Οι ανάγκες αυτές διαμορφώνουν τις υπηρεσίες ή το ύψος του

επιδόματος της κάθε κατηγορίας.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κ. Ευαγγελία Σχοιναράκη-Ηλιάκη έχει το λόγο.
ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.

Γνωρίζετε, κύριε Υπουργέ, ότι σύμφωνα με το νόμο 2643/1998, για να
εγγραφούν τα άτομα με ειδικές ανάγκες στους καταλόγους των ανέργων του ΟΑΕΔ, πρέπει να έχουν ποσοστό αναπηρίας τουλάχιστον 50%. 'Ετσι οι επιτροπές του ΟΑΕΔ γνωμοδοτούν 50% αναπηρία. 
Θα πρέπει, λοιπόν, να υπάρχουν για το κάθε άτομο με ειδικές ανάγκες
δύο τέτοιες γνωμοδοτήσεις -η μία αναφέρει το 67%, ούτως ώστε να παίρνει το προνοιακό επίδομα, και η άλλη να αναφέρει το 50% που γνωμοδοτούν οι επιτροπές του ΟΑΕΔ- για να εγγραφεί στους καταλόγους των ανέργων με ειδικές ανάγκες. 
Είναι κατανοητό απ'όλους ότι εφόσον κατατεθεί η γνωμοδότηση που αναφέρουν 50% αναπηρία στην πρόνοια, αυτόματα θα κοπεί αυτό το προνοιακό επίδομα. Το ένα είναι αυτό και έχει δημιουργηθεί πρόβλημα τουλάχιστον στο Νομό Ηρακλείου. Η Πρόνοια μαζί με τις υπηρεσίες του ΟΑΕΔ έχουν εντοπίσει το θέμα, έχουν συζητήσει, έχουν στείλει έγγραφα στις υπηρεσίες ατόμων με ειδικές ανάγκες του Υπουργείου Πρόνοιας. 
Το δεύτερο είναι το εξής: Τα νοητικώς και ψυχικώς ασθενή άτομα
-και γνωρίζουμε πολύ καλά ότι η υποτροπή της νόσου είναι συχνή σε αυτά σε σχέση με τα άλλα άτομα με ειδικές ανάγκες- πολλές φορές αναγκάζονται να διακόψουν την εργασία τους και έχουμε έτσι συχνές προσλήψεις και απολύσεις. Εκείνο που ζητώ εγώ, εφόσον υπάρχουν κατηγορίες ατόμων με ειδικές ανάγκες των οποίων δεν κόβεται το προνοιακό επίδομα, να έχουν την ίδια μεταχείρηση και τα νοητικώς και ψυχικώς ασθενή άτομα.

ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε, η αγαπητή συνάδελφος αναφέρεται, νομίζω, σε ένα ειδικό θέμα του Νομού Ηρακλείου. Πρέπει να σας ενημερώσω ότι οι επιτροπές που καθορίζουν τα ποσοστά αναπηρίας, σε ό,τι αφορά τουλάχιστον τον ορισμό του 67% και άνω, που σημαίνει ένταξη στο πρόγραμμα επιδότησης της πρόνοιας, είναι οι υγειονομικές επιτροπές της νομαρχίας. Πρέπει επίσης να σας πω ότι η ίδια

η επιτροπή, η υγειονομική επιτροπή της νομαρχίας, πιστοποιεί και το ποσοστό του 50% και άνω για την ένταξη των ατόμων με αναπηρίες σε προγράμματα του ΟΑΕΔ. 
Δεν ξέρω για ποιο λόγο υπάρχει μία σύγχυση στο Νομό Ηρακλείου. Αυτό είμαι στη διάθεσή σας να το συζητήσουμε και ενδεχομένως σε συνεννόηση με το Υπουργείο Εργασίας να το αντιμετωπίσουμε. 
Σχετικά με το θέμα της κάλυψης των αναγκών πρέπει να γνωρίζετε ότι υπάρχουν κατηγορίες ατόμων με αναπηρίες που έχουν κάποιες ειδικές και αυξημένες ανάγκες και γι'αυτόν το λόγο μπορούν να εργάζονται και να παίρνουν το επίδομά τους ταυτοχρόνως.
Παραδείγματος χάριν, είναι η κατηγορία των τυφλών, οι οποίοι, όπως αντιλαμβάνεσθε, χωρίς την μέθοδο Μπρέιγ, η οποία κοστίζει, δεν μπορούν να κάνουν ανάγνωση. Είναι τα άτομα με μεσογειακή αναιμία, τα οποία έχουν να 
αντιμετωπίσουν δαπάνες με τις μεταγγίσεις που συνεχώς χρειάζονται. Πάντως, πρέπει να σας πω ότι γενικά η τάση δεν είναι η υποστήριξη των
ατόμων με αναπηρίες μέσα από επιδοματικές πολιτικές, την οποία πάντως θα αναμορφώσουμε ώστε η επιδοματική αυτή πολιτική να μην αποτελεί
ανασταλτικό παράγοντα για την ένταξη ενός ατόμου στην αγορά εργασίας, για

τη συμμετοχή του στην εργασία, αλλά η προσφορά ευκαιριών απασχόλησης και η υποστήριξη των υπηρεσιών που θα βοηθήσει τον ίδιο, θα τον διευκολύνει να παραμείνει κοντά στο οικογενειακό του περιβάλλον μέσα στην κοινότητα και όχι στην εκδοχή της ασυλικής ή της ιδρυματικής μορφής προστασίας, που ουσιαστικά τον οδηγεί στον κοινωνικό αποκλεισμό.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Πάντως, ο νόμος για το εθνικό σύστημα κοινωνικής φροντίδας, σας δίνει αυτή τη δυνατότητα δηλαδή της αναμόρφωσης των επιδομάτων ύστερα από μελέτη.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Βεβαίως. ΠΡΟΕΔΡΕΥΩΝ (Κωνσταντίνος Γείτονας): Τελευταία είναι η με αριθμό
3413/394/26-10-2000 ερώτηση και αίτηση κατάθεσης εγγράφων του
Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό

Τύπου και Μέσων Μαζικής Ενημέρωσης, σχετικώς με τη διαδικασία επιβολής
και είσπραξης των προστίμων που επέβαλε το ραδιοτηλεοπτικό συμβούλιο, την τελευταία τριετία, στα Μέσα Μαζικής Ενημέρωσης.
Η ερώτηση και αίτηση κατάθεσης εγγράφων του συναδέλφου κ. Γαρουφαλιά, έχει ως εξής:
"Σε πόσα και σε ποια ραδιοτηλεοπτικά μέσα επέβαλε κυρώσεις για παραβίαση των κανόνων και των αρχών λειτουργίας, το ραδιοτηλεοπτικό συμβούλιο την τελευταία τριετία;
Ποιο το ύψος των προστίμων που επέβαλε ανά ραδιοτηλεοπτικό μέσο;
Ερωτάται ο κύριος Υπουργός, με ποια διαδικασία εισπράχθηκαν τα επιβληθέντα πρόστιμα από τους παραβάτες ιδιοκτήτες των ΜΜΕ; Παρακαλούμε για την κατάθεση των σχετικών εγγράφων, για την επιβολή των προστίμων και την είσπραξή τους, όπως προβλέπεται από την υπάρχουσα νομοθεσία."
Ο Υπουργός Τύπου και Μέσων Μαζικής Ενημέρωσης κ. Ρέππας έχει το λόγο. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Κύριε
Πρόεδρε, κύριοι συνάδελφοι, ο κ. Γαρουφαλιάς με την ερώτησή του θέτει ένα εξαιρετικής σημασίας ζήτημα, που αφορά τις οικονομικές υποχρεώσεις των ηλεκτρονικών μέσων ενημέρωσης. Οι υποχρεώσεις των ηλεκτρονικών μέσων ενημέρωσης, αναφέρονται κυρίως στο αντάλλαγμα χρήσης που πρέπει να καταβάλουν για τις συχνότητες τις οποίες χρησιμοποιούν προκειμένου να εκπέμπουν το τηλεοπτικό σήμα τους. Αντάλλαγμα χρήσης, υπενθυμίζω, κατά το ισχύον πλαίσιο προβλέπεται μόνο για τους εν λειτουργία τηλεοπτικούς σταθμούς. Και βεβαίως ένα άλλο μεγάλο κεφάλαιο οικονομικών υποχρεώσεων, είναι αυτό το οποίο αφορά την καταβολή των οικονομικών ποσών που ανταποκρίνονται στα πρόστιμα που με αποφάσεις του, στο πλαίσιο της κυρωτικής αρμοδιότητάς του, έχει επιβάλλει το Εθνικό Συμβούλιο Ραδιοτηλεόρασης σε τηλεοπτικούς σταθμούς.
Κύριε Γαρουφαλιά, αναφέρεσθε με την ερώτησή σας στις οικονομικές υποχρεώσεις που αφορούν πρόστιμα, οικονομικά ποσά, τα οποία πρέπει να πληρώσουν στις αρμόδιες οικονομικές υπηρεσίες οι φορείς αυτών των ηλεκτρονικών μέσων ενημέρωσης. 
Πρέπει να σας πω ότι μετά την εφαρμογή του ν. 2328/95 έχουν επιβληθεί ενενήντα πέντε συνολικά κυρώσεις, έχουν εκδοθεί, δηλαδή, ισάριθμες αποφάσεις του Υπουργού. Ασκώ τα καθήκοντά μου από τον Ιανουάριο του 1996, λίγους μήνες, δηλαδή, μετά την έναρξη ισχύος του συγκεκριμένου νόμου. Ο συντριπτικά μεγάλος αριθμός των αποφάσεων αυτών, έχει εκδοθεί από τον ομιλούντα. Οι αποφάσεις αυτές -μιλω για τα πρόστιμα που έχει επιβάλλει το Συμβούλιο Ραδιοτηλεόρασης σε ηλεκτρονικά μέσα ενημέρωσης- έχουν συνολικό οικονομικό ύψος 1.417.000.000 δραχμές. Από το ποσό αυτό, έχουν καταβληθεί 696.000.000 δραχμές. Απομένει ένα ποσό περίπου 720.000.000 δραχμών. Τα στοιχεία αυτά που σας αναφέρω, προκύπτουν, μετά από συνεννόηση που είχα
με τις αρμόδιες οικονομικές υπηρεσίες, με βάση τα αριθμητικά δεδομένα που τηρούν οι οικονομικές υπηρεσίες. Γιατί, τονίζω, από την ώρα που εγώ
εκδίδω τη διοικητική πράξη, την απόφαση για την επιβολή του προστίμου, σύμφωνα με τα όσα το συμβούλιο ραδιοτηλεόρασης έχει προβλέψει στη δική

του απόφαση, αρμόδιος οργανισμός, φορέας του δημοσίου για την είσπραξη αυτών των προστίμων, των οικονομικών ποσών, είναι οι αρμόδιες ΔΟΥ. Εμείς, ως Υπουργείο δεν έχουμε οποιαδήποτε συμμετοχή, εμπλοκή, σ'αυτήν τη διαδικασία.
Για ενημέρωσή σας όμως, σας μεταφέρω αυτές τις πληροφορίες. Από τα επτακόσια είκοσι εκατομμύρια -στα οποία αναφέρθηκα- που συνιστούν το υπόλοιπο μέρος αυτού του συνολικού ποσού, σε προσωρινή αναστολή καταβολής με απόφαση δικαστηρίου υπάγεται ένα ποσό εκατόν τριάντα πέντε εκατομμυρίων δραχμών.'Ενα άλλο ποσό του ιδίου ύψους, δηλαδή εκατόν τριάντα πέντε εκατομμυρίων δραχμών, υπάγεται στην κατηγορία εκείνων που οι ενδιαφερόμενοι φορείς έχουν με αίτησή τους ζητήσει να διαγραφεί το ποσό αυτό, όπως και τα επιμέρους πρόστιμα που το συναπαρτίζουν.
Εκκρεμεί επίσης η έκδοση βεβαιώσεων από τις αρμόδιες οικονομικές
υπηρεσίες (Δ.Ο.Υ.) για ένα ποσό που φθάνει το ύψος των τριακοσίων εκατομμυρίων δραχμών, που είναι το πιο σημαντικό, και αποτελεί το 40%-45% του υπολοίπου.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Μισό λεπτό και κλείνω, κύριε Πρόεδρε. Είναι σημαντικές οι πληροφορίες αυτές, νομίζω, γιατί ευαισθητοποιούνται οι συνάδελφοι για τα θέματα
αυτά.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. 
'Εχετε και δευτερολογία.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Το ποσό αυτό, λοιπόν, αφορά τις αποφάσεις οι οποίες εκδόθηκαν τελευταία, μετά, δηλαδή, την έναρξη ισχύος του ν. 2863 που αφορά το νέο τρόπο συγκρότησης και λειτουργίας του Συμβουλίου Ραδιοτηλεόρασης. Σ' αυτόν τον νόμο, στο άρθρο 1, παράγραφος 22 είχαμε προβλέψει ότι μετά την έναρξη ισχύος του, οι κυρώσεις που έχουν επιβληθεί από το Συμβούλιο Ραδιοτηλεόρασης καθίστανται αυτομάτως εκτελεστές πράξεις, χωρίς να χρειάζεται να ολοκληρωθεί ο έλεγχος νομιμότητας από την πλευρά του Υπουργού. Το ποσό αυτό είχαμε, λοιπόν, τον προηγούμενο Δεκέμβριο μετά την έκδοση των αποφάσεων, που μένει να βεβαιωθεί και εν συνεχεία να εισπραχθεί από τις αρμόδιες οικονομικές υπηρεσίες.
Θα μπορούσε να πει κανείς, ότι είναι ικανοποιητική η ανταπόκριση των μέσων ενημέρωσης σ' αυτήν την υποχρέωση, σύμφωνα με τις αποφάσεις που έχει εκδώσει το Συμβούλιο Ραδιοτηλεόρασης. Τα ποσά στα οποία αναφέρθηκα είναι αυτά. 
Βεβαίως, δεν πρέπει να σας διαφεύγει ότι οι ενδιαφερόμενοι, αυτοί στους οποίους επιβάλλονται τα πρόστιμα, έχουν το δικαίωμα να αξιοποιούν τα όποια ένδικα μέσα έχουν στη διάθεσή τους, καταθέτουν προσφυγές στα διοικητικά πρωτοδικεία, συχνά εξασφαλίζουν την αναστολή καταβολής αυτών των ποσών, χωρίς να χρειαστεί σε κάποιες περιπτώσεις να καταβάλουν ούτε καν το 20%, σύμφωνα πάντα με τις αποφάσεις που εκδίδουν τα ελληνικά δικαστήρια.
Αυτή είναι η πραγματικότητα, τα δε στοιχεία που ζητάτε είναι στη
διάθεσή σας. Είναι το σύνολο των αποφάσεων που έχουν εκδοθεί. ΠΡΟΕΔΡΕΥΩΝ (Κωνσταντίνος Γείτονας): Ο κ. Γαρουφαλιάς έχει το λόγο. ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
Η ερώτηση με την αίτηση κατάθεσης εγγράφων κατατέθηκε στο ελληνικό
Κοινοβούλιο στις 26 Οκτωβρίου 2000.
Επί τη ευκαιρία, Καλή Χρονιά και σε σας, κύριε Πρόεδρε και στον κύριο 
Υπουργό, γιατί είναι η πρώτη φορά που επικοινωνούμε με τον κύριο Υπουργό. ΠΡΟΕΔΡΕΥΩΝ (Κωνσταντίνος Γείτονας): Χρόνια Πολλά και σε σας. ΓΕΩΡΓΙΟΣ ΓΑΡΟΥΦΑΛΙΑΣ: Θέλω να ρωτήσω τον κύριο Υπουργό -κι επιμένω σ'
αυτό- το εξής: 'Επρεπε να κυλήσει ένας ολόκληρος χρόνος για να απαντηθεί; Κι εδώ θα συμφωνήσω απόλυτα με τον προλαλήσαντα συνάδελφο ότι
δυστυχώς οι κύριοι Υπουργοί -μου συμβαίνει και σε πολλές άλλες ερωτήσειςδεν ασχολούνται ιδιαίτερα και δεν τιμούν τον κοινοβουλευτισμό και τη
λογική λειτουργίας του Κοινοβουλίου.
Δεν αναφέρομαι μόνο σε σας, θα έχετε στη διάθεσή σας το χρόνο της
δευτερολογίας σας να μου απαντήσετε, κύριε Υπουργέ, σ' αυτό.
ΠΡΟΕΔΡΕΥΩΝ (Κωνσταντίνος Γείτονας): Προβλέπει ο Κανονισμός επ' αυτού, όταν δεν υπάρχει απάντηση, να συζητείται με τη διαδικασία των ερωτήσεων
και αναφορών. Λοιπόν, προχωρήστε.
ΓΕΩΡΓΙΟΣ ΓΑΡΟΥΦΑΛΙΑΣ: Αυτό που ήθελα να πω είναι ότι θα έπρεπε ο κ. Ρέππας, αλλά και όλοι οι υπόλοιποι κοινοβουλευτικοί, να δείχνουν έναν ουσιαστικότερο σεβασμό στον κοινοβουλευτισμό. 'Ισως η καθεστωτική

παρουσία του ΠΑ.ΣΟ.Κ. στην Ελλάδα έχει διαμορφώσει νέα, απαράδεκτα κοινοβουλευτικά δεδομένα.
'Ισως η σημερινή απάντηση που μου έδωσε ο κ. Ρέππας και μέσω εμού
στην ελληνική κοινωνία, θα μπορούσε κάλλιστα να καταγραφεί στα ρεκόρ του βιβλίου Γκίνες. Ξέρετε γιατί σας το λέω; Για την ταχύτητα και τη μεθοδικότητα λειτουργίας του Υπουργείου σας -βάσει βέβαια και των οδηγιών που σας δίνει ο κύριος Πρωθυπουργός. Γιατί μου απαντήσατε μετά από τόσο διάστημα για ένα τόσο σημαντικό θέμα, που έχει συζητηθεί και έχει απασχολήσει την κοινή γνώμη πάρα πολλές φορές, έχει δει δε το φως της δημοσιότητας στα κεντρικά φύλλα των εφημερίδων αλλά και στα επαρχιακά.

Ο ν. 2863/2000, όπως προαναφέρατε, κύριε Υπουργέ, δημοσιεύθηκε στο ΦΕΚ της 29ης Νοεμβρίου 2000 και κυκλοφόρησε το αργότερο μέχρι την 10η Δεκεμβρίου 2000. 'Οπως σαφώς προβλέπει, μέσα σε δέκα μέρες από τη δημοσίευσή του θα έπρεπε να είχατε εκδώσει και κοινοποιήσει στα μέσα ενημέρωσης, που οφείλατε έστω και ανέλεγκτα, όποιες αποφάσεις χρόνιζαν στα συρτάρια του γραφείου σας για παραβάσεις βεβαιωμένες από το Ραδιοτηλεοπτικό Συμβούλιο.
Να καταθέσετε -και θα το πάρω σε λίγο, γιατί μου δείξατε ένα έντυπο

που μας έχετε φέρει εδώ πέρα- τουλάχιστον για να ενημερωθεί η κοινή γνώμη πόσες τέτοιες αποφάσεις αποστείλατε στο προβλεπόμενο δεκαήμερο με το συγκεκριμένο νόμο που δεν αναφέρατε, πόσο και ποιο ακριβώς είναι αυτό το ποσό. 
Τι έχετε να μας ενημερώσετε για τις αποφάσεις, που από αρκετό καιρό εκκρεμούν για την έμμεση διαφήμιση, την "γκρίζα" διαφήμιση, όπως αλλιώς οι πολίτες τη χαρακτηρίζουν; Ποιες είναι οι απόψεις σας και πώς θα αντιμετωπίσετε το θέμα των παιδικών διαφημίσεων;
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Και αν προχωρήσει το Υπουργείο σας με την ταχύτητα που κινήθηκε στην περίπτωση των φακέλων των αδειών των τηλεοπτικών μέσων με πανελλαδική
και τοπική εμβέλεια...
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε παρακαλώ, κύριε
συνάδελφε.
ΓΕΩΡΓΙΟΣ ΓΑΡΟΥΦΑΛΙΑΣ: Στο κύριο Υπουργό δώσατε κάποιο χρόνο, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Και σε σας έδωσα, κύριε συνάδελφε. Συνεχίστε, μη χάνετε χρόνο και μη διαμαρτύρεστε.

ΓΕΩΡΓΙΟΣ ΓΑΡΟΥΦΑΛΙΑΣ: Κλείνοντας θα ήθελα να ρωτήσω τον κύριο Υπουργό πότε περιμένουν να δοθούν στο Ραδιοτηλεοπτικό Συμβούλιο οι φάκελοι
αδειών της ραδιοφωνίας, προκειμένου να προχωρήσουν, μια που, όπως ο
κύριος Υπουργός ξέρει πολύ καλά, οι κεραίες που υπάρχουν εδώ σε κάποια σημεία, που υπάρχουν πάρκα κεραιών για τους ραδιοφωνικούς σταθμούς, θα αποτελέσουν ένα μεγάλο πρόβλημα στην εύρυθμη και ασφαλή λειτουργία του αεροδρομίου των Σπάτων.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Τύπου και Μέσων
Μαζικής Ενημέρωσης, ο κ. Ρέππας έχει το λόγο.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Ο κύριος συνάδελφος έθεσε πολλά θέματα, τα περισσότερα των οποίων δεν περιλαμβάνονται στο κείμενο της ερώτησης που είχε καταθέσει.
Πρέπει να πω -έθεσε το θέμα ο κ. Κακλαμάνης, το θέσατε και εσείς,
κύριε Γαρουφαλιά- ότι είμαστε εντός των όσων προβλέπει ο Κανονισμός της Βουλής. Ο σεβασμός στο Κοινοβούλιο εκδηλώνεται με τον τρόπο με τον οποίο ενεργούμε εμείς μάλλον, παρά εσείς. 
Γιατί το λέω αυτό; Ξέρετε ότι είναι μία τακτική, η οποία συχνά ακολουθείται από Υπουργούς. 'Οταν θεωρούν πως θα πρέπει ένα θέμα να μην απαντηθεί με την τυπική διαδικασία -όταν τίθεται μία ερώτηση από Βουλευτή της Αντιπολίτευσης- αλλά να συζητηθεί στη Βουλή το θέμα, τότε επιλέγουν αυτήν την οδό και αποφεύγουν να απαντήσουν εντός συγκεκριμένης χρονικής προθεσμίας που προβλέπει ο Κανονισμός της Βουλής. 
'Ηταν αποτέλεσμα επιλογής το ότι εγώ προσωπικά θέλησα το θέμα αυτό να απασχολήσει τη Βουλή και να συζητηθεί εδώ στην Αίθουσα της Ολομελείας. 
ΓΕΩΡΓΙΟΣ ΓΑΡΟΥΦΑΛΙΑΣ: Μα, ήταν ...
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Οχι, κύριε συνάδελφε, τέλος Οκτωβρίου θέσατε το θέμα. Και επειδή το θέμα αυτό κατ' επανάληψη έχει γίνει αντικείμενο συζητήσεων από πολλούς που αγνοούν ποια είναι τα αριθμητικά δεδομένα, προτίμησα αντί να εγχειρίσω σε εσάς συγκεκριμένα στοιχεία, τα οποία ίσως δεν θα έβλεπαν και το φως της δημοσιότητας -παρά το ότι βέβαια εσείς θα ικανοποιείσθο από την απάντηση και από τα στοιχεία που θα είχατε στη διάθεσή σας- ήθελα να συζητηθεί εδώ για να καταγραφεί η απάντησή μου στα Πρακτικά της Βουλής και να γνωρίζουν όλοι ότι αντιθέτως με τα όσα ισχυρίζονται κάποιοι κακοπίστως, η
διαδικασία για την είσπραξη αυτών των προστίμων προχωράει κανονικά. Αυτό
το θέμα ήθελα να θέσω.
'Αρα, λοιπόν, μη διατυπώνετε αυτού του είδους την κριτική και μη
μιλάτε για καθεστωτική πρακτική όσον αφορά την Κυβέρνησή μας. Καθεστωτική παρουσία στο πλαίσιο αυτού του συστήματος έχει, αν θέλετε, ο ίδιος ο

λαός. Ο λαός αποφασίζει. Δεν έχουμε κανένα παράπονο εμείς από τον ελληνικό λαό. Αν έχετε εσείς όμως, μη στρέφεστε εναντίον μας.
'Οσον αφορά τώρα τα άλλα θέματα που θέσατε, πρέπει να σας πω ότι πράγματι, όπως προβλέπει ο ν. 2863 και εντός δεκαημέρου από την έναρξη ισχύος του, κοινοποιήθηκαν στους αρμόδιους φορείς, στα ηλεκτρονικά μέσα ενημέρωσης, αλλά και στις αρμόδιες οικονομικές υπηρεσίες το σύνολο των αποφάσεων για τις οποίες δεν είχε ολοκληρωθεί ο έλεγχος της νομιμότητας

από την πλευρά του Υπουργείου. Οι αποφάσεις την 11η Δεκεμβρίου ... ΓΕΩΡΓΙΟΣ ΓΑΡΟΥΦΑΛΙΑΣ: Να τις καταθέσετε. 
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Μα,
είναι όλα μέσα εδώ.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Την 11η Δεκεμβρίου ήδη έχουν αποσταλεί τόσο στους φορείς, όσο και στις ΔΟΥ, προκειμένου να προβούν σε επιμέρους ενέργειες.

ΓΕΩΡΓΙΟΣ ΓΑΡΟΥΦΑΛΙΑΣ: Πόσες είναι οι αποφάσεις;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Οι αποφάσεις αυτές είναι συνολικά επτά ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, μην
ανοίγετε διάλογο. 'Eχει παρέλθει ο χρόνος, oλοκληρώστε.
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Οι αποφάσεις αυτές -επαναλαμβάνω- εστάλησαν κατ' εφαρμογή του άρθρου 1 παράγραφος 22 του ν. 2863.
ΓΕΩΡΓΙΟΣ ΓΑΡΟΥΦΑΛΙΑΣ: Πόσο είναι το ύψος των προστίμων;
ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): Τριακόσια ένα εκατομμύρια (301.000.000) δραχμές είναι το συνολικό ύψος αυτών των προστίμων. Αναφέρθηκα στην πρωτομιλία μου σε αυτό το αριθμητικό στοιχείο. 
'Οσον αφορά τώρα τη διαδικασία χορήγησης αδειών, πρέπει να σας πω ότι οι φάκελοι των διαγωνιζομένων φορέων για χορήγηση άδειας τηλεοπτικού σταθμού έχουν διαβιβασθεί στο Συμβούλιο Ραδιοτηλεόρασης, προκειμένου να αξιολογήσει τους φακέλους, να λάβει τις αποφάσεις του.
'Οσον αφορά δε τους ραδιοφωνικούς σταθμούς του Νομού Αττικής το Υπουργείο Μεταφορών γνωρίζω ότι με συστηματικό τρόπο προχωρά στη μετεγκατάσταση των κεραιών και των άλλων τεχνικών εξαρτημάτων από τον Υμηττό στο όρος του Αιγάλεω για να αποφύγουμε τις παρεμβολές που πιθανώς να δημιουργήσουν προβλήματα στη λειτουργία του αεροδρομίου τους επόμενους μήνες.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΓΕΩΡΓΙΟΣ ΓΑΡΟΥΦΑΛΙΑΣ: Για το θέμα των αδειών;

ΔΗΜΗΤΡΙΟΣ ΡΕΠΠΑΣ (Υπουργός Τύπου και Μέσων Μαζικής Ενημέρωσης): 'Οσον αφορά το θέμα των αδειών στο Νομό Αττικής έχει λάβει την απόφασή του το Συμβούλιο Ραδιοτηλεόρασης. Αναμένω την απόφασή του αυτή για να εκδώσω την τελική απόφαση ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, ολοκληρώσατε. Υπερέβητε το χρόνο. 'Αλλωστε τα ερωτήματα αυτά του κυρίου συναδέλφου είναι πέραν της αρχικής ερώτησης.
Κυρίες και κύριοι συνάδελφοι ολοκληρώθηκε η συζήτηση των αναφορών και
ερωτήσεων.
'Εχω την τιμή να ανακοινώσω στο Σώμα ότι από την Εισαγγελική Αρχή διαβιβάστηκε αίτηση στη Βουλή για την άρση της ασυλίας του Βουλευτή
κ. Ελευθερίου Παπαγεωργόπουλου.
Παραπέμπεται στην αρμόδια Διαρκή Επιτροπή.
ΠΡΟΕΔΡΕΥΩΝ (ΚΩΝΣΤΑΝΤΙΝΟΣ ΓΕΙΤΟΝΑΣ):Εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων που είναι γραμμένα στη ημερήσια
διάταξη.
Υπουργείου Εσωτερικών, Δημόσιας Διοίκησης και Αποκέντρωσης.

Ψήφιση στο σύνολο του σχεδίου νόμου: "Πρόγραμμα "ΠΟΛΙΤΕΙΑ" για τη
μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Θα ψηφιστεί στο σύνολο στη συνέχεια.
Υπουργείου Εμπορικής Ναυτιλίας.
Συνέχιση της συζήτησης επί των άρθρων και του συνόλου του σχεδίου
νόμου: "Ρύθμιση θεμάτων ανέλκυση ναυαγίων και άλλες διατάξεις". 
Θα συνεχιστεί η συζήτηση επί των άρθρων στη σημερινή συνεδρίαση.
Υπουργείου Οικονομικών.
Μόνη συζήτηση επί της αρχής των άρθρων και του συνόλου του σχεδίου
νόμου: "Κώδικας Αναγκαστικών Απαλλοτριώσεων Ακινήτων".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα

συζητηθεί κατά τον Κανονισμό.
Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου
νόμου:"Περί κυρώσεως της υπ'αριθμ.58861/ΥΠΕ/1/00003/Ι/ν.2601/98/9.11.2000 "Υπαγωγή επένδυσης της υπό σύστασης εταιρείας GLAVERBEL ΚΑΒΑΛΑΣ Α.Ε. στην ενίσχυση της επιχορήγησης και επιδότησης τόκων του ν. 2601/98" κοινής υπουργικής απόφασης".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα
συζητηθεί κατά τον Κανονισμό.
Επανερχόμαστε στην ψήφιση στο σύνολο του σχεδίου νόμου του Υπουργείου Εσωτερικών Δημόσιας Διοίκησης και Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις".
Κύριε Υπουργέ, υπάρχει κάποια νομοτεχνική διόρθωση;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Καμία απολύτως, κύριε Πρόεδρε. Ως έχει.
ΠΡΟΕΔΡΕΥΩΝ (Κωνσταντίνος Γείτονας): Ερωτάται το Σώμα: Γίνεται δεκτό
και στο σύνολο το νομοσχέδιο του Υπουργείου Εσωτερικών, Δημόσιας
Διοίκησης και Αποκέντρωσης: "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις" ως διενεμήθη;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο έγινε δεκτό και στο σύνολο κατά πλειοψηφία.
Συνεπώς το νομοσχέδιο του Υπουργείου Εσωτερικών, Δημόσιας Διοίκησης
και Αποκέντρωσης "Πρόγραμμα "ΠΟΛΙΤΕΙΑ" για τη μεταρρύθμιση και τον εκσυγχρονισμό της Δημόσιας Διοίκησης και άλλες διατάξεις" έγινε δεκτό

κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Να μπει το νομοσχέδιο της σελ. 114)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Επανερχόμαστε στο νομοσχέδιο του Υπουργείου Εμπορικής Ναυτιλίας. Συνέχιση της συζήτησης επί των άρθρων και του συνόλου του σχεδίου
νόμου: "Ρύθμιση θεμάτων ανέλκυσης ναυαγίων και άλλες διατάξεις".
Η αρχή του νομοσχεδίου ψηφίστηκε στη συνεδρίαση της Πέμπτης 11.1.2001. Στη σημερινή συνεδρίαση θα συζητηθούν τα άρθρα του νομοσχεδίου και οι τροπολογίες. 
Το νομοσχέδιο έχει έντεκα άρθρα, τα οποία συζητήθηκαν στη Διαρκή
Επιτροπή ως εξής: Τα άρθρα 1 και 2 χωριστά, τα άρθρα 3 έως 5 ως ενότητα, τα άρθρα 6 έως 11, που είναι το ακροτελεύτιο, ως ενότητα. Υπάρχουν επίσης επτά υπουργικές τροπολογίες και δύο εμπρόθεσμες Βουλευτών.
Κύριοι συνάδελφοι, θέλετε να συζητήσουμε ενιαία την ενότητα των άρθρων 1 έως 10, να συζητήσουμε μετά τις τροπολογίες και στη συνέχεια το ακροτελεύτιο άρθρο;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Σώμα ενέκρινε.
Προχωρούμε, λοιπόν, στη συζήτηση επί των άρθρων και συζητούμε ως
ενότητα τα άρθρα 1 έως 10.
Ο εισηγητής του ΠΑ.ΣΟ.Κ. κ. Χρυσανθακόπουλος έχει το λόγο.
Θα δώσω λίγο χρόνο παραπάνω στους εισηγητές δέκα (10') λεπτά και με
κάποια ανοχή.
Ορίστε, κύριε Χρυσανθακόπουλε.

ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κυρίες και κύριοι συνάδελφοι το άρθρο 1 του νομοσχεδίου "Ρύθμιση θεμάτων ανέλκυση ναυαγίων και άλλες διατάξεις" προχωρά σε εννοιολογικούς προσδιορισμούς και κυρίως εδώ έχουμε μια διεύρυνση της ένοιας "ναυάγιο". Δεν αναφερόμαστε μόνο στο πλοίο ή σε κάποιο πλωτό ναυπήγημα, αλλά έχουμε επέκταση της έννοιας και στο φορτίο για να έχουμε μια ολότητα. Επίσης ένας προσδιορισμός ιδιαίτερα σημαντικός ότι ναυάγιο δεν είναι μόνο, όταν το συγκεκριμένο πλοίο ή ναυπήγημα ή
τμήμα ή παράρτημα του πλοίου ή του πλωτού ναυπηγήματος είναι ολόκληρο υπό την επιφάνεια της θάλασσας, αλλά κατά μέρος. Αλλά στη συνέχεια, όπως θα δούμε παρακάτω, υπάρχει και μια επέκταση της έννοιας και για τα πλοία τα οποία είναι σε ακυβερνησία και τα οποία είναι σε αχρησία και έχουν προσαράξει.
Επίσης, πρέπει να πούμε ότι στο άρθρο 1 προσδιορίζεται και η έννοια
του οργανισμού με τη λογική ότι η αρχή, είτε είναι ανώνυμος εταιρεία είτε είναι διοίκηση δημόσια στο λιμένα ή στη διώρυγα ή στο δίαυλο
προσδιορίζεται με τον όρο "οργανισμός" σε όλα τα άρθρα.
Το άρθρο 2 αναφέρεται στα ναυάγια που βρίσκονται σε λιμάνια,
διώρυγες και διαύλους τα οποία εμποδίζουν την προσόρμιση, την
αγκυροβολία, τη χρήση των κρηπιδωμάτων και γενικά τη λειτουργία, που αποτελούν κίνδυνο για να πλεύσουν προς αυτόν το χώρο διάφορα άλλα σκάφη. 
Κατά συνέπεια αναφέρεται στο άρθρο 2 ότι ο Οργανισμός παρεμβαίνει για
την απομάκρυνση. Αφού προειδοποιήσει με έγγραφο και εντός τριμήνου ο κύριος του σκάφους ή του ναυπηγήματος δεν έχει ενεργήσει, προβαίνει ο ίδιος σε ενέργειες και οι δαπάνες είναι απαιτητές από τον κύριο του συγκεκριμένου πλωτού μέσου το οποίο χαρακτηρίζεται ως ναυάγιο. Οι προθεσμίες είναι προσδιορισμένες. Και πρέπει να πούμε ότι η συγκεκριμένη πρόσκληση επιδίδεται είτε δημοσιεύεται στο βαθμό που υπάρχει πρόβλημα εξεύρεσης

άμεσα του κυρίου του συγκεκριμένου ναυπηγήματος.
'Ετσι, λοιπόν, όταν δεν εκπληρώσει τις υποχρεώσεις του ο υπόχρεος, αναλαμβάνει ο Οργανισμός και με ίδια μέσα και προσωπικό επιχειρεί να απομακρύνει το ναυάγιο ή αναθέτει το έργο τούτο σε τρίτους.
Στην πρώτη φάση αν υπάρχει ιδιαίτερη αξία του ναυπηγήματος ή ναυαγίου ή γενικότερα το φορτίο προσελκύει το ενδιαφέρον κάποιων, οι ιδιώτες μπορούν μέσα από ανοιχτό πλειοδοτικό διαγωνισμό να αναλάβουν το κόστος που σαφέστατα σ' αυτήν την περίπτωση θα είναι και αυξημένο. Αν δεν υπάρξουν πλειοδότες σε ένα διαγωνισμό, γίνεται μειοδοτικός διαγωνισμός για να αναλάβουν την απομάκρυνση του ναυαγίου.
Σε όλες τις περιπτώσεις, σύμφωνα με το άρθρο 2 και σε συνέχεια των
παραγράφων 4 και 5, ο Οργανισμός αφαιρεί από το τίμημα τις δαπάνες εκποίησης αυξημένες κατά ποσοστό 10% και καταθέτει το υπόλοιπο στο Ταμείο Παρακαταθηκών και Δανείων υπέρ του κυρίου.
Ο Οργανισμός μπορεί να κάνει και περισσότερες εκποιήσεις ναυαγίων αν κρίνει σκόπιμο να γίνει κάτι τέτοιο ταυτόχρονα. 
Πρέπει να πούμε εδώ ότι εάν εμφανισθεί κύριος, δανειστής ή οποιοσδήποτε άλλος ο οποίος διεκδικεί την κυριότητα, σε όλες τις περιπτώσεις θα καταθέσει μια επαρκή εγγύηση για την κάλυψη των δαπανών για να προχωρήσει στην ανέλκυση.
Εάν υπάρχουν ιδιαίτερα σημαντικοί κίνδυνοι για την ασφάλεια και του περιβάλλοντος και γενικότερα των εγκαταστάσεων στις οποίες εμπεριέχεται ή βρίσκεται πλησίον το ναυάγιο, τότε ο Οργανισμός κατά παρέκκλιση των ορίων και των προθεσμιών μπορεί να απαιτήσει και να λάβει έκτακτα μέτρα ο ίδιος ή να απαιτήσει την απομάκρυνση από τους κυρίους του συγκεκριμένου ναυαγίου και να εκτελέσουν αμέσως τις ενέργειες έτσι ώστε να μην έχουμε περιβαλλοντικές επιπτώσεις όπως τόνισα ή να υπάρχουν και σοβαροί κίνδυνοι λόγω του φορτίου.
Το άρθρο 3 αναφέρεται στα επικίνδυνα και επιβλαβή πλοία που
βρίσκονται σε λιμένες, διώρυγες και διαύλους. Εδώ δεν προσδιορίζουμε τα ναυάγια με την έννοια της υποθαλάσσιας βύθισής τους, αλλά αναφερόμαστε και σ' αυτά ακόμα τα οποία βρίσκονται σε κάποια κατάσταση που
κινδυνεύουν να βυθιστούν ή είναι σε μια ακυβερνησία ή σε μια κατάσταση που εκτιμάται ότι μπορούν να αποβούν επιβλαβή, οπότε πάλι ο Οργανισμός με πρόσκλησή του ζητά την απομακρύνσή των και επιφορτίζει με ευθύνες τον κύριο του συγκεκριμένου πλοίου -στον εφοπλιστή αναφερόμαστε συγκεκριμέναγια τους κινδύνους και τις ζημίες που μπορούν να προκληθούν από την 
κατάσταση του πλοίου που βρίσκεται σε αυτούς τους συγκεκριμένους χώρους. Αν μάλιστα έχει επιβληθεί κατάσχεση, οι δαπάνες για την απομάκρυνση του πλοίου προαφαιρούνται από το πλειστηρίασμα. Οι διατάξεις αυτού του άρθρου εφαρμόζονται ακόμη και σε πλωτά ναυπηγήματα ή φορτία τα οποία βρίσκονται στο βυθό προσωρινά ή έχουν εγκατασταθεί για συγκεκριμένους λόγους. Εδώ θα μπορούσαν να συμπεριληφθούν και ερευνητικές εγκαταστάσεις, για να επεξηγήσουμε σε τι αναφερόμαστε.

Το άρθρο 4 αφορά απομάκρυνση επικίνδυνων και επιβλαβών ναυαγίων και πλοίων που βρίσκονται εκτός λιμένων, διωρύγων ή διαύλων ή σε άλλη θαλάσσια περιοχή, αλλά σαφώς στα χωρικά ύδατα και κατ' επέκταση των ορίων ευθύνης του Οργανισμού όπου διευρύνεται η εξουσιοδότηση να δράσει για να αντιμετωπίσει και αυτό το ενδεχόμενο ο πλησιέστερος Οργανισμός. 
Το άρθρο 5 αναφέρεται στα επιβλαβή πλοία λόγω ακινησίας. Εδώ θα
πρέπει χωρίς καμία καθυστέρηση οι κύριοι εφοπλιστές να προβούν στην απελευθέρωση των ναυπηγημάτων τους, τα οποία βρίσκονται σε μία κατάσταση πλήρους ακινησίας. Αν αδρανήσουν, τότε θα παρέμβει η οικεία λιμενική αρχή ή οργανισμός για να τα απομακρύνει κατ' αρχήν προσωρινά σε άλλη θέση και στη συνέχεια, μετά από ένα μέγιστο χρονικό όριο ενός εξαμήνου, αφού γίνουν δύο προειδοποιήσεις, οριστικά από το χώρο αυτόν για να μην επέλθουν ζημιές ή συνέπειες από την παραμονή των συγκεκριμένων πλοίων. 
Πρέπει επίσης να πούμε ότι, εάν παραμείνουν για πολύ μεγάλο χρονικό
διάστημα, χωρίς άδεια σε περιοχή λιμένα, διώρυγας ή διαύλου ή σε άλλο μέρος των χωρικών υδάτων -και αυτό το διάστημα αναφέρεται σε δύο

έτη- χωρίς βέβαια να υπάρχει άμεση παρεμπόδιση, πιθανόν στο μέλλον, ακριβώς επειδή δεν μετακινούνται, να προκληθούν συνέπειες, και πάλι να υποχρεούται στη μετακίνηση.
Το άρθρο 6 αναφέρεται στις εξουσιοδοτήσεις, οι οποίες δίνονται από το Υπουργείο Εμπορικής Ναυτιλίας για να μπορέσει ο Οργανισμός να εφαρμόσει τους συγκεκριμένους όρους που ανέφερα προηγουμένως. 
Το άρθρο 7 αναφέρεται στην υποχρεωτική ασφάλιση πλοίων, πλωτών ναυπηγημάτων και κατασκευών στη θάλασσα. Εδώ ακριβώς θα πρέπει να υπάρχουν συγκεκριμένα έγγραφα που να πιστοποιούν. Γίνεται κι ένας προσδιορισμός της ελάχιστης ασφάλισης ή εγγύησης των πλωτών ναυπηγημάτων ή κατασκευών σε πενήντα χιλιάδες (50.000) ανά τετραγωνικό μέτρο της επιφάνειας που προκύπτει από τον πολλαπλασιασμό του ολικού μήκους επί το πλάτος της νηολόγησης.
'Ετσι, λοιπόν, η ασφάλιση αποδεικνύεται με πιστοποιητικό που
εκδίδεται από τον ασφαλιστή. Πιστεύουμε ότι αυτό το άρθρο είναι σημαντικό γιατί πράγματι εξασφαλίζει τις εγγυήσεις για τις συνέπειες που μπορεί να προκληθούν στο μέλλον από τυχόν προβλήματα.
Το άρθρο 8 αφορά στις κυρώσεις. Εδώ περιλαμβάνονται και τα πρόστιμα. Είναι διαδικασίες σαφέστατες. Βέβαια θα χρειαστεί και προεδρικό διάταγμα από την παρέμβαση των Υπουργών Εμπορικής Ναυτιλίας και Οικονομικών για να αυξομειωθούν τα όρια του προστίμου με βάση τις αξίες, οι οποίες μπορεί να προκύπτουν στη συγκεκριμένη περίπτωση. 
Το άρθρο 9 αναφέρεται σε γενικές διατάξεις. Εδώ γίνονται κάποιοι
προσδιορισμοί ιδιαίτερα σημαντικοί.
ΠΡΟΕΔΡΕΥΩΝ (Κωνσταντίνος Γείτονας):Κύριε συνάδελφε, θα σας διακόψω μισό λεπτό. Θα σας κρατήσω το χρόνο. Πληροφορήθηκα ότι ο κύριος
Υπουργός θέλει να κάνει κάποια διόρθωση στο άρθρο 9. 'Ετσι θα τοποθετηθείτε στο άρθρο 9 συνεκτιμώντας και αυτήν την αλλαγή.

Κύριε Υπουργέ, έχετε να κάνετε κάποια διόρθρωση στο άρθρο 9;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ναι, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ, έχετε το
λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας):Θα ήθελα να κάνω μία μικρή διόρθωση στο άρθρο 9, στην παράγραφο 7. Στο δεύτερο και τρίτο
στίχο να διαγραφούν οι λέξεις "της παραγράφου 2, του άρθρου 1" και αντί
αυτών να αναγράφονται οι λέξεις "ή η λιμενική αρχή, ανάλογα...".
Επίσης στον πέμπτο στίχο διαγράφεται ο σύνδεσμος "και" και αντί

αυτού αναγράφονται οι λέξεις "Αυτοδιοίκησης, της..." και προχωράμε στη συνέχεια "της Νομαρχιακής Αυτοδιοίκησης και της Τοπικής Αυτοδιοίκησης". 
ΙΩΑΝΝΗΣ ΠΑΠΑΘΑΝΑΣΙΟΥ:Το ξαναδιαβάζετε, κύριε Υπουργέ;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Στον πέμπτο στίχο διαγράφεται ο σύνδεσμος "και" και αντί αυτού αναγράφονται οι λέξεις "Αυτοδιοίκησης, της...". Εννοείται της Νομαρχιακής Αυτοδιοίκησης, της Τοπικής Αυτοδιοίκησης, κλπ. 
Στον ένατο στίχο μετά τη λέξη "οργανισμού" προστίθενται οι λέξεις "ή της λιμενικής αρχής".

Και στο δωδέκατο στίχο διαγράφονται οι λέξεις "προς τον οργανισμό". Αυτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας):Παρακαλώ, κύριε Υπουργέ, να τα διανείμετε για τα Πρακτικά και για όσους από τους κυρίους συναδέλφους

θέλουν να ενημερωθούν με το γραπτό κείμενο.
Κύριε Χρυσανθακόπουλε, μπορείτε να συνεχίσετε. Θα σας κρατήσω το
χρόνο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Προφανώς ο κύριος Υπουργός αναφέρεται εδώ ακριβώς στην αποκεντρωμένη εξουσιοδότηση εκ μέρους του Υπουργείου στην Τοπική Αυτοδιοίκηση για ν' αναλάβει και αυτή τις ευθύνες της και να προσδιορίσει ακριβώς τους κινδύνους του να μη λαμβάνονται οι απόψεις με την έννοια των κρατικών λειτουργών και των υπαλλήλων, αλλά να υπάρχει η Αυτοδιοίκηση, η οποία συναισθανόμενη τους κινδύνους της προστασίας του περιβάλλοντος, του χώρου, της αξιοποίησης και της απελευθέρωσης των λιμένων να διαδραματίζει το ρόλο, τον οποίον σαφώς ευρύτερα της έχει αποδοθεί από την Κυβέρνηση.
Στο άρθρο 9 γίνεται κι ένας προσδιορισμός που έχει να κάνει με το ιδιοκτησιακό καθεστώς, ότι δηλαδή η κατάσχεση, η μεσεγγύηση, η διαταγή μη μεταβολής κατάστασης, η υποθήκη, το ενέχυρο, το προνόμιο ή άλλο δικαίωμα δεν εμποδίζει τον κύριο ή άλλον κατά περίπτωση υπόχρεο να εκτελέσει τις υποχρεώσεις που προβλέπονται από το νόμο αυτόν, ούτε τον Οργανισμό να ενεργήσει σύμφωνα με τις αρμοδιότητες που του αποδίδονται από το νόμο. 
Και ακριβώς εδώ απεμπλεκόμαστε από τις νομικίστικες τακτικές κάποιων
οι οποίοι θα κωλυσιεργούσαν διαρκώς για να μην αναλάβουν τις ευθύνες και το κόστος της ανέλκυσης των ναυαγίων.
Επίσης, προσδιορίζεται στο συγκεκριμένο άρθρο 9 το δημόσιο συμφέρον και ότι η οποιαδήποτε δαπάνη ικανοποιείται κατά προτίμηση πριν από κάθε άλλη απαίτηση. Και αυτό είναι σημαντικό. Εδώ υπάρχει αναφορά και για τον ειδικό λογαριασμό, το γαλάζιο ταμείο, στο οποίο θα κατατίθενται συγκεκριμένες εγγυήσεις που έχουν καταπέσει ή πρόστιμα και τμήματα από τις εκποιήσεις. Και επίσης, ότι τα χρήματα τα οποία θα εισπράττονται θα διατίθενται ακριβώς μέσα απ'αυτό το ταμείο για τις δαπάνες ανέλκυσης των ναυαγίων. Και εδώ με κοινή απόφαση των Υπουργών Οικονομικών, Περριβάλλοντος, Χωροταξίας και Δημοσίων 'Εργων και Εμπορικής Ναυτιλίας θα καλύπτονται οι δαπάνες που θα απαιτούνται σε κάποιες περιπτώσεις για να προβαίνουν σε ενέργειες και οι οργανισμοί δεν μπορούν αν δεν εξασφαλιστούν συγκεκριμένοι πόροι να αναλάβουν τις πρωτοβουλίες και τις οικονομικές συνέπειες αυτών των ευθυνών που τους αποδίδει ο νόμος.
Το άρθρο 10 αναφέρεται στην τροποποίηση και κατάργηση διατάξεων. 
Ακριβώς για να μην προκύψουν επικαλύψεις επειδή το νομοσχέδιο είναι ρητό στις διατάξεις του και πλήρες, δεν θα ήθελε σαφώς να περιπέσει σε ερμηνευτικές εμπλοκές αν δεν καταργούνταν ορισμένες διατάξεις που υπήρχαν και οι οποίες ήταν ατελείς ως προς το εκτελεστικό όργανο μια και θεωρητικά είχαν υποχρέωση από το παρελθόν να κάνουν ανέλκυση. 'Ομως δεν είχαν καμιά συγκεκριμένη δέσμευση ούτε προβλεπόταν από τους προηγούμενους νόμους ποιος θα αναλάμβανε την πρωτοβουλία και στη συνέχεια τον επιμερισμό της οικονομικής συνέπειας για να εφαρμοστεί αυτή η στόχευση που καλύπτει το νομοσχέδιο.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια της ενσωμάτωσης της Θράκης στην Ελλάδα, πενήντα μαθητές και μαθήτριες και δυο συνοδοί-καθηγητές του 7ου Γυμνασίου Κορυδαλλού.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κ. Σπύρου εισηγητής της Νέας Δημοκρατίας έχει το λόγο. 
ΣΠΥΡΙΔΩΝ ΣΠΥΡΟΥ: Στο άρθρο 1, κύριε Πρόεδρε, γίνεται η ονοματολογία και ο καθορισμός ποια πλοία και πλωτά ναυπηγήματα είναι ναυάγια. Καθορίζεται ακριβώς ο όρος για κάθε πλοίο το οποίο βρίσκεται κατά ένα μέρος ή όλο κάτω από την επιφάνεια της θάλασσας και διευκρινίζεται τι εννοούμε ναυάγιο. Και ασφαλώς αυτό αφορά και τα φορτία.
'Οσον αφορά τον Οργανισμό, υπάρχει ένας προβληματισμός πάνω στο τι εννοούμε "Οργανισμό", νομικό πρόσωπο δημοσίου δικαίου ή δημόσια υπηρεσία που εποπτεύει το λιμένα ή έχει ευθύνη του λιμένα, διώρυγας ή διαύλου. Εκεί θέλουμε μια διευκρίνιση γιατί αυτήν τη στιγμή ο Οργανισμός Λιμένος Πειραιώς και Θεσσαλονίκης είναι ανώνυμες εταιρείες με πλειοψηφία του δημοσίου και αν περάσει η πλειοψηφία αυτή σε ιδιωτικά χέρια, θα μπορεί να
έχει αυτήν τη δυνατότητα και αρμοδιότητα και να λειτουργεί ως δημόσιος οργανισμός;
Στο άρθρο 2, που αντιμετωπίζονται τα ναυάγια σε λιμένες, διώρυγες και διαύλους με κύριο σκοπό να ενδιαφερθούν οι υπόχρεοι σύμφωνα με τις κείμενες διατάξεις που ισχύουν και παράλληλα να απομακρύνουν αυτά μέσα στο συγκεκριμένο χρόνο, αναδεικνύεται το δημόσιο συμφέρον και
προβάλλεται κυρίαρχο έναντι του ιδιωτικού, προκειμένου να αρθούν οι κίνδυνοι από την παρουσία του ναυαγίου, μεταφέροντας το κόστος της διαδικασίας στον κύριο ή στο προϊόν του πλειστηριασμού με ποσοστό 10%, εξαιρέσει των περιπτώσεων που μέσα από μειοδοτικό διαγωνισμό το κόστος επιβαρύνει τον Οργανισμό.
Παράλληλα στο άρθρο αυτό, που αποτελεί τον κορμό του νομοσχεδίου από πλευράς διαδικασιών πρέπει να προβλεφθούν όλες οι παράμετροι που ο κύριος στόχος τους είναι να εξασφαλιστεί η ασφάλεια και η ελεύθερη ναυσιπλοϊα. Αλλά πρέπει να προβλεφθούν και τα φαινόμενα αντιδικιών που η ασάφεια των διατάξεων μπορεί να προκαλέσει.
Στην παράγραφο 1 θα πρέπει το αίτημα του οργανισμού ή της δημόσιας αρχής να είναι σαφές προς τον υπόχρεο να ανελκύσει το ναυάγιο, γιατί είναι δυνατόν η ανέλκυση, ή η απομάκρυνση, ή η καταστροφή να είναι μερική ή τμήματος.
Δεύτερον, οι παρατάσεις στην τρίμηνο προθεσμία πρέπει να δίνονται
κατόπιν αιτήσεως του κυρίου και να είναι αιτιολογημένες.
Στην παράγραφο 7 του άρθρου 2 αναφέρεται ότι εάν ο διαγωνισμός αποβεί άκαρπος επαναλαμβάνεται μέσα σε δύο μήνες. Αν αποβεί ξανά άκαρπος και ο επαναληπτικός διαγωνισμός, ο Οργανισμός μπορεί να προκηρύξει ανοικτό μειοδοτικό διαγωνισμό για την ανέλκυση και απομάκρυνση του ναυαγίου ή τμημάτων αυτού από το μειοδότη, ο οποίος θα γίνει κύριος του ναυαγίου. 
Πώς θα προστατευθεί το δημόσιο συμφέρον όταν ο οργανισμός κρίνει ότι
είναι αδύνατη ή ασύμφορη η ανέλκυση με ίδια μέσα; Πιθανόν αυτό να ισχύει και για τον ιδιώτη που θα ήθελε να κάνει την ανέλκυση με πλειοδοτικό διαγωνισμό με αποτέλεσμα ιδιαίτερα για παλαιότερα ναυάγια, να οδηγηθούμε σε μειοδοτικούς διαγωνισμούς που θα επιβαρύνουν τον Οργανισμό ή το δημόσιο. 'Οπως ο Οργανισμός ή το δημόσιο δεν μπορεί να κάνει την ανέκλυση γιατί δεν έχει τη δυνατότητα, το ίδιο μπορεί να πει και κάποιος που κάνει πλειοδοτικό διαγωνισμό. 
Και άρα να οδηγηθούμε κατ' επανάληψη ως αδιέξοδο, σε μειοδοτικούς
διαγωνισμούς που θα επιβαρύνουν το δημόσιο και τον Οργανισμό.
Η παράγραφος 9 του άρθρου αυτού που αναφέρεται στο επείγον της πράξης ανέλκυσης λόγω σοβαρού κινδύνου στην κίνηση του λιμένα ή της διώρυγας ή του διαύλου ή στην ασφάλεια των εγκαταστάσεών τους, πρέπει να γίνει περισσότερο σαφές και να εξετασθεί η δυνατότητα ύπαρξης μέσων πρόσφορων και ικανών να επεμβαίνουν αμέσως όταν λέμε ότι το ναυάγιο είναι μεγάλο. 
Υπάρχει, κύριε Υπουργέ, τέτοια υποδομή; Γι' αυτό ζητήσαμε η

παράγραφος 9 να γίνει αυτοτελές άρθρο. Διοτι χρειάζεται άμεση επέμβαση. Εκεί θα υπάρχει δυσκολία και πρέπει να είναι σαφές πότε θα δοθεί η εντολή αιτιολογημένα ότι πρέπει να επέμβουμε όταν ο ίδιος ο Οργανισμός δεν έχει
τη δυνατότητα να παρέμβει.
Το άρθρο 3 αναφέρεται σε πλοία που είναι επιβλαβή ή κινδυνεύουν να γίνουν ναυάγια ή αποτελούν κίνδυνο για τη ναυσιπλοϊα ή προσβάλλουν το περιβάλλον στην περιοχή λιμένα, διώρυγας ή διαύλου και υποχρεούται ο κύριος να τα απομακρύνει εκτός λιμένα, διώρυγας ή διαύλου ή να τα εξουδετερώσει.
Μπαίνει ξανά το ερώτημα ποιος κρίνει αντικειμενικά ότι ένα πλοίο κινδυνεύει να γίνει ναυάγιο και ποιο πλοίο δεν κινδυνεύει άμεσα. 'Αρα, χρειάζεται εξειδίκευση και γνώση για να αποφύγουμε τις σκοπιμότητες. 
Δεύτερο ερώτημα: Το απομακρύνει ο κύριος ή η αρμόδια αρχή από εκεί. 
Και το πάει πού; Υπάρχει αγκυροβόλιο, υπάρχει συγκεκριμένη υπόδειξη,

υπάρχει καθορισμένος χώρος που μπορεί κάποιο πλοίο από τα πολλά που βλέπουμε στην περιοχή της Ελευσίνας, της Σαλαμίνας, στο Πέραμα, να μεταφερθεί ή να εξουδετερωθεί; Πού γίνεται και πώς χρησιμοποιείται το προϊόν διάλυσης; Κινείται πάνω στο πνεύμα της αναφοράς μου στο νομοσχέδιο ότι είναι λίγο υπεραισιόδοξο γιατί δεν διευκρινίζει πολλά πράγματα τα οποία πρέπει να διευκρινισθούν. Πουθενά στο νομοσχέδιο δεν περιγράφεται η υποχρέωση του οργανισμού ή της αρμόδιας αρχής να πάει το πλοίο σε κάποιο συγκεκριμένο μέρος.
Στο άρθρο 4 που αφορά ναυάγια έξω από τη θαλάσσια ζώνη ευθύνης
Οργανισμού και εμποδίζει την ελεύθερη ναυσιπλοϊα ή την προσέγγιση στην ακτή, ο κύριος του ναυαγίου έχει την υποχρέωση απομάκρυνσής
του, άλλως εφαρμόζεται η διάταξη του άρθρου 2.
Το ίδιο συμβαίνει εάν το πλοίο ή πλωτό μέσο που βρίσκεται εκτός Οργανισμού δημιουργεί κίνδυνο βύθισής του ή προσβάλλει το περιβάλλον. Υπάρχουν υποχρεώσεις που προβλέπονται στο άρθρο 2 και 3.
Το άρθρο 5 αναφέρεται στα επιβλαβή πλοία λόγω ακινησίας. Στο άρθρο αυτό όφειλε να διευκρινισθεί ότι κάθε πλοίο που παραμένει σε ακινησία οφείλει να ενημερώσει την αρμόδια δημόσια αρχή, Οργανισμό ή λιμενική αρχή και να λαμβάνει σχετική αιτιολογημένη άδεια περιγράφοντας παράλληλα τους λόγους ακινησίας του. Βλάβη, πρόθεση επισκευής, έλλειψη ναύλου ή άλλους λόγους ακινησίας. Διότι άλλως δεν εξηγείται πώς υπάρχουν εκατοντάδες πλοία σε ακινησία σε όλη την παράκτια Ελλάδα κυρίως σε λιμένες αλλά ιδιαίτερα στην περιοχή του Περάματος, της Ελευσίνας, της Σαλαμίνας.
Σε περίπτωση ανάγκης απομάκρυνσης είτε για λόγους εξυπηρέτησης άλλων πλοίων είτε για ικανοποίηση άλλων αναγκών του λιμένος, της διώρυγας, του διαύλου ή της ναυσιπλοϊας θα πρέπει να γίνεται εγγράφως και
αιτιολογημένη και να ειδοποιείται ο κύριος του πλοίου για να αποφεύγονται σκοπιμότητες επιλεκτικές που υποκρύπτουν πιθανή συναλλαγή γνωστού όντως ότι για τους μη ειδικούς υπάρχουν πολλά πλοία σε ακινησία.
Ασφαλώς το ίδιο ισχύει και για πλωτά ναυπηγήματα ή φορτία όπως
προβλέπει η παράγραφος 8. 
Στο άρθρο 6 δίνονται μια σειρά εξουσιοδοτήσεις στον Υπουργό για πάρα πολλά θέματα τα οποία οφείλουν να διευκρινιστούν καλύτερα στο ίδιο το νομοθέτημα.
Με το άρθρο 7 έρχεστε να επιβάλετε στην ελληνική ναυτιλία έναν όρο
που δεν ισχύει διεθνώς. 'Ετσι δυσκολεύετε την ελληνική ναυτιλία. Δεν είμαστε υπέρ των περιφερειακών ρυθμίσεων για τη ναυτιλία και δημιουργούνται πρακτικά θέματα που δυσκολεύουν την ίδια τη ναυτιλία. 
Λέτε ότι το 90% καλύπτονται. Ο όρος όμως της ευθείας αγωγής που
ζητάτε δεν υπάρχει και δεν τον δέχονται οι ξένες εταιρείες, αφού έχετε τη δυνατότητα να ζητήσετε την κάλυψη από τον κύριο του ναυαγίου ή του πλοίου. Επομένως, δεν μπορούμε να ξεπεράσουμε διεθνείς κανόνες που ενδεχομένως να δημιουργήσουν προβλήματα στη ναυτιλία μας.
Στο άρθρο 8 επειδή το εύρος των προστίμων είναι πολύ μεγάλο, από διακόσιες χιλιάδες έως δέκα εκατομμύρια, μπορεί τόσο το αρχικό ποσό να είναι μεγάλο για μικρά σκάφη, όπως συχνά γίνεται, αλλά το ίδιο μικρό μπορεί να είναι το τελικό ποσό των δέκα εκατομμυρίων για μεγάλες παραβάσεις. Θα πρέπει, λοιπόν, να καθοριστεί με σαφήνεια το ύψος του προστίμου για συγκεκριμένες παραβάσεις, για να αποφεύγεται η υποκειμενικότητα στο ύψος υποβολής των κυρώσεων.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ)
Επειδή στην παράγραφο 2 του άρθρου αυτού αναφέρεστε και σε απαγόρευση απόπλου του πλοίου, σε περίπτωση μη πληρωμής ή μέχρι την απαλλαγή από αυτό χρειάζεται διευκρίνιση, αφού οι διατάξεις του νόμου ομιλούν βασικώς για ναυάγια. 
Το άρθρο 9 αναφέρεται σε γενικές διατάξεις που διευκρινίζουν τις υποχρεώσεις του κυρίου και τα δικαιώματα του Οργανισμού. Στην παράγραφο 4 τα ποσά που εισπράττονται από πρόστιμα ή τίμημα εκποίησης ή προέρχονται από κατάπτωση εγγυήσεων αποδίδονται στον ειδικό λογαριασμό "γαλάζιο ταμείο", για να καλύπτουν δαπάνες ανέλκυσης ή απομάκρυνσης ή κατά άλλον τρόπο εξουδετέρωσης επικίνδυνων ή επιβλαβών ναυαγίων.
'Ενα ερώτημα που θέλω να θέσω στον κύριο Υπουργό είναι, το ταμείο αυτό βρίσκεται υπό την εποπτεία ελεγκτικού οργάνου ή η αξιοποίησή του ανήκει σε συγκεκριμένο όργανο, στον Υπουργό; Αν θέλετε μας απαντάτε. 
Επειδή στην παράγραφο 5 του άρθρου αυτού αναφέρεται ότι και ο
Οργανισμός εισπράττει χρήματα για τον ίδιο σκοπό για τον οποίο δημιουργήθηκε το "γαλάζιο ταμείο" και χρησιμοποιείται για τους ίδιους σκοπούς, μήπως δημιουργείται σύγχυση ποιο ταμείο θα δώσει χρήματα για κάποιο ναυάγιο; 
Με το άρθρο 10, καλώς προσετέθη στο άρθρο 18 του νόμου 743/77, όπως κωδικοποιήθηκε, το άρθρο 18 του προεδρικού διατάγματος στοιχείο ΙΒ' που καλύπτει τη λιμενική αρχή για τις δαπάνες ανέλκυσης και απομάκρυνσης. 
Στην παράγραφο 2 του άρθρου αυτού καλώς η εκποίηση γίνεται χωρίς τη
δύσκολη διαδικασία του ΟΔΥ, παρακάμπτοντας το άρθρο 2 του νόμου 251/76. 

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο ειδικός αγορητής του Κομμουνιστικού Κόμματος Ελλάδας κ. Σκοπελίτης.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κυρία Πρόεδρε.
Για το άρθρο 1 έχουμε τονίσει και στην επί της αρχής συζήτηση του νομοσχεδίου ότι είναι ανάγκη να διευρυνθεί η έννοια ναυάγιο -επιμένουμε σε αυτό- και να συμπεριλάβει, πέρα απ' όσα σωστά αναφέρονται και τα βυθισμένα αεροπλάνα και τις ποντισμένες στη θάλασσά μας βόμβες. Ιδιαίτερη σημασία έχει και το πρώτο και το δεύτερο, μετά τις αποκαλύψεις που έγιναν, ειδικά τις τελευταίες ημέρες, ότι στα πελάγη μας είναι βυθισμένες δεκάδες χιλιάδες βόμβες που με την παρέλευση του χρόνου, τις επιδράσεις που θα δεχθούν και τη διάβρωση, θα καταστούν πραγματικά κίνδυνος μόλυνσης του θαλάσσιου περιβάλλοντος, αλλά και κίνδυνος για την ίδια τη ζωή των ανθρώπων μέσα από τη διατροφική αλυσίδα.
Η βασική μας αντίρρηση όμως έχει σχέση με αυτό που αναφέρεται στη

δεύτερη παράγραφο του συγκεκριμένου άρθρου και αφορά τον όρο Οργανισμός. Για το ΚΚΕ δεν προσδιορίζεται με ακρίβεια και σαφήνεια ο όρος Οργανισμός. 
Κατά τη δική μας άποψη πρέπει να είναι ο κρατικός φορέας που θα ασκεί
τον έλεγχο στα λιμάνια, στις διώρυγες, στους διαύλους και στα χωρικά

ύδατα της χώρας μας. Αν δεν γίνει αυτός ο προσδιορισμός, τότε μπορεί να προκύψουν προβλήματα και εμπλοκές ακόμα και επικάλυψη αρμοδιοτήτων ή διαμάχες ανάμεσα στους επιμέρους οργανισμούς, για το ποιος από αυτούς είναι αρμόδιος για να αποφανθεί για την ανέλκυση του ναυαγίου με αποτέλεσμα οι όποιες ρυθμίσεις γίνονται να καταντήσουν ανενεργείς ή να έχουμε τεράστιες καθυστερήσεις, λόγω αυτών των εμπλοκών στο να παρθούν μέτρα, καθυστερήσεις που μπορούν να θέτουν σε κίνδυνο την ασφαλή ναυσιπλοϊα και την ίδια την ανθρώπινη ζωή και το περιβάλλον βέβαια. 
Για παράδειγμα, εάν στα όρια ευθύνης των οργανισμών λιμένων ή

λιμενικών ταμειών καθορίζονται αυτά σαν οργανισμοί, υπάρχει ένα πρόβλημα τι γίνεται με τα χωρικά ύδατα της χώρας μας, ποιος είναι υπεύθυνος για τον έλεγχο σ' αυτά. Ποιος θα παρεμβαίνει όταν χρειάζεται να παρέμβει και να δώσει λύσεις σε πρόβλημα; Γι' αυτό, λοιπόν, έχουμε αντιρρήσεις και καταψηφίζουμε το συγκεκριμένο άρθρο.
'Οσον αφορά το άρθρο 2 οι παρατηρήσεις που έχουμε να κάνουμε έχουν σχέση με τις προθεσμίες που δίνονται στην παράγραφο 2 του συγκεκριμένου άρθρου και αφορούν την έναρξη των εργασιών ανέλκυσης ή απομάκρυνσης ναυαγίων. 'Εχουμε την άποψη ότι ιδιαίτερα για τις περιπτώσεις που αναφέρθηκαν και έχουν σχέση με επικίνδυνα και επιβλαβή ναυάγια σε λιμένες, διώρυγες, διαύλους κλπ., με επικίνδυνα και επιβλαβή πλοία σε λιμένες, διώρυγες και διαύλους, επικίνδυνα και επιβλαβή ναυάγια και πλοία εκτός λιμένων και διαύλων και επιβλαβή πλοία λόγω ακινησίας, η προθεσμία για την έναρξη των εργασιών δεν μπορεί να ξεπερνά τον ένα μήνα. Εάν χρειαστεί και είναι αντικειμενικά απαραίτητη η παράταση του χρόνου, η παράταση θα δίνεται μόνο με απόφαση του Οργανισμού και δεν θα ξεπερνά τον ένα μήνα και πάντα εφόσον δεν προκύπτει άμεσος κίνδυνος για την ναυσιπλοϊα, το περιβάλλον και την ανθρώπινη ζωή.
Επομένως, για μας, πρέπει να απαλειφθούν οι διατάξεις για τις μεγαλύτερες χρονικές παρατάσεις έναρξης των εργασιών ανέλκυσης των ναυαγίων από πλευράς πλοιοκτητών καθώς οι διατάξεις επιτρέπουν στον Υπουργό Εμπορικής Ναυτιλίας να χορηγεί και νέες παρατάσεις. Γιατί έτσι μπορούν οι απαιτούμενες ενέργειες, επαναλαμβάνω, να χρονίζουν και ο κίνδυνος να παραμένει.
Διαφωνούμε επίσης ριζικά, όπως τονίσαμε και στην επί της αρχής
συζήτηση και ζητούμε να εξαλειφθεί το εδάφιο 5 του συγκεκριμένου άρθρου 2 που ορίζει ότι από την κατοχύρωση του διαγωνισμού και την καταβολή του τιμήματος, ο πλειοδότης θεωρείται ότι αναλαμβάνει το ναυάγιο ελεύθερων αγορών. Θα δημιουργήσει πρόβλημα αυτό. Ιδιαίτερα διαφωνούμε και με την διαγραφή των χρεών που έχουν σχέση με το ΝΑΤ και άλλα ταμεία. Και μπορεί βέβαια ο κύριος Υπουργός να ισχυρίστηκε ότι αποκλείεται να γίνει κάτι τέτοιο, δηλαδή να διαγραφούν τα χρέη, όμως καλά θα ήταν να διασφαλιστεί και σ' αυτό το νομοσχέδιο.
Επίσης θα θέλαμε να επισημάνουμε ότι μ' αυτόν τον τρόπο αποκλείουμε
μεθοδεύσεις του πλοιοκτήτη ή του εφοπλιστή του ναυαγίου με τη χρήση οποιουδήποτε πρόσθετου φυσικού ή νομικού προσώπου να το επανακτήσει στα
πλαίσια του διαγωνισμού, ελεύθερο από βάρη, ζητώντας δηλαδή ό,τι όφειλε στο ΝΑΤ και στα άλλα ταμεία.
Ακόμα θα ήθελα να τονίσω ένα κενό που υπάρχει και έχει σχέση με την περίπτωση που δεν είναι απίθανη και αφορά ιδιαίτερα ορισμένα ναυάγια που οι διαγωνισμοί και ιδιαίτερα οι μειοδοτικοί ή πλειοδοτικοί παραμένουν άκαρποι. Τι θα γίνει με αυτά τα ναυάγια; Θα εξακολουθήσουν να παρεμένουν εκεί που βρίσκονται σήμερα, με τους κινδύνους που αυτά δημιουργούν; 'Η πρέπει να παρέμβει άμεσα ο ίδιος ο οργανισμός, ο συγκεκριμένος, που στη δικαιοδοσία του, στο χώρο του βρίσκεται το ναυάγιο;
Και βέβαια αναφέρει το άρθρο με τι οικονομικά μέσα και άλλα μπορεί να κάνει αυτό το πράγμα. 'Ομως πρέπει να καλυφθεί αυτό το κενό. 
'Οσον αφορά την παράγραφο 9 του άρθρου 2, έγινε και συζήτηση και στην επιτροπή και στην Ολομέλεια. Λόγω της σημασίας αυτής της παραγράφου είχαμε τονίσει ότι αυτή θα πρέπει να προταχθεί και να ενισχυθεί, ώστε σε περίπτωση που κατά την κρίση του Οργανισμού προκαλείται κίνδυνος για τη ναυσιπλοϊα, την ανθρώπινη ζωή και το περιβάλλον από την αναβολή της ανέλκυσης των πλοίων, να παρεμβαίνει ο ίδιος ο Οργανισμός. Και για να είναι άμεση η επέμβαση και να ελέγχεται ο Οργανισμός προς τούτο χρειάζονται και οι απαραίτητες ασφαλιστικές δικλείδες, που μπορεί να είναι η αστική και ποινική ευθύνη του Οργανισμού κλπ.
Σωστά λοιπόν προβλέπονται στις συγκεκριμένες περιπτώσεις ότι ο
Οργανισμός μπορεί να ενεργεί κατά παρέκκλιση των διατάξεων, που καθορίζονται με το άρθρο 2. 'Ομως πρέπει να του δοθούν κι εδώ όλες οι δυνατότητες, οικονομικές, τεχνικές, για να μπορεί να κάνει τη δουλειά του. Και βέβαια οι οικονομικές δυνατότητες δεν θα προέλθουν από τον κορβανά, αλλά από τα πρόστιμα που θα επιβάλουν οι πλοιοκτήτες και η κατοχή των ναυαγίων.
'Οσον αφορά τα άρθρα 3, 4 και 5, δεν έχουμε να προσθέσουμε τίποτα.
'Οσον αφορά το άρθρο 6, τονίσαμε και στην επιτροπή αλλά και στην επί της αρχής συζήτηση του νομοσχεδίου ότι διαφωνούμε με την ευρεία εξουσιοδότηση που δίνεται στον Υπουργό Εμπορικής Ναυτιλίας, να ρυθμίζει δηλαδή με υπουργικές αποφάσεις ουσιαστικά τις προϋποθέσεις εφαρμογής των διατάξεων. Πρέπει να ρυθμιστούν από το ίδιο το νομοσχέδιο ή να αποτελέσουν αντικείμενο προεδρικού διατάγματος, το οποίο πρέπει να εκδοθεί άμεσα. 'Οταν λέμε άμεσα, εννοούμε μέσα σε διάστημα που δεν θα ξεπερνάει τους τρεις μήνες. Το επισημαίνουμε αυτό, διότι κατά τη γνώμη μας υπάρχει κίνδυνος και αυτές οι ελλιπείς διατάξεις να μείνουν ανενεργείς.
Τέλος, πρέπει να εξασφαλιστεί κάποια ενιαία ρύθμιση για όλους τους
οργανισμούς και όχι ο καθένας από αυτούς -διότι δίνετε αυτήν τη δυνατότητα- να εφαρμόζει δικό του κανονισμό.
'Οσον αφορά το άρθρο 7, που αναφέρεται στην ασφάλιση πλοίων, πλωτών
ναυπηγημάτων και κατασκευών στη θάλασσα, έχουμε να τονίσουμε ότι η υποχρέωση που βαρύνει τον κύριο ή τον εφοπλιστή να διατηρήσει σε ισχύ τη βεβαίωση ασφάλισης του πλοίου του, πρέπει να ισχύει από την είσοδο του πλοίου στα χωρικά ύδατα της χώρας μας και όχι όταν αυτό παραμένει ή αποπλέει από το λιμάνι. Εδώ αντιμετωπίζουμε με αυτόν τον τρόπο και ναυάγια που θα συμβούν και έξω από τα χωρικά μας ύδατα. 
Είμαστε επίσης αντίθετοι με την παράγραφο 9 του άρθρου 7, που
αναφέρεται στην εξαίρεση από την υποχρεωτική ασφάλιση ή εγγύηση για πλοία που ανήκουν στο δημόσιο ή σε οργανισμούς. Πολύ περισσότερο είμαστε 
αντίθετοι με την εξαίρεση που γίνεται μέσα στα πλαίσια της αμοιβαιότητας. Τι σόι αμοιβαιότητα μπορεί να υπάρχει ανάμεσα σε μας και στις ΗΠΑ και να μπορεί να πλέει ο 'Εκτος Στόλος ελεύθερα, να μολύνει το περιβάλλον;

Υπάρχει περίπτωση να έχουμε καράβια εμείς στο λιμάνι της Νέας Υόρκης, ώστε να έχουμε αυτήν την πολιτική της αμοιβαιότητας;
'Οσον αφορά το ύψος της υποχρεωτικής ασφάλισης ή εγγύησης, πρέπει
αυτή να αναπροσαρμοστεί, γιατί είναι πάρα πολύ μικρή. Είχαμε τονίσει ότι με βάση και την πρόταση της ΠΕΜΕΝ πρέπει να είναι διακόσιες πενήντα χιλιάδες ανά τετραγωνικό μέτρο.
Τέλος, όσον αφορά το άρθρο 8, που αναφέρεται στις κυρώσεις, εμείς τονίζουμε ότι θα πρέπει να υπάρξει ένας πιο ειδικός και λεπτομερειακός προσδιορισμός των παραβάσεων και τα πρόστιμα να προσδιορίζονται χωριστά για κάθε παράβαση. Είναι δε προφανές ότι τα πρόστιμα αυτά πρέπει να αυξηθούν, γιατί είναι χαμηλά.

Ευχαριστώ, κύριε Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η κ. Ξηροτύρη έχει το λόγο. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το πρόβλημα έχει τεθεί από την αρχή
στην επιτροπή και από εμένα και από άλλους συναδέλφους των άλλων κομμάτων και δεν έχει διευκρινιστεί τελικά ο όρος "οργανισμός", ο οποίος μεταφέρεται σε όλα τα άρθρα του νομοσχεδίου και πραγματικά θα δημιουργήσει σοβαρά προβλήματα.
Με το θέμα των δύο οργανισμών που πράγματι αυτή τη στιγμή είναι
ανώνυμες εταιρείες και κανείς δεν ξέρει αν θα συνεχίσουν να είναι ανώνυμες εταιρείες του δημοσίου ή θα περιέλθουν στο μεγαλύτερο ποσοστό τους στον ιδιωτικό τομέα, αλλά και για τις άλλες περιπτώσεις με το να μη διευκρινίζεται κάθε φορά η αρμόδια λιμενική αρχή και να παραμένει ο όρος "οργανισμός", νομίζω ότι το νομοσχέδιο θα έχει πάρα πολλά τεχνικά και νομικά προβλήματα.
Επομένως πρέπει να ξεκαθαρίσουμε αυτή την έννοια και να διορθωθεί το νομοσχέδιο. Το ζήτησαν και οι άλλοι συνάδελφοι. Πάντως δεν μπορεί να παραμείνει το άρθρο 1 έτσι όπως έχει, το οποίο -διαβάζω και πάλι- λέει: "Με τον όρο "οργανισμός" στις επόμενες διατάξεις νοείται το κατά περίπτωση αρμόδιο νομικό πρόσωπο του δημόσιου τομέα ή η δημόσια υπηρεσία που ασκεί τη διοίκηση και διαχείριση λιμένα".
Νομίζω ότι αυτοί οι όροι δεν μπορούν να δημιουργήσουν για το μέλλον μια ασφάλεια για το ποιος θα διαχειρίζεται και με ενιαίο τρόπο τη σοβαρή αυτή υπόθεση.
Η πρόταση να υπάρξει μια εννοιοποίηση αυτών των θεμάτων και μια
κεντρική υπηρεσία, ενδεχομένως να είναι σωστή σαν σκέψη. Παράλληλα, όμως, για τις κατά τόπους λιμενικές αρχές να δυσκολεύει τη λήψη των αποφάσεων, δηλαδή να μην τους αφήνει να παίρνουν πρωτοβουλίες και να κάνουν τη δουλειά τους.
Νομίζω ότι μπορεί να υπάρξει μια τέτοια κεντρική αρχή που να
καθορίζει τη διαδικασία και τις λεπτομέρειες για όλα αυτά τα θέματα που επεξεργάζεται το νομοσχέδιο και να συνδέεται με τις λιμενικές αρχές για τη διεκπεραίωση όλων αυτών των θεμάτων.
'Ετσι στο άρθρο 2, το οποίο πραγματικά είναι ο κορμός του νομοσχεδίου, γιατί όλες του οι διατάξεις μεταφέρονται και στα υπόλοιπα άρθρα, βλέπει κανείς την ανάγκη να προκύψει ένα νέο άρθρο, το οποίο θα ορίζει τις λεπτομέρειες και για το πώς διαπιστώνεται η παρανομία και για το πώς ξεκινούν οι διαδικασίες για το διαγωνισμό ή για την επιβολη των προστίμων.
Εδώ, αφού δεν υπάρχει τελικά ένα άρθρο που να εξηγεί όλα αυτά τα θέματα, πράγμα το οποίο ζήτησαν και άλλοι συνάδελφοι, νομίζω -παρ' όλο που δεν είμαι υπέρ της παραπομπής στα προεδρικά διατάγματα- ότι είναι ανάγκη να υπάρξει ένα προεδρικό διάταγμα, το οποίο με λεπτομέρειες θα καθορίζει όλα αυτά τα θέματα που το άρθρο 2 δεν μπορεί στις λεπτομέρειές του να τα περιγράψει.
Θα μπορούσαν σε αυτό το προεδρικό διάγματα να συμπεριληφθούν και θέματα του άρθρου 3, γιατί είναι πολύ δύσκολο για μια μικρή λιμενική αρχή να διατυπώσει την απόφαση εάν η κατάσταση του πλοίου δημιουργεί κίνδυνο βύθισής του ή κίνδυνο στη ναυσιπλοϊα. Νομίζω ότι υπό το βάρος αυτής της ευθύνης δεν θα το κάνει ποτέ. Μόνο οι εύρωστες υπηρεσίες ή οι δύο μεγάλοι οργανισμοί θα μπορέσουν να τακτοποιήσουν τέτοια θέματα, ενώ οι μικρότεροι δεν θα μπορέσουν να το κάνουν. 'Ενα, όμως, σαφές και αναλυτικό προεδρικό διάταγμα, το οποίο θα δίνει σε όλους τους εμπλεκόμενους τις οδηγίες για το τι πρέπει να κάνουν και το πώς πρέπει να δράσουν, νομίζω ότι είναι απαραίτητο.
'Οσον αφορά στο άρθρο 6, εδώ παραπέμπονται πολύ σοβαρά θέματα σε υπουργικές αποφάσεις. Θα έπρεπε με όλη τη συζήτηση που κάναμε και στην επιτροπή και εδώ να το εμπλουτίσουμε σε αυτήν τη διαδικασία, διαφορετικά θα πρέπει να προκύψει πάλι προεδρικό διάταγμα. Νομίζω ότι τουλάχιστον οι διαδικασίες διενέργειας των διαγωνισμών είναι πάρα πολύ δύσκολες. Θα είναι χρονοβόρες και δαπανηρές για το κράτος.
Σε καμία παράγραφο αυτού του άρθρου και των άλλων άρθρων δεν
αναφέρονται πόροι ή πρόσθετο προσωπικό το οποίο θα χρειαστεί γι' αυτήν τη διαδικασία. Νομίζω ότι μικρές υπηρεσίες, όπως είναι οι επί μέρους λιμενικές αρχές, θα εμπλακούν σε μια διαδικασία πάρα πολύ δύσκολη για να τα βγάλουν πέρα. Γι' αυτό χρειάζονται στήριξη με τη διαδικασία που σας ανέφερα στα προηγούμενα άρθρα.
Στο άρθρο 7, στην παράγραφο 4, αναφέρεται ότι το δημόσιο ή ο
οργανισμός έχουν ευθεία αγωγή κατά του ασφαλιστή ή του εγγυητή. Πώς θα το διασφαλίσετε αυτό; Θα απαιτήσετε ευθέως από τον ασφαλιστή ή τον εγγυητή αυτά που σας οφείλει ο ιδιοκτήτης; Νομίζω ότι δεν είναι εφικτό να γίνει αυτό με τον τρόπο με τον οποίο συντάσσονται σήμερα οι ασφάλειες. 
'Ερχομαι στο άρθρο 8. Εδώ κατ'αρχήν τα πρόστιμα είναι μικρά. Δεν θα
μπορέσουν να καλυφθούν ούτε τα στοιχειώδη έξοδα γι' αυτές τις διαδικασίες. Από την άλλη πλευρά, η απλή αναφορά από 200.000 μέχρι 10.000.000 δεν βοηθά αυτούς οι οποίοι θα επιβάλλουν τα πρόστιμα. Υπάρχει ο ν.1418 για τα δημόσια έργα, που επιβάλλει μια διαδικασία προστίμων. Από το 1984 δεν έχουν εκδοθεί τα προεδρικά διατάγματα για την οριοθέτηση αυτών των προστίμων. Τελικά, ποτέ δεν δόθηκαν πρόστιμα σ' εκείνον τον τομέα. Φαντάζομαι ότι και εδώ θα είναι το ίδιο δύσκολο να λειτουργήσουν τα πρόστιμα. Αναγκαστικά θα πάμε και εδώ στην έκδοση προεδρικού διατάγματος, το οποίο θα καθορίζει επακριβώς τον τρόπο επιβολής των προστίμων και το ύψος τους για κάθε περίπτωση και για κάθε παρανομία. Διαφορετικά δεν θα μπορέσετε να τα βγάλετε πέρα.
Στο άρθρο 9 διαφώνησα από την αρχή. Κατ' αρχήν οι πόροι του γαλάζιου ταμείου είναι πολύ μικροί. Με όλη αυτή τη δυσκολία που υπάρχει στο ελληνικό δημόσιο να επιβάλει πρόστιμα σε εφοπλιστές και πλοιοκτήτες που έχουν μεγάλα συμφέροντα και κάνουν σοβαρές πιέσεις, το γαλάζιο ταμείο δεν έχει εισπράξει πολλά, παρ' όλο που το περιβάλλον της χώρας μας έχει επιβαρυνθεί πάρα πολύ. Νομίζω ότι θα πρέπει εδώ να εντείνετε τις προσπάθειές σας για να λειτουργήσει όσο το δυνατόν καλύτερα, ώστε να πιάνουν τόπο τα χρήματα τα οποία παίρνει. Για τα θέματα δε των ναυαγίων θα πρέπει να δημιουργηθεί ένα άλλο ταμείο, ώστε να μην εμπλέκονται τα άλλα ταμεία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, τη
συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, σαράντα πέντε άτομα του Συλλόγου Ποντίων Κυριών Δράμας "ΜΕΡΙΜΝΑ". Τους καλωσορίζουμε. 
(Χειροκροτήματα απ' όλες τις πτέρυγες)
Ο συνάδελφος Βουλευτής κ. Στέφανος Μανίκας, ζητά ολιγοήμερη άδεια
απουσίας στο εξωτερικό. Εγκρίνει το Σώμα;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς η Βουλή ενέκρινε την ζητηθείσα άδεια.
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, μ' ένα συνδυασμό διατάξεων πραγματοποιείται μια διεύρυνση της πρόνοιας για όλες τις αναφερόμενες περιπτώσεις των άρθρων 2 έως 5. Είναι περιπτώσεις στις οποίες ναυάγια ή πλοία αποτελούν κίνδυνο, δημιουργούν προβλήματα, προσβάλλουν το περιβάλλον κλπ.
Είναι μία διαδικασία που καθορίζει, πιστεύω, όλες τις λεπτομέρειες
και δίνει το πλαίσιο μέσα στο οποίο ο οργανισμός, η υπεύθυνη αρχή, θα μπορεί να ενεργήσει πράξεις που οφείλει ο κύριος ή ο εφοπλιστής, εις τρόπον ώστε να αρθεί ο συγκεκριμένος κίνδυνος που προκαλεί στο περιβάλλον κλπ.
Παρέλειψα να πω ότι οι εννοιολογικοί προσδιορισμοί που γίνονται στο άρθρο 1 προσδιορίζουν με διαύγεια και σαφήνεια την έννοια του ναυαγίου, εις τρόπον ώστε να μην υπάρχει καμία αμφισβήτηση για το τι είναι ναυάγιο, για το αν ένα πλωτό ημιβυθισμένο ή όχι ή ένα φορτίο αποτελεί -και σε ποια περίπτωση- ναυάγιο.
Στο άρθρο 6 δίδονται οι επιβαλλόμενες από το συνολικό πνεύμα της διάρθρωσης των διατάξεων εξουσιοδοτήσεις, ώστε να μπορεί το Υπουργείο Εμπορικής Ναυτιλίας να καθορίζει τις λεπτομέρειες που επιβάλλονται για την πλήρη πλαισίωση των διατάξεων.
Το άρθρο 7 καθορίζει την ανάγκη της ελάχιστης ασφάλισης και τα όριά
της.
Το άρθρο 8 προβλέπει -και είναι σημαντικό- τις επιβαλλόμενες κυρώσεις κατά εκείνων οι οποίοι εμμένουν ή δεν λαμβάνουν τα προσήκοντα μέτρα για τη συμμόρφωση προς τις διατάξεις του νομοσχεδίου. Καθορίζει τα ποσά από διακόσιες χιλιάδες μέχρι δέκα εκατομμύρια, τα οποία ποσά μετά από σχετική υπόμνηση διπλασιάζονται. Νομίζω ότι με τις κυρωτικές λεπτομέρειες των διατάξεων του άρθρου 8 προσδιορίζεται η επιβαλλόμενη απειλή για εκείνους που παρατείνουν, αμελούν, αποφεύγουν να συμμορφωθούν προς τις διατάξεις
του νομοσχεδίου.
Το άρθρο 9 καθορίζει την ευθύνη για την άρση των ζημιών και των
βλαβών που προκαλούνται. 
Θέλω κλείνοντας να πω, κυρία Πρόεδρε, ότι θεωρώ πολύ επιτυχείς τις
διατάξεις στα σημεία που θίγουν ή επισημαίνουν έστω και με πολύ διακριτικότητα την ανάγκη σεβασμού του περιβάλλοντος. Είναι ένα πρόσθετο στοιχείο, που προσδιορίζει τη μέριμνα και ευαισθησία γι' αυτόν τον κεφαλαιώδη παράγοντα της υπάρξεως ζωής, η απαίτηση της οποίας ή η εξασφάλιση της οποίας -ως γνωστόν- προϋποθέτει δύο παράγοντες: Την ύπαρξη περιβάλλοντος και το διαρθρωμένο οργανισμό σε ανακλαστικούς μηχανισμούς, όπου το περιβάλλον με τους αντίστοιχους ερεθισμούς διαμορφώνει τη συγκεκριμένη συμπεριφορά, που είναι η ίδια η ζωή. 'Οθεν το περιβάλλον αποτελεί -και πρέπει κάποτε να γίνει συνείδηση σε όλους μας- ουσιώδη παράγοντα της ζωής μας. Είναι μία από τις δύο προϋποθέσεις της. Η επικοινωνία με αμφίδρομο επηρεασμό μεταξύ περιβάλλοντος και ανακλαστικών μηχανισμών προσδιορίζει το φαινόμενο της ζωής και προκαλεί την αντίστοιχη συμπεριφορά.
Εδώ εστηρίχθη, κύριοι συνάδελφοι -και με αυτό τελειώνω, έχοντας εκμεταλλευτεί όλο το χρόνο- και ο γνωστός Ρώσος γιατρός Παυλώφ με τα πειράματα στους σκύλους και απέδειξε τι μπορούμε να πάρουμε. Είναι δε, κυρία Πρόεδρε, συναφές και το θέμα της φιλοσοφίας της πλύσεως εγκεφάλου στη διαδικασία της αποχαύνωσης και του εμβολιασμού του ανθρώπου με ερεθισμούς τέτοιους, από τους οποίους μπορούμε να πάρουμε την επιθυμητή αντανάκλαση.
Ψηφίζω τα άρθρα του νομοσχεδίου.
Ευχαριστώ πολύ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Βαρίνος.
ΑΘΑΝΑΣΙΟΣ ΒΑΡΙΝΟΣ: Ευχαριστώ, κυρία Πρόεδρε.
Κύριε Υπουργέ, όπως είπαμε και στην επιτροπή και στην κατ' αρχήν συζήτηση, στην Ολομέλεια, το νομοσχέδιο πράγματι εξυπηρετεί μία άμεση ανάγκη που υπάρχει αυτή τη στιγμή για την απομάκρυνση των ναυαγίων. Και το κόμμα μας και εγώ προσωπικά στηρίζουμε την προσπάθεια που κάνετε προς αυτήν την κατεύθυνση.
Σας είχαμε πει στην επιτροπή ορισμένα πράγματα, δείχνουμε ότι
στηρίζουμε αυτή την προσπάθεια, αλλά εσείς δεν κάνετε αποδεκτές ορισμένες προτάσεις μας πάνω σε σημαντικά θέματα -και αυτό ήταν το παράπονό μας στην προηγούμενη συνεδρίαση. Είμαι, λοιπόν, υποχρεωμένος τουλάχιστον τρία από αυτά να τα επαναλάβω, αν και τα είπε και ο συνάδελφός κ. Σπύρου προηγουμένως.
Στο άρθρο 2, παράγραφος 2, έχουμε δύο θέματα. Πρώτον, ο οργανισμός
που αναλαμβάνει να πάρει μέτρα για το ναυάγιο πρέπει να κάνει δύο κινήσεις. Η πρώτη είναι να διαφυλάξει ώστε το ναυάγιο να μη γίνει αιτία άλλου ναυαγίου, όταν βρίσκεται μέσα σε διαύλους ή σε λιμάνι. Επομένως πρέπει μέσα σε μικρό χρονικό διάστημα ο κύριος του πλοίου που ναυάγισε να πάρει μέτρα, να βάλει μία σημαδούρα, να κάνει όποιες προσπάθειες πρέπει να κάνει, για να φαίνεται πού είναι το ναυάγιο, ούτως ώστε να μη δημιουργηθεί πρόβλημα για την ασφάλεια της ναυσιπλοϊας.
Το δεύτερο σκέλος είναι ο οργανισμός, ο οποίος θα αναλάβει αυτή την
υποχρέωση, να ειδοποιεί τον κύριο του πλοίου που υπέστη ναυάγιο να το ανασύρει γρήγορα. Σε αυτήν την περίπτωση κατανοούμε τη διάταξη που έχετε εδώ, όσον αφορά τις προθεσμίες. 
Στο πρώτο όμως θέμα οι τρεις μήνες είναι πολλοί και στο δεύτερο οι
δύο μήνες είναι λίγοι. Αντιλαμβάνεστε ότι, εάν πούμε σε κάποιον να σηκώσει το ναυάγιο, δεν μπορούμε να του πούμε να το κάνει μέσα σε δύο μήνες. Κύριε Υπουργέ, οι δύο μήνες δεν φθάνουν. Και, εν πάση περιπτώσει, εάν θέλετε να είστε πιο συγκεκριμένος, παρακάτω λέτε ότι του δίνετε τη δυνατότητα περισσότερου χρόνου για να ανασύρει το ναυάγιο, πέστε του όμως τουλάχιστον και πόσο χρόνο. Εγώ για παράδειγμα λέω να πείτε ένα εξάμηνο. 
Το άλλο σημείο το οποίο ήθελα να θίξω είναι το εξής: Στο άρθρο 7,
όπως είπαμε και στην προηγούμενη συνεδρίαση, οι διατάξεις δεν έχουν εναρμονιστεί με τη διεθνή σύμβαση. Εδώ κάνετε το εξής: 'Οσον αφορά το μίνιμουμ του προστίμου, παίρνετε τις διατάξεις της διεθνούς σύμβασης που κυρώθηκε με το ν. 1923/91. Δεν λαμβάνετε όμως υπόψη τίποτε άλλο μέσα από τη διεθνή σύμβαση, την οποία είμαστε υποχρεωμένοι να τηρήσουμε. 
Αντιλαμβάνεστε λοιπόν πως ό,τι διατάξεις νομοθετήσετε σήμερα με αυτό
το άρθρο δεν έχουν ισχύ, διότι, όπως σας είπα προηγουμένως, η διεθνής
σύμβαση είναι εκείνη που τα καθορίζει. Δεν υπερέχει της διεθνούς σύμβασης καμία άλλη διάταξη. 'Αμα υπάρχει διεθνής σύμβαση, είστε υποχρεωμένοι και εσείς και εμείς και οι εφοπλιστές και όλοι να εφαρμόζουμε τη διεθνή σύμβαση και είναι πιο πάνω από τους εθνικούς νόμους. Επομένως το ότι δεν έχετε ευθυγραμμιστεί με τη διεθνή σύμβαση σε αυτά τα θέματα είναι αρνητικό.
Θα δημιουργήσετε προβλήματα στα υπό ελληνική σημαία πλοία, τα οποία
ήδη έχουν ασφαλιστεί και τα πιστοποιητικά τους βασίζονται πάνω στη διεθνή σύμβαση. Τους επιβάλλεται να εκδώσουν καινούρια πιστοποιητικά, οπότε θα δημιουργηθεί πρόβλημα. Αυτό το άρθρο δυστυχώς δεν το αναδιατυπώσατε και είμαι βέβαιος ότι θα δημιουργήσει πρόβλημα στο μέλλον.
Τέλος, στο άρθρο 9 κάνατε πράγματι αποδεκτό -το μοναδικό που κάνατε
αποδεκτό, κύριε Υπουργέ- από αυτά που σας ζητήσαμε, τον ορισμό μίας επιτροπής. Τελικά, την επιτροπή που σας προτείναμε, την ενσωματώσατε στο άρθρο 9 παράγραφος 7.
Εμείς όμως δεν σας είπαμε να βάλετε αυτή την επιτροπή να γνωμοδοτεί. Εμείς σας είπαμε ότι πρέπει να έχει ουσιαστικό λόγο, να αποφασίζει. Η επιτροπή δηλαδή, στην οποία μετέχει ο νομάρχης και οι άλλοι τοπικοί φορείς πρέπει να έχει ουσιαστική άποψη και όχι γνωμοδοτική. Αυτή είναι η διαφορά όσον αφορά τη διατύπωση.
Αν μπορείτε να την αναδιατυπώσετε, ούτως ώστε η επιτροπή να έχει
ουσιαστικό λόγο, τότε εμείς θα ψηφίσουμε και αυτό το άρθρο. Σε διαφορετική περίπτωση είμαστε υποχρεωμένοι να σας επαινέσουμε για όλα τα άρθρα εκτός από αυτά τα δύο που σας είπα προηγουμένως και, εν πάση περιπτώσει, να μην τα ψηφίσουμε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Υπουργός
Εμπορικής Ναυτιλίας κ. Παπουτσής.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κυρία Πρόεδρε.
Θέλω να ευχαριστήσω όλους τους συναδέλφους για τη δημιουργική
συμμετοχή τους τόσο στις διαδικασίες της επιτροπής όσο και στην
Ολομέλεια στη συζήτηση για το νομοσχέδιο, το οποίο, όπως όλοι γνωρίζετε, είναι ένα αίτημα πολλών χρόνων των τοπικών κοινωνιών, των μικρών λιμανιών, αλλά και των μεγάλων λιμανιών και των περιοχών που βρίσκονται κοντά στα μεγάλα λιμάνια, κυρίως στην περιοχή της Αττικής.
Eίναι ένα νομοσχέδιο το οποίο θα μπορούσε κάλλιστα να ήταν νομοσχέδιο του Υπουργείου Περιβάλλοντος, μιας και το κύριο θέμα, η κεντρική ιδέα, ο κεντρικός πυρήνας αφορά στην προστασία του θαλασσίου περιβάλλοντος. 
Ταυτόχρονα χαίρομαι ιδιαίτερα, γιατί έχει επιτευχθεί μια ευρύτατη
συναίνεση γύρω από το νομοσχέδιο, μια συναίνεση η οποία δίνει μια αποφασιστική απάντηση σε όλους εκείνους που για πολλά χρόνια εμπόδιζαν την προώθηση αυτού του νόμου, αυτού του νομοθετικού πλαισίου, που θα μπορούσε να διευκολύνει τις δημόσιες αρχές να αναλαμβάνουν πρωτοβουλίες για την ανέλκυση των ναυαγίων. Και χαίρομαι ιδιαίτερα γιατί οι περισσότερες παρατηρήσεις που άκουσα και σήμερα στην Αίθουσα αυτή είναι παρατηρήσεις οι οποίες έρχονται να τονίσουν αυτά τα οποία τονίστηκαν στην επιτροπή, πολλές εκ των οποίων έχουν ήδη ενσωματωθεί στο σχέδιο νόμου το οποίο έχετε ενώπιόν σας.
Φυσικά για τις παρατηρήσεις στις οποίες επιμένετε, κύριοι συνάδελφοι, επιτρέψτε μου να πω ότι πρόκειται περί παρανόησης και θα προσπαθήσω στο λίγο χρόνο που έχω στη διάθεσή μου να διασκεδάσω αυτές τις εντυπώσεις που έχουν δημιουργηθεί.
Πρώτα απ' όλα όσον αφορά στον οργανισμό: Ο οργανισμός θα είναι ή ο ΟΛΠ ή ο ΟΛΘ, οι οργανισμοί δηλαδή που βρίσκονται σήμερα στη διαδικασία της μετοχοποίησης, χωρίς να χάσουν ούτε για μια στιγμή το χαρακτήρα που έχουν σήμερα, δηλαδή ανώνυμες εταιρείες δημοσίου συμφέροντος.
Δεύτερον, θα είναι τα λιμενικά ταμεία, τα οποία ως γνωστόν με τη
νομοθεσία την οποία έχουμε περάσει και ήδη εφαρμόζουμε τώρα μεταφέρουν τις αρμοδιότητές τους στην Τοπική Αυτοδιοίκηση, εκτός των λιμένων εθνικής σημασίας, στους οποίους επίσης θα δημιουργήσουμε ανώνυμες εταιρείες πάλι δημοσίου συμφέροντος. Και για το χώρο που βρίσκεται εκτός της περιοχής ευθύνης των λιμένων θα είναι αρμόδιες οι λιμενικές αρχές. Εκτός των χωρικών υδάτων δεν υπάρχει καμία αρμοδιότητα, κανείς δεν μπορεί να παρέμβει και κανείς δεν μπορεί να πάρει πρωτοβουλία για την ανέλκυση του ναυαγίου.
Αν στο μέλλον αλλάξει το καθεστώς, μου λέτε, πρέπει να το προβλέψουμε
από τώρα. Μα κανείς στην Αίθουσα αυτή -είμαι απόλυτα βέβαιος και από κανέναν δεν έχω ακούσει- δεν προτείνει να αλλάξει το καθεστώς των λιμένων της χώρας και να είναι από δημοσίου συμφέροντος λιμένες ιδιωτικού συμφέροντος. Ουδείς. Ως εκ τούτου δεν υπάρχει κανένα θέμα. Αν στο μέλλον η Βουλή για τον οποιονδήποτε λόγο μετά από χρόνια αποφασίσει να αλλάξει το καθεστώς, τότε θα προβλέπεται και η ανάλογη ρύθμιση, όσον αφορά στο συγκεκριμένο νόμο.
'Οσον αφορά στο άρθρο 7, για το οποίο έχει γίνει πολλή συζήτηση και
στην επιτροπή, μου λέτε ότι η διεθνής σύμβαση υπερέχει των εθνικών νόμων, 
εφόσον κυρωθεί από το κράτος προσθέτω εγώ. Η διεθνής σύμβαση όμως αυτήν τη στιγμή δεν υπάρχει, η διεθνής σύμβαση αυτή τη στιγμή διαμορφώνεται και, όπως σας εξήγησα, στα επόμενα πέντε χρόνια, στα πλαίσια του IMO, του Διεθνούς Οργανισμού Ναυτιλίας, δεν προβλέπεται να έχουν καταλήξει στη διεθνή σύμβαση την οποία επικαλείστε. Αντίθετα, είμαι απόλυτα βέβαιος ότι συμφωνείτε και σεις μαζί μου ότι η Ελλάδα πρέπει να παίξει έναν πρωτοποριακό ρόλο σ' αυτή τη συζήτηση, όπως παίζει και στα πλαίσια της Ευρωπαϊκής 'Ενωσης, όπως παίζει και στα πλαίσια του ΙΜΟ, γιατί η Ελλάδα είναι πρώτη δύναμη στο ναυτικό τομέα και θέλουμε να ενισχύσουμε το κύρος της χώρας μας, το κύρος της ελληνικής ναυτιλίας. Γι' αυτόν το λόγο, λοιπόν, πρέπει να παίρνουμε μέτρα πρωτοποριακά ακόμη και σε αυτούς τους τομείς που αφορούν στην προστασία του θαλασσίου περιβάλλοντος.
'Ελεγα λοιπόν ότι η νομοθεσία την οποία προτείνουμε σήμερα και την
οποία η Βουλή θα υιοθετήσει σε λίγο είναι νομοθεσία που βρίσκεται ακριβώς στην κατεύθυνση που ο ΙΜΟ, η νομική επιτροπή του Διεθνούς Οργανισμού Ναυτιλίας, συζητάει αυτή τη στιγμή. Πρωτοπορούμε, γνωρίζουμε ποιες θα είναι οι εξελίξεις, παρακολουθούμε τις εξελίξεις όπως διαμορφώνονται. Εκεί, λοιπόν, οδηγούμε σήμερα με το νόμο αυτόν την ελληνική θέση, η οποία είμαι απόλυτα βέβαιος ότι θα παίξει δημιουργικό και καθοριστικό ρόλο και στις εξελίξεις που θα πραγματοποιηθούν και στα πλαίσια του Διεθνούς Οργανισμού Ναυτιλίας.
Τώρα, όσον αφορά στην επιτροπή την οποία συστήσαμε αποδεχόμενος την πρόταση της Νέας Δημοκρατίας για τη δημιουργία αυτής της επιτροπής με τη συμμετοχή των τοπικών παραγόντων και της Τοπικής Αυτοδιοίκησης, όπως και των επιμελητηρίων. Ηταν σωστή η πρόταση, προκειμένου να υπάρχει μια ευρύτερη συζήτηση για το αν και κατά πόσον το πλοίο, το οποίο είναι παρατημένο, πρόκειται να καταστεί ναυάγιο ή υπάρχει σοβαρός κίνδυνος για να γίνει ναυάγιο. 
Δεν μπορεί όμως να έχει αποφασιστικό χαρακτήρα, γιατί τότε ξεφεύγουμε
από την έννοια που δίδουν και η νομοπαρασκευαστική επιτροπή της Βουλής αλλά και οι υπηρεσίες του Υπουργείου ότι ο φορέας που πρέπει να αναλάβει να διεκδικήσει από τον πλοιοκτήτη και από τις ασφαλιστικές εταιρείες τις αποζημιώσεις στη συνέχεια και ο φορέας εκείνος ο οποίος πρέπει να

αναλάβει πρωτοβουλία για την ανέλκυση πρέπει να είναι μία υπηρεσία δημοσίου συμφέροντος. Υπ' αυτήν την έννοια είναι λογικό να υπάρχει μία επιτροπή, η οποία προφανώς από τη σύστασή της, από το χαρακτήρα της, πρέπει να έχει γνωμοδοτικό χαρακτήρα και με αυτήν την έννοια προτείνεται στο νομοσχέδιο, όπως εξάλλου είχαμε συζητήσει και στην επιτροπή. Δεν θυμάμαι, αλλά δεν επιμένω, κύριοι συνάδελφοι της Νέας Δημοκρατίας, να είχατε επιμείνει στην επιτροπή ότι η επιτροπή, την οποία προτείνετε, πρέπει να έχει αποφασιστικό χαρακτήρα. Δεν το ενθυμούμαι, γιατί θα το είχαμε συζητήσει τότε. Για μένα η πρότασή σας είναι καινούρια, αλλά σας εξηγώ για ποιο λόγο δεν μπορεί να γίνει αποδεκτή.
'Οσον αφορα το γαλάζιο ταμείο, επειδή άκουσα και την κ. Ξηροτύρη να έχει τον ίδιο προβληματισμό, θέλω να σας ενημερώσω ότι λειτουργεί με την παρακολούθηση των υπηρεσιών δύο Υπουργείων, Εμπορικής Ναυτιλίας και Χωροταξίας και Περιβάλλοντος και η εκταμίευση των κονδυλίων από το γαλάζιο ταμείο γίνεται με κοινή απόφαση των δύο Υπουργών. Σε κάθε περίπτωση όμως, με τις τροπολογίες που θα ψηφίσουμε αργότερα και με άλλες διατάξεις που πρόκειται να φέρω στα επόμενα νομοσχεδια του Υπουργείου μου, θέλουμε να ενισχύσουμε το γαλάζιο ταμείο, όπως και το λογαριασμό της Επιθεώρησης Εμπορικών Πλοίων, προκειμένου να αξιοποιούνται προς αυτήν την κατεύθυνση, δηλαδή ενεργειών, πρωτοβουλιών που αναλαμβάνονται είτε για

την προστασία του περιβάλλοντος είτε για την ανέλκυση ναυαγίων. 'Οσον αφορά στα πρόστιμα που αναφέρατε, δεν είναι χαμηλά. Με τις
διακόσιες χιλιάδες αναφερόμαστε στα πολύ μικρά ναυάγια. Δεν μπορούμε να βάλουμε σε έναν ψαρά σε ένα νησί, ο οποίος για οποιονδήποτε λόγο έχει εγκαταλείψει το σκάφος του, πολύ μεγάλο πρόστιμο, το οποίο θα είναι δυσβάσταχτο και σε πολλές περιπτώσεις θα είναι πολύ δύσκολο για εκείνον να το πληρώσει.
Νομίζω, κύριοι συνάδελφοι, ότι η νομοτεχνική επεξεργασία, όπως και η συζήτηση γύρω από τα άρθρα, ήταν γόνιμη. 'Εχω την αίσθηση ότι οι περισσότερες από τις παρατηρήσεις που κάνατε, τις έκανα δεκτές και να σας ευχαριστήσω στο σημείο αυτό. 
Κυρία Πρόεδρε, αν μου επιτρέπετε, για να κερδίζουμε και χρόνο, απλώς να ανακοινώσω τη σειρά των άρθρων για τα επόμενα θέματα, γιατί κάνουμε ορισμένες προσθήκες.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Εννοείτε τις τροπολογίες;

ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ναι, τις προσθήκες. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Οταν θα μπούμε στη συζήτηση
των τροπολογιών, θα πείτε πού τις εντάσσετε.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Kαλώς, κυρία
Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Κοινοβουλευτικός Εκπρόσωπος
της Νέας Δημοκρατίας κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κυρία Πρόεδρε, κύριε Υπουργέ, θα ήθελα να κάνω
δύο παρατηρήσεις για τα δύο σημεία επί των άρθρων, στα οποία δεν συμφωνούμε.
Κατ' αρχήν για το άρθρο 7 είμαστε -νομίζω και εσείς το υποστηρίζετε γενικώς- εναντίον περιφερειακών ρυθμίσεων στη ναυτιλία. Και αυτό, διότι εμείς δεν έχουμε μόνο τις ακτές, που σωστά θέλουμε να τις προστατεύσουμε

και το περιβάλλον, αλλά έχουμε και μία ισχυρή ναυτιλία και η στρατηγική μας είναι να μην υπάρχουν περιφερειακές ρυθμίσεις. Διότι, αν αρχίσει κάθε χώρα να έχει περιφερειακές ρυθμίσεις σαν και αυτή που τώρα εισάγουμε με το συγκεκριμένο σχέδιο νόμου, τότε η ελληνική ναυτιλία θα έχει πρόβλημα. Γι' αυτό και είπαμε ότι είμαστε εναντίον περιφερειακών ρυθμίσεων.
Το δεύτερο που λέμε, επί της ουσίας, είναι: Είπατε ότι μέχρις ότου να ψηφισθεί αυτό το νομοσχέδιο και γίνει νόμος του κράτους, δεν είχατε τη δυνατότητα να απομακρύνετε τα ναυάγια και θα υπήρχε πολύ συχνά το φαινόμενο να εισπράττονται τα χρήματα από τις ασφαλιστικές εταιρείες και τελικά να μην αποσύρονται τα ναυάγια. Από τη στιγμή λοιπόν που έχετε εσείς -και ψηφίζουμε όλοι μαζί- τη δυνατότητα να απομακρύνουμε τα ναυάγια, είτε το θέλει ο πλοιοκτήτης είτε δεν το θέλει, η δυνατότητα αυτή της ευθείας αγωγής σας είναι σχεδόν περιττή, γιατί εσείς εφαρμόζετε τις άλλες διαδικασίες. Και μιλάω για τα καινούρια ναυάγια, γιατί για τα παλιά υπάρχει πραγματικό πρόβλημα, ότι δεν γνωρίζουμε σε πολλές περιπτώσεις, ποιοι είναι οι πλοιοκτήτες ή δεν υπάρχουν πια. Αλλά από δω και στο εξής έχετε έναν ισχυρό νόμο στα χέρια σας και μπορείτε να τον εφαρμόσετε. 'Αρα δεν έχει νόημα αυτή η ευθεία αγωγή, η οποία δημιουργεί και μία περιφερειακή ρύθμιση, που επί της αρχής είμαστε αντίθετοι σαν χώρα, και επιπλέον μία πρακτική δυσκολία, διότι δεν μπορείς να υποχρεώσεις τους διεθνείς ασφαλιστικους οργανισμούς, που δεν δέχονται αυτόν τον όρο, να μετατρέψουν τα υπάρχοντα ασφαλιστήρια και να τον συμπεριλάβουν.
'Ερχομαι τώρα στο δεύτερο θέμα, σ' αυτό το θέμα της επιτροπής. Κι εγώ στην επί της αρχής συζήτηση είχα αναφέρει να είναι όχι απλώς γνωμοδοτική, αλλά να είναι αποφασιστική, με το εξής αιτιολογικό: Συμφωνώ με τη δική σας τοποθέτηση ότι πολλές φορές ο λόγος για τον οποίο δεν έχουν απομακρυνθεί τα παρόντα ναυάγια είναι αποτέλεσμα διαφόρων πιέσεων από δω κι από κει. 'Οταν, λοιπόν, αυτή η ευθύνη περί του αν θα απομακρυνθεί ή όχι το ναυάγιο, συνεχίζει να διατηρείται σε ένα άτομο, συνεχίζεις να κάνεις πιο εύκολες τις πιέσεις προς το ένα άτομο, παρά προς μία επιτροπή, η οποία αποτελείται από φορείς και οι οποίοι, εν πάση περιπτώσει, μπορούν να πιεστούν λιγότερο. Πέραν του ότι η απόφαση περί της απομάκρυνσης ή όχι, η οποία από εδώ και στο εξής θα συνεπάγεται και κόστος για τον οργανισμό, δηλαδή ο επικεφαλής του οργανισμού αποφασίζει να απομακρύνει ένα ναυάγιο και αυτό συνεπέγεται ότι θα έχει και κάποιο κόστος για τον οργανισμό. Μπορεί να μην είναι θέμα πιέσεων, αλλά να είναι θέμα ευθυνοφοβίας του συγκεκριμένου να μην το θέλει. Νομίζω ότι θα βοηθήσει
τον κοινό μας σκοπό και το δικό σας στόχο να απομακρυνθούν τα ναυάγια. Διότι όταν μια επιτροπή συνολικά το αποφασίσει και το καταστήσει υποχρεωτικό με την απόφασή της, τότε δεν θα μπορεί κάποιος, μη θέλοντας ή φοβούμενος, να μην το κάνει. Απλώς ήθελα να εξηγήσω τους λόγους για τους οποίους διαφωνούμε σ' αυτά τα δύο σημεία, που δεν αντιτίθενται στην αρχή, στους σκοπούς και στους στόχους του σχεδίου νόμου και νομίζω ότι αυτό είναι σαφές.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια από την ενσωμάτωση της Θράκης στην Ελλάδα, ογδόντα ένας μαθητές και δέκα συνοδοί-καθηγητές από το 7ο Εσπερινό Τ.Ε.Ε. Αθηνών.

Η Βουλή τους καλωσορίζει.
(Χειροκροτήματα απ' όλες τις πτέρυγες) Εισερχόμαστε στο στάδιο των δευτερολογιών των συναδέλφων. Kύριε Χρυσανθακόπουλε, θέλετε το λόγο;
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: 'Οχι, κυρία Πρόεδρε.

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Σπύρου έχει το λόγο. ΣΠΥΡΙΔΩΝ ΣΠΥΡΟΥ: Κύριε Υπουργέ, δεν ζητήσαμε να διασκεδάσετε τις
απορίες μας. Θέλαμε διευκρινίσεις. Υπάρχουν θέματα τα οποία δεν μας διευκρινίσατε, ιδιαίτερα με την επιτροπή. Το είπαμε στη Διαρκή Επιτροπή, αναφέρθηκε και από τον Κοινοβουλευτικό Εκπρόσωπο και έχουμε το "ΣΑΜΙΝΑ" μπροστά μας. Μπορεί η λιμενική αρχή, ο λιμενάρχης, να αποφασίσει αν θα βγει το σκάφος από εκεί;
Η επιτροπή, όπως τη βάζετε, είναι μέρος της Τοπικής Αυτοδιοίκησης, δεν είναι όπως του λιμένος Πειραιώς, που είναι ένας μεγάλος οργανισμός. Υπάρχουν πολλά ναυάγια ανά τη χώρα και σε λιμένες που χρειάζονται τη σύμφωνη γνώμη που ενισχύει δηλαδή την απόφαση της λιμενικής αρχής, έστω κι αν την ευθύνη, το κόστος θα το αναλάβει ο οργανισμός ή η λιμενική αρχή και κατ' επέκταση το δημόσιο. Ενισχύει την άποψη για να μπορέσει να είναι πιο αποτελεσματική η παρέμβαση του οργανισμού ή της λιμενικής αρχής για να απαλλάξει την περιοχή από τα ναυάγια.
Επίσης, το άρθρο 2, που είπαμε να γίνει ένα ξεχωριστό άρθρο, έδινε μεγαλύτερη ευελιξία και συμφωνήσαμε στην επιτροπή ότι θα το κάνατε ξεχωριστό άρθρο, για να μπορείτε να παρεμβαίνετε καλύτερα. Φαίνεται ότι το πνεύμα της συναίνεσης δεν σας συγκίνησε από την επιτροπή. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Σκοπελίτη, θέλετε το
λόγο;
ΣΤΑΥΡΟΣ ΣΚΟΠΕΛΙΤΗΣ: 'Οχι, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κυρία Ξηροτύρη, μήπως θέλετε εσείς το λόγο;
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: 'Οχι, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Εχει ζητήσει προτασσόμενη
δευτερολογία ο κ. Βαρδίκος.
ΠΥΘΑΓΟΡΑΣ ΒΑΡΔΙΚΟΣ: Πήρα το λόγο για να μεταφέρω στην Αίθουσα ένα τοπικό παράδειγμα. Τα προβλήματα δεν είναι τόσο ασφυκτικά για τα μεγάλα λιμάνια, όσο για τα μικρά, τα μικρά που διαθέτουν ένα χώρο λίγων μέτρων για να εξυπηρετούνται και που ένα πλοίο μπορεί να αχρηστεύσει τελείως τη λειτουργία τους.
Tρία χρόνια ένα πλοίο δεσμεύει το λιμάνι του Πυθαγορείου. 'Εγιναν συσκέψεις επί συσκέψεων. Νομάρχες, λιμενικοί, εισαγγελείς δεν μπόρεσαν να μετακινήσουν το πλοίο ένα μέτρο. Με το νομοσχέδιο αυτό δίνεται λύση σε ένα πρόβλημα που αντιμετώπιζαν καθημερινά εκατοντάδες άνθρωποι, που έπρεπε αλλού να επιβιβασθούν ή να αποβιβασθούν και να σέρνουν τις πραμάτειες τους σε ακατάλληλους χώρους και σε λιμενοβραχίονες ανώμαλους. 
Να πω ακόμα και τούτο, κύριε Υπουργέ. 'Ολοι όσοι κρατούσαν δεσμευμένο
το πλοίο, μόλις πληροφορήθηκαν ότι κατατέθηκε στη Βουλή το νομοσχέδιο, απέσυραν τις αξιώσεις τους. Το πλοίο σήμερα είναι ελεύθερο και περιμένουμε να δημοσιευθεί ο νόμος στην Εφημερίδα της Κυβερνήσεως, για να το απομακρύνουμε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ζητήσει ο
κ. Βαρίνος.
Ορίστε, έχετε το λόγο.
ΑΘΑΝΑΣΙΟΣ ΒΑΡΙΝΟΣ: Σας ευχαριστώ, κυρία Πρόεδρε.
'Ηθελα να επανέλθω σ' αυτό που είπα, κύριε Υπουργέ, γιατί νομίζω ότι είναι το ουσιαστικό τελικά απ'αυτήν την υπόθεση. Ενώ όλο το νομοσχέδιο
είναι θετικό -για να μην πω άλλη λέξη για να σας επαινέσω- σ' αυτό το σημείο νομίζω πως κάνετε λάθος.
Και είναι ουσιαστικό για τον εξής λόγο: Γιατί στο τέλος δεν θα μπορέσουμε να βρούμε κανέναν να πληρώσει για το ναυάγιο. Και επειδή οι ναυτιλιακές εταιρείες έχουν νομικούς, οι οποίοι "πιάνουν πουλιά στον αέρα", αντιλαμβάνεσθε ότι θα έχουμε πρόβλημα.
Ακούστε: 'Αρθρο 7, παράγραφος 2: Εσείς το γράφετε, εσείς το φέρατε εδώ. "Το ύψος της ελάχιστης ασφάλισης ή εγγύησης των πλοίων είναι το οριζόμενο ως όριο αστικής ευθύνης για απαιτήσεις σύμφωνα με την υποπαράγραφο 1β' του άρθρου 6 της Διεθνούς Σύμβασης -γιατί εσείς λέτε ότι δεν υπάρχει διεθνής σύμβαση, υπάρχει διεθνής σύμβαση- "για τον περιορισμό της ευθύνης για τις ναυτικές απαιτήσεις του 1976".
Επομένως υπάρχει μια διεθνής σύμβαση, κύριε Υπουργέ και αυτή είναι η πραγματικότητα. Η διεθνής σύμβαση ορίζει μέχρι πού θα πληρώσει ο εφοπλιστής και αυτός, βασιζόμενος πάνω στη διεθνή σύμβαση, έχει ασφαλίσει το πλοίο του για να πληρώνει κάποια ασφάλιστρα. 'Ερχεσθε εσείς και του λέτε "όχι, θα πληρώσεις άλλα ασφάλιστρα, θα κάνεις αυτό, θα κάνεις εκείνο". Αντιλαμβάνεσθε ότι αυτόν που έχει αυτήν τη στιγμή στα χέρια του 
αυτό το πιστοποιητικό, εσείς με το άρθρο 7 τον υποχρεώνετε να το αλλάξει. 'Ομως αποδεδειγμένα, όπως είπατε και εσείς, το 96% των ελληνικών πλοίων σήμερα έχουν αυτό το πιστοποιητικό, θα υποχρεωθούν όλοι να το αλλάξουν.
Να μας το διευκρινίσετε, διότι αν είναι αλλιώς και δεν διευκρινιστεί,
θα υπάρξει πρόβλημα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κυρία Πρόεδρε,
παρακαλώ, το λόγο.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Βαρίνο, έγινε σαφές γιατί δεν έχουμε συνεννοηθεί τόση ώρα. Η αναφορά στο νομοσχέδιο

περί της Διεθνούς Σύμβασης αφορά το ύψος της ελάχιστης ασφάλισης, το ελάχιστο ύψος ασφάλισης. Η αναφορά η δική μου όσον αφορά στη Διεθνή Σύμβαση, η οποία αυτή τη στιγμή προετοιμάζεται στα πλαίσια της νομικής επιτροπής του ΙΜΟ, του Διεθνούς Οργανισμού Ναυτιλίας, αφορά στην επιβολή υποχρεωτικής ασφάλισης της αστικής ευθύνης του πλοιοκτήτη ή του εφοπλιστή για τα έξοδα ανέλκυσης, όταν επιβαρύνεται με αυτά μια δημόσια αρχή ή οργανισμός. Αυτό ακριβώς συζητιέται τώρα.
Αυτό μέχρι στιγμής δεν ισχύει, θα ισχύει όμως. Εδώ υπάρχει συναίνεση όλων των κρατών-μελών του ΙΜΟ σ' αυτήν την κατεύθυνση και αυτή είναι η κατεύθυνση που μετά από πέντε χρόνια θα ισχύει για όλον τον κόσμο.
Οι 'Ελληνες πλοιοκτήτες στα ασφαλιστήρια των ελληνικών πλοίων
περιλαμβάνουν και αυτό. Το περιλαμβάνουν ήδη. Επομένως δεν πρόκειται για περιφερειακό μέτρο, όπως ανέφερε προηγουμένως ο κ. Παπαθανασίου. Είναι μια πράξη της ελληνικής διοίκησης, του ελληνικού Κοινοβουλίου, που νομοθετεί, όσον αφορά στις υποχρεώσεις που πρέπει να έχουν όλα τα πλοία, όλοι οι πλοιοκτήτες, όταν έρχονται στα ελληνικά λιμάνια. Και εδώ συμφωνώ μαζί σας ότι αυτή δεν πρέπει να λειτουργεί και απαγορευτικά, δηλαδή δεν πρέπει να κάνουμε απαγόρευση απόπλου, αν δεν έχουν το ασφαλιστήριο αυτό. Μπορούν όμως να έχουν μια εγγυητική επιστολή, όπως προβλέπεται από το νόμο, προκειμένου να υπάρχει μια εγγύηση ότι θα πληρώσουν ένα πρόστιμο. Φτάνουμε δηλαδή στο σημείο του προστίμου.
Επαναλαμβάνω όμως ότι αυτήν τη στιγμή δεν υπάρχει κάποια διεθνής σύμβαση, η οποία καθορίζει το εθνικό δίκαιο. Το εθνικό δίκαιο αυτή τη στιγμή διαμορφώνεται. Νομολογούμε, θα ισχύει, αυτή θα είναι η θέση της χώρας μας, με αυτήν τη θέση στην Ευρωπαϊκή 'Ενωση και μ' αυτή την θέση θα πάμε στον ΙΜΟ.
Eίναι απολύτως βέβαιο, όμως, ότι όλα τα κράτη κινούνται σε αυτήν την κατεύθυνση. Στα επόμενα χρόνια, το αργότερο σε μία πενταετία, θα υπάρχει μία νομοθετική κατοχύρωση που θα αφορά την υποχρεωτική ασφάλιση της αστικής ευθύνης του πλοιοκτήτη. Αυτή είναι η ουσία και νομίζω ότι είναι απολύτως σαφές πλέον.
Ευχαριστώ, κυρία Πρόεδρε. 

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, δεν υπάρχει άλλος εγγεγραμμένος που να θέλει να μιλήσει επί των άρθρων. 
Κηρύσσεται περαιωμένη η συζήτηση επί της ενότητας των άρθρων 1 έως 10
και θα προχωρήσουμε στην ψήφιση κεχωρισμένως.
Ερωτάται το Σώμα: Γίνεται δεκτό το άρθρο 1, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 1 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 2 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 2 έγινε δεκτό, ως έχει, κατά πλειοψηφία.
Ερωτάται το Σώμα: Γίνεται δεκτό το άρθρο 3 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 3 έγινε δεκτό, ως έχει, ομοφώνως.
Ερωτάται το Σώμα: Γίνεται δεκτό το άρθρο 4 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 4 έγινε δεκτό, ως έχει, ομοφώνως.
Ερωτάται το Σώμα: Γίνεται δεκτό το άρθρο 5 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 5 έγινε δεκτό, ως έχει, ομοφώνως.
Ερωτάται το Σώμα: Γίνεται δεκτό το άρθρο 6;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΗ: Κατά πλειοψηφία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 6 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 7;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΗ: Κατά πλειοψηφία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 7 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 8;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΗ: Κατά πλειοψηφία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 8 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 9, όπως τροποποιήθηκε από
τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΘΑΝΑΣΙΟΣ ΒΑΡΙΝΟΣ: Κατά πλειοψηφία.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 9 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.
Ερωτάται το Σώμα: Γίνεται δεκτό το άρθρο 10 ως έχει;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Συνεπώς το άρθρο 10 έγινε
δεκτό, ως έχει, ομοφώνως.
Κύριε Υπουργέ, παρακαλώ, να καθορίσετε τη σειρά με την οποία θέλετε
να συζητηθούν οι τροπολογίες.
Ορίστε, έχετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κυρία
Πρόεδρε.
'Οσον αφορά στο άρθρο 11, θα μπορούμε να θεωρούμε την τροπολογία υπό
τον τίτλο "'Αλλες διατάξεις" .
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Είναι η τροπολογία με αριθμό
192/6 της 30-11-2000, η οποία αναφέρεται στο άρθρο 11 "'Αλλες διατάξεις", άρθρο 44 "Υπεράριθμοι επιβάτες" κλπ.

Αυτήν εννοείτε, κύριε Υπουργέ;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μάλιστα. ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Η τροπολογία αυτή, λοιπόν,
προηγείται. 
Κατόπιν ποια θέλετε, κύριε Υπουργέ;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Στο άρθρο 12 είναι η κάλυψη των εξόδων και ζημιών κατά την επιχείρηση έρευνας και διάσωσης. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Είναι η τροπολογία με

αριθμό 235/8. 
Κατόπιν, κύριε Υπουργέ;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Στο άρθρο 13 είναι η τροπολογία με τίτλο "Προαγωγή λόγω διακεκριμένης πράξης".
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δηλαδή η τροπολογία με αριθμό
191/5.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Σε αυτήν την
τροπολογία κατά τη συζήτηση θα ήθελα να κάνω μία προσθήκη.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θα κάνετε όσες θέλετε, αλλά
τώρα πείτε μου τη σειρά συζήτησης.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Στο άρθρο 14 επίσης είναι "οι λοιπές διατάξεις" που αφορά ποσοστά κράτησης επί των προστίμων υπέρ του Μετοχικού Ταμείου Ναυτικού και του ΤΑΝ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Είναι η τροπολογία με αριθμό
243/9 της 9-1-2001.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Στο άρθρο 15 είναι οι ρυθμίσεις των θεμάτων που αφορούν στον Οργανισμό Λιμένα Πειραιά και
τον Οργανισμό Λιμένα Θεσσαλονίκης.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Είναι η με αριθμό 222/7 με
ημερομηνία κατάθεσης 12-12-2000. 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Αυτές είναι οι
τροπολογίες, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Στο άρθρο 14 έχετε τρεις
τροπολογίες, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Μάλιστα, κυρία
Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θα συζητηθεί και η 251/10 και η 253/11.
Ας αρχίσουμε με την πρώτη, η οποία αναφέρεται στην παράταση προθεσμίας για άδειες επαγγελματικών πλοίων αναψυχής.
Θέλετε το λόγο, κύριε Παπαθανασίου;
ΙΩΑΝΝΗΣ ΠΑΠΑΘΑΝΑΣΙΟΥ: Μάλιστα, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Εχετε το λόγο επί της
τροπολογίας με γενικό αριθμό 192.
ΙΩΑΝΝΗΣ ΠΑΠΑΘΑΝΑΣΙΟΥ: Κατ' αρχήν θα ήθελα να σημειώσω το γεγονός ότι έχει καταντήσει οι τροπολογίες να είναι μεγαλύτερες από το νομοσχέδιο. Είναι τόσες πολλές, που δεν μπορέσαμε να βγάλουμε άκρη. Ακόμη δεν ξέρουμε και σε ποιο άρθρο θα ενταχθούν.
Μάλιστα αν δούμε και το περιεχόμενο μερικών εξ αυτών, θα
διαπιστώσουμε πέραν του ότι είναι μεγαλύτερες από το νομοσχέδιο, ότι
είναι και άσχετες.
Παράλληλα θα ήθελα να παρατηρήσω ότι με την τάξη που έβαλε ο κύριος Υπουργός, δεν είδα πού μπήκαν οι δύο τροπολογίες, δηλαδή η 251 και η 253. Αυτές δεν τις αναφέρατε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Τις ανέφερε ως προσθήκες στο
άρθρο 14.
ΙΩΑΝΝΗΣ ΠΑΠΑΘΑΝΑΣΙΟΥ: Καλώς. Η μια εξ αυτών ...
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Παπαθανασίου, θα μιλήσετε για όλες τις τροπολογίες; Εγώ σας έδωσα το λόγο για την υπ' αριθμ. 192. 
ΙΩΑΝΝΗΣ ΠΑΠΑΘΑΝΑΣΙΟΥ: Εγώ, κυρία Πρόεδρε, ζήτησα το λόγο για να
ξεκαθαρίσω κάτι σχετικά με τη σειρά συζήτησης των τροπολογιών.

Θέλω να παρατηρήσω, μια και είπατε, κυρία Πρόεδρε, ότι οι δύο
τροπολογίες 251 και 253 μπαίνουν ως προσθήκες στο άρθρο 14, ότι η μια εξ αυτών, η 251, είναι παντελώς άσχετη με το σχέδιο νόμου. Αφορά προαγωγές των Ενόπλων Δυνάμεων. Και έχουμε πει, κυρία Πρόεδρε, ότι δεν θα έρχονται άσχετες τροπολογίες προς συζήτηση. Η τροπολογία 251 αφορά στις κρίσεις των αξιωματικών των Ενόπλων Δυνάμεων. Δεν έχει σχέση με το συζητούμενο νομοσχέδιο. Θα παρακαλέσω, σύμφωνα και με την επίσημη τοποθέτηση του κυρίου Προέδρου της Βουλής, να μη συζητάμε άσχετες τροπολογίες με το νομοσχέδιο. Η άλλη αφορά στο Λιμενικό Σώμα και τη δέχομαι. Είναι που είναι πολλές, να μην το παρακάνουμε κιόλας!

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Υπουργός Εμπορικής Ναυτιλίας κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κυρία Πρόεδρε, θα ήθελα να ζητήσω την κατανόηση του Σώματος, όσον αφορά στην τροπολογία που έχουμε υποβάλει ο κ. Τσοχατζόπουλος και εγώ, δεδομένου ότι πρόκειται για

μια ρύθμιση. Οι κρίσεις για τις προαγωγές των αξιωματικών των Ενόπλων Δυνάμεων λόγω των εκλογών με απόφαση της Βουλής έγιναν το Μάιο. Προκειμένου να γίνουν ξανά κανονικά το Μάρτιο, όπως γνωρίζετε, σύμφωνα με το νόμο, πρέπει να έχει προηγηθεί ένας χρόνος στον κατεχόμενο βαθμό. Λόγω του ότι επίκεινται οι κρίσεις το Μάρτιο, παρακαλούμε το Σώμα να δεχθεί την τροπολογία στο υπό συζήτηση νομοσχέδιο, μια και έτσι και αλλιώς θα συζητήσουμε και θα ψηφίσουμε, αν φυσικά το Σώμα δεχθεί, και για τις κρίσεις που αφορούν στο Λιμενικό Σώμα.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε αναφέρει με ποια σειρά θα συζητηθούν οι τροπολογίες. Προχωρούμε στη συζήτηση της τροπολογίας με γενικό αριθμό 192 και ειδικό 6. 'Εχει να κάνει με την παράταση της προθεσμίας για άδειες επαγγελματικών πλοίων αναψυχής, με την απονομή του βαθμού εφέδρου ανθυποπλοιάρχου στο Λιμενικό Σώμα σε αθλητές

ή αθλήτριες που διακρίνονται σε Ολυμπιακούς Αγώνες ή παγκόσμιες αθλητικές οργανώσεις και με το θέμα των υπεράριθμων επιβατών κλπ. Επ' αυτής της τροπολογίας, κύριε Υπουργέ, έχετε να κάνετε καμία παρατήρηση; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Η τροπολογία αυτή,
κυρία Πρόεδρε, θα αποτελέσει ίδιο άρθρο. Περιλαμβάνονται σ' αυτήν τα

εξής: Πρώτον, παρατείνεται μέχρι 31 Μαρτίου του 2001 η προθεσμία για την αντικατάσταση των παλαιών αδειών αναγνώρισης των επαγγελματικών πλοίων αναψυχής. Πολλοί εξ υμών γνωρίζετε ότι υπάρχουν σοβαρά προβλήματα και δυστυχώς πολλοί από τους κατέχοντες άδειες αναγνώρισης επαγγελματικών πλοίων αναψυχής, δεν μπόρεσαν να κάνουν τις προβλεπόμενες από το νόμο ρυθμίσεις και την ανανέωση που έπρεπε να κάνουν για τον προηγούμενο χρόνο που πέρασε.
Δεύτερον, επεκτείνεται η δυνατότητα πρόσληψης των Ολυμπιονικών στο Λιμενικό Σώμα. Αυτή η διάταξη περιλαμβάνει παρόμοιες ρυθμίσεις με εκείνες των Ενόπλων Δυνάμεων.
Επίσης, αυξάνεται στο πεντηκονταπλάσιο του εισπραττομένου εισιτηρίου το πρόστιμο που επιβάλλεται στον πλοιοκτήτη σε περίπτωση μεταφοράς υπεραρίθμων επιβατών.
Ο πλοίαρχος έχει εδώ μόνο ποινικές και πειθαρχικές ευθύνες, όχι όμως την υποχρέωση καταβολής του διοικητικού προστίμου που είχε με την παρούσα νομοθεσία.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Επίσης, σε περίπτωση έκδοσης υπεραρίθμων εισιτηρίων, επιβάλλεται πρόστιμο 30.000 δραχμών ανά εισιτήριο και επιπλέον παρέχεται η δυνατότητα 
σε σύντομο χρονικό διάστημα να διατίθενται στις λιμενικές αρχές μεταφορικά μέσα που κατάσχονται, αν αυτά χρησιμοποιούνται για λαθρομετανάστευση ή λαθρεμπόριο. Επεκτείνεται επίσης η υποχρέωση αστικής ασφάλισης του ν. 314/76 στους πλοιοκτήτες πλοίων και πλωτών ναυπηγημάτων και κάτω των δύο χιλιάδων τόνων. 
Και, τέλος, αναπροσαρμόζεται το ύψος προστίμου για παραβάσεις του
ν. 314/76 για την αστική ευθύνη θαλάσσιας ρύπανσης.
Στην πραγματικότητα, κυρίες και κύριοι συνάδελφοι, πρόκειται περί θεμάτων τα οποία είτε επιχειρούν να διορθώσουν αδικίες ή λάθη τα οποία έγιναν στο παρελθόν, αλλά σε κάθε περίπτωση είναι αιτήματα υποστηριζόμενα από πολλές πλευρές.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο. ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, η παρατήρηση ότι κατά τρόπο
συνήθως αφύσικο εισάγονται αυτές οι τροπολογίες ισχύει βεβαίως και για μένα.
Κύριε Υπουργέ, ποια ανάγκη οδηγεί στην παράταση που δίδεται σήμερα

για τα πλοία του ν. 438/76; Ποιες δυσκολίες έχετε; Εδώ αναφέρεται ως λόγο την "απουσία στο εξωτερικό". Απουσιάζει δηλαδή ο πλοιοκτήτης στο εξωτερικό και εσείς του δίνετε παράταση για να κάνει τις δουλειές του; Υπάρχει άλλος λόγος; Εγώ αμφιβάλλω εάν, κύριοι συνάδελφοι, ο λόγος που επικαλείται ο κύριος Υπουργός είναι ο ακριβής. Απουσία, δηλαδή, πλοιοκτήτη στο εξωτερικό. Παράτησε τις δουλειές του, πήγε στο εξωτερικό και έρχεται η Βουλή να του δώσει χρόνο να τακτοποιήσει τις εκκρεμότητές του; Τι σόι αιτιολογία είναι αυτή; Τα περάσαμε και εμείς αυτά. 'Εχω την σχεδόν βεβαιότητα ότι κάτι άλλο συμβαίνει. Πέστε μας τι είναι να βοηθήσουμε εάν χρειάζεται. Δεν δέχομαι την αιτιολογία αυτή.
Καθ' όσον αφορά στους Ολυμπιονίκες, ασφαλώς δεν έχει κανείς τίποτα να προσθέσει.
Για τη μεταβολή όμως του καθεστώτος που ίσχυε καθόσον αφορά στην ευθύνη του πλοιάρχου λόγω των υπεραρίθμων θέλω να πω ότι πάλι μισές δουλειές κάνετε. Κύριοι συνάδελφοι, δεν μπορούμε να μετρήσουμε πόσοι είναι οι επιβάτες σε ένα καράβι. Αυτό είναι το μέγα πρόβλημά μας. Και μετερχόμεθα διάφορα τεχνάσματα, αφού κάνουμε την παραδοχή ότι οπωσδήποτε θα υπάρχουν υπεράριθμοι. Λέμε τότε: ποιον θα αρπάξουμε; Κάποιος κάποτε είχε την έμπνευση να αρπάξουμε τον πλοίαρχο. Αυτός έχει την ευθύνη ο,τιδήποτε συμβεί στο καράβι. Απηλλάξαμε λοιπόν από την ευθύνη τον πλοιοκτήτη ή την πλοιοκτήτρια εταιρεία. Κάποτε είχαμε τον πράκτορα. Ο πράκτορας, κύριε Υπουργέ, είναι και η πηγή του κακού. Ποιος κόβει εισιτήριο σε μένα για να μπω στο καράβι; Ο καπετάνιος, ο λοστρόμος, τα γραφεία της εταιρείας; Οι πράκτορες τα κόβουν. Και τα κάνετε όλα αυτά, γιατί ακόμη δεν έχετε καταφέρει να φορμάρετε το σύστημα κλεισίματος θέσεως στα καράβια μας, όπως κάνουν οι αεροπορικές εταιρείες. 'Εχει υπεραρίθμους, κύριε Υπουργέ, κανένα αεροπλάνο; Σας ερωτώ εσάς. 'Οχι γιατί δεν τους χωράει, γιατί υπάρχει το σύστημα με το οποίο είναι συνδεδεμένα τα πρακτορεία με καταβολή εγγυήσεων, οι οποίες εκπίπτουν και δεν μπορεί ο κάθε πράκτορας να λέει δεν του κόβει ο Παυλίδης, του κόβει ο γείτονας. Ημίμετρα είναι αυτά. 'Ετσι δεν υπάρχει προοπτική να εξαφανισθεί αυτό το σύμπτωμα. Εγώ θεωρώ ότι είναι μία απλή χειρονομία πολιτική. Τίποτα παραπάνω. Βεβαίως οι πλοίαρχοι δεν μπορώ να θεωρήσω ότι πρέπει να κάθονται στις σκάλες του βαποριού και να μετράνε τους επιβάτες. Αλλά εσείς τι μέριμνα έχετε λάβει; Το περίφημο ηλεκτρονικό σύστημα τι το κάματε; Εάν το είχατε εφαρμόσει, αυτόματα, σε όλα τα λιμάνια, θα γινόταν απλή η καταμέτρηση.

Λυπούμαι, εγώ καθόσον αφορά σ' αυτό το θέμα δεν δίνω την ψήφο μου. Είναι ημίμετρα. Γελάτε ικανοποιημένος με τα ημίμετρα, κύριε Υπουργέ.
Φέρτε ένα συγκροτημένο σύστημα και θα το ψηφίσει όλη η Βουλή.

ΠΡΟΕΔΡΕΥΩΝ (Κωνσταντίνος Βρεττός): Ο κ. Βαρίνος έχει το λόγο.
ΑΘΑΝΑΣΙΟΣ ΒΑΡΙΝΟΣ: Θα ήθελα να πω, κύριε Υπουργέ, ότι συμφωνούμε με το άρθρο 11, όσον αφορά στις παρατάσεις που δίνετε, αφού αυτό σας λέγαμε όταν συνεζητείτο ο νόμος -εσείς δεν ήσασταν Υπουργός τότε- γιατί όλοι αυτοί οι άνθρωποι δεν προλάβαιναν να ανανεώσουν τις άδειές τους.
Επίσης συμφωνούμε όσον αφορά στους Ολυμπιονίκες.
'Ερχομαι τώρα στους υπεράριθμους επιβάτες. Προσωπικά περίμενα από εσάς, μετά από τη συζήτηση που είχατε και με την 'Ενωση Πλοιάρχων, ότι θα φέρετε εδώ μια τροπολογία που θα έλυνε το πρόβλημα. Το πρόβλημα όμως δεν το λύνεται, κύριε Υπουργέ. Απεναντίας το περιπλέκει. Τροποποιεί μόνο το άρθρο 44 του Κώδικα Δημοσίου Ναυτικού Δικαίου και αφήνει το 167 άρθρο το οποίο αναφέρεται σε άλλες ευθύνες του πλοιάρχου. Και σε αυτήν ακόμα τη διάταξη στην παράγραφο 2 "αναφέρεται ότι η επίδοση της κλήσης προς απολογία στον παραβάτη και της απόφασης επιβολής του προστίμου γίνεται και προς τον πλοίαρχο του πλοίου".
Επομένως, κύριε Υπουργέ, δώρο άδωρο είναι αυτή η τροπολογία. Παραμένει πάλι το ίδιο καθεστώς. Και πιο κάτω δημιουργούνται ακόμα περισσότερα προβλήματα. Αν πάμε στην παράγραφο 5, θα δούμε πως λέει ότι πριν τη διενέργεια καταμέτρησης ο επικεφαλής του Λιμενικού καλεί τον πλοίαρχο να λάβει τα απαραίτητα μέτρα και να παραστεί αυτοπροσώπως κατ'αυτήν. Δηλαδή θα πρέπει ο ίδιος ο πλοίαρχος...
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Αναφέρεται στον αξιωματικό...

ΑΘΑΝΑΣΙΟΣ ΒΑΡΙΝΟΣ: Δεν το λέει. 'Αν το έλεγε, δεν θα υπήρχε πρόβλημα. Εκεί λοιπόν θα πρέπει να κάνετε κάποια αλλαγή και να γράψετε ότι θα
πρέπει να παραστεί αυτοπροσώπως ο εκπρόσωπός του. Διότι διαφορετικά επαναλαμβάνω ότι θα υπάρξει πρόβλημα αφού εκείνη την ώρα, που γίνεται η καταμέτρηση, ο καπετάνιος είναι επάνω στη γέφυρα και κάνει τις κινήσεις του πλοίου. Δεν μπορεί να είναι και κάτω στον καταπέλτη.
'Οσον αφορά στις υπόλοιπες διατάξεις της τροπολογίας, όπως είπα και
προηγουμένως, συμφωνούμε απόλυτα.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Κύριε Πρόεδρε, σχετικά με την τροπολογία αυτή θα συμφωνήσω με την πρώτη παράγραφο που αναφέρεται στην παράταση για λόγους που περιγράφει εδώ, παρά την ασάφειά του και παρόλο που το είχαμε

επισημάνει κατά τη συζήτηση του ν. 2743/99, δηλαδή στην παράταση αντικατάστασης των αδειών, αυτοί που δεν μπόρεσαν να τις ανανεώσουν. 
Σχετικά με το θέμα των Ολυμπιακών αθλητών που υπηρετούν στο Λιμενικό
Σώμα, ασφαλώς είναι μία σωστή διάταξη και έρχεται να συμπληρώσει αυτό το κενό για τους Ολυμπιονίκες, που μας έκαναν τόσο υπερήφανους.
'Οσον αφορά στην τρίτη παράγραφο, που αναφέρεται στα πρόστιμα και τους υπεράριθμους επιβάτες, θα ήθελα να πω τα εξής: Από τη μία μεριά η λιμενική αρχή ελέγχει την είσοδο των επιβατών και κόβει τα εισιτήρια και από την άλλη απαγορεύει τον απόπλουν των πλοίων. 'Οταν φθάσει στο λιμάνι το πλοίο, υπεύθυνος είναι ο καπετάνιος ο οποίος καλείται και σε απολογία και του επιβάλλεται πρόστιμο.
Αυτό, κύριε Υπουργέ, δείχνει μία ασάφεια και θα συμφωνήσω με τον
κύριο Παυλίδη ότι πράγματι πρέπει να μπει ένα ηλεκτρονικό σύστημα για τον έλεγχο των υπεραρίθμων επιβατών και για να αποφευχθεί μέσα από αυτήν την ασάφεια η σκοπιμότητα που ενδεχομένως υπάρχει και γιατί δεν δίνει λύση στο πρόβλημα. Γιατί και από την παρακολούθηση των μέχρι τώρα ομιλητών και από την ανάγνωση της τροπολογίας δεν λύνεται το πρόβλημα, κύριε Υπουργέ. 'Ισως θα πρέπει να την αποσύρετε και να την αναδιατυπώσετε, ώστε να είναι αποτελεσματική.
Ακούμε πρόστιμα για τον πράκτορα, πρόστιμα προς τον πλοίαρχο και η λιμενική αρχή που επιτρέπει να φύγει το πλοίο και που μετρά τα εισιτήρια δεν έχει ευθύνη.
Εμείς ως προς αυτό το σημείο δεν ψηφίζουμε τη διάταξη και προτείνουμε να την αποσύρετε και να την αναδιατυπώσετε πιο σωστά.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, εκείνο που θέλω να πω και έχει
σχέση με την παράταση των αδειών των πλοίων αυτών είναι ότι πρόκειται για μια χαριστική για μας περίπτωση. 'Εχουν δοθεί προθεσμίες κλπ. και δεν χρειάζεται άλλη προθεσμία. 'Επρεπε οι κύριοι αυτοί να έχουν ικανοποιηθεί, να έχουν κάνει όλες τις ενέργειες και να έχουν πάρει τις νόμιμες άδειες. 
Σε σχέση με τους Ολυμπιονίκες μας, εκφράζουμε ορισμένες επιφυλάξεις,

όχι γιατί δεν θέλουμε να τιμούνται και να ανταμείβονται αυτά τα παιδιά. Σίγουρα πρέπει να γίνει, αλλά όλοι στο στρατό; Ενώ μπορούν και στο
δημόσιο να πάνε και να τους βοηθήσουμε σε άλλες ενέργειες που θα κάνουν,
που έχουν σχέση με ανάπτυξη οικονομικών ή άλλων πρωτοβουλιών. Δεν
διαφωνούμε δηλαδή. Είχαμε όμως εκφράσει την αντίρρησή μας όταν συζητιόταν
και ο σχετικός νόμος.
'Οσον αφορά το πρόστιμο, συμφωνούμε για τον πλοίαρχο. 'Ομως από κει
και πέρα το κυρίαρχο στοιχείο είναι αυτό που είπαν και οι κύριοι

συνάδελφοι, πώς ελέγχουμε τα υπεράριθμια καράβια. Πρέπει να το εξασφαλίσουμε αυτό. Τι να το κάνω εγώ αν συμβεί κάτι, ο μη γένοιτο; 
Συμφωνούμε για την κατάσχεση των πλοίων, να αποδοθούν κλπ. Για τη
ρύπανση γι'αυτά τα φορτία κάτω των δύο χιλιάδων τόνων θέλω να πω ότι πρέπει να υπάρχει μια επέκταση. Πέρα από τον πλοιοκτήτη πρέπει να επεκτείνεται και στις εταιρείες. Γιατί μπορεί να ισχυριστεί αυτός ότι το πετρέλαιο ήδη έχει αγοραστεί, βρίσκεται στα χέρια της εταιρείας, δεν είναι στα δικά μου χέρια. Πρέπει να εξασφαλιστεί και από αυτήν την πλευρά. Εμείς έχουμε αντιρρήσεις με τη συγκεκριμένη τροπολογία, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη έχει το λόγο. Αλλά να ζητάτε το λόγο, γιατί δεν σας παίρνουμε είδηση. Στις τροπολογίες ιδιαίτερα, αλλά και γενικότερα, να ζητάτε το λόγο. Μη σηκώνεστε έτσι αυτόματα.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Εν πάση περιπτώσει, νόμιζα ότι θα
δρούσατε εσείς πιο αυτόματα...

ΠΡΟΕΔΡΕΥΩΝ (Κωνσταντίνος Βρεττός): Δεν είναι υποχρεωμένο το Προεδρείο να λειτουργεί αυτόματα. Να ζητάτε το λόγο, γιατί θα παρεξηγηθούμε έτσι. Ευχαρίστως να σας ακούσουμε, αλλά δεν είναι έτσι.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν θα παρεξηγηθούμε, γιατί είμαι εισηγήτρια από το Συνασπισμό. Γιατί να παρεξηγηθούμε; Δεν ήρθα από το πουθενά!
ΠΡΟΕΔΡΕΥΩΝ (Κωνσταντίνος Βρεττός): Να ζητάτε το λόγο όλοι. Και του
ΠΑΣΟΚ οι εισηγητές και όλων των κομμάτων.
Καθίστε κάτω, μιλάει το Προεδρείο τώρα. Δεν ξέρω αν έχετε καταλάβει
ότι το Προεδρείο χαράσσει τη γραμμή της συζήτησης και όταν κάνει παρατηρήσεις, παρακαλώ να τις ακούτε. Και θα σας παρακαλέσω πάρα πολύ,

κυρία Ξηροτύρη, να ζητάτε το λόγο εάν θέλετε να μιλήσετε. Το λέω αυτό απευθυνόμενος και σε όλους τους εισηγητές, γιατί διαφορετικά δεν θα μπορέσουμε να κρατήσουμε τη συζήτηση.
Ορίστε, έχετε το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Παίρνω το λόγο, λοιπόν, κύριε Πρόεδρε και σας ευχαριστώ που μου τον δώσατε μετά από τόσο μεγάλη εισαγωγή, για

να πω για την πρώτη τροπολογία πως δεν συμφωνούμε με την παράταση
αυτών των αδειών. Νομίζω ότι κάποτε σε αυτό το κράτος θα πρέπει και οι νόμοι να τηρούνται και κάθε πολίτης ή κάθε φορέας να τελειώνει τις διαδικασίες, που επιβάλλονται από τη νομοθεσία, μέσα στα χρονικά περιθώρια που του δίνει αυτή η νομοθεσία.
'Οσον αφορά στους Ολυμπιονίκες και τη δυνατότητά τους να προσληφθούν στο ναυτικό, θα ήθελα και εγώ να τονίσω με τη σειρά μου ότι πραγματικά συμφωνούμε στο να υπάρξουν αυτές οι ρυθμίσεις για τους Ολυμπιονίκες. Παρ' όλα αυτά, πραγματικά θα μπορούσαν σε άλλες υπηρεσίες να αποδώσουν καλύτερα, υπηρεσίες παρεμφερείς με αυτό το οποίο οι ίδιοι έχουν βιώσει, δηλαδή τις υπηρεσίες στον αθλητισμό και στον πολιτισμό. Παρ' όλα αυτά, θα ψηφίσουμε την τροπολογία.
'Οσον αφορά στη διαδικασία των προστίμων για τους υπεράριθμους, πραγματικά είναι ένα μεγάλο θέμα το ποιος έχει την ευθύνη. Νομίζω ότι όταν δεν υπάρχει ένα σαφές σύστημα -που το τόνισαν και οι άλλοι συνάδελφοι- καταγραφής και τελικά το να μπλοκάρει από ένα σημείο και ύστερα τους υπεράριθμους επιβάτες και να μην επιτρέπει την είσοδό τους στο πλοίο, και εγώ περίμενα ότι στο 2001 θα μπορούσε να υπάρξει μια τέτοια ολοκληρωμένη πρόταση και να τεθεί και ένα τέτοιο ολοκληρωμένο σύστημα και στα πλοία μετά και από τα πολλά συμβάντα τα οποία έχουμε, είτε ταλαιπωρίας των πολιτών, γιατί πάνε και τελικά δεν επιβιβάζονται, είτε ακόμη και στο ότι προκαλούν και συχνά ατυχήματα λόγω του ότι είναι υπεράριθμοι οι επιβάτες και τα φορτία.
Θα έλεγα λοιπόν ότι εφόσον δεν υπάρχει ένα τέτοιο ολοκληρωμένο σύστημα, οι ευθύνες πρέπει να κατανέμονται σε όλους. Και, βέβαια, πρώτα έχουν ευθύνες τα πρακτορεία, τα οποία εκδίδουν πολλά εισιτήρια, αλλά δεν είναι δυνατόν ο πλοίαρχος που έχει τη γενική ευθύνη του πλοίου, η εταιρεία, ακόμη και η λιμενική αρχή, που δίνει την άδεια απόπλου, να μην εμπλέκονται σ' αυτό το σύστημα.
Θα ήταν ίσως καλύτερα αυτή η τροπολογία να μην κατατεθεί τώρα, να έρθει πιο ολοκληρωμένη για να λύσει πιο σωστά και πιο σύγχρονα αυτό το θέμα.
ΠΡΟΕΔΡΕΥΩΝ (Κωνσταντίνος Βρεττός): Δεν υπάρχει άλλος ομιλητής.
Ορίστε, κύριε Υπουργέ, έχετε το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα ήθελα να κάνω ορισμένες διευκρινίσεις, κύριε Πρόεδρε.
'Ηθελα απλώς να αναφερθώ στην πρώτη παρατήρηση του κ. Παυλίδη για την πρώτη προσθήκη που αφορά στην παράταση της προθεσμίας για τις άδειες 
εκμετάλλευσης των τουριστικών σκαφών, των επαγγελματικών πλοίων αναψυχής. Υπήρχαν πολλοί λόγοι για τους οποίους πραγματικά ένας μεγάλος αριθμός πλοιοκτητών δεν πρόλαβαν να κάνουν τις απαραίτητες επισκευές και
μετασκευές του πλοίου.
'Οπως γνωρίζετε, είναι απαραίτητες προκειμένου να πάρουν την ανανέωση
των αδειών αυτών. 'Αλλα πλοία είχαν μία κατάσχεση ή ορισμένοι εξ αυτών πράγματι έλειπαν στο εξωτερικό δεδομένου ότι όπως γνωρίζετε αρκετοί από τους πλοιοκτήτες πολλές φορές ταξιδεύουν στο εξωτερικό. 'Ετσι αμέλησαν ή δεν πήραν είδηση ότι ψηφίστηκε ο νόμος, ότι έπρεπε να εφαρμοστεί αμέσως

και υπήρχε και προθεσμία μέχρι τον Ιούνιο.
Το λέω αυτό, κύριε Παυλίδη, γιατί οι περισσότεροι εξ αυτών τυχαίνει να είναι από την εκλογική σας περιφέρεια, από την οποία δέχτηκα ιδιαίτερες οχλήσεις όσον αφορά σε μια ρύθμιση που να τους δίνει τη δυνατότητα να μη χάσουν τα πλοία τους, να μη χάσουν τη δυνατότητα εκμετάλλευσης των πλοίων τους και να μπορέσουν κι εκείνοι να συμμορφωθούν και να ανανεώσουν τις άδειές τους.
'Οσον αφορά τώρα στο δεύτερο θέμα, για την καταμέτρηση των
υπεράριθμων επιβατών. Αυτό είναι ένα μεγάλο θέμα που, όπως γνωρίζετε, αφορά σχεδόν σε όλα τα νησιά μας. Στο παρελθόν υπήρχε ένα σύστημα το

οποίο λειτουργούσε ανάμεσα στον πλοιοκτήτη, στον πλοίαρχο, στον πράκτορα, ορισμένες φορές και στις λιμενικές αρχές και επέτρεπε σε ορισμένες περιπτώσεις υπεράριθμους επιβάτες. Αυτή η ιστορία τελείωσε το καλοκαίρι
που μας πέρασε. Και τελείωσε οριστικά.
Επειδή όμως άρχισε να λειτουργεί ο νόμος και να επιβάλλονται τα πρόστιμα, φάνηκε στην πράξη ότι σύμφωνα με την ισχύουσα νομοθεσία ένα μεγάλο μέρος των προστίμων πήγαινε στους πλοιάρχους εντελώς άδικα. Πολύ περισσότερο μάλιστα σε μια περίοδο όπου έχει αρχίσει ήδη να λειτουργεί σε ορισμένες περιπτώσεις η ηλεκτρονική κράτηση των θέσεων των πλοίων. 
Τα πλοία είναι πλέον μεγαλύτερα, οι πλοίαρχοι δεν βρίσκονται στον καταπέλτη κι επομένως δεν μπορούν να κάνουν καταμέτρηση. 'Ομως σύμφωνα με το νόμο έχουν την ευθύνη γι' αυτό και επεβλήθησαν πρόστιμα.
Η προσθήκη την οποία κάνουμε εδώ και η τροπολογία αυτή έχει απλώς νόημα να απελευθερώσει τον πλοίαρχο απ' αυτά τα δεσμά, αν θέλετε, ενός παλαιού νόμου, μιας νομοθετικής ρύθμισης, όπου στο μυαλό του ο νομοθέτης είχε ότι ο πλοίαρχος ήταν ο απολύτως υπεύθυνος για καθετί που συνέβαινε στο πλοίο. Και τώρα το έχει. Και τώρα αυτή είναι η υποχρέωση, αυτός είναι ο ρόλος του πλοιάρχου. 'Ομως δεν είναι δυνατόν να πληρώνει το πρόστιμο. 
Σύμφωνα με τον Κώδικα Δημόσιου Ναυτικού Δικαίου ο πλοίαρχος πράγματι
συνεχίζει να έχει τις ποινικές και πειθαρχικές ευθύνες. 'Ομως η εταιρεία είναι εκείνη η οποία θα έχει την ευθύνη για την επιβολή του χρηματικού προστίμου, όσον αφορά στους υπεράριθμους επιβάτες.
'Οσον αφορά τώρα σ' αυτό που ο κ. Βαρίνος αναφέρεται, θέλω να τον δικαιώσω. 'Εχετε δίκιο, δεν είναι σαφές και γι' αυτόν το λόγο θα ήθελα στο σημείο πέντε στην τέταρτη φράση να διαγράψουμε τις λέξεις μετά το "και". Να παραμείνουμε, δηλαδή, στη φράση "πριν τη διενέργεια της καταμέτρησης ο επικεφαλής των λιμενικών οργάνων καλεί τον πλοίαρχο να λάβει τα απαραίτητα μέτρα" και μετά τελεία. Κι έτσι αφαιρούνται οι φράσεις οι οποίες ενοχλούν τον κ. Βαρίνο. Είμαι απόλυτα βέβαιος ότι μ' αυτήν τη διευκρίνηση θα υποστηρίξετε την τροπολογία.
ΑΘΑΝΑΣΙΟΣ ΒΑΡΙΝΟΣ: Την υποστηρίζουμε.
ΠΡΟΕΔΡΕΥΩΝ (Κωνσταντίνος Βρεττός): Ολοκληρώθηκε η συζήτηση... ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, δεν υπάρχουν δευτερολογίες; 
ΠΡΟΕΔΡΕΥΩΝ (Κωνσταντίνος Βρεττός): Ορίστε, έχετε το λόγο. Μπορούμε να
μη σας ακούσουμε;

ΑΡΙΣΤΟΤΕΛΗΣ ΠΑΥΛΙΔΗΣ: Πρόεδρέ μου, εμάς είναι η ζωή μας η θάλασσα. Αυτά που μας λέει ο Υπουργός είναι για τους στεριανούς. Για τη Λάρισα,
Υπουργέ μου. Λάρισα. 'Αλλο Λάρισα, άλλο λιμάνια. Μην τα μπερδεύετε.
ΠΡΟΕΔΡΕΥΩΝ (Κωνσταντίνος Βρεττός): Μην υποβαθμίζετε τη Λάρισα. Και η
Λάρισα Ελλάδα είναι. Και πολλή Ελλάδα μάλιστα.
ΕΛΕΥΘΕΡΙΟΣ ΤΖΙΟΛΑΣ: Και η Λάρισα έχει θάλασσα και μάλιστα ωραία
θάλασσα.
ΠΡΟΕΔΡΕΥΩΝ (Κωνσταντίνος Βρεττός): 'Εχει και θάλασσα.
ΑΡΙΣΤΟΤΕΛΗΣ ΠΑΥΛΙΔΗΣ: Δεν έχω κανένα δισταγμό, κύριοι συνάδελφοι, να

επαναλάβω την άποψή μου καθόσον αφορά στην πρώτη παράγραφο αυτής της τροπολογίας, παρά το ότι ο κύριος Υπουργός επιχείρησε να με αφοπλίσει με το τρικ, "ξέρετε είναι από την εκλογική σας περιφέρεια οι ενδιαφερόμενοι". Και λοιπόν; Εγώ έχω χρόνια αμετάβλητη αντίληψη κοινοβουλευτικής τακτικής. Μπορείτε να δεχθείτε εσείς ότι ένας φορολογούμενος, ο οποίος έλειπε στο εξωτερικό και του ήρθε το "μπουγιουρντί" της εφορίας και δεν το πήρε είδηση όταν γύρισε ότι δεν θα πληρώσει πρόστιμο στην εφορία; Πρέπει να πληρώσει το φόρο εισοδήματος μέχρι τέλος του μηνός. Λείπει στο εξωτερικό και γυρνάει μετά από ένα μήνα. Τι θα γίνει; Ο φορατζής θα του πει, χαρισμένα τα επιπρόσθετα και εξοφλάς άνευ προστίμων; Είναι λογική αυτή; Δώστε μας ένα επιχείρημα -με το μέρος σας θα είμασθε- ώστε να διευκολύνουμε κάποιους από τους ναυτικούς μας ή τους πλοιοκτήτες μας.
Πάμε, όμως, τώρα στο ουσίας θέμα από όλα αυτά, τα οποία, εδώ,
"πλίνθοι τε κέραμοι ατάκτως ερριμμένοι" έχετε βάλει στην τροπολογία. Δεν είναι σύστημα αυτό το οποίο επιχειρείτε να συντηρήσετε με παντίους τρόπους. Απαλλάσσουμε τον πλοίαρχο, πιάνουμε τον πράκτορα, αφήνουμε τον πράκτορα, πιάνουμε τον πλοιοκτήτη, φεύγουμε από το πρόσωπο, πάμε στην ανώνυμη εταιρεία. Δεν είναι σύστημα αυτό, κύριε Υπουργέ.
'Εχετε έλθει ποτέ στα λιμάνια μας την ώρα που φτάνει το καράβι; βγαίνουν "τσούρμο" οι επιβάτες και ορμάει άλλο ένα "τσούρμο" να μπει στα καράβια! Ανατολή του 21ου αιώνος και εκσυγχρονισμός!...
'Εχετε δυνατότητα να εγκαταστήσετε σύστημα. Δεν το κάνετε, όχι γιατί πιθανώς δεν θέλετε, αλλά δεν μπορείτε. Κι εγώ σαν άνθρωπος που ταξιδεύω

με τα καράβια απίθανες ώρες και δεν ανέχομαι τη συντήρηση αυτού του συστήματος με το τέχνασμα που κάνετε, για να γλυκάνετε ελαφρώς τον πόνο κάποιων πλοιάρχων, λυπούμαι -λέω τη γνώμη μου- δεν ψηφίζω την τροπολογία. Ας την ψηφίσουν οι άλλοι. Δεχθείτε κι εσείς κάτι. Μη μας τα λέτε πια αυτά έτσι κατάμουτρα. Ο πλοίαρχος που θα είναι στον καταπέλτη, θα έχει ευθύνη, θα μετράει έναν-έναν τους επιβάτες, ο λιμενικός κλπ. Εσείς είσασθε "εκσυγχρονιστές". Πηγαίνουν τέτοια πράγματα σ' εσάς;
Γι' αυτούς τους λόγους -συγχωρείστε με που μπορεί να σας στενοχωρήσω-λυπάμαι αλλά δεν μπορώ να την ψηφίσω.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, θα
ήθελα το λόγο.
ΠΡΟΕΔΡΕΥΩΝ (Κωνσταντίνος Βρεττός): Αν έχετε να κάνετε κάποια άλλη
πρόταση, να πάρετε το λόγο. 'Ετσι κι αλλιώς δεν θα τον πείσετε, δεν
υπάρχει περίπτωση.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Με συγχωρείτε, αλλά δεν θέλω να πείσω τον κ. Παυλίδη. Επειδή, όμως, μιλάμε στο Κοινοβούλιο, αυτά τα οποία λέγονται καταγράφονται και πολύ περισσότερο μας ακούν και

μας κρίνουν και καταλαβαίνω ότι πολλές φορές μιλάμε όχι για εκείνους, οι οποίοι γνωρίζουν το αντικείμενο, αλλά για εκείνους που δεν γνωρίζουν το αντικείμενο, γι' αυτόν το λόγο είμαι υποχρεωμένος να κάνω μία παρατήρηση στο σχόλιο του κ. Παυλίδη.
Κύριε Παυλίδη, το ηλεκτρονικό σύστημα κράτησης θέσεων έχει αρχίσει ήδη, επαναλαμβάνω, να λειτουργεί. Και λειτουργεί στα μεγάλα λιμάνια. Δεν λειτουργεί δυστυχώς ακόμη στα μικρά λιμάνια. Θα λειτουργήσει, όμως. Ταυτόχρονα προσπαθούμε με κάθε τρόπο να διαμορφώσουμε και εκείνο το νομοθετικό πλαίσιο, που θα επιτρέπει αυτό το ηλεκτρονικό σύστημα κράτησης θέσεων, να λειτουργεί με τον καλύτερο και τον πιο δίκαιο τρόπο. 
Επαναλαμβάνω: Η ευθύνη θα είναι αποκλειστικά και μόνο στην εταιρία
-μόνο στην εταιρία, ούτε στους πράκτορες ούτε στους πλοιάρχους- όσον αφορά τους υπεράριθμους επιβάτες. Το σύστημα το οποίο λειτουργούσε στο παρελθόν -και μη μου κάνετε τον πολιτικό, που έρχεται από το μέλλον, γιατί από το παρελθόν έρχεσθε, ήσασταν Υπουργός Ναυτιλίας πολλά χρόνια πριν από εμένα...
ΑΡΙΣΤΟΤΕΛΗΣ ΠΑΥΛΙΔΗΣ: Δέκα χρόνια.

ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Πολύ ωραία. Γνωρίζετε, όμως, το θέμα. Γνωρίζετε το πρόβλημα.
ΑΡΙΣΤΟΤΕΛΗΣ ΠΑΥΛΙΔΗΣ: Πόσα χρόνια θέλετε για να βάλετε ένα μηχάνημα;

ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε, ο κ. Παυλίδης γνωρίζει πολύ καλύτερα από πολλούς μέσα στην Αίθουσα αυτή το πρόβλημα, στο οποίο αναφερόμαστε. Και γνωρίζει ότι είναι άδικη η νομοθεσία όσον αφορά τους πλοιάρχους με τα σημερινά μέτρα, με τη σημερινή νομοθεσία. Η τροπολογία την οποία φέρνουμε, έρχεται απλώς να διορθώσει μία κακή κατάσταση, μία άδικη κατάσταση και να βοηθήσει.
'Οσον αφορά τώρα στα σκάφη αναψυχής και στους πλοιοκτήτες, λυπάμαι που θα το πω, αλλά πρόκειται περί λαϊκισμού αυτό το οποίο κάνετε. Λείπει, λέει, στο εξωτερικό. Βεβαίως υπήρξαν ορισμένες περιπτώσεις πολλών μάλιστα ιδιοκτητών τέτοιων σκαφών, που έλειπαν στο εξωτερικό και δεν πήραν είδηση ότι ψηφίστηκε ο νόμος. Δεν ήταν δα και ένας νόμος, ο οποίος έτυχε μεγάλης προβολής από τα Μέσα Μαζικής Ενημέρωσης και ότι είχαν αρχίσει να τρέχουν οι προθεσμίες. Δεν πρόλαβαν να κάνουν τις κατασκευές και τις μετασκευές που χρειάζονται και δεν πρόλαβαν να ανανεώσουν τις άδειές τους.
Τι προτείνετε σ' αυτούς τους ανθρώπους να κάνουν; Να πουλήσουν τα σκάφη τους και να σταματήσουν τις επαγγελματικές τους δραστηριότητες; Εμείς λέμε όχι. Δώστε τους μια προθεσμία και νομίζω ότι αυτό είναι το δίκαιο.

ΠΡΟΕΔΡΕΥΩΝ (Κωνσταντίνος Βρεττός): 'Αρχισε ο δεύτερος κύκλος πλέον. Είδατε ότι καμιά φορά προκαλούμε τις δευτερολογίες, χωρίς να υπάρχει λόγος.
ΑΘΑΝΑΣΙΟΣ ΒΑΡΙΝΟΣ: 'Οχι, υπάρχει λόγος σοβαρός.
ΠΡΟΕΔΡΕΥΩΝ (Κωνσταντίνος Βρεττός): Δεν απευθύνομαι σε σας.

Το λόγο έχει ο κ. Βαρίνος. Θα πάρει μετά το λόγο ο κ. Σπύρου.
ΑΘΑΝΑΣΙΟΣ ΒΑΡΙΝΟΣ: Θα είμαι σύντομος, κύριε Πρόεδρε.
Θέλω να διευκρινίσω κάτι, γιατί υπάρχει μια παρανόηση πάνω στο θέμα
των υπεράριθμων επιβατών. Είναι δύο ξεχωριστά σκέλη. Το ένα είναι το πρόστιμο και το άλλο είναι ποινική και πειθαρχική ευθύνη.
Αυτό που εσείς κάνετε όσον αφορά τα πρόστιμα είναι θετικό. Τι γίνεται

όμως, με την ποινική και πειθαρχική ευθύνη, κύριε Υπουργέ. Τροποποιείτε το άρθρο 44, αλλά δεν τροποποιείτε το άρθρο 167. Οι πλοίαρχοι αυτήν τη στιγμή είναι ικανοποιημένοι κατά το ήμισυ. Τους απαλλάσσετε κατά το ήμισυ.
Για να καταλάβουν και κάποιοι συνάδελφοι που δεν είναι ενήμεροι γι' αυτήν την υπόθεση, θα πω ότι οι πλοίαρχοι στο παρελθόν όταν δεν υπήρχε αυτή η διάταξη ήταν υποχρεωμένοι να πληρώσουν το πρόστιμο, ενώ εκείνοι 
δεν έφταιγαν. Αν δεν είχαν τα χρήματα έπρεπε να πουλήσουν το σπίτι τους. Υπάρχουν παραδείγματα κατασχέσεων σε σπίτια πλοιάρχων.
Νομοθετείτε τώρα με αυτή την τροπολογία να μην πληρώνουν οι
καπετάνιοι τα πρόστιμα και ορθώς. Εμείς στηρίζουμε αυτήν την προσπάθεια που κάνετε. Στη συνέχεια όμως την κλήση για απολογία στον πλοίαρχο τη δίνετε. Αυτό σημαίνει ότι ο πλοίαρχος συνεχίζει να έχει ποινικές και πειθαρχικές ευθύνες για μια πράξη για την οποία ο ίδιος δεν φταίει, κύριε Υπουργέ.
Ας έρθουμε στην πρακτική πλευρά του θέματος, στο πώς γίνεται η διαδικασία. Λίγο πριν φύγει το πλοίο από το λιμάνι, πάει ο πράκτορας και δίνει τη κατάσταση επιβαινόντων του πλοίου στον πλοίαρχο και του λέει "αυτοί επιβιβάσθηκαν στο βαπόρι". Πώς είναι υπεύθυνος ο καπετάνιος αν

αυτή η λίστα, αυτός ο κατάλογος που του δίνει ο πράκτορας δεν είναι
σωστός; Δεν έχει ευθύνη ο πλοίαρχος.
Η μοναδική ευθύνη που μπορεί να έχει ο πλοίαρχος είναι ανάποδα, εάν ο πράκτορας του πάει τη λίστα και γράφει επιβαίνοντες χίλιοι εφτακόσιοι και το πρωτόκολλο λέει χίλιοι εξακόσιοι και ο πλοίαρχος το αποδεχθεί. Δηλαδή, αν αποδεχθεί τους εκατό παραπανίσιους, μόνο σ' αυτήν την περίπτωση είναι υπεύθυνος.
ΑΡΙΣΤΟΤΕΛΗΣ ΠΑΥΛΙΔΗΣ: Ποτέ δεν το κάνει ο πράκτορας.
ΑΘΑΝΑΣΙΟΣ ΒΑΡΙΝΟΣ: Ο πράκτορας δεν το κάνει φυσικά ποτέ. Δηλαδή δίνει την κατάσταση και έχει όλο και πιο λίγους. 'Οταν φτάσει το βαπόρι στο λιμάνι τότε είναι απέξω οι λιμενικοί και μετράνε αυτούς που βγαίνουν. Αυτούς που μπαίνουν τους αφήνουν όλους. Ποιος θα τολμήσει να μην αφήσει

να περάσει κάποιος ο οποίος κρατάει εισιτήριο και μάλιστα το καλοκαίρι; Ειδικά στα νησιά είδατε τι γίνεται.
Στο λιμάνι, λοιπόν, πάνε οι λιμενικοί και μετράνε αυτούς που βγαίνουν από το πλοίο και μετά πιάνουν τον πλοίαρχο. Δεν φταίει, όμως, ο πλοίαρχος. Αυτή είναι η κατάσταση.
Εκείνο που εμείς σας ζητήσαμε και εγώ προσωπικά ήταν το εξής. Κάνατε μια δουλειά και την κάνατε μισή. Καλά κάνατε και τον απαλλάξατε από τα πρόστιμα, διότι πράγματι αυτό χρειαζόταν. Πρέπει όμως να τον απαλλάξετε 
και από την ευθύνη, όπως σας είπα, κάτω από ορισμένες προϋποθέσεις. Συζητήσετε με τους λιμενικούς και τους συμβούλους σας πώς θα το
διατυπώσετε.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός) Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Εκτιμούμε ότι με την τροπολογία αυτή δεν λύνεται ένα
πρόβλημα που όλοι στην Αίθουσα αυτή έχουμε την επιθυμία να λυθεί.
Σωστά απαλλάσσετε τον πλοίαρχο, αλλά ο στόχος είναι να μην μπαίνουν

υπεράριθμοι στα πλοία. Είχαμε την πρόσφατη εμπειρία με το "ΣΑΜΙΝΑ" που υπήρχαν σαράντα ή πενήντα υπεράριθμοι στο πλοίο, αδήλωτοι.
Η ελληνική γλώσσα είναι πλούσια και μπορούμε να είμαστε σαφείς και να συνεννοηθούμε. Εφόσον ο στόχος είναι να μην υπάρχουν υπεράριθμοι, φαίνεται ότι δεν θα κάνατε διάλογο με τους φορείς, ούτε με τους πλοιάρχους που γνωρίζουν πολύ καλά πώς μπορεί να γίνει αυτό.
Εγώ ταξιδεύω και θέλω να πω ότι δεν έχω μπει ποτέ σε πλοίο χωρίς να
μου κόψει η λιμενική αρχή το εισιτήριο. Δεν είναι δυνατόν από τη στιγμή που μπαίνει κανείς με εισιτήριο μέσα στο πλοίο και υπάρχει πρωτόκολλο και του δίνει δικαίωμα απόπλου, να τον πιάνει παρακάτω όταν βγαίνουν μπουλούκι όλοι μέσα από το πλοίο και μπαίνουν παράλληλα άλλοι.
Επομένως η τροπολογία δεν λύνει το πρόβλημα και ενδεχομένως να
δημιουργήσει και άλλα προβλήματα. Γι' αυτό είπαμε από την αρχή να την αποσύρετε και να τη φέρετε ολοκληρωμένη προσεχώς.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λεβογιάννης έχει το λόγο. ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, νομίζω ότι η τροπολογία αυτή
είναι σωστή γιατί πράγματι απαλλάσσει τους πλοιάρχους από το να πληρώνουν αυτοί πρόστιμα. Να σας πω την αλήθεια, είχα την εντύπωση ότι μπορεί τυπικά να υποχρεώνονταν οι πλοίαρχοι, αλλά τα χρήματα τα έδιναν οι

πλοιοκτήτες. Φαίνεται ότι άφηναν τους πλοιάρχους να τα πληρώνουν. Ξέρω, ότι πολλές φορές όταν ήρθε η ώρα οι πλοίαρχοι να πληρώσουν τα πρόστιμα είχαν απολυθεί και από την εταιρεία.
Επομένως, σωστά γίνεται αυτή η ρύθμιση.
Σε ό,τι αφορά το πρόβλημα των υπεραρίθμων, πιστεύω ότι με το σύστημα που έχει αρχίσει να εφαρμόζεται -βιαστικά μάλιστα άρχισε να εφαρμόζεται και δημιούργησε πολλά προβλήματα το on line σύστημα- θα αντιμετωπιστεί αυτό το πρόβλημα. Πρέπει όμως κύρια υπεύθυνη να είναι η εταιρεία. Γιατί και ο πράκτορας στην πραγματικότητα υπάλληλος της εταιρείας είναι. Αν λοιπόν η εταιρεία δώσει εντολή στους πράκτορές της στα νησιά να μην κόβουν υπεράριθμα εισητήρια, δεν θα τα κόβουν.
Παραπέρα πρέπει να πούμε ότι ο πλοίαρχος μπορεί να ξέρει πόσοι

επιβάτες μπαίνουν στο πλοίο από την κατάσταση που του δίνει ο πράκτορας. Επομένως, όταν δει ότι η κατάσταση περιλαμβάνει περισσότερους επιβάτες
απ'αυτούς που προβλέπει το πρωτόκολλο, θα πρέπει να αρνηθεί στον πράκτορα να φορτώσει το πλοίο. 'Αρα, δεν έχει καμία ευθύνη και σωστά δεν πρέπει να πληρώνει κανένα πρόστιμο, διότι είναι υπάλληλος.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε,
λυπάμαι που επιμένουμε τόσο πολύ σ'αυτό το θέμα. Προφανώς χρειάζονται και άλλες επεξηγήσεις.
'Ετσι λοιπόν, είμαι υποχρεωμένος να υπενθυμίσω στον αξιότιμο κ.Βαρίνο ότι η παραλαβή υπεραρίθμων επιβατών όπως και η υπερφόρτωση είναι μια σοβαρή παράβαση των υπηρεσιακών καθηκόντων όχι μόνο του πλοιάρχου, αλλά και του πληρώματος. Ο κ. Βαρίνος γνωρίζει καλύτερα απ' όλους μας, ότι τα καθήκοντα του πλοιάρχου, τα συγκεκριμένα, όπως και του πληρώματος, καθορίζονται από τον κανονισμό εσωτερικής υπηρεσίας των πλοίων. Επίσης, γνωρίζει ότι υπάρχει ειδική πρόβλεψη για την επιβολή των ποινικών και 
πειθαρχικών κυρώσεων στο άρθρο 235 του Κώδικα Δημοσίου Ναυτικού Δικαίου. Και αυτές οι κυρώσεις επιβάλλονται μόνο αν έχουν παραβεί αυτές οι
διατάξεις. Αυτά όσον αφορά την ευθύνη του πλοιάρχου, η οποία επαναλαβάνω, προσδιορίζεται από τον εσωτερικό κανονισμό υπηρεσίας των πλοίων.

Εμείς, δεν θέλουμε να παρέμβουμε στον κανονισμό εσωτερικής λειτουργίας των πλοίων. Αυτήν τη στιγμή δεν παρεμβαίνουμε με την προσθήκη την οποία κάνουμε. Τι κάνουμε; Απαλλάσσουμε τον πλοίαρχο από την υποχρέωση καταβολής χρηματικού προστίμου στις περιπτώσεις υπεραρίθμων των πλοίων. Αυτό όσον αφορά τους πλοιάρχους.
'Οσον αφορά αυτήν καθ' εαυτήν την ευθύνη για τους υπεραρίθμους, με προεδρικό διάταγμα το οποίο ετοιμάζουν οι υπηρεσίες του Υπουργείου μου και το οποίο πρόκειται να προωθήσω για υπογραφή στον Πρόεδρο της Δημοκρατίας, ρυθμίζεται ακριβώς αυτό το θέμα των υπεραρίθμων επιβατών
και ποιος έχει την ευθύνη. Η κατεύθυνση είναι την ευθύνη να την έχει αποκλειστικά η εταιρεία σε κάθε περίπτωση -αλλά αυτό θα ρυθμιστεί με το προεδρικό διάταγμα- και αυτό, γιατί με την εφαρμογή του ηλεκτρονικού συστήματος ούτε οι πράκτορες μπορεί να είναι υπεύθυνοι για την καταμέτρηση και για τους υπεράριθμους επιβάτες. Πρέπει, λοιπόν, η εταιρεία να ορίζει έναν υπεύθυνο διαχειριστή των θέσεων, τις οποίες διαθέτει και αυτός ο υπεύθυνος θα είναι και ο υπόλογος, σύμφωνα με το νόμο, στις περιπτώσεις που υπάρχει υπέρβαση του αριθμού.
Επιπλέον, θέλω να σας πω το εξής: 'Οπως γνωρίζετε, το καλοκαίρι δεν
υπήρξαν πλοία με υπεράριθμους επιβάτες -υπήρχαν υπεράριθμοι το Πάσχα-γιατί έγιναν αυστηρότατοι έλεγχοι πριν από την είσοδο των επιβατών στα πλοία.
Κύριε Σπύρου, τα εισιτήρια δεν τα κόβει το Λιμενικό Σώμα, δεν είναι αυτή η δουλειά του. Τα εισιτήρια τα κόβουν οι υπάλληλοι των εταιρειών και των πλοίων, οι οποίοι βρίσκονται στον καταπέλτη. Αυτή είναι η πραγματικότητα.
Επομένως, οι λιμενικές αρχές έχουν την υποχρέωση να ελέγξουν αν ο αριθμός αυτός είναι μεγαλύτερος από τον αριθμό ο οποίος περιλαμβάνεται στο πρωτοκόλλο του πλοίου. Αυτό το πράξαμε με πολύ μεγάλη αυστηρότητα το καλοκαίρι, με αποτέλεσμα να μην υπάρχουν υπεράριθμα πλοία.
Αυτό όμως δεν μπορεί να συνεχιστεί. 'Ολα τα λιμάνια μας, όχι μόνο ο 
Πειραιάς, πρέπει να "νοικοκυρευτούν". Το σύστημα πρέπει να λειτουργήσει. Το ηλεκτρονικό σύστημα κράτησης θέσεων πρέπει να ισχύει και να λειτουργεί

παντού και στα μεγάλα και στα πιο μικρά νησιά. 
Οι ναυτιλιακές εταιρείες, όπως επίσης και οι ναυτικοί πράκτορες, πρέπει κάποια στιγμή να υποχρεωθούν να συμφωνήσουν -δεν συμφωνούν, αυτή είναι η πραγματικότητα, αντιστέκονται- ότι το μέλλον μας οδηγεί σε αυτόν ακριβώς το δρόμο: Ηλεκτρονικό σύστημα κράτησης θέσεων παντού και ο κάθε πολίτης σε οποιοδήποτε σημείο αυτής της χώρας να μπορεί να βγάζει εισιτήρια μετ' επιστροφής για οποιοδήποτε νησιωτικό προορισμό, για οποιονδήποτε προορισμό που θέλει να πάει να περάσει τις διακοπές του ή να κάνει την οποιανδήποτε δουλειά ή υποχρέωση την οποία έχει. Αυτή είναι η ουσία.
Η πολιτική μας, λοιπόν, είναι: 'Οχι στους υπεράριθμους επιβάτες. Αυτό ρυθμίζεται. Η ευθύνη για τις περιπτώσεις που έχουν υπεράριθμους επιβάτες θα προσδιοριστεί από το προεδρικό διάταγμα το οποίο, όπως σας είπα προηγουμένως, ετοιμάζω. 
Αυτή η τροπολογία αφορά στην απαλλαγή του πλοιάρχου από την ισχύουσα νομοθεσία και την επιβολή μόνο του χρηματικού προστίμου.
ΠΡΟΕΔΡΕΥΩΝ (Κωνσταντίνος Βρεττός): Ολοκληρώθηκε η συζήτηση και
τίθεται σε ψηφοφορία η τροπολογία με αριθμό 192/6/30.11.2000, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτή η τροπολογία με αριθμό 192/6/30.11.2000, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.

ΣΠΥΡΙΔΩΝ ΣΠΥΡΟΥ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπολογία με αριθμό
192/6/30.11.2000 έγινε δεκτή κατά πλειοψηφία, όπως τροποποιήθηκε από τον κύριο Υπουργό και θα αποτελέσει ίδιον άρθρο του νομοσχεδίου. 
Εισερχόμαστε στην υπ' αριθμ. 235/8/22.12.2000 τροπολογία των κυρίων
Υπουργών Εμπορικής Ναυτιλίας και Οικονομικών που αφορά στην κάλυψη εξόδων και ζημιών κατά την επιχείρηση έρευνας και διάσωσης.
Ο Εισηγητής της Πλειοψηφίας κ. Χρυσανθακόπουλος έχει το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Πιστεύω, ότι η πρόταση αυτή είναι σωστή στο πνεύμα της σε ό,τι αφορά στην αναγνώριση με αυτοθυσία της συμβολής

των ψαράδων με τα οδικά πλοιάρια και τα καϊκια τους για να σώσουν τους ναυαγούς του "ΣΑΜΙΝΑ", αλλά στο γράμμα της τροπολογίας θα ήθελα να κάνω μια παρατήρηση. Καλούνται να καταθέσουν αιτήσεις για την κάλυψη τυχόν ζημιών. Στην ουσία είναι ένας έμμεσος τρόπος οικονομικής ενίσχυσής τους. Γνωρίζει το λιμεναρχείο ποιοι παραδόθηκαν. Πράγματι υπήρχαν και ζημίες, δηλαδή το ένα σκέλος της τροπολογίας αναγνωρίζω, ότι είναι σωστό. 'Οσοι είχαν ζημίες πρέπει να αποζημιωθούν για τις συγκεκριμένες ζημίες, αλλά πρέπει να υπάρξει, κατά τη δική μου γνώμη, ένας έπαινος ο οποίος θα έχει και οικονομική διάσταση σαφώς συμβολική.
Δεν αναφερόμαστε σε εκατομμύρια. Θα καλούσα τον Υπουργό επ' αυτού να το επανεξετάσει, γιατί για όλους όσους συμμετείχαν πρέπει να επιβραβευθεί με χρηματικό έπαινο η αυτοθυσία τους. Είναι μια επιβεβαίωση, μια αναγνώριση.
Κύριε Πρόεδρε, η διατύπωσή μου συμπληρώνεται στην τροπολογία ως εξής: Ο οικείος λιμενάρχης συντάσσει αυτοβούλως και καθ' υποχρέωση ένα πίνακα των συμμετεχόντων με τα πλοιάριά τους στη διάσωση και όλοι ανεξαιρέτως εισπράττουν συγκεκριμένη οικονομική ενίσχυση ως αναγνώριση της συμβολής τους.
Αυτό ανεξάρτητα από το πρώτο σκέλος το οποίο έχει να κάνει με

ζημίες, φθορές κλπ. Πιστεύω ότι έτσι διευκολύνουμε και κάποιους περήφανους ανθρώπους οι οποίοι σε αυτήν την ιστορία δεν είχαν κανένα κίνητρο, παρά μόνο την αλληλεγγύη προς τους συνανθρώπους τους. 
ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη-Αικατερινάρη έχει το
λόγο ως Κοινοβουλευτικός Εκπρόσωπος του Συνασπισμού.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Πράγματι υπάρχει χρέος της πολιτείας
να αναγνωρίσει την αυτοθυσία και την προσφορά των ψαράδων της Πάρου. Προσωπικά δύο ημέρες μετά το ναυάγιο είχα κάνει ερώτηση προς τον Υπουργό για το πώς θα μπορέσουμε να επιβραβεύσουμε αυτήν την πράξη. Αυτό το

κείμενο είναι πάρα πολύ φτωχό. Βάζει προθεσμία μέχρι το Φεβρουάριο του 2001 -όταν θα το πάρουν είκοσι ημέρες πιο νωρίς- για να καταθέσουν αίτηση και για να καταγραφούν οι ζημιές αλλά και για να τις ελέγξει μία επιτροπή.
Αυτή μπορεί να είναι μία δεύτερη διαδικασία. Συμφωνώ με το συνάδελφο κ. Χρυσανθακόπουλο να υπάρξει και το σκέλος της επιβράβευσης. Η επιτροπή
και ο λιμενάρχης ξέρουν ποιος προσέφερε σε αυτήν την ιστορία. Μπορεί να υπάρξει κάποιος έπαινος που θα συνοδεύεται από κάποιο οικονομικό βραβείο ανεξάρτητα από ζημίες και έξοδα στα οποία υπεβλήθησαν. Αυτός ο ηρωϊσμός δεν πληρώνεται. Μάλιστα, αν δει κανείς το ποσό που υπολογίζει το Γενικό Λογιστήριο του Κράτους καταλαβαίνει ότι είκοσι πέντε εκατομμύρια (25.000.000) δραχμές γι' αυτήν την υπόθεση δεν είναι ποσό το οποίο μπορεί να επιβραβεύσει.
Και η διαδικασία την οποία προβλέπει η τροπολογία πρέπει να απλουστευθεί και να προστεθεί η επιβράβευση ανεξάρτητα από το αν θα κάνουν αίτηση ή όχι, γιατί κάποιοι περήφανοι πολίτες από την Πάρο δεν θα κάνουν καμία αίτηση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Θέλω και εγώ να συμφωνήσω με τη συγκεκριμένη
τροπολογία γιατί είναι το ελάχιστο που μπορούμε να κάνουμε γι' αυτούς τους ανθρώπους, που πραγματικά έδωσαν μαθήματα σε όλους μας. Ακόμη συμφωνώ με την πρόταση την οποία έκανε ο συνάδελφος, ώστε να δοθεί μία επιβράβευση σε αυτούς τους ανθρώπους που έδωσαν σε όλους το παράδειγμα. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Βαρβιτσιώτης έχει το λόγο. ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, πέρα από το ότι και εγώ
συμφωνώ με τη σειρά μου με τη συγκεκριμένη τροπολογία, θα ήθελα να θέσω το εξής θέμα: Αυτή η τροπολογία έρχεται εκ των υστέρων τρεισήμισι μήνες μετά το ναυάγιο, να καλύψει αυτούς τους ανθρώπους, οι οποίοι διακινδύνευσαν την περιουσία τους και τη ζωή τους, υπέστησαν κάποια συγκεκριμένη ζημιά, ορατή και αναγνωρίσιμη, να τους καλύψει αυτήν τη ζημία. Και απορώ, γιατί δεν κάνουμε μια πάγια ρύθμιση, ώστε να καλύπτονται από δω και στο διηνεκές, οποτεδήποτε χρειαστεί να προστρέξουν πολίτες να καλύψουν τις αδυναμίες του κράτους, να καλύψουν τις αδυναμίες των σωστικών μέσων και προστρέξουν σ' ένα ναυάγιο και υφίστανται φθορές, να τους καλύπτει ο κρατικός προϋπολογισμός.
Στην πρωτολογία μου όταν αναφέρθηκα στο συγκεκριμένο θέμα, έθεσα,
κύριε Πρόεδρε, και το θέμα της ανάληψης αυτής της οικονομικής επιβάρυνσης από τις ασφαλιστικές εταιρείες και τους αντασφαλιστικούς οργανισμούς. Νομίζω ότι άλλη μία προσπάθεια του κυρίου Υπουργού προς αυτήν την κατεύθυνση θα έλυνε πολύ περισσότερα προβλήματα.
'Ακουσα όμως από τους κυρίους συναδέλφους εδώ μια πρόταση του κ. Χρυσανθακόπουλου που είδα ότι και τα άλλα δύο Κόμματα της Αντιπολίτευσης συμφώνησαν να δοθεί, ως επιβράβευση στους πολίτες της Πάρου και στους ανθρώπους που προσέτρεξαν εκείνο το μοιραίο βράδυ στο ναυάγιο του "ΣΑΜΙΝΑ", μια έκακτη οικονομική επιχορήγηση. Νομίζω ότι τέτοιου είδους λογικές ξεφεύγουν από τη λογική των ανθρώπων της θάλασσας που αποτελούν μέρος και της ναυτιλίας, αλλά και από τις αρχές της παγκόσμιας ναυτοσύνης που προβλέπουν οι ναυτικοί να προστρέχουν σε τέτοιες περιπτώσεις, χωρίς αμοιβή, χωρίς οποιοδήποτε όφελος, χωρίς να προσβλέπουν σε κάτι, παρά μόνο για να προσφέρουν εθελοντικά την υπηρεσία τους απέναντι στο συνάνθρωπο που κινδυνεύει. Και απέναντι στο συνάνθρωπο που κινδυνεύει και αυτήν την έννοια του εθελοντισμού και της κοινωνικής προσφοράς εμείς δεν θα πρέπει να ερχόμαστε εδώ εκ των υστέρων να την καλύπτουμε με οικονομικά μέσα. Αυτό που θα πρέπει να ερχόμαστε εδώ εκ των υστέρων είναι να καλύπτουμε πραγματικά τους ανθρώπους που υπέστησαν τις φθορές και να μη τους βάζουμε σε γραφειοκρατικές διαδικασίες. Κι έχει δίκιο σ' αυτό, πάρα πολύ δίκιο, ο κ. Χρυσανθακόπουλος. Δεν χρειάζεται καμία γραφειοκρατική διαδικασία από καμία επιτροπή ή παραεπιτροπή. Στην Πάρο είναι γνωστά τα πράγματα,
είναι γνωστός ο λιμενάρχης, έχει καταγράψει όλες τις ζημιές, νομίζω ότι και οι Βουλευτές Κυκλάδων θα το επιβεβαιώσουν, ξέρουμε τα τρία, τέσσερα καϊκια τα οποία υπέστησαν τις ζημιές και αυτοί οι άνθρωποι πρέπει άμεσα να πάρουν τα λεφτά τους και να αρχίσουν να δουλεύουν πάλι.
Κύριε Πρόεδρε, επενέρχομαι και ζητώ από τον κύριο Υπουργό να σκεφτεί πάρα πολύ σοβαρά αυτήν την πρόταση. Από εδώ και πέρα να μπορούμε να καλύπτουμε τις ενδεχόμενες ζημιές, όταν άνθρωποι έχουν προστρέξει σ' ένα ναυάγιο, έχουν βοηθήσει και έχουν υποστεί φθορές. Το ίδιο θα μπορούσε κάλλιστα να συζητάμε μετά την πτώση του ελικοπτέρου του ΕΚΑΒ, όπου προσέτρεξαν πλοία της ακτοπλοϊας και εμπορικά και μπορεί κατά τη διάρκεια
της έρευνας να υφίσταντο κάποιες ζημιές και θα έπρεπε να τους καλύψουμε και αυτούς, διότι προσέφεραν κοινωνικό έργο.
Γι' αυτό, κύριε Υπουργέ, νομίζω ότι θα πρέπει να σκεφθείτε πολύ καλά αυτήν την πρόταση και να επανέλθετε εντός της συνεδρίασης με μία διαφορετική διατύπωση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει το λόγο. ΑΡΙΣΤΟΤΕΛΗΣ ΠΑΥΛΙΔΗΣ: Μου δίνεται η ευκαιρία, κύριε Πρόεδρε, λόγω
αυτής της τροπολογίας, να πω ένα "εύγε" στους ήρωες παριανούς ναυτικούς, που, με κίνδυνο της ζωής τους, προσέφεραν αξιοθαύμαστες υπηρεσίες κατά το τραγικό ναυάγιο του "ΣΑΜΙΝΑ".
Κύριε Υπουργέ, η ελληνική ναυτική ιστορία έχει να παρουσιάσει πάμπολλες τέτοιες πράξεις. 'Αλλοτε επιβραβεύοντο και άλλοτε περνούσαν απαρατήρητες. Ειναι πολύ καλή η χειρονομία σας και γι' αυτό πιστεύω πως όλη η Βουλή θα ψηφίσει αυτήν τη διάταξη. 'Ομως, κατά τη σύνταξή της έχω να σας κάνω ορισμένες παρατηρήσεις. "Η συμβολή, λέτε, των ιδιωτικών πλοίων, πλοιαρίων και μικρών σκαφών που συμμετείχαν στην επιχείρηση έρευνας και διάσωσης των ναυαγών του επιβατηγού πλοίου "ΕΧΠΡΕΣΣ ΣΑΜΙΝΑ" κλπ.". Δεν είναι η συμβολή των πλοίων, ούτε των πλοιαρίων, είναι η συμβολή των ναυτικών Υπουργέ μου. Τα πλοία και τα πλοιάρια στα χέρια μη κατάλληλων ναυτικών, δεν μπορούν να κάμουν τίποτα. Οι Παριανοί ναυτικοί, αυτοί οι θαλασσομάχοι, μας έδωσαν για μία ακόμη φορά δείγματα γραφής του 'Ελληνα ναυτικού. Το εύγε πάει σ' αυτούς και όχι στα σκάφη. Καλώς τους αποζημιώνετε.
Δυστυχώς, όμως, μετά από λίγο, Πρόεδρέ μου, δεν θα υπάρχουν τέτοιοι ναυτικοί. Είναι τέτοιο πλέον το καθεστώς εκδόσεως ναυτικών φυλλαδίων, είναι τόσες και τέτοιες οι προϋποθέσεις που πιθανόν να είναι η τελευταία σειρά ναυτικών, αυτή η σειρά των Παριανών, που έχουμε. Αποτρέπονται τα Ελληνόπουλα από το να γίνουν επαγγελματίες ναυτικοί. Δεν δέχομαι τον ισχυρισμό ότι κάποιοι άλλοι μας επέβαλαν αυτού του είδους τις διαδικασίες και προϋποθέσεις. Η Ελλάς πρωτοστατεί. Απλουστεύστε, κύριε Υπουργέ, τους όρους και τις προϋποθέσεις, ώστε ένα Ελληνόπουλο να πάρει ναυτικό φυλλάδιο και αποδεχθείτε και μία ιδέα μου. 'Οπως έχουμε αξιωματικούς Α', Β', Γ' Τάξεως, οι οποίοι αναλόγως καπετανεύουν καράβια, Υπουργέ μου, πιθανόν να ήλθε η ώρα να έχουμε και ναυτικούς, απλούς ναυτικούς, ναύτες Α', Β', Γ' Κατηγορίας. Ζητάτε τώρα από τα ναυτάκια που μπαίνουν στα τουριστικά πλοία, που τους δώσατε παράταση πριν από λίγο για να φτιαχτούν και να μπουν στην τουριστική σαιζόν, προϋποθέσεις, που ούτε στα μεγάλα γκαζάδικα δεν τις έχουν. Εύγε λοιπόν στους ναυτικούς μας Παριανούς, συγχαρητήρια και σε σας που φέρατε αυτήν τη διάταξη. Αλλά είναι και μία ευκαιρία να αναλογισθείτε πώς θα φέρουμε ξανά κοντά στη θάλασσα τα Ελληνόπουλα, χωρίς προσκόμματα. Κινδυνεύει η Ελλάς να μείνει χωρίς ναύτες.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σπύρου έχει το λόγο.

ΣΠΥΡΙΔΩΝ ΣΠΥΡΟΥ: Κύριε Πρόεδρε, η τροπολογία αυτή είναι προς τη σωστή κατεύθυνση, αλλά έρχεται με μεγάλη καθυστέρηση. Θέλω και εγώ από το Βήμα αυτό να συγχαρώ τα παλλικάρια αυτά της Πάρου που μας δόθηκε η ευκαιρία με τον τομέα ναυτιλίας της Νέας Δημοκρατίας να τους επισκεφθούμε και διαπιστώσαμε ιδίοις όμμασι με πόσο ενθουσιασμό εγκατέλειψαν εκείνο το
βράδυ το σπίτι τους, για να πάνε να βοηθήσουν και να σώσουν, όχι μόνο
τους ναυαγούς, αλλά έσωσαν την αξιοπρέπεια του ελληνικού κράτους, της ανύπαρκτης πολιτείας εκείνο το βράδυ.
Αυτή η τροπολογία εκπέμπει μία μίζερη αντίληψη νοοτροπίας Σκρούτζ, η οποία δεν συνάδει με τέτοια θυσία και τέτοια προσπάθεια. Οι διαδικασίες πρέπει να απλουστευθούν. 'Ερχεται με μεγάλη καθυστέρηση, γιατί πολλοί υπέστησαν ζημιές εκείνο το βράδυ, τις οποίες δεν υπολόγισαν οι άνθρωποι και ενδεχομένως να μη μπορούν να εκτελέσουν τις υποχρεώσεις που έχουν, γιατί με αυτά τα καϊκια βγάζουν το ψωμί τους και ζουν.
Επίσης, αυτοί οι άνθρωποι -και πρέπει να ληφθεί σοβαρά υπόψη απο την
πολιτική ηγεσία του Υπουργείου γιατί εμπίπτει σε προεκλογικές υποσχέσεις-θελουν ένα αλιευτικό καταφύγιο, χρόνια το ζητάνε στην περιοχή. 'Ισως περισσότερο από οποιονδήποτε άλλο έπαινο, που είναι υποχρέωση της πολιτείας να το κάνει, είναι να δεσμευθεί και να βάλει τη διαδικασία μπροστά, ώστε να γίνει αυτό το αλιευτικό καταφύγιο στην περιοχή της Πάρου.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λεβογιάννης έχει το λόγο.

ΝΙΚΟΛΑΟΣ ΛΕΒΟΓΙΑΝΝΗΣ: Πιστεύω, κύριε Πρόεδρε, ότι ό,τι και να κάνουμε εδώ στην Εθνική Αντιπροσωπεία δεν μπορούμε να φθάσουμε το ανάστημα, το μέγεθος της προσφοράς, της αυτοθυσίας και του αλτρουϊσμού που κατέδειξαν εκείνο το βράδυ και οι ψαράδες της Πάρου και της Αντιπάρου, αλλά και όποιοι άλλοι πολίτες είχαν πλοιάρια και σύσσωμος ο λαός αυτών των δύο νησιών.' Ηταν πολύ συγκλονιστικό και πραγματικά πρέπει να
υπερηφανευόμαστε γι' αυτούς τους ανθρώπους γιατί έδωσαν ένα μήνυμα ανθρωπιάς σε όλο τον ελληνικό λαό και σε ολόκληρη την ανθρωπότητα στις δύσκολες ομολογουμένως εποχές που ζούμε, που η έννοια άνθρωπος
καταπατείται καθημερινά από εκείνους που ασκούν την εξουσία ιδιαίτερα τις μεγάλες χώρες.
Αυτό το μεγαλείο γίνεται ακόμη πιο σπουδαίο από το γεγονός, ότι ουδέποτε οι ψαράδες της Πάρου και της Αντιπάρου ή οι φορείς τους, οι σύλλογοί τους, ζήτησαν οποιαδήποτε αμοιβή για ό,τι υπέστησαν, όποιες

υλικές φθορές και ταλαιπωρίες υπέστησαν εκείνο το βράδυ. Και νομίζω, ότι πέραν του γεγονότος ότι ήταν υποχρέωση της Κυβέρνησης, είναι σημαντικό και οφείλουμε να επισημάνουμε -και να αφήσουμε τις μίζερες απόψεις και διατυπώσεις- το γεγονός ότι η Κυβέρνηση πήρε την πρωτοβουλία και έφερε δια του Υπουργείου Εμπορικής Ναυτιλίας αυτήν την τροπολογία. Αυτό πιστεύω ότι είναι ένα σημαντικό στοιχείο ηθικής αναγνώρισης αυτής της μεγάλης πράξης που έκαναν οι ψαράδες της Πάρου και της Αντιπάρου εκείνο το βράδυ.
Επομένως αν κάνουμε άλλες ρυθμίσεις σχετικά με αυτό το ζήτημα, αν μιλήσουμε για ποσά, νομίζω ότι υποβαθμίζουμε και υποβιβάζουμε το μέγεθος αυτής της πράξης, της αυτοθυσίας. Πιστεύω, λοιπόν, ότι έτσι όπως είναι διατυπωμένη η τροπολογία και με την επιτροπή που προβλέπει θα υπάρξει απλοχεριά αν θέλετε στην αντιμετώπιση και στην κάλυψη και όλων αυτών που επεσήμαναν προηγουμένως οι συνάδελφοι.
Εγώ νομίζω, ότι πρέπει να σταθούμε στο γεγονός ότι αναγνωρίζεται με αυτή τη ρύθμιση από την Εθνική Αντιπροσωπεία και από την Κυβέρνηση αυτή η πράξη που έκαναν οι ψαράδες της Πάρου και της Αντιπάρου εκείνο το βράδυ. Εγώ θα πρότεινα πέραν από την τροπολογία στον Υπουργό Εμπορικής Ναυτιλίας ο οποίος έδειξε πολύ μεγάλη ευαισθησία σε αυτό το ζήτημα και ξέρω ότι θα επισκεφθεί και την Πάρο για να τιμήσει επιτόπου τους ανθρώπους αυτούς, ότι θα πρέπει να δοθεί ιδιαίτερη βαρύτητα και να μελετηθούν τρόποι ανάπτυξης σε τοπικό επίπεδο σε όλη τη νησιωτική Ελλάδα μηχανισμοί διάσωσης για τέτοιες περιπτώσεις. Θα πρέπει να αναζητηθεί τρόπος, ώστε μέσα στα σχολεία να υπάρξει διδασκαλία σχετικά με αυτά τα ζητήματα όπως γίνεται με τους σεισμούς. Αποδείχθηκε και από τα γεγονότα του ναυαγίου εκείνο το βράδυ ότι δεν ξέρουμε μπάνιο οι 'Ελληνες, παρ'όλο ότι είμαστε λαός ναυτικός και χώρα με τόσα πολλά νησιά.
Και βέβαια πιστεύω σε συνέχεια αυτού που επεσήμανε ο κ. Παυλίδης, ότι θα πρέπει να εξετασθεί και ως αναγνώριση όλων όσων έκανε εκείνο το βράδυ ο λαός της Πάρου, αλλά και για την ενίσχυση της ναυτικής εκπαίδευσης στη χώρα μας η δυνατότητα ίδρυσης και λειτουργίας στη Πάρο κάποιας σχολής σχετικής με τη ναυτική εκπαίδευση. Ευχαριστώ.

ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, νομίζω ότι όλοι οι Βουλευτές και οι παρόντες και οι απόντες, αλλά και όλος ο λαός έχει συγκινηθεί με την αυτοθυσία των ναυτικών της Πάρου και νομίζω ότι όλοι θα ήθελαν να πάρουν το λόγο και να μιλήσουν.
ΙΩΑΝΝΗΣ ΜΑΓΚΡΙΩΤΗΣ: Μας εκφράζετε εσείς, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Γι' αυτό το λέω επειδή πιθανότατα να ζητήσουν και άλλοι το λόγο. Νομίζω ότι μπορούμε να εκφράσουμε τη

γενική αποδοχή αυτής της μεγάλης προσφοράς που έκαναν οι Παριανοί ψαράδες!
Ο κύριος Υπουργός έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Πρώτα από όλα κάνω δεκτή τη παρατήρηση του κ. Παυλίδη όσον αφορά όχι την τροπολογία βέβαια, αλλά την αιτιολογική έκθεση. Και θέλω να κάνω μια μικρή διόρθωση στην αιτιολογική έκθεση γιατί εκεί αναφερόταν ο κ. Παυλίδης: Συνεπώς " Η συμβολή των ιδιοκτητών των ιδιωτικών πλοίων, πλοιαρίων και μικρών σκαφών".
Η διόρθωση όμως αυτή θα γίνει στην αιτολογική έκθεση και όχι στην
τροπολογία, γιατί η τροπολογία είναι νομικώς και πολιτικώς άρτια.

'Οσον αφορά την πρόταση του κ. Βαρβιτσιώτη να τροποποιήσουμε την τροπολογία νομοθετώντας και για τυχόν μελλοντικές περιπτώσεις -κανείς
βέβαια δεν θα ήθελε να κάνει μία τέτοια πρόβλεψη- είναι μία ιδέα την οποία θέλω να μελετήσω. Η ανταπόκρισή μου είναι θετική και ενδεχομένως να το φέρουμε στο επόμενο νομοσχέδιο, όχι όμως σε αυτήν την τροπολογία, γιατί έχει στόχο να ρυθμίσει απλώς το συγκεκριμένο θέμα.
Απαντώ έτσι και στον κ. Χρυσανθακόπουλο λέγοντας, ότι η πρόβλεψη
αφορά την κάλυψη των ελαχίστων αυτών εξόδων και είναι μία μικρή συμβολή για την αποκατάσταση των ζημιών από το λογαριασμό της Επιθεώρησης Εμπορικών Πλοίων. Δεν είναι από τον κρατικό προϋπολογισμό. Επομένως, μία γενικότερη ρύθμιση την οποία εσείς προτείνατε, θα απαιτούσε μία ενδοκυβερνητική συνεννόηση με το Υπουργείο Οικονομικών, για το αν και κατά πόσο θα μπορούσε να γίνει αποδεκτό από τον κρατικό προϋπολογισμό. 
Σε κάθε περίπτωση, όμως, η δική μου αντίδραση δεν είναι θετική υπό
την έννοια ότι είναι μία ηθική στάση. Οι 'Ελληνες έχουν έντονο το αίσθημα της αλληλεγγύης και η αλληλεγγύη δεν χρειάζεται επιβράβευση με χρήμα. Η αλληλεγγύη τιμά τον 'Ελληνα, χαρακτηρίζει τον 'Ελληνα, είναι στοιχείο της παράδοσής μας.
Νομίζω, ότι εδώ δεν χρειάζεται κάτι τέτοιο, ιδιαίτερα για τους ψαράδες και για τους ιδιώτες της Πάρου. Και χαίρομαι γιατί ο κ. Λεβογιάννης μας θύμισε ότι κανείς δεν το ζήτησε. Ουδείς ζήτησε τίποτε απολύτως. Είναι πρωτοβουλία της Κυβέρνησης, του Υπουργείου Εμπορικής Ναυτιλίας, προκειμένου να δώσουμε μία απάντηση σ' ένα εύλογο θέμα. Δεν μας το ζήτησε κανείς. Υπήρξαν όμως φθορές στα σκάφη τους και ζημιές. Είναι φτωχοί οι ψαράδες ή οι άλλοι ιδιώτες οι οποίοι προσέτρεξαν για να συνδράμουν στο τιτάνιο έργο της διάσωσης τετρακοσίων ογδόντα ανθρώπων. 
Γι' αυτό το λόγο -και επειδή έχω συζητήσει με πολλούς από την Πάρο,
τους άρχοντες του τόπου, το δήμαρχο, τον έπαρχο, πολλούς ανθρώπους οι οποίοι νοιάζονται για το μέλλον της Πάρου- θα έλεγα ότι περισσότερο ενδιαφέρονται για άλλα θέματα. 
Πρώτα απ' όλα ενδιαφέρονται για την ολοκλήρωση των λιμενικών έργων. Και εδώ η πολιτεία προχωρά. Η Κυβέρνηση προχωρά με τους μηχανισμούς της περιφέρειας και της νομαρχίας. Ενδιαφέρονται πολύ για την ολοκλήρωση του αλιευτικού καταφυγίου για τους ψαράδες. Ενδιαφέρονται για την προβολή της Πάρου, ιδιαίτερα αυτή και την επόμενη περίοδο, μέσα στο γενικότερο πρόγραμμα του ΕΟΤ, ιδιαίτερα προς το εξωτερικό, γιατί η Πάρος δέχθηκε ένα πλήγμα από τη δυσφήμιση την οποία δέχθηκε και η ακτοπλοϊα μας και η ευρύτερη περιοχή των Κυκλάδων. 
Βεβαίως, ας μην ξεχνάμε ότι ανταποκρινόμενη ακριβώς σε αυτήν τη
μεγάλη προσπάθεια και στην αναγνώριση την οποία έτυχαν και οι ψαράδες, οι ιδιώτες της Πάρου και όσοι άλλοι βοήθησαν για τη διάσωση των τετρακοσίων ογδόντα ανθρώπων, η πολιτεία αποφάσισε να τους τιμήσει, όπως τους τίμησε ήδη η Ακαδημία και άλλοι φορείς. Γι'αυτό το λόγο θα επιδώσουμε σε όλους ένα μετάλλιο τιμής στις επόμενες εβδομάδες, μόλις ολοκληρωθούν οι διαδικασίες.
Κύριε Πρόεδρε, είμαι βέβαιος ότι όλοι συμφωνούμε ότι αυτή η τροπολογία αφορά το ειδικό θέμα: Αφορά μόνο τους ιδιοκτήτες των πλοίων και μικρών πλοιαρίων της Πάρου και της Αντιπάρου. 
'Οσον αφορά το γενικότερο θέμα το οποίο έθεσαν ορισμένοι συνάδελφοι για την ανάπτυξη ενός κινήματος ναυαγοσωστών, αυτό είναι σωστό. 'Εχω ήδη εξαγγείλει ότι προχωρούμε σε μία τέτοια διαδικασία. Είναι απολύτως αδύνατο οι κρατικές υπηρεσίες από μόνες τους να διασφαλίσουν τις όποιες περιπτώσεις χρειαστούν να επέμβουμε, προκειμένου να σώσουμε τις ζωές των πολιτών. Γι' αυτό το λόγο υιοθετούμε ιδέες, που αναπτύσσονται ήδη με μεγάλη επιτυχία στη Μεγάλη Βρετανία, για τη συμμετοχή των πολιτών.

Ο κ.Λεβογιάννης ήδη ανέφερε μια ιδέα για διδασκαλία ακόμα και στα
σχολεία. Πρέπει να μάθουμε το πώς θα κινητοποιηθούμε, για να ανταποκριθούμε στην ανθρώπινη υποχρέωση να σώσουμε τη ζωή του διπλανού μας. Αυτό ακριβώς το κίνημα διαμορφώνουμε τώρα με τη συμμετοχή πολλών εθελοντικών οργανώσεων, της Τοπικής Αυτοδιοίκησης βεβαίως και των λιμενικών αρχών και όσων μάλλον στην πορεία ενδιαφερθούν να συμμετάσχουν σ'αυτήν την προσπάθεια.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, ολοκληρώθηκε η συζήτηση της υπ' αριθμόν 235/8/22.12.2000 τροπολογίας και τίθεται σε ψηφοφορία.
Ερωτάται το Σώμα: Γίνεται δεκτή η τροπολογία;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η υπ' αριθμόν

235/8/22.12.2000 τροπολογία για την κάλυψη εξόδων και ζημιών κατά την επιχείρηση έρευνας και διάσωσης έγινε δεκτή ομοφώνως.
Προχωρούμε στην υπ' αριθμόν 191/5/30.11.200 τροπολογία των κυρίων
Υπουργών Εθνικής Οικονομίας και Εμπορικής Ναυτιλίας: "Προαγωγή λόγω διακεκριμένης πράξης".
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε,
παρακαλώ το λόγο.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Θα μου επιτρέψετε, κύριε Πρόεδρε, να κάνω μια μικρή προσθήκη. 'Ηδη έχω ενημερώσει τους κυρίους συναδέλφους από την προηγούμενη συνεδρίαση ότι εδώ θα ήθελα να προστεθεί στο τέλος, ότι η διάταξη του άρθρου αυτού έχει αναδρομική ισχύ, προκειμένου να καλύψουμε την περίπτωση του κελευστή κ. Σπένδου, ο οποίος πραγματικά έκανε μια τεράστια προσπάθεια με κίνδυνο της ζωής του, προκειμένου να διασωθούν οι Ελβετοί τουρίστες. Μια πράξη, η οποία τίμησε πρώτα απ' όλα το Λιμενικό Σώμα, τίμησε την πατρίδα μας, τη χώρα μας και κυρίως έδωσε μια απάντηση σε όλους εκείνους, οι οποίοι αμφισβητούν τη δυνατότητα της Ελλάδος να εγγυηθεί την ασφάλεια των Ολυμπιακών Αγώνων.

Σε κάθε περίπτωση όμως πρέπει να έχει αναδρομική ισχύ, όπως φυσικά
πρέπει να έχει ισχύ και για το μέλλον, διότι θα πρέπει τέτοιες πράξεις να τιμώνται.
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, για λόγους νομοτεχνικούς θα πρέπει να μας πείτε και από πότε θα έχει αναδρομική ισχύ αυτή η διάταξη.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ζητήσαμε από τις νομικές υπηρεσίες της Βουλής να βάλουμε μια προθεσμία, μας είπαν όμως ότι προτιμότερο είναι να μη βάλουμε την προθεσμία για να μην υπάρχει αμφισβήτηση. Αν έχετε διαφορετική γνώμη δεν έχω αντίρρηση να βάλω μια προθεσμία.
ΑΡΙΣΤΟΤΕΛΗΣ ΠΑΥΛΙΔΗΣ: 'Οταν θα έρθει στο σύνολο.....
ΠΡΟΕΔΡΕΥΩΝ (Κωνσταντίνος Βρεττός): Νομίζω ότι θα πρέπει να το δείτε. Εν πάση περιπτώσει να ακολουθήσουμε τη διαδικασία κι όταν έρθει στο
σύνολο το συμπληρώνετε, για να σας δώσουμε και ένα περιθώριο να το σκεφθείτε, αν δεν διαφωνούν και οι συνάδελφοι.

Ο κ. Σπυριούνης έχει ζητήσει το λόγο.
Ορίστε, κύριε Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Με ιδιαίτερη χαρά θα συμφωνήσω με τη συζητούμενη τροπολογία και με την ευκαιρία θα τονίσω την αξία που έχει για τις
'Ενοπλες Δυνάμεις και για τα Σώματα Ασφαλείας, Λιμενικό και Πυροσβεστική, που συλλήβδην τα θεωρώ 'Ενοπλες Δυνάμεις. Το πνεύμα σας ανταποκρίνεται πλήρως στους κινδύνους που συνεπάγεται η αποστολή τους, επομένως και το λιμενικό ουσία και τύποις είναι 'Ενοπλες Δυνάμεις και διαδραματίζει εμπόλεμο ρόλο κατά την ειρηνική περίοδο, είναι μια διακριτή αποστολή η οποία πρέπει να περιβληθεί με την ανάλογη ηθική στήριξη.
Ενώ για τις 'Ενοπλες Δυνάμεις προβλέπεται οι διακεκριμένες πράξεις,
οι πράξεις δηλαδή που πραγματοποιούνται πέρα από τα όρια του καλώς εννοούμενου καθήκοντος, για την περίπτωση του πολέμου, πόλεμο για τα

Σώματα Ασφαλείας, το Λιμενικό Σώμα και την Πυροσβεστική έχουμε και κατά την ειρηνική περίοδο.
Ο 'Ελληνας -και επιτρέψτε μου να επισημάνω την τιμή που είχα τριάντα τρία χρόνια στις 'Ενοπλες Δυνάμεις να ζήσω με τη νεολαία του- έχει ένα καταπληκτικό απόθεμα ωραίων αισθημάτων, που συμπυκνωμένα και μονολεκτικά μπορούμε να τα χαρακτηρίσουμε σαν "φιλότιμο". Νομίζω, ότι είναι λέξη που δεν υπάρχει στα άλλα λεξιλόγια.
Το φιλότιμο του 'Ελληνα είναι ένα ηφαίστειο πνεύματος, φρονήματος και δυναμικού που σε όσες περιπτώσεις η πολιτεία είχε την ικανότητα, την έμπνευση να πυροδοτήσει, είχαμε τις ωραίες κορυφαίες πράξεις. 
Θα σας αναφέρω ένα απλό παράδειγμα. Το 1918 όταν προετοίμαζε η Ελλάδα το στρατό για τη συμμετοχή της στο Μακεδονικό Μέτωπο, οι Γάλλοι το Μάιο -το Σεπτέμβριο είχαμε την έναρξη διασπάσεως του Μακεδονικού Μετώπου, όπου εσήμανε και το τέλος του Α' Παγκοσμίου Πολέμου- ανέθεσαν λοιπόν δοκιμαστικά για να προσδιορίσουν το μέτρο ετοιμότητας των Ενόπλων Δυνάμεων της Ελλάδος να καταλάβουν το Γερμανοβουλγαρικό ύψωμα Σκρα Ντιλέγκεν που ήταν οχυρωμένο, είχε μια τοπογραφία φυσικής οχυρωτικής και η κατάληψή του εθεωρείτο σχεδόν αδύνατη, κατά την εκτίμηση του Ντεσπερέ αν θυμάμαι καλά. Νομίζω είχε αλλάξει ο Σαράι. 'Οταν η μεραρχία επετέθη,
ανεβαίνανε, περιοριζόταν ο χώρος και ο σχηματισμός επιθέσεως καταλήξε στα δύο εν πρώτη γραμμή τάγματα. 'Εφθασαν στα 100 μέτρα στη γραμμή εφόδου. Εκεί θέριζαν οι Γερμανοβούλγαροι. Αξιωματικοί και στρατιώτες έτρωγαν χώμα όπως απλά περιγράφεται, η γραμμή εφόδου. Αισθάνονταν κάποιον όρθιο να τους τραβά από το γιακά και να λέει, παιδιά μου λίγο ακόμη και λίγο ακόμη φθάσαμε στην κορυφή. Γύριζαν, λοιπόν, και πάνω τους έβλεπαν ένα άνθρωπο όρθιο. Ξεσηκώνονταν και αυτοί και έτσι κατελήφθη το Ντιλέγκεν, το Σκρα. 
'Οταν είπαν στο Ντεσπερέ ότι κατελήφθη, είπε λάθος θα έκαναν οι 'Ελληνες. Σε άλλο ύψωμα θα πήγαν. Ο ηρωϊσμός που εκπέμπεται από την ενεργοποίηση

του φιλότιμου του 'Ελληνα, ο Ελληνισμός είναι μεγάλη δύναμη. Και είναι καιρός να ανυψώσουμε την αυτοπεποίθησή μας για τις πιο αποφράδες μέρες. Η κατάληψη του Καλεγκρότο της τρίτης αμυντικής γραμμής του Κεμάλ Ατατούρκ ήταν ένας απερίγραπτος ηρωϊσμός. Και σκύβουμε, κύριε Υπουργέ, το κεφάλι μας. Γιατί χαμηλώνουμε τον Ελληνισμό; Και στις δύο περιπτώσεις ο Πλαστήρας ήταν κορυφαίος με το παράδειγμά του.
Αν δεν υπήρχαν οι Κινέζοι και οι Εβραίοι κανένας άλλος σύγχρονος των αρχαίων Ελλήνων, δεν θα υπήρχε εκτός από τους 'Ελληνες.
Εδώ λοιπόν ενεργοποιείται μία φυλετική αρετή η οποία απετέλεσε το θεμέλιο της πορείας του Ελληνισμού, το ελληνικό φιλότιμο και δίνεται ένα ωραίο παράδειγμα μίμισης. Και έχει ανάγκη η κοινωνία από παραδείγματα. Είναι τόσο δίκαιη και τόσο προνοητική για την παροχή αυτού του παραδείγματος η τροπολογία και την ψηφίζω με όλη μου την ψυχή σαν στρατιωτικός.
ΠΡΟΕΔΡΕΥΩΝ (Κωνσταντίνος Βρεττός): Ο κ. Παυλίδης έχει ζητήσει το
λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, πρέπει να αισθάνεστε τυχερός διότι οι προτάσεις σας στη Βουλή γίνονται δεκτές ομόφωνα. Η προηγουμένη πρόταση, η αναφερομένη στους ναυτικούς, ναυαγοσώστες στην Πάρο είναι βασισμένη στην ιδέα του εθελοντισμού την οποία μάλιστα αυτήν τη χρονιά παγκοσμίως προβάλλουμε είναι έτος κύριοι συνάδελφοι, εθελοντισμού. 'Ετυχε λοιπόν η προηγουμένη πρόταση αρίστης υποδοχής.
Μας έδωσε την ευκαιρία να πούμε ότι πρέπει να καλλιεργηθεί στον τόπο μας, ο εθελοντισμός όπως συμβαίνει και σε άλλες χώρες, ώστε να γίνει αυτό που είπε ο στρατηγός Σπυριούνης. Να αναδειχθή μια και υπάρχει μέσα μας το φιλότιμο. Ας το φέρουμε στην επιφάνεια. Είναι ένα ναυάγιο σήμερα. Στο νομοσχέδιο ανελκύσεως των ναυαγίων να επιχειρήσουμε την ανέλκυση και αυτού του ναυαγίου: Του "φιλότιμου" να το φέρουμε και να το κρατήσουμε στην επιφάνεια.
Είπατε προηγουμένως κάτι για την Αγγλία. Ξέρετε πως δεν έχει Λιμενικό Σώμα η Αγγλία, όπως και άλλες χώρες, αλλά έχουν οργανώσει εθελοντικά Σώματα, τα οποία προστρέχουν, κύριε Πρόεδρε, κάθε φορά που κινδυνεύει κάποιος στη θάλασσα. Ξέρετε ότι επανδρώνουν πλοιάρια, σε πολλές περιπτώσεις κρατικά πλοιάρια. Ξέρετε ότι η Πορτογαλία σε μεγάλη έκταση δεν έχει πυροσβεστική, αλλά έχει πυροσβέστες εθελοντές, οργανωμένους, συγκροτημένους σε σώματα, με βάρδια, με παρουσία. Σβήνουν φωτιές αποτελεσματικά και ποντάρουν στο φιλότιμο και εκείνοι. Το ελληνικό φιλότιμο φαίνεται πιο ισχυρό. Γι'αυτό ασπάζομαι πλήρως τα όσα περιέγραψε...
ΚΥΡΙΑΚΟΣ ΣΠΥΡΙΟΥΝΗΣ: Είναι ο Ντουράτ.
ΑΡΙΣΤΟΤΕΛΗΣ ΠΑΥΛΙΔΗΣ: ...ο στρατηγός Σπυριούνης. Με την τροπολογία την οποία τώρα συζητούμε επιχειρείτε να κάνετε μία πράξη που είναι υποχρέωσή μας. Τη νομοθετείτε γιατί το Λιμενικό Σώμα έχει να παρουσιάσει πολλά παραδείγματα ηρωϊσμού. Ζούμε με τους λιμενικούς χρόνια, ζούμε με 
αυτούς στα λιμάνια μας, στις θάλασσες και στον αέρα τα τελευταία χρόνια. Θα σας παρακαλούσα δε να προσέξετε ιδιαίτερα μία μικρής εκτάσεως ομάδα

που έχετε στο λιμενικό: Τους πιλότους μας και τους μηχανικούς των αεροσκαφών του Λ.Σ.. Κάμετε μία προσπάθεια να ενισχύσετε αυτόν το μικρό στόλο των αεροσκαφών που έχει να παρουσιάσει αποτελέσματα μέχρι στιγμής εντυπωσιακά.
Γιατί, όμως, κύριε Υπουργέ, σταματάτε στο βαθμό του πλοιάρχου του Λιμενικού Σώματος; Κύριοι συνάδελφοι, την τροπολογία που καλούμεθα να ψηφίσουμε λέει ...
ΚΥΡΙΑΚΟΣ ΣΠΥΡΙΟΥΝΗΣ: Και εγώ προβληματίστηκα.
ΑΡΙΣΤΟΤΕΛΗΣ ΠΑΥΛΙΔΗΣ: ..."το προσωπικό του Λιμενικού Σώματος μέχρι το βαθμό του πλοιάρχου Λ.Σ."...
ΚΥΡΙΑΚΟΣ ΣΠΥΡΙΟΥΝΗΣ: Αυτοί είναι οι μάχιμοι.

ΑΡΙΣΤΟΤΕΛΗΣ ΠΑΥΛΙΔΗΣ: ..."που σε καιρό ειρήνης προσφέρει υπηρεσίες πέραν των καθιερωμένων". Το λιμενικό ευρίσκεται εν πολέμω, κύριε Υπουργέ, μέρα-νύχτα και εν καιρώ ειρήνης και αξιοθαύμαστες πράξεις επιτελούν και ανώτατοι αξιωματικοί. Γνώμη μου είναι -δεν ξέρω ποιος το εισηγήθηκε, υποθέτω από τη νομική υπηρεσία να ξέφυγε- να μην σταματήσουμε εκεί. Να πούμε το προσωπικό του Λιμενικού Σώματος γενικώς. Μην αποκλείσετε ο Αρχηγός του Λιμενικού Σώματος κάποια στιγμή να κάνει κάτι υπεράνθρωπο. Δεν θα δώσουμε χρήμα, αλλά η διάκριση είναι διάκριση, όπως είπατε, στρατηγέ. Οι υπαρχηγοί του Λιμενικού Σώματος, οι αρχιπλοίαρχοι κλπ. Αφήστε το ανοιχτό. Απλόχερη η διάκριση, όταν βεβαίως την αξίζει ο φερόμενος ως διακρινόμενος και από σας εξαρτάται, από εμάς εξαρτάται να διακρίνουμε τη διάκριση και αναλόγως να λειτουργήσουμε. Γι'αυτό προτείνω να απαλείψουμε την έκφραση "μέχρι το βαθμό του πλοιάρχου Λ.Σ.". Ο ηρωϊσμός, κύριε Υπουργέ, δεν αναγνωρίζει βαθμούς. Και το φιλότιμο του 'Ελληνα είναι πάνω από βαθμούς.
ΠΡΟΕΔΡΕΥΩΝ (Κωνσταντίνος Βρεττός): Ο κ. Σκοπελίτης έχει το λόγο. ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, θα ήθελα να εκφράσω και εγώ τη
σύμφωνη γνώμη μας για την τροπολογία. Πρέπει οπωσδήποτε αυτοί οι άνθρωποι να επιβραβεύονται από το κράτος.
'Ακουσα με ιδιαίτερη προσοχή αυτά που είπε ο στρατηγός και ήθελα να

πω μακάρι αυτά τα προβλήματα σε αυτήν την εποχή να τα ακούσουμε όλοι μας. Δεν επεκτείνομαι παρακάτω. Συμφωνώ μαζί σας. Αυτό ήθελα να τονίσω. 
Πάντως, θα ήθελα να πω ότι βοηθάει προς αυτήν την κατεύθυνση αυτή η
τροπολογία και στο Λιμενικό Σώμα, αλλά και γενικότερα, να αποκτηθεί μία άλλη συνείδηση. Δεν λέω ότι λείπει.
Βέβαια, κύριε Υπουργέ, αυτό έχει σχέση και με τον εκδημοκρατισμό και
του Λιμενικού Σώματος, αλλά και των άλλων Σωμάτων.
Συμφωνούμε, λοιπόν, και εμείς με την τροπολογία. Ευχαριστώ. ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της
Νέας Δημοκρατίας κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Ασφαλώς, κύριε Πρόεδρε, συμφωνούμε με την τροπολογία αυτή. Εγώ απλώς με αφορμή την αναδρομικότητα -που όπως είπε ο κύριος Υπουργός αφορά συγκεκριμένο αξιωματικό του λιμενικού, επειδή δεν

μας είχε δοθεί αφορμή και δημοσίως να τιμήσουμε το συγκεκριμένο αξιωματικό για την πράξη του αυτή και επειδή είχα και μια προσωπική εμπειρία με τον αξιωματικό αυτόν που τον είχα επισκεφθεί στο
νοσοκομείο- θα ήθελα να τονίσω και το ήθος του και του χαμηλών τόνων χαρακτήρα του, γιατί στην κατ'ιδίαν συζήτηση το θεώρησε απλά καθήκον του και όπως ανέφερε δεν έκανε τίποτε εξαιρετικό, παρ' όλο που κινδύνεψε η ζωή του. Θα ήθελα, λοιπόν, με την αφορμή αυτή να καταγραφεί ότι όλα τα κόμματα φαντάζομαι, αλλά η Νέα Δημοκρατία οπωσδήποτε, τιμούν τη συγκεκριμένη πράξη.
ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη έχει το λόγο. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, θα συμφωνήσουμε και
εμείς με την τροπολογία αυτή. Πράγματι πρέπει να εξαίρεται το ήθος και η επίδειξη αυτοθυσίας των ανθρώπων που βέβαια από τις σπουδές τους, από το αξίωμά τους έχουν ταχθεί γι'αυτό το πράγμα, αλλά και εν καιρώ ειρήνης θα πρέπει να επιβραβεύονται.
Εδώ, όμως,κύριοι συνάδελφοι, θα ήθελα να τονίσω το φιλότιμο των
Ελλήνων και τον εθελοντισμό που πρέπει πραγματικά να εδραιωθεί και στη χώρα μας. 'Ολη αυτή η αξιοποίηση του δυναμικου των Ελλήνων θα πρέπει επιτέλους να συνδυαστεί με μια κρατική μηχανή και διοίκηση, η οποία θα λειτουργεί σωστά, θα δημιουργεί αυτούς τους δεσμούς και θα δημιουργεί αυτές τις προϋποθέσεις. Γιατί αν αυτά τα δύο πράγματα δεν πάνε μαζί, πολλές φορές δεν θα έχουμε τους ανθρώπους εν τη ζωή για να τους δώσουμε το βραβείο, αλλά θα έχουμε ανθρώπους οι οποίοι θυσιάζονται και πολλές φορές θυσιάζονται άδικα από την ανεπάρκεια του κράτους και η ηρωϊκή πράξη δεν σημαίνει τίποτα αν έχουμε χάσει τη ζωή αυτού του ανθρώπου. 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Κύριε Πρόεδρε,
παρακολουθώ τη συζήτηση και θα ήθελα να ανταποκρίνομαι στις προτάσεις οι οποίες γίνονται.
'Οσον αφορά το πρώτο θέμα, το οποιο αφορά την παρατήρηση του κ. Παυλίδη, γιατί δηλαδή να μη επιβραβεύσουμε το σύνολο της ιεραρχίας, εγώ δεν έχω αντίρρηση. Απλώς, η σκέψη ήταν ότι τις επιχειρήσεις τις κάνουν οι
αξιωματικοί μέχρι το βαθμό του πλοιάρχου και εξυπακούεται ότι εφόσον σε ένα περιστατικό βρίσκεται παρών ο αρχηγός ή οι υπαρχηγοί, προφανώς θα προτάξουν τα στήθη τους και θα μπουν εκείνοι πρώτοι για να δώσουν και το παράδειγμα. 'Ομως, κάνω δεκτή την παρατηρήσή σας στην τροπολογία αυτή και επομένως θα διαγράψουμε τις λέξεις "μέχρι το βαθμό του πλοιάρχου του Λιμενικού Σώματος" με την επιφύλαξη να εξετάσω μήπως υπάρχει κάποιο άλλο θέμα που θα δημιουργήσει πρόβλημα στο υπόλοιπο της τροπολογίας, δεδομένου ότι όπως βλέπετε και ο μηχανισμός ελέγχου και πρότασης της προαγωγής περιλαμβάνει τα αρμόδια όργανα του Λιμενικού Σώματος, που ενδεχομένως θα έχουν κάποια εμπλοκή. Μια επιφύλαξη, λοιπόν, κρατώ μέχρι την ψήφιση του νομοσχεδίου στο σύνολο.
Το ίδιο ισχύει και για την προσθήκη. Θα ήθελα απλώς να προσθέσουμε εμείς την παράγραφο 4 στην οποία να λέγει, ότι η διάταξη του άρθρου αυτού έχει αναδρομική ισχύ. Και επειδή δεν κατορθώσαμε να έχουμε μια διευκρίνιση από τη νομική υπηρεσία της Βουλής, γι'αυτό επιφυλάσσομαι στην ψηφιση του νομοσχεδίου στο σύνολο να βάλουμε μια ημερομηνία ή όχι. 
ΠΡΟΕΔΡΕΥΩΝ (Κωνσταντίνος Βρεττός): Είμαστε σύμφωνοι.
Ερωτάται το Σώμα: Γίνεται δεκτή η τροπολογία με γενικό αριθμό 191 και ειδικό 5 όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
ΠΡΟΕΔΡΕΥΩΝ (Κωνσταντίνος Βρεττός): Συνεπώς η τροπλογία με γενικό αριθμό 191 και ειδικό 5 έγινε δεκτή ομοφώνως, όπως τροποποιήθηκε από τον κύριο Υπουργό.
Εισερχόμαστε στη συζήτηση της τροπολογίας 4Α' με γενικό αριθμό 243 και ειδικό 9/9-1-2001 των Υπουργών Εθνικής Οικονομίας, Εθνικής 'Αμυνας, Εμπορικής Ναυτιλίας και Περιβάλλοντος, Χωροταξίας και Δημοσίων 'Εργων για τα ποσοστά κράτησης των προστίμων υπέρ ΜΤΝ και ΤΑΝ.
Επίσης στην τροπολογία 4Β' με γενικό αριθμό 253/ και ειδικό
11/15-1-2001 του Υπουργείου Εμπορικής Ναυτιλίας.
Και η τρίτη είναι η υπ'αριθμόν 251/10 της 12.1.2001 των Υπουργών
Εμπορικής Ναυτιλίας και Εθνικής 'Αμυνας.
Το λόγο έχει ο κ. Παυλίδης.
(Στο σημείο αυτό την Προεδρική 'Εδρα καταλαμβάνει ο Β'Αντιπρόεδρος
της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ)
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα αναφερθώ κυρίως στην τροπολογία με γενικό αριθμό 243 και ειδικό 9 και έχω να κάνω τις εξής παρατηρήσεις. Αυτή η τροπολογία που θα αποτελέσει διάταξη του παρόντος νόμου θα δύναται να εφαρμοσθεί μόνο σε ορισμένα λιμάνια και σε περιορισμένη έκταση, γιατί παραμένει άλυτο ένα κατά τη γνώμη μου σημαντικό πρόβλημα που έχουμε -απόδειξη η μη ύπαρξη ιδιαίτερης λιμενικής 
υποδομής- και το οποίο είναι η οριοθέτηση των χερσαίων ζωνών των λιμένων. Λιμάνια δεν είναι μονάχα ο Πειραιάς ή η Θεσσαλονίκη ή πιθανώς και η
Καβάλα, αλλά και άλλα που τα θεωρούμε μεγάλα λιμάνια εθνικής σημασίας

όπως τα αποκαλούμε. Είναι πολλά μικρά λιμάνια στα οποία παρατηρείται το φαινόμενο σταθμεύσεως οχημάτων που παρακωλύουν την κίνηση, όχι μόνο από πλευράς ξηράς, αλλά και την κίνηση πλοίων. 'Εχουν πρόβλημα καμιά φορά τα πλοία να ρίχνουν παλαμάρι. Εάν δεν οριοθετήσουμε τις χερσαίες ζώνες, αυτή η κατά την κρίση μου όχι κακή ιδέα δύσκολα θα εφαρμοσθεί. Θα έρχεται η Αστυνομία και θα λέει, κύριοι λιμενικοί, δεν έχετε εδώ αρμοδιότητα. Τα πρόστιμα τα εισπράττουμε και τα αποδίδουμε σε άλλους. 'Ενα θέμα αυτό. 
Θέμα δεύτερον. Κύριε Υπουργέ, μάλλον τελείωσε η περίοδος της
σημερινής γλυκύτητος με τις δύο προηγούμενες τροπολογίες. Εδώ έχω την αίσθηση -και παρακαλώ τους κυρίους συναδέλφους που μετείχον στο τελευταίο φορολογικό νομοσχέδιο να με διαψεύσουν ή να με επιβεβαιώσουν- ότι δεν γνωρίζει πράγματι η δεξιά τι ποιεί η αριστερά στην Κυβέρνησή σας.
Εσείς προ ολίγων ημερών, στο τελευταίο φορολογικό νομοσχέδιο,
αποστερήσατε τους πόρους από τα Μετοχικά Ταμεία και τα Ταμεία Αλληλοβοήθειας των Ενόπλων Δυνάμεων και των λοιπών Σωμάτων Ασφαλείας. Χαλάσαμε τον κόσμο εδώ. Εμείς που περάσαμε από κάποια Υπουργεία, συνάδελφοι οι οποίοι επί χρόνια φορούσαν την τιμημένη στολή του 'Ελληνα αξιωματικού, εσείς στρατηγέ Σπυριούνη, κάναμε τα πάντα για να πείσουμε το συνάδελφό μας Υφυπουργό των Οικονομικών να κρατήσει κάτω τα χέρια από τα πτωχά ούτως ή άλλως μετοχικά ταμεία και ταμεία αλληλοβοηθείας των Ενόπλων Δυνάμεων και Σωμάτων Ασφαλείας. Χάλασε ο κόσμος. Ασήμαντοι άλλωστε, οι πόροι. Εσείς όμως, εκεί, επιμονή, να τα καταργήσουμε λέγει,

μεγάλη προσφορά στο συστήμα το φορολογικό η κατράργησή τους. Και το επιβάλατε.
Τι κάνετε τώρα εσείς; Το αντίστροφο. Το θυμάστε, κύριοι συνάδελφοι. 
Το αντίστροφο γίνεται τώρα. Αναφερόμεθα στο Μετοχικό Ταμείο Ναυτικού και στο Ταμείο Αλληλοβοηθείας των Ναυτικών.
Θεωρώ ότι είναι επιβεβλημένη να γίνει η παρατήρηση, διότι εδώ, στη Βουλή προπάντων, κύριε Πρόεδρε, πρέπει να έχουμε μνήμη, όσο κακό και αν είναι αυτό. Ξέρετε, η μνήμη δεν είναι κάποτε-κάποτε καλό στοιχείο, δεν είναι καλό χαρακτηριστικό.
ΠΡΟΕΔΡΕΥΩΝ (Παναγιώτης Σγουρίδης): Κάνετε λάθος.
ΑΡΙΣΤΟΤΕΛΗΣ ΠΑΥΛΙΔΗΣ: Στην Αίθουσα, όμως, αυτήν πρέπει να έχουμε μνήμη. Αποφασίσθε τι θέλει το γκουβέρνο σας. Θέλει τα Μετοχικά Ταμεία και τα Ταμεία Αλληλοβοηθείας; Θέλει να τα στηρίξει ή θέλει να τα πνίξει; Χρησιμοποιώ αυτήν τη θαλασσινή έκφραση. Αποφασίσθε και εμείς εδώ είμαστε. Αλλά ως έχει το πράγμα κάτι άλλο δείχνει.
Θα σας πω, κύριε Υπουργέ, ότι δεν έχω λόγους να διαφωνήσω. 'Εχω όμως λόγους να παρατηρήσω. Δεν γνωρίζει η δεξιά σας τι ποιεί η αριστερά σας. 
ΠΡΟΕΔΡΕΥΩΝ (Παναγιώτης Σγουρίδης): Επειδή συζητούμε μαζί και τις
τρεις τροπολογίες, δεν ξέρω, κύριε Αποστολάκη, αν θα θέλατε να πείτε και εσείς κάτι για την τροπολογία που σας αφορά και στη συνέχεια να δώσουμε

το λόγο στους κυρίους συναδέλφους.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Οχι, κύριε
Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς εκ των κυρίων
συναδέλφων που θέλει να μιλήσει για τις τροπολογίες;
Η κ. Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Στην τροπολογία που συζητάμε δεν
συμφωνώ με τη λογική της παραγράφου 2 και του εδαφίου β'. Δηλαδή ένα ποσοστό από τα έσοδα, τα οποία προέρχονται από τα πρόστιμα που επιβάλλονται για τα θέματα του περιβάλλοντος και τα οποία πηγαίνουν στο γαλάζιο ταμείο, να αποδίδεται υπέρ του Ταμείου Αλληλοβοήθειας του Ναυτικού. Αυτά είναι δύο διαφορετικά πράγματα. Και τα δύο πάσχουν και τα ταμεία μας αλληλοβοήθειας πάσχουν, αλλά κυρίως τα πρόστιμα και το θέμα της αποκατάστασης του περιβάλλοντος νομίζω εγώ τουλάχιστον επί της αρχής δεν θα το ψηφίσω, παρ' όλο που βέβαια τα έσοδα είναι τόσο λίγα και το 3% είναι πολύ μικρό για να λύσει τέτοια προβλήματα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπυριούνης έχει το λόγο. ΚΥΡΙΑΚΟΣ ΣΠΥΡΙΟΥΝΗΣ: Απαντώντας στο συνάδελφο κ. Παυλίδη, πράγματι
κύριε Υπουργέ, εδώ με το φορολογικό νομοσχέδιο καταργήθηκαν οι υπέρ τρίτων εισφορές, φορολογίες κλπ. Αν θυμάμαι καλά, είναι περίπου δύο χιλιάδες κατηγορίες τέτοιων περιπτώσεων. Και ξεκίνησε από τις 'Ενοπλες Δυνάμεις και ασκήσαμε και αυστηρή κριτική, γιατί είχε επίπτωση περίπου 35%-40% εις βάρος των αποθεμάτων των Μετοχικών Ταμείων, Αεροπορίας κυρίως και Ναυτικού, ολιγότερο του Στρατού. Είχε μία διάταξη μέσα το άρθρο 30 ή 31, η 19η παράγραφος αν θυμάμαι καλά, που έλεγε ότι οι πόροι αυτοί θα καλύπτονται μελλοντικά πλέον από της καταργήσεως με κονδύλια που θα προβλέπονται στον προϋπολογισμό.
Επομένως, αν υποθέσουμε ότι ερμηνεύω σωστά το πνεύμα και το γράμμα της σχετικής διατάξεως, θέλω να πιστεύω ότι οι πόροι που καταργήθηκαν με την ονομασία υπέρ τρίτων, αντικαθίστανται από αντίστοιχους πόρους και επομένως δεν υπάρχει θέμα. Ψηφίζω τη διάταξη.

ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος να μιλήσει. Εφόσον δεν θέλετε να πάρετε το λόγο κι εσείς, κύριοι Υπουργοί,
να ψηφίσουμε τις τροπολογίες.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παπαθανασίου. ΙΩΑΝΝΗΣ ΠΑΠΑΘΑΝΑΣΙΟΥ: Για την τροπολογία που αφορά το Υπουργείο
Εθνικής Αμύνης, θα ήθελα να επαναλάβω ότι δεν θα ήθελα να αποτελέσει αυτό απαρχή να χαλάσει το σύστημα, ότι δεν συζητούμε άσχετες τροπολογίες. Γίνεται σήμερα μία παραχώρηση, η οποία δεν θα ήθελα σε καμία περίπτωση να εκληφθεί ως αλλαγή του συστήματος.
ΠΡΟΕΔΡΕΥΩΝ (Παναγιώτης Σγουρίδης): Καλώς, κατανοητό.
Ο κύριος Υφυπουργός έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε,
στην τροπολογία με γενικό αριθμό 251 και ειδικό 10 η παράγραφος 2 δεν χρειάζεται, καλύπτεται από το ακροτελεύτιο...

ΠΡΟΕΔΡΕΥΩΝ (Παναγιώτης Σγουρίδης): Διότι εντάσσεται σε ένα άρθρο,
οπότε θα πάει με την ισχύ του νομοσχεδίου. 
Συνεπώς, εισερχόμαστε στην ψήφιση των τροπολογιών με γενικό αριθμό
243 και ειδικό 9, με γενικό αριθμό 253 και ειδικό 11 και με γενικό αριθμό 251 και ειδικό 10 και ερωτάται το Σώμα αν ψηφίζει τις τροπολογίες αυτές. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΙΩΑΝΝΗΣ ΠΑΠΑΘΑΝΑΣΙΟΥ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Οι τροπολογίεςμε γενικό αριθμό 243 και ειδικό 9, με γενικό αριθμό 253 και ειδικό 11 και με γενικό αριθμό 251 και ειδικό 10 έγιναν δεκτές κατά πλειοψηφία και εντάσσονται ως ένα άρθρο του νομοσχεδίου με παραγράφους. 
Εισερχόμαστε στην τελευταία υπουργική τροπολογία, με γενικό αριθμό

222 και ειδικό 7 των Υπουργών κυρίων Παπαντωνίου και Παπουτσή "Ρυθμίσεις θεμάτων Οργανισμού Λιμένος Πειραιώς και Οργανισμού Λιμένος Θεσσαλονίκης και εταιριών υπό εκκαθάριση".
Θέλετε, κύριε Υπουργέ, να πάρετε το λόγο;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Είναι μία τροπολογία, κύριε Πρόεδρε, που δίνει τη δυνατότητα να επεκταθεί ο χρόνος πάνω στον οποίο το δημόσιο αναλαμβάνει τις ληξιπρόθεσμες υποχρεώσεις. 
Είναι μια τροπολογία, η οποία δεν νομίζω ότι δημιουργεί πρόβλημα σε
κανέναν, απλώς δίνει τη δυνατότητα στους δύο Οργανισμούς, στον Οργανισμό Λιμένος Πειραιώς και στον Οργανισμό Λιμένος Θεσσαλονίκης, να προχωρήσουν χωρίς κανένα απολύτως εμπόδιο και με περισσότερη άνεση χρόνου στην αποτίμηση των περιουσιακών στους στοιχείων, πράγμα το οποίο είναι απαραίτητο, όπως γνωρίζετε, είναι η προϋπόθεση για να προχωρήσουμε στο επόμενο βήμα που θα είναι η μετοχοποίηση.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαθανασίου έχει το λόγο. ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, δεν είναι μόνο αυτό που
περιλαμβάνει η ρύθμιση. Αυτό περιλαμβάνει η τελευταία παράγραφος της τροπολογίας. Παρ'όλο ότι είναι κυρίως τροπολογία του Υπουργείου Εθνικής Οικονομίας θα έπρεπε κανείς από εδώ να βγάλει ορισμένα συμπεράσματα.
Το πρώτο συμπέρασμα είναι ότι η υπεραισιοδοξία που κατείχε την
Κυβέρνηση και τον Υπουργό Εθνικής Οικονομίας και τον προηγούμενο Υπουργό Εμπορικής Ναυτιλίας όταν ήλθε το θέμα της μετοχοποίησης του ΟΛΠ και του ΟΛΘ, διαψεύδεται στην πράξη. Βλέπουμε εδώ ότι μετά από ένα χρόνο περίπου από τη συγκεκριμένη ρύθμιση έρχεται μια τροπολογία που ρυθμίζει σειρά θεμάτων και που στην ουσία ομολογεί τη μεγάλη καθυστέρηση και την αδυναμία της μετοχοποίησης.
Αυτό που ανέφερε ο κύριος Υπουργός, ότι δηλαδή και ορισμένες
διαδικασίες θα καταστήσουν εύκολη την αποτίμηση, είναι οι δυσκολίες που στην πράξη εμφανίζεται να έχει η μετοχοποίηση. Λέει εδώ ότι θα δημιουργηθεί μια επιτροπή αποτίμησης του άρθρου 9. Αλλά για μια αποτίμηση της αξίας μιας εταιρείας ή ενός οργανισμού, όπως είναι ο ΟΛΠ, τα άτομα που θα οριστούν στην Επιτροπή θα πρέπει πραγματικά να έχουν εχέγγυα ότι διαθέτουν την κατάλληλη εμπειρία για αποτίμηση μιας τόσο εξαιρετικά εξειδικευμένης επιχείρησης ή οργανισμού. Και υπό κανονικές συνθήκες η αποτίμηση αυτή δεν είναι μια αποτίμηση της επιτροπής του άρθρου 9, αλλά αποτίμηση ενός εξειδικευμένου συμβούλου.
Δεύτερον, η αποτίμηση όπως διαφαίνεται από την τροπολογία, φαίνεται ότι θα στηρίζεται απλώς στην εκτίμηση ενεργητικού και υποχρεώσεων. Και από κει θα προκύπτει. Αυτή όμως η μέθοδος σίγουρα σ'έναν οργανισμό λιμένος δεν είναι το κύριο ή το αποκλειστικό. Εδώ μιλάμε για υπολογισμό με εκτίμηση των μελλοντικών ταμειακών ροών, με εκτίμηση των κερδών. Και η διασφάλιση των επενδυτών στη μετοχοποίηση απαιτεί σωστή αποτίμηση, η οποία θα περιλαμβάνει ακόμη και την εκτίμηση του κατά πόσο το μάνατζμεντ θα γίνεται σωστά. Και ειδικά για το μάνατζμεντ στον ΟΛΠ, κύριε Υπουργέ, νομίζω ότι και ο τελευταίος πολίτης σ'αυτήν τη χώρα γνωρίζει τη διαμάχη που υπάρχει και σε υψηλότατο επίπεδο μεταξύ διοικητικού συμβουλίου και διευθύνοντος συμβούλου γενικά ή προέδρου και διευθύνοντος συμβούλου. 
Φαίνονται εδώ και τα προβλήματα, αλλά φαίνεται και η διάθεση που
υπάρχει να εμφανιστεί μια αποτίμηση, η οποία θα είναι ελκυστική για το κοινό, που δεν είναι όμως απαραίτητο ότι θα ανταποκρίνεται και στην πραγματικότητα. Και αυτή η αθώα διάταξη που υπάρχει περί προσδιορισμού της αξίας των περιουσιακών στοιχείων σε προγενέστερη ημερομηνία και στη
συνέχεια αναγωγή αυτών στο παρόν με αποσβέσεις, είναι μια διάταξη που δεν μπορεί να είναι και η πιο αξιόπιστη. Εδώ υπάρχει κι ένα θέμα διαφάνειας. 
Θέλω να πω με όλ' αυτά -παρ'όλο ότι δεν είναι δική σας αρμοδιότητα
και τονίζω ότι είναι κυρίως του Υπουργείου Εθνικής Οικονομίας- ότι θα έπρεπε να ήταν κάποιος από το Υπουργείο Εθνικής Οικονομίας εδώ, όπως ήλθε και ο κ. Αποστολάκης, για να υποστηρίξει αυτήν την τροπολογία, η οποία επαναλαμβάνω δείχνει και ότι σχεδιάστηκε πρόχειρα η μετοχοποίηση και ότι δεν προχωράει, αλλά και ότι δεν διασφαλίζει σε τίποτα ότι τελικά η αξιολόγηση που θα γίνει για τον Οργανισμό Λιμένος, με βάση τον οποίον θα ζητήσουμε τα λεφτά από το επενδυτικό κοινό, θα είναι αντικειμενική.
Δεν μπορούμε να υποστηρίξουμε αυτήν την τροπολογία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Διαφωνούμε κι εμείς μ'αυτήν την τροπολογία, γιατί στοχεύει στην τακτοποίηση θεμάτων που έχουν σχέση με τη μετοχοποίηση -για μας ιδιωτικοποίηση- των δύο μεγάλων λιμανιών της χώρας μας. Είμαστε αντίθετοι. Πέρα απ'αυτό υπεισέρχεται και σε άλλα θέματα, σε θέματα δηλαδή που έχουν σχέση με αποτίμηση περιουσιακών στοιχείων των Οργανισμών αυτών κλπ.
'Οσον αφορά στις ληξιπρόθεσμες οφειλές που έχουν αυτοί οι Οργανισμοί προς το ΙΚΑ δεν θα είχαμε αντίρρηση να αναληφθούν από το δημόσιο.
Με μία προϋπόθεση όμως: Δεν θα συμψηφισθούν αυτές οι οφειλές με την
επιχορήγηση του δημόσιου προς το ΙΚΑ, δηλαδή δεν θα είναι βάρος της επιχορήγησης.
Διαφωνούμε, λοιπόν, κύριε Πρόεδρε, με την τροπολογία αυτή. ΠΡΟΕΔΡΕΥΩΝ (Παναγιώτης Σγουρίδης): Η κ. Ξηροτύρη έχει το λόγο. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Διαφωνούμε και εμείς με αυτή την
τροπολογία.
Η τροπολογία αυτή πραγματικά έχει τις διαδικασίες μετοχοποίησης των δύο αυτών Οργανισμών είτε όπως υποδεικνύει ο νόμος του χρηματιστηρίου για τις μετοχοποιήσεις, για τις καταγραφές των περιουσιακών στοιχείων κλπ., είτε το κάνει έγκυρα είτε άκυρα κλπ.
Νομίζω ότι οι δύο αυτοί Οργανισμοί δεν έπρεπε να προχωρήσουν στο πρώτο σκαλοπάτι της μετοχοποίησης το οποίο αργότερα θα φέρει και την ιδιωτικοποίηση αυτών των πολύ για εμάς στρατηγικών τομέων, στρατηγικών Οργανισμών του δημόσιου τομέα.
Εδώ θα ήθελα να πω, κύριε Υπουργέ, ότι όταν σας λέγαμε στο άρθρο 1 για τον όρο "Οργανισμός" και για το πως ερμηνεύατε τον όρο αυτό, είχαμε δίκιο. Αυτήν τη στιγμή και με αυτήν την τροπολογία αντικαθίσταται ο όρος "Οργανισμός" με τον όρο "ανώνυμη εταιρεία". Βρείτε τώρα τη σχέση αυτού του νομοσχεδίου με αυτήν την τροπολογία.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος συνάδελφος να μιλήσει.
Ο κύριος Υπουργός έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
Δεν ξέρω πόσος χρόνος χρειάζεται ακόμα για να συνεννοηθούμε με την
κ.Ξηροτύρη. Το νομοσχέδιο όταν μιλά για οργανισμό αναφέρεται στον οποιονδήποτε οργανισμό ο οποίος λειτουργεί στα πλαίσια της εξυπηρέτησης του δημοσίου συμφέροντος ως αρχή λιμένος είτε είναι ανώνυμη εταιρεία στα μεγάλα λιμάνια είτε είναι λιμενικό ταμείο στα πλαίσια της Τοπικής Αυτοδιοίκησης είτε είναι λιμενική αρχή για τη θαλάσσια περιοχή εκτός του χώρου ευθύνης των οργανισμών και των λιμενικών ταμείων. Αυτά όσον αφορά το νομοσχέδιο.
'Οσον αφορά την τροπολογία, η οποία μιλάει για τον Οργανισμό Λιμένος Πειραιώς και τον Οργανισμό Λιμένος Θεσσαλονίκης, εδώ αναφέρεται μόνο στις διαδικασίες, στις ειδικές ρυθμίσεις, για την αποτίμηση των παγίων περιουσιακών στοιχείων και την εισφορά στους Οργανισμούς αυτούς με την αύξηση του μετοχικού τους κεφαλαίου, τη φορολόγηση των περιουσιακών υπεραξιών, καθώς επίσης και τη διευθέτηση όλων εκείνων των ζητημάτων που έχουν προκύψει ως συνέπεια της μετατροπής αυτών των δύο Οργανισμών σε ανώνυμες εταιρείες και την προετοιμασία τους για την εισαγωγή στο Χρηματιστήριο Αξιών.
Επιπλέον, όπως είπα προηγουμένως, δίνει ένα χρόνο ακόμα παράταση, διευρύνει τη δυνατότητα, δίνει ένα χρονικό περιθώριο, ρυθμίζοντας τα θέματα που αφορούν την ανάληψη των υποχρεώσεων του δημοσίου προς το ΙΚΑ

και τους λοιπούς ασφαλιστικούς οργανισμούς.
Καταλαβαίνω ότι η Αντιπολίτευση έχει κάθε λόγο να εκφράζει τις επιφυλάξεις της. Και πράττει ορθώς στα πλαίσια της κοινοβουλευτικής δημοκρατίας. Από την άλλη πλευρά, όμως, μη φθάνουμε στο σημείο να ισοπεδώνουμε τα πάντα. Η διαδικασία της μετοχοποίησης αυτών των δύο λιμένων, είναι μια διαδικασία η οποία κινείται μέσα στα πλαίσια της 
κυβερνητικής πολιτικής και φυσικά μέσα στα πλαίσια των νόμων του κράτους. Δεν υπάρχει κάτι το οποίο να είναι εκτός των νόμων και εκτός του νομικού
πλαισίου.
Επίσης, είμαι απόλυτα βέβαιος ότι όλοι οι συνάδελφοι, κύριε Πρόεδρε,
συμφωνούν ότι αυτή η διαδικασία πρέπει να πετύχει. Και πρέπει να

πραγματοποιηθεί σε εκείνον το χρόνο και με εκείνες τις προϋποθέσεις
που θα είναι εξασφαλισμένη η επιτυχία της μετοχοποίησης.
Αυτό σημαίνει, λοιπόν, ότι θα πρέπει με σίγουρα και σταθερά βήματα να προχωρήσουμε σε αυτήν τη διαδικασία ξεκινώντας από το βασικό: Την αποτίμηση των περιουσιακών στοιχείων. Αυτό το πλαίσιο επιχειρεί να διαμορφώσει η τροπολογία την οποία προτείνουμε.
Νομίζω, λοιπόν, κύριε Πρόεδρε, ότι οι επιφυλάξεις τις οποίες εξέφρασε η Αντιπολίτευση, είναι υπερβολικές.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος συνάδελφος να μιλήσει επί της τροπολογίας αυτής και εισερχόμαστε στην ψήφισή της. 
Ερωτάται το Σώμα: Γίνεται δεκτή η τροπολογία με γενικό αριθμό 222 και
ειδικό αριθμό 7 των Υπουργών Εθνικής Οικονομίας και Οικονομικών κ.Παπαντωνίου και Εμπορικής Ναυτιλίας κ. Παπουτσή "Ρυθμίσεις θεμάτων 
Οργανισμού Λιμένος Πειραιώς Α.Ε. - Οργανισμού Λιμένος Θεσσαλονίκης Α.Ε. και εταιρειών υπό εκκαθάριση";
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΙΩΑΝΝΗΣ ΠΑΠΑΘΑΝΑΣΙΟΥ: Κατά πλειοψηφία.

ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, η τροπολογία με γενικό αριθμό 222 και ειδικό αριθμό 7 των Υπουργών Εθνικής Οικονομίας και Οικονομικών κ. Παπαντωνίου και Εμπορικής Ναυτιλίας κ. Παπουτσή "Ρυθμίσεις θεμάτων Οργανισμού Λιμένος Πειραιώς Α.Ε. - Οργανισμού Λιμένος Θεσσαλονίκης Α.Ε. και εταιρειών υπό εκκαθάριση", έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
Πριν ψηφίσουμε το ακροτελεύτιο άρθρο, υπάρχουν δυο εμπρόθεσμες
τροπολογίες Βουλευτών. Η πρώτη είναι με γενικό αριθμό 183 και ειδικό 1, η οποία όμως είναι ταυτόσημη με την υπουργική τροπολογία με γενικό αριθμό 243 και ειδικό 9. 
Υπάρχει ακόμη μια εμπρόθεσμη τροπολογία με γενικό αριθμό 185 και
ειδικό 3 του κ. Χρυσανθακόπουλου.
Κύριε Υπουργέ, είπατε ότι δεν κάνετε δεκτή καμία τροπολογία. Θέλετε
να τις συζητήσετε; 
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): 'Οχι. ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, πριν ψηφίσουμε το
ακροτελεύτιο άρθρο, έχετε να κάνετε κάποια διόρθωση;
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Nαι. Στο άρθρο 16 στον τρίτο στίχο θα ήθελα να διαγραφεί η λέξη "προηγούμενες" και αντ' αυτής να αναγραφεί η λέξη "επιμέρους".

ΠΡΟΕΔΡΕΥΩΝ (Παναγιώτης Σγουρίδης): Ερωτάται το Σώμα: Γίνεται δεκτό το ακροτελεύτιο άρθρο όπως τροποποιήθηκε από τον κύριο Υπουργό; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό ομοφώνως, όπως τροποποιήθηκε από τον κύριο Υπουργό.
Συνεπώς το νομοσχέδιο του Υπουργείου Εμπορικής Ναυτιλίας: "Ρύθμιση θεμάτων ανέλκυσης ναυαγίων και άλλες διατάξεις" έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
Στο σημείο αυτό κύριοι συνάδελφοι, δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.02' λύεται η συνεδρίαση για
αύριο, ημέρα Τετάρτη, 17 Ιανουαρίου 2001 και ώρα 10.30' με ατνικείμενο εργασιών του Σώματος: Συζήτηση επί των αναθεωρητέων διατάξεων του Συντάγματος σύμφωνα με τα άρθρα 110 του Συντάγματος και 119 του

Κανονισμού της Βουλής, κατά την ειδική ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

