      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ  ΞΗ΄
      Παρασκευή, 7 Φεβρουαρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται: α) ότι τη συνεδρίαση παρακολουθούν μαθητές, από το ιδιωτικό γυμνάσιο Νομού Μαγνησίας «Άγιος Απόστολος ο Νέος» το Ενιαίο Λύκειο Κρεμαστής Ρόδου και το 2ο Γυμνάσιο Τρικάλων, σελ.
      β) ότι η Εισαγγελική Αρχή υπέβαλε μηνυτήρια αναφορά κατά του Υπουργού Περιβάλλοντος, Χωροταξίας και Δημοσίων Έργων και άλλων προσώπων, σελ.
      3. Εισήγηση και ψήφιση από τη Βουλή σχέδιο απόφασης του Προέδρου της Βουλής: «Για τη μίσθωση αυτοκινήτων για τους Βουλευτές», σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 10 Φεβρουαρίου 2003, σελ.
      4. Συζήτηση επικαίρων ερωτήσεων α) Προς τον Υπουργό Εσωτερικών, Δημόσιας Διοίκησης και Αποκέντρωσης ι) σχετικά με την αντιμετώπιση των καταστροφών που υπέστη ο Νομό Ηλείας από τις πρόσφατες πλημμύρες κ.λπ., σελ. ιι) σχετικά με τη σύσκεψη που πραγματοποιήθηκε στη Χαλκίδα με πρωτοβουλία του Γενικού Γραμματέα Περιφέρειας Στερεάς Ελλάδας, την απουσία των Βουλευτών του Νομού κλπ., σελ.
      β) Προς τον Υπουργό Εθνικής Άμυνας, σχετικά με την αγορά ραδιενεργών όπλων από τις Ένοπλες Δυνάμεις, τα μέτρα προφύλαξης κλπ., σελ.
      γ) Προς τον Υπουργό Περιβάλλοντος, Χωροταξίας και Δημοσίων Έργων σχετικά με την αποκατάσταση του προβλήματος καθίζησης στην εθνική οδό Μεγαλόπολης-Καλαμάτας κλπ., σελ.
      5. Συζήτηση επερώτησης προς τον Υπουργό Οικονομίας και Οικονομικών, σχετικά με την απορρόφηση των επιχειρησιακών προγραμμάτων και περιφερειακών επιχειρησιακών προγραμμάτων του Γ΄ ΚΠΣ, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου:
      Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών και Μεταφορών και Επικοινωνιών κατέθεσαν σχέδιο νόμου: «Κύρωση της Συμφωνίας μεταξύ των Κυβερνήσεων των κρατών που μετέχουν στην Οικονομική Συνεργασία μεταξύ του Ευξείνου Πόντου (ΟΣΕΠ) για συνεργασία στον τομέα παροχής βοήθειας έκτακτης ανάγκης και άμεσης ανταπόκρισης σε φυσικές και ανθρωπογενείς καταστροφές», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΔΡΑΚΤΑΣ Π., σελ.
      ΑΠΟΣΤΟΛΙΔΗΣ Λ., σελ.
      ΖΑΦΕΙΡΟΠΟΥΛΟΣ Ι., σελ.
      ΚΑΝΕΛΛΗ Λ., σελ.
      ΚΑΡΑΤΖΑΦΕΡΗΣ Γ., σελ.
      ΛΙΑΣΚΟΣ Α., σελ.
      ΠΑΠΑΔΗΜΑΣ Λ., σελ.
      ΤΣΑΚΛΙΔΗΣ Ι., σελ.
      Β. Επί της επερωτήσεως:
      ΑΛΟΓΟΣΚΟΥΦΗΣ Γ., σελ.
      ΚΑΛΛΙΩΡΑΣ Η., σελ.
      ΚΩΣΤΟΠΟΥΛΟΣ Δ., σελ.
      ΝΙΚΟΛΟΠΟΥΛΟΣ Ν., σελ.
      ΠΑΧΤΑΣ Χ., σελ.
      ΣΚΡΕΚΑΣ Θ., σελ.
      ΤΣΙΠΛΑΚΟΣ Α., σελ.
      Γ. Επί του σχεδίου απόφασης του Προέδρου της Βουλής:
      ΚΑΚΛΑΜΑΝΗΣ ΑΠ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΞΗ΄
      Παρασκευή 7 Φεβρουαρίου 2003
      	Αθήνα, σήμερα στις 7 Φεβρουαρίου 2003, ημέρα Παρασκευή και ώρα 10.42΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      	ΠΡΟΕΔΡΕΥΩΝ (Κωνσταντίνος Γείτονας):  Κυρίες και κύριοι συνάδελφοι, αρχίζει η συνεδρίαση.
      	(ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 6.2.2003                     εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΞΖ΄ συνεδριάσεώς του, της Πέμπτης 6 Φεβρουαρίου 2003 σε ό,τι αφορά στην ψήφιση στο σύνολο του σχεδίου νόμου: «Κύρωση της Διεθνούς Σύμβασης για την καταστολή τρομοκρατικών βομβιστικών επιθέσεων».)
       	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από την κ. Ελένη Ανουσάκη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία μόνιμοι κάτοικοι και Επαγγελματίες του Ακτίου Αιτωλ/νίας ζητούν τη χορήγηση κάρτας ελεύθερης διάβασης από τα διόδια του Ακτίου.                                                                                
      2) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία το Σωματείο Εργαζομένων Υπουργείου Εθνικής ’Αμυνας με σχέση εργασίας Ιδιωτικού Δικαίου στο Νομό Χανίων διαμαρτύρεται για τη μη χορήγηση και την περικοπή επιδομάτων στους με σχέση εργασίας Ιδιωτικού Δικαίου εργαζόμενους στο Υπουργείο Εθνικής ’Αμυνας.
      3) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Δημοτικό Συμβούλιο του Δήμου Γλυφάδας, ζητεί να μην γίνει καμμία μετακίνηση των ιατρείων και των διοικητικών  υπηρεσιών του ΙΚΑ της περιοχής στα κτίρια που φέρεται να έχουν επιλεγεί και να ξεκινήσει διάλογος με τη Δημοτική Αρχή για την εξεύρεση κατάλληλου κτιρίου στο γεωγραφικό κέντρο της πόλης.
      4) Η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία ο κ. Χρήστος Χατόλας, δικηγόρος ζητεί την εξέταση της αίτησης του Αλβανού υπηκόου ΝΙΚΟ ΚΟΝΟΜΙ για είσοδό του στην Ελλάδα το συντομότερο δυνατόν, για λόγους ανθρωπιστικούς.
      5) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά  με την οποία η Πανελλήνια Ομοσπονδία Νεφροπαθών διαμαρτύρεται για την κατάσταση στην οποία βρίσκεται το μεταμοσχευτικό κέντρο του Λαϊκού Νοσοκομείου.
      6) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά  με την οποία το Συνδικάτο Εργατ/χων Επισιτισμού Τουρισμού Αθηνών και Περιχώρων διαμαρτύρεται για την αντεργατική στάση του εργοδότη-ιδιοκτήτη πολλών τουριστικών επισιτιστικών επιχειρήσεων κ. Βλάση Σταθοκωστόπουλο.
      7) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Νομού Λάρισας διαμαρτύρεται για την καθυστέρηση της μετακόμισης των Υγειονομικών Υπηρεσιών του ΙΚΑ Λάρισας.
      8) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Λάρισας   διαμαρτύρεται για την ιδιωτικοποίηση του Τμήματος Πληροφοριών του ΙΚΑ.
      9) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία  ο Πανελλήνιος Σύλλογος Φυσικοθεραπευτών, διαμαρτύρεται, για την εξαίρεση από τη ρύθμιση της δημιουργίας Τμημάτων Φυσικοθεραπείας στα Νοσοκομεία Αθηνών των Ενόπλων Δυνάμεων.
      10) Οι Βουλευτές κύριοι ΚΩΝ/ΝΟΣ ΒΡΕΤΤΟΣ και ΕΛΕΝΗ ΑΝΟΥΣΑΚΗ κατέθεσαν αναφορά με την οποία ο Δήμος Μαραθώνας ζητεί την τροποποίηση των όρων δόμησης της περιοχής του Δήμου Μαραθώνα, προκειμένου να προστατευθεί η περιοχή των Ολυμπιακών Έργων από ενδεχόμενη αισθητική υποβάθμιση.
      11) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα που αφορά πρόταση της Εθνικής Συνομοσπονδίας Ελληνικού Εμπορίου για διεύρυνση της ρύθμισης των ανέλεγκτων χρήσεων του Υπουργείου Οικονομίας.
      12) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ένωση Αστυνομικών Υπαλλήλων Ν.Πέλλας ζητεί την επίλυση προβλημάτων που απασχολούν τους Αστυνομικούς Υπαλλήλους του Ν. Πέλλας.
      13) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία κτηνοτρόφοι της Θάσου ζητούν τη λήψη μέτρων για τη διάθεση της γαλακτοπαραγωγής της Θάσου.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά τη μείωση των οργανικών θέσεων στις υπηρεσίες της Αστυνομικής Διεύθυνσης Λασιθίου.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά την απαλλοτρίωση του αρχαιολογικού χώρου της Καμάρας στο Δήμο Αγίου Νικολάου Κρήτης.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά υπόμνημα του Δήμου Ιεράπετρας προς το Υπουργείο Πολιτισμού για την ανάδειξη των αρχαιολογικών και ιστορικών χώρων της Ιεράπετρας.
      17) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ  κατέθεσε αναφορά με την οποία ο Σύλλογος Ακτημόνων ’Αρνισσας ζητεί να γίνει διανομή στους νόμιμους ακτήμονες της αποκαλυφθείσας έκτασης στη λίμνη Βεγορίτιδα.
      18) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία το Περιφερειακό Συμβούλιο Γιαννιτσών της Πανελλήνιας ’Ενωσης Γεωπόνων Δημοσίων Υπαλλήλων διαμαρτύρεται για την ταλαιπωρία που υφίστανται οι Γεωπόνοι Δημόσιοι Υπάλληλοι στην προμήθεια φαρμάκων εξαιτίας της καταγγελθείσης σύμβασης των Φαρμακοποιών με το Δημόσιο.
      19) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύλλογος Εκπαιδευτικών Α/θμιας Εκπαίδευσης Γιαννιτσών ζητεί την άμεση καταβολή των αναδρομικών του οικογενειακού επιδόματος στους εκπαιδευτικούς.
      20) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κα Μερενίδου  Κατίνα κάτοικος Κύργια Δράμας ζητεί αποζημίωση για ζημιές από παγετό σε ελαιόδενδρα.
      21) Οι Βουλευτές κύριοι ΔΗΜΗΤΡΙΟΣ ΑΛΑΜΠΑΝΟΣ και ΕΛΕΝΗ ΑΝΟΥΣΑΚΗ κατέθεσαν αναφορά με την οποία ο Εξωραϊστικός Πολιτιστικός Σύλλογος Σκάλα Αταλάντης διαμαρτύρεται για την εγκατάσταση μονάδας ιχθυοκαλλιέργειας στον κόλπο της Αταλάντης.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 869/31-7-02 ερώτηση δόθηκε με το υπ΄ αριθμ. 13546/20-8-02 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 869/31-7-02 σας γνωρίζουμε:
      Σχετικά με την πρόταση για δημιουργία ΒΙΟΠΑ στην περιοχή Μαρτίνου Λοκρίδας που βρίσκεται πολύ κοντά στην περιοχή Οινοφύτων και στην Αθήνα, θεωρούμε ότι κατ΄ αρχήν θα μπορούσε να εξετασθεί στα πλαίσια του γενικότερου χωροταξικού σχεδιασμού  της περιοχής και ειδικότερα:
      Θα πρέπει να τεκμηριώνεται η ανάγκη μέσα από τις ιδιαίτερες συνθήκες οικονομικές, αναπτυξιακές κ.α. που έχουν να κάνουν με τις προοπτικές ανάπτυξης της ίδιας της περιοχής αλλά και του ευρύτερου χώρου που αυτή επηρεάζει.
      Να συσχετισθούν οι ανάγκες αυτής με τη τυχόν αδυναμία κάλυψής τους στους ήδη θεσμοθετημένους χώρους όπως στην συγκεκριμένη περίπτωση ο χώρος του ΒΙΟΠΑ Οινοφύτων.
      Σε κάθε περίπτωση εφ΄ όσον υποβληθεί σχετικό αίτημα από το αρμόδιο Υπουργείο Ανάπτυξης είμαστε πρόθυμοι να το εξετάσουμε.
      Η Υφυπουργός
      Ρ. ΖΗΣΗ»
      2. Στην με αριθμό 866/31-7-02 ερώτηση δόθηκε με το υπ΄ αριθμ. 97/23-8-02 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στην ερώτηση με αριθμό 866/31-7-2002 που κατέθεσε στη Βουλή, ο Βουλευτής κ. Ηλίας Καλλιώρας, παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ ότι από τη μελέτη «Σύνδεσης αυτοκινητοδρόμων στην ευρύτερη περιοχή Λαμίας» και στο τμήμα «Τέλος Α.Κ. Ροδίτσας-Αρχή Α.Κ. Αγ. Μαρίνας», προβλέπεται η κατασκευή πλήρους Ανισόπεδου Κόμβου στην περιοχή Αγίας Παρασκευής που θα εξυπηρετεί άμεσα την πρόσβαση της Βιομηχανικής Περιοχής Λαμίας στον αυτοκινητόδρομο, προς όλες τις κατευθύνσεις. Ήδη ολοκληρώνονται οι σχετικές μελέτες και συντάσσονται Τεύχη για την δημοπράτηση της κατασκευής του αυτοκινητόδρομου στο τμήμα αυτό. 
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      3. Στην με αριθμό 846/30-7-02 ερώτηση δόθηκε με το υπ΄ αριθμ. 568/23-8-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό  846/30-7-02 των Βουλευτών κυρίων Ηλ. Καλλιώρα, Ν. Νικολόπουλου, Αδάμ Ρεγκούζα, Θεοδ. Σκρέκα υπενθυμίζουμε ότι όπως έχει ήδη εξαγγελθεί, το Ελληνικό Δημόσιο σύντομα θα πωλήσει το μερίδιο που κατέχει στην ΕΧΑΕ με συνέπεια την πλήρη ιδιωτικοποίησή της.
      Αυτό θα γίνει με τρόπο που θα εγγυάται την ανάπτυξη του θεσμικού του χρηματιστηρίου και τη συμμετοχή του στην ανάπτυξη της χώρας.
      Προκειμένου να επιτευχθεί αυτό, γίνονται συζητήσεις με μια σειρά από φορείς. 
      Όταν ληφθούν οι οριστικές αποφάσεις θα υπάρχουν ανακοινώσεις.
      Όσον αφορά τα υπόλοιπα ερωτήματα σας διαβιβάζουμε το υπ΄αριθμ. πρωτ. 34129/12-8-02 έγγραφο του Χρηματιστηρίου Αξιών Αθηνών το οποίο απαντά πλήρως σ’ αυτά.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 848/30-7-2002 ερώτηση δόθηκε με το υπ’ αριθμ. 77796/23-8-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην ερώτηση με αριθμό 848/30-7-2002 που κατατέθηκε στη Βουλή από το Βουλευτή κ. Σπ. Σπύρου σχετικά με το Κέντρο Υγείας Παξών, σας πληροφορούμε τα εξής:
      Έχει ληφθεί μέριμνα, από το αρμόδιο Πε.ΣΥ. Ιονίων Νήσων, για τον βιοχημικό αναλυτή και την προμήθεια των σχετικών αντιδραστηρίων με την 6 – 4ο/18.6.02 απόφαση του Συμβουλίου Διοίκησης του ΓΝ Κέρκυρας, όπως και για το ακτινολογικό εργαστήριο, αξιοποιήθηκαν προσφορές δωρητών, για την αγορά σύγχρονου εξοπλισμού και το θέμα βρίσκεται στη διαδικασία προμήθειας.
      Όσον αφορά την έλλειψη οδοντιάτρου η διαδικασία βρίσκεται στο τελικό στάδιό της, με ορισμένη τη διαδικασία του ΣΚΕΙΟΠΝΙ τέλος Αυγούστου.
      Με την ΔΙΠΠ/Φ.ΕΓΚΡ.8/145/7524/15-5-02 απόφαση έχει δοθεί η έγκριση προκήρυξης θέσεων ιατρικού και νοσηλευτικού προσωπικού, για το έτος 2002.
      Η κατανομή των θέσεων αυτών θα γίνει κατά προτεραιότητα σύμφωνα με τα αιτήματα των Νοσηλευτικών Ιδρυμάτων, και μετά από συνεννόηση με τα συναρμόδια Πε.Σ.Υ.
      Ο Υφυπουργός
      ΕΚΤ. ΝΑΣΙΩΚΑΣ»
      5. Στην με αριθμό 811/30-7-2002 ερώτηση δόθηκε με το υπ’ αριθμ. 547/20-8-2002 έγγραφο από τον Υπουργό Πολιτισμού η ακόλουθη απάντηση:
      «Απαντώντας στην ερώτηση με αριθμό 811/30-7-2002 του Βουλευτή κ. Παναγιώτη Μελά, σας γνωρίζουμε τα εξής:
      Το Υπουργείο Πολιτισμού βρίσκεται στη φάση της επεξεργασίας του Νέου Οργανισμού του, σχέδιο του οποίου έχει ήδη σταλεί στα συναρμόδια Υπουργεία Εσωτερικών και Οικονομικών. Στο νέο Οργανισμό προβλέπεται η αύξηση του αριθμού των Εφορειών Βυζαντινών Αρχαιοτήτων από 14 που λειτουργούν σήμερα σε 26. Στο σχέδιο αυτό προβλέπεται η υπαγωγή των νήσων Κυθήρων και Αντικυθήρων στην 5η Εφορεία Βυζαντινών Αρχαιοτήτων με έδρα τη Σπάρτη, λόγω της ιστορικής συνάφειας και ενότητας των περιοχών και εξ αιτίας της γεωγραφικής γειτνίασης που διευκολύνει ασφαλώς την πρόσβαση των επιστημόνων στα μνημεία. Δεδομένης όμως της αντίδρασης που εκδηλώθηκε εκ μέρους των τοπικών παραγόντων ότι το ισχύον καθεστώς διευκολύνει τους κατοίκους των νησιών, το Υπουργείο Πολιτισμού δεν θα είχε αντίρρηση για την τροποποίηση του σχεδίου κατά το μέρος αυτό και τη διατήρηση της αρμοδιότητας στην 1η Εφορεία Βυζαντινών Αρχαιοτήτων.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      6. Στην με αριθμό 860/31-7-2002 ερώτηση δόθηκε με το υπ’ αριθμ. 1477/21-8-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 860/31-7-2002 που κατατέθηκε στη Βουλή από τη Βουλευτή κ. Μ. Δαμανάκη και για το ανωτέρω θέμα αρμοδιότητάς μας, σας γνωρίζουμε ότι μετά την ψήφιση του πρόσφατου ασφαλιστικού νόμου και σύμφωνα με δήλωση της πολιτικής ηγεσίας του Υπουργείου, το θέμα της συνταξιοδότησης των διαζευγμένων αποτέλεσε αντικείμενο επεξεργασίας από τις υπηρεσίες της Γενικής Γραμματείας Κοινωνικών Ασφαλίσεων. Διαπιστώθηκε όμως ότι υπάρχουν σημεία που δεν μπορούν να προσεγγισθούν χωρίς βαθύτερη επεξεργασία του θέματος, γεγονός που δεν κατέστη δυνατόν στο σύντομο χρονικό διάστημα που μεσολάβησε από τη συζήτηση στη Βουλή του ασφαλιστικού νόμου μέχρι σήμερα.
      Ενδεικτικά αναφέρουμε ορισμένα βασικά σημεία που χρήζουν περαιτέρω μελέτης:
      α) Ο τρόπος επιμερισμού του ποσού της σύνταξης, ώστε να καλύπτεται ένα ευρύ φάσμα πιθανών περιπτώσεων.
      β) Ύπαρξη κατώτερου ορίου επιμεριζόμενης σύνταξης.
      γ) Ύπαρξη και άλλων δικαιοδόχων μελών.
      δ) Αναλογιστική αποτίμηση.
      ε) Ανάλογες εμπειρίες χωρών της Ευρωπαϊκής Ένωσης.
      Για τους ανωτέρω λόγους θα συσταθεί επιτροπή που θα μελετήσει διεξοδικά το θέμα, στην οποία θα κληθούν να μετάσχουν οι ενδιαφερόμενοι καθώς και ειδικοί επιστήμονες, ώστε η πρόταση που θα διαμορφωθεί να είναι πλήρης και εφαρμόσιμη.
      Ο Υφυπουργός
      Ρ. ΣΠΥΡΟΠΟΥΛΟΣ»)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω το δελτίο επίκαιρων ερωτήσεων της Δευτέρας 10 Φεβρουαρίου 2003.
      ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 130 παρ.4 Καν.Βουλής).
      1. Η με αριθμό 329/3.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τους Υπουργούς Γεωργίας, Εσωτερικών, Δημόσιας Διοίκησης και Αποκέντρωσης, σχετικώς με τη λήψη μέτρων αποκατάστασης των ζημιών που προκλήθηκαν από την έντονη κακοκαιρία στο Νομό Ηλείας.
      2. Η με αριθμό 345/4.2.2003 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Μεταφορών και Επικοινωνιών, σχετικώς με τη δυνατότητα του αεροδρομίου Καστοριάς να δέχεται πτήσεις τσάρτερ κ.λπ.
      3. Η με αριθμό 342/4.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Εσωτερικών, Δημόσιας Διοίκησης και Αποκέντρωσης, Δημόσιας Τάξης, σχετικώς με δημοσιεύματα του Τύπου αναφερόμενα στις προθέσεις της Κυβέρνησης, να φέρει νομοθετική ρύθμιση για τον περιορισμό των συγκεντρώσεων, διαδηλώσεων κ.λπ.
      4. Η με αριθμό 335/4.2.2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τους Υπουργούς Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, σχετικώς με την θέσπιση νομοθετικού πλαισίου για την καταπολέμηση των διακρίσεων και την ίση μεταχείριση στην απασχόληση και την εργασία.
      ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παρ.4 Καν.Βουλής).
      1. Η με αριθμό 326/3.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Πολιτισμού, Οικονομίας και Οικονομικών, σχετικώς με την υλοποίηση του Προγράμματος Ελλάδα 2004.
      2. Η με αριθμό 344/4.2.2003 επίκαιρη ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη διασφάλιση της εκλογικής διαδικασίας στις περιπτώσεις των διπλοεγγεγραμμένων, των αλλοδαπών κ.λπ.
      3. Η με αριθμό 341/4.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, σχετικώς με την καταστρατήγηση του ωραρίου λειτουργίας των καταστημάτων κ.λ.π..
      ΠΡΟΕΔΡΕΥΩΝ (Κωνσταντίνος Γείτονας): Kύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 336/4.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τους Υπουργούς Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, σχετικώς με την αντιμετώπιση των καταστροφών που υπέστη ο Νομός Ηλείας από τις πρόσφατες πλημμύρες κλπ..
      Κύριοι συνάδελφοι, υπάρχει και η δεύτερη με αριθμό 346/4.2.2003 επίκαιρη ερώτηση του Βουλευτή της Νέας Δημοκρατίας κ. Παναγιώτη Αδρακτά προς τους Υπουργούς Εσωτερικών, Δημόσιας Διοίκησης και Αποκέντρωσης, Γεωργίας, σχετικώς με την αντιμετώπιση των καταστροφών που υπέστη ο Νομός Ηλείας από τις πρόσφατες πλημμύρες κλπ.
      Και οι δύο ερωτήσεις αναφέρονται στο ίδιο θέμα και θα συζητηθούν ταυτόχρονα, χωρίς φυσικά να επηρεάζονται τα δικαιώματα των ομιλητών ως προς το χρόνο ομιλίας τους. Αναφέρομαι στο άρθρο 131 παράγραφος 4 του Κανονισμού της Βουλής.
      Η επίκαιρη ερώτηση του κ. Ζαφειρόπουλου έχει ως εξής:
      «Οι πρόσφατες καταστροφικές πλημμύρες που έπληξαν το Νομό Ηλείας διατάραξαν σε μέγιστο βαθμό την οικονομική και κοινωνική ζωή σε ολόκληρο το Νομό, ο οποίος έχει πληγεί τραγικά και από τους σεισμούς του Βαρθολομιού, και, ιδιαίτερα τους Δήμους: Σκιλλούντος, Αρχαίας Ολυμπίας, Ζαχάρως, Ανδρίτσαινας, Φιγαλίας, Αλιφείρας, Ωλένης, Φολόης, Πηνείας, Λασιώνος, Λαμπείας, Βώλακος και Ιαρδάνου.
      Μεγάλα τμήματα των υποδομών –προστατευτικά αναχώματα Αλφειού, οδικό δίκτυο, υδραγωγεία, εγκαταστάσεις κοινωνικού εξοπλισμού κλπ.- και χιλιάδες στρέμματα καλλιεργειών έχουν καταστραφεί σχεδόν ολοσχερώς. Για την αντιμετώπιση των καταστροφών απαιτείται άμεσος χαρακτηρισμός του Νομού Ηλείας ως θεομηνιόπληκτου και ο κεντρικός συντονισμός των υπηρεσιών των Υπουργείων Οικονομίας, Εσωτερικών, Γεωργίας, ΠΕΧΩΔΕ κλπ., για την αποτελεσματική και ταχύτατη υλοποίηση των αναγκαίων οικονομικών, κοινωνικών, τεχνικών και πολιτικών μέτρων. 
      Η άμεση χρηματοδότηση της Νομαρχιακής Αυτοδιοίκησης και όλων των πληγέντων Δήμων αποτελεί καθήκον προτεραιότητας για τα Υπουργεία Οικονομίας, ΠΕΧΩΔΕ και Εσωτερικών. 
      Ερωτώνται οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης:
      Ποια θα είναι τα άμεσα μέτρα που θα λάβει η Κυβέρνηση για την αντιμετώπιση των καταστροφών που έχουν πλήξει το Νομό Ηλείας από τις πρόσφατες πλημμύρες;
      Πότε θα ανακοινώσει τις αποφάσεις της για τον χαρακτηρισμό του νομού ως θεομηνιόπληκτου και τη χρηματοδότηση των φορέων αυτοδιοίκησης; Πως θα συντονιστεί για τη δική τους ευθύνη το σύνολο των κρατικών υπηρεσιών και φορέων για την υλοποίηση των κυβερνητικών αποφάσεων;»
      Η επίκαιρη ερώτηση του κ. Αδρακτά έχει ως εξής:
      «Η Ηλεία για μία ακόμη φορά δέχθηκε καίρια πλήγματα από τις καταρρακτώδεις βροχές των τελευταίων ημερών. Η καταστροφή είναι πρωτοφανής, βιβλική. Περιοχές ενδεικτικά αναφερόμενες όπως του Δήμου Σκιλλούντος και, ειδικότερα της περιφέρειας Μακρυσίων, της Ολυμπίας, της Ζαχάρως, της Σμέρνας, του Μάκιστου, της Μηλέας, της Αρτέμιδας αντιμετωπίζουν τις πλέον εκτεταμένες καταστροφές. Η φυτική παραγωγή χάθηκε σχεδόν στο σύνολό της. Γεωργικά μηχανήματα και εγκαταστάσεις καταστράφηκαν. Ποιμνιοστάσια επλήγησαν, πολλά χωριά αποκλείστηκαν από τις κατολισθήσεις, ο Αλφειός έγινε πλέον μία διαρκής απειλή.
      Θα μπορούσαν να είχαν περιοριστεί οι καταστροφές, αν είχαν γίνει τα αναγκαία έργα για την προστασία από τις υπερχειλίσεις του Αλφειού, αν είχε γίνει διευθέτηση της κοίτης του, αν είχαν συντηρηθεί τα αναχώματα, αν είχαν γίνει τα αναγκαία αποστραγγιστικά μέτρα. Στην περίπτωση δε των κατολισθήσεων έπρεπε να είχαν τοποθετηθεί πλέγματα. 
      Πέραν αυτών είναι άμεση η ανάγκη να αποζημιωθούν πλήρως, ουσιαστικά και χωρίς καθυστέρηση οι πληγέντες, δοθέντος ότι οι καταστροφές υπήρξαν καθολικές και οι πληγέντες αντιμετωπίζουν οξύ πρόβλημα επιβίωσης πλέον. 
      Κατόπιν αυτών ερωτάστε, κύριοι Υπουργοί: 
      Ποιά μέτρα προβλέπονται να ληφθούν για την αντιμετώπιση της κατάστασης και την ουσιαστική αποζημίωση των πληγέντων;
      Ποιά έργα προβλέπονται για την περιοχή του Αλφειού, έτσι ώστε να εκλείψει κάθε κίνδυνος επανάληψης των καταστροφών;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης, κ. Παπαδήμας.
      Κύριε Παπαδήμα, σας θυμίζω ότι έχετε έξι λεπτά για την πρωτολογία σας και τέσσερα λεπτά για τη δευτερολογία. 
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Κύριοι συνάδελφοι, σχετικά με τις επίκαιρες ερωτήσεις των δύο συναδέλφων έχω να αναφέρω τα εξής: Πραγματικά υπήρξε μία σφοδρότατη βροχόπτωση στο Νομό Ηλείας και σε άλλους νομούς της χώρας, εξαιτίας της οποίας έγινε η υπερχείλιση του Αλφειού ποταμού και δημιούργησε πολύ μεγάλες ζημιές και στην παραγωγή και στις υποδομές.
      Η Γενική Γραμματεία Πολιτικής Προστασίας πάρα πολύ έγκαιρα είχε θέσει σε κινητοποίηση όλο τον κρατικό μηχανισμό, είχε ειδοποιήσει τη νομαρχία, τους δήμους να είναι έτοιμοι για να αντιμετωπίσουν αυτή τη φυσική καταστροφή και ήταν ικανοποιητική έως άκρως ικανοποιητική, θα έλεγα, η κινητοποίηση του κρατικού μηχανισμού. Βρέθηκαν στην Ηλεία για κάθε ενδεχόμενο και ελικόπτερο και σκάφη ακόμα, για να μπορέσουν να προσπελάσουν ενδεχόμενο αποκλεισμό ατόμων που θα έβαζε σε κίνδυνο τη ζωή τους. Κηρύχθηκε ο νομός σε κατάσταση έκτακτης ανάγκης, γιατί λειτούργησε και σε επίπεδο νομαρχίας το συντονιστικό νομαρχιακό όργανο για την πολιτική προστασία. Βρέθηκαν τμήματα της ΕΜΑΚ και από την Αθήνα και από την Πάτρα, μισθώθηκαν ιδιωτικά μηχανήματα για να μπορέσουν να βοηθήσουν στο έργο των κρατικών μηχανημάτων και, όταν τελείωσε όλη αυτή η ιστορία, ξεκίνησε άμεσα η καταγραφή των ζημιών. Έγινε μία πρώτη καταγραφή και από τη Νομαρχιακή Αυτοδιοίκηση και από την περιφέρεια, από τις αρμόδιες διευθύνσεις τεχνικών υπηρεσιών, για τις ζημιές που έχουν γίνει στις υποδομές. Η πρώτη εκτίμηση είναι της τάξης των 8 εκατομμυρίων ευρώ. 
      Παράλληλα, άρχισαν να δέχονται οι ανταποκριτές του ΕΛΓΑ δηλώσεις για καταστροφές στις καλλιέργειές τους. Βέβαια, δεν είναι ακόμη δυνατόν αυτή τη στιγμή να μπουν συνεργεία του ΕΛΓΑ μέσα και να κάνουν εκτίμηση των ζημιών, ούτε να αποτιμηθούν οι ζημιές που έχουν γίνει στο φυτικό κεφάλαιο, στο ζωϊκό κεφάλαιο και στο έγγειο κεφάλαιο, τα οποία αποζημιώνονται, όχι από τον ΕΛΓΑ, αλλά από ΠΣΕΑ. Όλα αυτά όμως καταγράφονται αυτή τη στιγμή από τους ιδιώτες οι οποίοι έχουν πληγεί, από τους αγρότες, με αιτήσεις τις οποίες καταθέτουν στους επιτόπου αντιπροσώπους, ανταποκριτές του ΕΛΓΑ. Αυτές οι αποζημιώσεις, όταν θα γίνει η καταγραφή, όταν θα οριστεί η αποζημίωση, όταν θα ολοκληρωθούν οι ενστάσεις που θα γίνουν από τους παραγωγούς, έχουμε τη διαβεβαίωση από το Υπουργείο Γεωργίας και από τον ΕΛΓΑ ότι, θα καταβληθούν άμεσα. 
      Επίσης, αυτή τη στιγμή κινείται η διαδικασία για την έκδοση κοινής υπουργικής απόφασης για την οριοθέτηση της θεομηνιόπληκτης περιοχής, προκειμένου να κηρυχθεί ως θεομηνιόπληκτη η περιοχή, για να μπορούν να καταβληθούν αυτές οι αποζημιώσεις από ΠΣΕΑ. 
      Επισπεύδον Υπουργείο είναι το ΠΕΧΩΔΕ και συναρμόδια Υπουργεία είναι το Υπουργείο Εσωτερικών και το Υπουργείο Οικονομίας. Αυτό, λοιπόν, θα γίνει στο συντομότερο δυνατό χρόνο και τότε, όταν ολοκληρωθεί και η καταγραφή των ζημιών στις υποδομές, –υπάρχουν ακριβείς προϋπολογισμοί για το κόστος των αποκαταστάσεων- θα καταβληθούν τα χρήματα που χρειάζονται, για να μπορέσουν να αποκατασταθούν οι υποδομές. 
      Παράλληλα, επειδή αναφέρεται και από τους δύο συναδέλφους το θέμα της αντιπλημμυρικής προστασίας του νομού, θέλω να αναφέρω ότι το ΥΠΕΧΩΔΕ στο ΣΑΕ 072/1 από το 1995 είχε εντάξει έργο αντιπλημμυρικής προστασίας, ανάλογα και σύμφωνο με τις προτάσεις της περιφέρειας και της Νομαρχιακής Αυτοδιοίκησης, συνολικού ύψους 8.183.000 ευρώ. Από αυτό το έργο έχει εκτελεστεί το περισσότερο. Το υπόλοιπο που δεν έχει ακόμα υλοποιηθεί είναι της τάξης του 1.174.000 ευρώ. 
      Επίσης, από το Γ΄ Κοινοτικό Πλαίσιο Στήριξης έχει ολοκληρωθεί το έργο της προστασίας του φράγματος Φλόκα του Αλφειού με προϋπολογισμό 1.770.000 ευρώ. Υπάρχει δέσμευση του περιφερειάρχη να ολοκληρώσει στο συντομότερο δυνατό χρόνο μία μελέτη συνολικής διευθέτησης του Αλφειού, ώστε να μην υπάρχει περίπτωση στο μέλλον να υπερχειλίσει  και  εξασφάλιση της χρηματοδότησής του από κοινοτικούς ή από εθνικούς πόρους. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ζαφειρόπουλος έχει το λόγο. 
      ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, πρέπει να σημειωθεί ότι πράγματι υπήρξε άμεση κινητοποίηση του κρατικού μηχανισμού για τη στήριξη των πληγέντων στην εξέλιξη του φαινομένου. Και η Περιφέρεια Δυτικής Ελλάδας και η Νομαρχιακή Αυτοδιοίκηση με την αυτοπρόσωπη παρουσία του Περιφερειάρχη, του κ. Μπελιβάνη και του Νομάρχη του κ. Δημητρουλόπουλου και όλοι οι δήμαρχοι της πλημμυρόπληκτης περιοχής, έκαναν σε πρώτη φάση το δικό τους καθήκον, αυτό που μπορούσαν να επιτελέσουν.
      Όμως, κύριε Υπουργέ, είναι σαφές ότι υπάρχει πρόβλημα άμεσης αντιμετώπισης αυτών των φαινομένων που προέρχονται από τις φυσικές καταστροφές. Ο Νομός Ηλείας είναι ο χώρος φυσικής απορροής όλου του υδάτινου δυναμικού της κεντρικής Πελοποννήσου. Δια του Αλφειού, κατακλύζουν την Ηλεία τα νερά ολόκληρης της Πελοποννήσου, δια των ποταμών Ερυμάνθου, Λάδωνα και πολλών άλλων μικρότερων. 
      Η διαχείριση των ποταμίων υδάτων της Πελοποννήσου είναι ένα πρόβλημα, το οποίο έχει τεθεί κατ’ επανάληψη και πρέπει να ομολογήσουμε ότι δεν έχει αντιμετωπιστεί με τον τρόπο που θα έπρεπε, διότι αν είχε αντιμετωπιστεί, σήμερα δε θα είχαμε αυτές τις συνέπειες.
      Επομένως, προέχον ζήτημα είναι η διαπεριφερειακή συνεργασία μεταξύ των περιφερειών Δυτικής Ελλάδας και Πελοποννήσου, για να υπάρξει μία ουσιαστική και επιστημονικά θεμελιωμένη μελέτη για την άψογη διαχείριση των ποταμίων υδάτων, ώστε να μην επαναληφθούν αυτά τα φαινόμενα, όσο ακραίες και αν είναι οι καιρικές συνθήκες.
      Κατά δεύτερο λόγο, θα ήθελα να πω ότι έχει τονιστεί κατ’ επανάληψη και ήταν λάθος του Υπουργού Εσωτερικών εκείνη την περίοδο που αρνήθηκε πρότασή μας, να θεσμοθετηθεί η διαπεριφερειακή συνεργασία ανάμεσα στην Περιφέρεια Πελοποννήσου και Δυτικής Ελλάδας, γιατί η Περιφέρεια Δυτικής Ελλάδας, κύριε Υπουργέ, είναι μία τεχνητή περιφέρεια. Η Πελοπόννησος έπρεπε να είναι ενιαία περιφέρεια, για να αντιμετωπίζει αυτά τα προβλήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, σας παρακαλώ να μου δώσετε λίγο χρόνο ακόμα.
      ΠΡΟΕΔΡΕΥΩΝ (Κωνσταντίνος Γείτονας): Δεν μπορώ, κύριε Ζαφειρόπουλε, να σας δώσω επιπλέον χρόνο. Όμως, συνεχίστε και ολοκληρώστε, μη χάνετε χρόνο.
      ΓΙΑΝΝΗΣ ΖΑΦΕΙΡΟΠΟΥΛΟΣ: Αυτή τη στιγμή, οι ζημιές είναι ανυπολόγιστες. Τα 8 εκατομμύρια ευρώ για έργα οδοποιίας και τα τρία εκατομμύρια ευρώ για αντιπλημμυρικά έργα μπορεί και να μη φθάνουν. Δεν υπάρχουν αυτή τη στιγμή δυνατότητες για αξιόπιστη εκτίμηση των ζημιών. Όλο το οδικό δίκτυο της Ηλείας έχει διαλυθεί ουσιαστικά. Σε περισσότερα από πενήντα σημεία έχουν γίνει καταπτώσεις, καθιζήσεις, ρήγματα. Επίσης, η γεωργική παραγωγή έχει καταστραφεί. Χρειάζεται επίσπευση των διαδικασιών από τον ΕΛΓΑ, ούτως ώστε σε σύντομο διάστημα να αποτιμηθούν οι ζημιές και να υπάρξουν οι αποζημιώσεις.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε. Ολοκληρώστε.
      ΓΙΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, τελειώνω. 
      Κύριε Υπουργέ, αυτή τη στιγμή ο Νομός Ηλείας μετά τις πλημμύρες που ακολούθησαν τους σεισμούς, δεν είναι απλά σε κατάσταση έκτακτης ανάγκης, αλλά είναι στο χάος. Σας παρακαλώ, αν είναι δυνατόν, να δημιουργηθεί άμεσα ένα ad hoc κυβερνητικό όργανο υπό την προεδρία είτε του Υπουργού ΠΕΧΩΔΕ είτε άλλου Υπουργού, να συντονιστεί η δράση των κυβερνητικών υπηρεσιών, ούτως ώστε το αποτέλεσμα να είναι άμεσο και να μπορεί να καλύψει τις μεγάλες ανάγκες που έχουν δημιουργηθεί.
      (Στο σημείο αυτό ο Βουλευτής κ. Γιάννης Ζαφειρόπουλος καταθέτει για τα Πρακτικά την προαναφερθείσα τεχνική έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Κύριε Αδραχτά, έχετε το λόγο.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, κύριε Υπουργέ, δε φθάνουν τα δύο λεπτά, για να περιγράψουμε την κατάσταση, στην οποία έχει περιέλθει ο Νομός Ηλείας.
      Θα έπρεπε εσείς –ή κάποιος συνάδελφός σας- να έχετε επισκεφτεί, για να έχετε προσωπική άποψη, για να δείτε πραγματικά την κατάσταση που επικρατεί σήμερα στην Ηλεία, σε ένα νομό που δυστυχώς χτυπιέται από παντού, από καιρικά φαινόμενα, από αδιαφορία της Κυβέρνησης, από απώλεια επιδοτήσεων, από σεισμούς. Θα έλεγα, μάλιστα, ότι ήρθε και η τελευταία «ταφόπετρα» να πέσει στο Νομό Ηλείας με τις πρόσφατες πλημμύρες.
      ΠΡΟΕΔΡΕΥΩΝ (Κωνσταντίνος Γείτονας): Δεν έχω την αίσθηση ότι η Ηλεία πεθαίνει. Ομιλώ ως γείτονας εξ Αρκαδίας. 
      ΓΙΑΝΝΗΣ ΖΑΦΕΙΡΟΠΟΥΛΟΣ: ΄Ονομα και πράγμα! 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, αν δείτε ότι μέσα στα δέκα χρόνια από όγδοος που ήταν στην ανάπτυξη έφτασε προ τελευταίος, ένα βήμα μένει ακόμη. Αν τον εγκαταλείψουμε αυτή τη στιγμή, κύριε Υπουργέ, πραγματικά του δίνουμε τη χαριστική βολή. Το φυτικό κεφάλαιο από τα νερά που είναι δεκαπέντε μέρες σήμερα πλημμυρισμένα και φαίνονται μόνο οι κορυφές των δέντρων και των περιβολιών έχει σαπίσει. Δεν μπορεί να μιλάμε για αποζημίωση της τάξεως του ΕΛΓΑ το να αποζημιωθεί ο καρπός ή εν μέρει ως συνήθως γίνεται, γιατί έχουν πικρά πείρα οι γεωργοί μας από τις αποζημιώσεις. Μιλάμε για ουσιαστική παρέμβαση, αν θέλουμε το νομό να τον διατηρήσουμε όρθιο. Το φυτικό κεφάλαιο χάθηκε τελείως. Πορτοκάλια, σταφίδες, δεν έχουν μείνει τίποτε σε περίπου δύο χιλιάδες στρέμματα. Χάθηκαν ζώα, χάθηκαν εγκαταστάσεις, αντλιοστάσια, μηχανήματα. Δεν μπορεί να αντιμετωπιστεί σε καμία περίπτωση ο νομός με ασπιρίνες των 200.000 δραχμών. ΄Η δίνετε ουσιαστικές αποζημιώσεις ή ο νομός θα χαθεί. Κλαίνε οι αγρότες μας, κλαίνε οι κάτοικοι και κινδυνεύουν συνεχώς, διότι δυστυχώς τα φαινόμενα συνεχίζονται.
      Και, βεβαίως, πρέπει να πω, κύριε Υπουργέ, ότι δεν έγιναν αυτά τα έργα, ότι δεν έγινε διευθέτηση της κοίτης, δε συντηρήθηκαν τα αποστραγγιστικά που έπρεπε να έχουν συντηρηθεί, γι’ αυτό και το φαινόμενο αυτό έγινε δρόμος πάνω στα φράγματα που υπάρχουν περί τον ποταμό, χωρίς ποτέ κανένας να έχει ενδιαφερθεί  για τίποτα.  Και σήμερα, τώρα που μιλάμε, μπορεί να γίνονται κάποιες αιτήσεις, χωρίς κανένας να είναι ενημερωμένος. Τις πρώτες μέρες όντως, πρέπει να αναγνωρίσω, υπήρξε κάποια κινητικότητα της πολιτείας. Σήμερα είναι εγκαταλελειμμένοι στο έλεος του Θεού, μαζεύονται στα καφενεία και κλαίνε τη μοίρα τους. Αυτή είναι η κατάσταση. Δρόμοι δεν περνάνε, έχουν πέσει όλοι οι δρόμοι, υπάρχουν τεράστια ρήγματα, κατολισθήσεις από τη μια άκρη του νομού έως την άλλη. Ο ποταμός Νέδα είναι και αυτός έτοιμος για υπερχείλιση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επιτρέψτε μου ένα λεπτό ακόμη, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Όχι, κύριε συνάδελφε, τελειώστε.
      ΠΑΝΑΓΙΩΤΗΣ ΑΔΡΑΚΤΑΣ: Το θέμα είναι τόσο μεγάλο, κύριε Πρόεδρε, δύο Βουλευτές ρωτάμε, μην εξαντλείτε όλα τα περιθώρια.
      ΠΡΟΕΔΡΕΥΩΝ (Κωνσταντίνος Γείτονας): Μην εκμεταλλεύεστε και εσείς και ο κ. Ζαφειρόπουλος το «γειτονικό» μου ενδιαφέρον για την Ηλεία. Παρακαλώ, υπάρχει ο Κανονισμός που μας δεσμεύει όλους.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Υπουργέ, άμεσα θέλουμε τη δέσμευση ότι κηρύσσεται ο νομός θεομηνιόπληκτος. Δε μπορούμε να περιμένουμε άλλο. Δώστε διαβεβαιώσεις άμεσες. Θα κατέβουμε στην επαρχία να απαντήσουμε σε αυτούς που πραγματικά πεθαίνουν.
      ΠΡΟΕΔΡΕΥΩΝ (Κωνσταντίνος Γείτονας):  Ο κύριος Υφυπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, δεν πρέπει να ακούγονται μέσα στη Βουλή «αν θα τους εγκαταλείψουμε», ή «θα τους εγκαταλείψουμε», ή «τους εγκαταλείψαμε». Ξέρετε ότι επί σειρά ετών πάρα πολλοί νομοί της χώρας έχουν κτυπηθεί από τέτοιες φυσικές καταστροφές. Ξέρετε ότι σε όλες αυτές τις καταστροφές η Κυβέρνηση στάθηκε δίπλα, έδωσε αποζημιώσεις. Μόνο πέρυσι πληρώθηκαν αποζημιώσεις της τάξης των 100 δισεκατομμυρίων και πάνω για αγρότες μόνο, χώρια από τις ζημιές που έπαθαν οι ιδιώτες, οι βιομηχανίες, οι βιοτεχνίες, οι οικίες. Αυτά, λοιπόν, δεν έχουν σχέση με τη δική μας Κυβέρνηση. Εμείς θα σταθούμε δίπλα στους πληγέντες. Θα κοιτάξουμε στο συντομότερο δυνατό χρόνο, όπως δεσμεύτηκα στην πρωτολογία μου, να αντιμετωπιστούν όλα αυτά, δηλαδή, να κηρυχθεί θεομηνιόπληκτος ο νομός, και να γίνουν άμεσα οι καταγραφές. Ξέρετε ότι αυτά γίνονται σε επίπεδο νομαρχίας και περιφέρειας. Θα τρέξουν λοιπόν και οι υπηρεσίες της νομαρχίας και της περιφέρειας για να κάνουν καταγραφή των ζημιών, για να μπορέσουν να ξεκινήσουν οι αποζημιώσεις.
      Θα μου επιτρέψετε όμως να σας πω επειδή βάλατε το θέμα για τη διαχείριση των επιφανειακών υδάτων της περιοχής, η διαπεριφερειακή συνεργασία για τη διαχείριση αυτών των υδάτων- ότι και θεσμικό πλαίσιο υπάρχει που μιλάει για διαχείριση των υδάτων. Μάλιστα το 1987, αν δεν κάνω λάθος, ο τέως συνάδελφός μας κ. Πεπονής ως Υπουργός Βιομηχανίας έφτιαξε το ν. 1739 για την διαχείριση των υδάτων σε επίπεδο λεκάνης απορροής ομβρίων. Και υπάρχει ο δημοκρατικός προγραμματισμός για τα έργα του νομού και της περιφέρειας, ο οποίος ισχύει τουλάχιστον για μία εικοσαετία πριν από σήμερα. Σε αυτή την εικοσαετία, οι επιλογές όλων των αρμόδιων τοπικών αρχών δεν ήταν να γίνει αυτό το έργο.
      Αν ήταν επιλογή τους, θα είχε ενταχθεί σε νομαρχιακό πρόγραμμα, και σε περιφερειακό πρόγραμμα. 
      ΄Εχετε υπόψη σας από το Β΄ και από το Γ΄ Κοινοτικό Πλαίσιο Στήριξης πόσα χρήματα ξοδεύτηκαν σε επίπεδο χώρας; Οι επιλογές, λοιπόν, ήταν άλλες. Άλλα έργα προτιμούσαν να γίνουν. Κανένας δε θα τους εμπόδιζε –και δεν αναφέρομαι στην Ηλεία αυτή τη στιγμή, αλλά σε όλους τους νομούς της χώρας- αν έβαζαν σε πρώτη προτεραιότητα τα θέματα αντιπλημμυρικής προστασίας. Ήταν άλλα τα έργα τα οποία τους ενδιέφεραν. 
      Σήμερα πραγματικά έχουμε κατανοήσει όλοι ότι τα έργα αυτά είναι πρώτης σημασίας. Γι’ αυτό, όπως σας είπα, αυτή η μελέτη, για την οποία υπάρχει δέσμευση από την περιφέρεια ότι θα ολοκληρωθεί το συντομότερο δυνατόν για τη διευθέτηση της κοίτης του Αλφειού, θα εξασφαλίσει χρηματοδότηση οπωσδήποτε πριν από το Γ΄ Κοινοτικό Πλαίσιο Στήριξης ή από εθνικούς πόρους, ώστε να λυθεί μόνιμα το πρόβλημα και να μην ξαναέχουμε μέσα στη Βουλή τέτοιες συζητήσεις για αποζημιώσεις που κανένας δε θέλει. Άλλωστε, ούτε το κράτος θέλει να βγαίνει έξω από τον προγραμματισμό του.
      Θα ήθελα, επίσης να σας αναφέρω ότι ο φετινός προϋπολογισμός για πρώτη φορά από συστάσεως ελληνικού κράτους έχει ειδικό κονδύλι για να μπορέσουν να καλυφθούν αυτές οι προβλεπόμενες από μας δαπάνες για αποζημιώσεις, όπως έχουμε δει να εξελίσσονται τα καιρικά φαινόμενα τα τελευταία χρόνια. Υπάρχουν 200 εκατομμύρια ευρώ για να μπορέσουν να καλυφθούν παρόμοιες περιπτώσεις.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών και Μεταφορών και Επικοινωνιών κατέθεσαν σχέδιο νόμου: «Κύρωση της Συμφωνίας μεταξύ των Κυβερνήσεων των κρατών που μετέχουν στην Οικονομική Συνεργασία του Ευξείνου Πόντου (ΟΣΕΠ) για συνεργασία στον τομέα παροχής βοήθειας έκτακτης ανάγκης και άμεσης ανταπόκρισης σε φυσικές και ανθρωπογενείς καταστροφές».
      Το σχέδιο νόμου παραπέμπεται στην αρμόδια Διαρκή Επιτροπή.
      Επίσης, έχω την τιμή να ανακοινώσω στο Σώμα ότι η Εισαγγελική Αρχή υπέβαλε στη Βουλή μηνυτήρια αναφορά κατά της Υπουργού Περιβάλλοντος, Χωροταξίας και Δημοσίων Έργων και άλλων προσώπων.
      Κύριοι συνάδελφοι, με τη συγκατάθεσή σας θα συζητήσουμε τώρα τη δεύτερη επίκαιρη ερώτηση του δεύτερου κύκλου. 
      Είναι η με αριθμό 343/4.2.2003 επίκαιρη ερώτηση του Βουλευτή της Νέας Δημοκρατίας κ. Αναστασίου Λιάσκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη σύσκεψη που πραγματοποιήθηκε στη Χαλκίδα με πρωτοβουλία του Γενικού Γραμματέα Περιφέρειας Στερεάς Ελλάδας, την απουσία των Βουλευτών του νομού κλπ.
      Η επίκαιρη ερώτηση του κ. Λιάσκου έχει ως εξής:
      «Την 22α Ιανουαρίου 2003, με πρωτοβουλία του Γενικού Γραμματέα Περιφέρειας Στερεάς Ελλάδας, πραγματοποιήθηκε στη Χαλκίδα σύσκεψη για το χωροταξικό σχεδιασμό και τις αναπτυξιακές προοπτικές της Εύβοιας.
      Σ’ αυτή  την τόσο σημαντική για το μέλλον της Εύβοιας σύσκεψη-συζήτηση, ο εκπρόσωπος της Κυβέρνησης (περιφερειάρχης) κάλεσε όλους τους φορείς του νομού εκτός των Βουλευτών, θεωρώντας προφανώς περιττή την παρουσία τους!!
      Επειδή είναι πρωτοφανές και πρωτάκουστο, κορυφαίος κυβερνητικός αξιωματούχος να αγνοεί τόσο προκλητικά τους κατ’ εξοχήν εκπροσώπους του Ευβοϊκού λαού και να γράφει στα παλαιότερα των υποδημάτων του μέσω αυτής της συμπεριφοράς του, το θεσμό του Ελληνικού Κοινοβουλίου,
      Ερωτάται ο κύριος Υπουργός:
      Προτίθεται να απομακρύνει άμεσα τον Γενικό Γραμματέα Περιφέρειας Στερεάς Ελλάδας, ο οποίος ασεβεί προκλητικά απέναντι στο θεσμό του Κοινοβουλίου και στους νόμιμα εκλεγμένους εκπροσώπους του Ευβοϊκού λαού;»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
      Ορίστε, κύριε Παπαδήμα, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Κύριοι συνάδελφοι, το θέμα που θέτει ο κύριος συνάδελφος είναι ένα θέμα πάρα πολύ ευαίσθητο. Ασφαλώς και δεν είναι δυνατόν κανένας περιφερειάρχης να αγνοεί τους Βουλευτές. Όμως, είναι πραγματικά έτσι; Αγνόησε τους Βουλευτές στη συζήτηση ενός τόσο σημαντικού θέματος, όπως είναι το περιφερειακό πλαίσιο του χωροταξικού σχεδιασμού της αειφόρου ανάπτυξης;
      Κύριοι συνάδελφοι, η διαδικασία συζήτησης και σύνταξης της σχετικής μελέτης αυτού του σχεδίου έχει ξεκινήσει εδώ και τρία χρόνια. Επί τρία χρόνια η αρμόδια εταιρεία με τις υπηρεσίες της περιφέρειας, αλλά και με τις υπηρεσίες της νομαρχίας και των άλλων φορέων και των επιμελητηρίων, έχει κάνει πάρα πολλές επαφές.
      Πέραν αυτού, στις 23-12-2002 είχε καθοριστεί ημερομηνία συζήτησης του θέματος για γνωμοδότηση πάνω σε αυτό το περιφερειακό πλαίσιο του χωροταξικού σχεδιασμού και της αειφόρου ανάπτυξης από το περιφερειακό συμβούλιο Στερεάς Ελλάδος. Εκεί είχαν κληθεί οι Βουλευτές, είχαν δοθεί έγκαιρα οι εισηγήσεις, είχαν δοθεί μάλιστα και οι χάρτες για να έχουν μία ολοκληρωμένη εικόνα και στη συζήτηση το περιφερειακό συμβούλιο αποφάσισε την αναβολή λήψης απόφασης και τον προσδιορισμό νέας ημερομηνίας για συζήτηση, αφού προηγούμενα γινόντουσαν οι πέντε τεχνικές νομαρχιακές σας συσκέψεις σε κάθε νομό. Γιατί; Γιατί δεν είχαν ενημερωθεί όλοι οι εμπλεκόμενοι αναπτυξιακοί φορείς των νομών. Είχαν ενημερωθεί κάποιοι, όπως είπα, τα επιμελητήρια. 
      Υπήρξε, λοιπόν, αυτή η αναβολή της συζήτησης και η απόφαση για τις πέντε τεχνικές νομαρχιακές συσκέψεις. Και μία από αυτές τις πέντε συσκέψεις έγινε και στην Εύβοια. Και στην Εύβοια, όπως έγινε φυσικά και στους άλλους νομούς, παρευρέθησαν φορείς και παραγωγικές τάξεις, οι οποίες δε μετέχουν με εκπρόσωπό τους στο περιφερειακό συμβούλιο. Αυτή ήταν όλη η ιστορία.
      Πέραν αυτού, ο συγκεκριμένος περιφερειάρχης, αλλά και όλοι οι περιφερειάρχες της χώρας δέχονται σε καθημερινή βάση τους Βουλευτές -και θα παρακαλούσα να μου πείτε, αν ποτέ έχει αρνηθεί μία συνεργασία μαζί σας αυτός ο γενικός γραμματέας ή κάποιος από τους προηγούμενους- για να μπορέσουν να τους ενημερώσουν απευθείας για ό,τι θέμα τους απασχολεί και, ειδικότερα γι’ αυτά τα σοβαρά θέματα που απασχολούν το νομό, να τους ενημερώσει με λεπτομέρειες για την πορεία του θέματος, για την εξέλιξη και τις προοπτικές, γιατί θέλουμε να έχουμε τη σύμφωνη γνώμη όλων, για να προχωρήσουμε κάτι τέτοιο που ουσιαστικά θα χαράξει το μέλλον της πατρίδας μας για πολλές δεκαετίες. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Λιάσκος έχει το λόγο.
      ΑΝΑΣΤΑΣΙΟΣ ΛΙΑΣΚΟΣ: Κύριε Πρόεδρε, θίγω σήμερα ένα θέμα που αφορά όλους μας σε αυτήν την Αίθουσα, τη θεσμική απαξίωση του Κοινοβουλίου και, βέβαια την υποβάθμιση της ιδιότητας του Βουλευτή που βιώνουμε καθημερινά όλοι μας, πάρα πολλοί συνάδελφοι στις επαφές μας με τα κρατικά όργανα. Και θα ήθελα εδώ να επισημάνω το πόσες φορές αυτό το ζήτημα έχει εντοπισθεί στην Αίθουσα ακόμα και από τον ίδιο τον Πρόεδρο της Βουλής. Και λυπάμαι, κύριε Υπουργέ, που καταβάλατε τόση αγωνιώδη προσπάθεια να δικαιολογήσετε τα αδικαιολόγητα. Δε δικαιολογείται αυτό το ζήτημα. 
      Είναι γεγονός ότι ο γενικός γραμματέας της περιφέρειας αγνόησε τους Βουλευτές και τους αγνοεί προκλητικά. Είπατε προηγούμενα ότι τρία χρόνια προετοιμάζεται ο χωροταξικός σχεδιασμός. Μας κάλεσε, λοιπόν, στις 23 Δεκεμβρίου στέλνοντας πρόσκληση δύο ημέρες πιο μπροστά, για να παραβρεθούμε στη συζήτηση του περιφερειακού συμβουλίου! Από εκεί καταλαβαίνετε πόσο λογαριάζει τους Βουλευτές.
      Θα σας πω και κάτι ακόμα. Είναι δυνατόν δήμαρχοι, φορείς, οι πάντες να προσκαλούνται και να μας λένε δήμαρχοι: «Μα, θέλουμε να βάλετε στους εκπροσώπους, στους Βουλευτές, συγκεκριμένο ζήτημα για το χωροταξικό σχεδιασμό που αποτελεί τη βάση της ανάπτυξης της πατρίδας μου της Εύβοιας» και εγώ να μην έχω προσκληθεί; Και αν ήταν δική μου αυτή η θέση, θα έλεγα ότι πιθανώς να έχω άδικο. Μα, είναι κοινή θέση όλων των συναδέλφων, κύριε Υπουργέ.
      Όλοι οι Βουλευτές ακόμα και οι Βουλευτές του κυβερνώντος κόμματος αυτή τη στιγμή οργισμένοι λένε «πάρε το καλάμι σου και φύγε». Έχω εδώ τα δημοσιεύματα. Είναι συμπεριφορά αυτή κρατικού αξιωματούχου απέναντι στον εκπρόσωπο ενός λαού; Είναι συμπεριφορά, αν θέλετε, απέναντι σε όλους μας;
      Εγώ σήμερα, κύριε Πρόεδρε, βάζω ένα ζήτημα αναβάθμισης της εννοίας του Βουλευτή. Αν σε αυτή εδώ την Αίθουσα εμείς όλοι μας κάποτε πρέπει να υλοποιήσουμε το ρόλο τον οποίο μας έδωσε ο λαός, θα πρέπει να απαιτήσουμε από την Κυβέρνηση επιτέλους οι κυβερνητικοί αξιωματούχοι να φέρονται ανάλογα.
      Και επειδή απευθύνομαι σε υπουργό με ευαισθησίες –και τελειώνω- θα έλεγα ότι αντιλαμβάνεστε πάρα πολύ καλά τι λέω και θα πρέπει αυτός ο κύριος επιτέλους να αντιληφθεί ότι στη θέση που τον διορίσατε -διότι είναι διορισμένος- προορίζεται να υπηρετεί τα συμφέροντα του ελληνικού λαού. Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, πριν σας δώσω το λόγο θα ήθελα να πω στον κ. συνάδελφο το εξής: Πράγματι και ο Πρόεδρος της Βουλής έχει αναφερθεί σε αυτό το ζήτημα. Αλλά, κύριε συνάδελφε -εγώ δε μπορώ να μπω στο θέμα της ουσίας της ερώτησης- επειδή όμως είμαι και εγώ Βουλευτής, σας λέω την άποψή μου ότι εγώ δε θα περίμενα πρόσκληση από κανέναν κυβερνητικό αξιωματούχο για να συμμετέχω σε μία σύσκεψη που αφορά ένα θέμα της περιοχής που εκπροσωπούν. Έχω αυτό το δικαίωμα και το καθήκον. Είναι λοιπόν και θέμα, το πως ασκούμε και εμείς το ρόλο μας.
      Ορίστε, κύριε Υπουργέ, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, νομίζω ότι καλύψατε πλήρως την απάντησή μου. 
      Εγώ θα ήθελα να πω ότι ο κάθε Βουλευτής, ο κάθε ένας από εμάς, δεν μπορεί να υποβαθμιστεί από τη στάση κανενός. Εδώ δεν μπήκε θέμα στο περιφερειακό συμβούλιο πρόσκλησης των Βουλευτών στην τεχνική σύσκεψη. Οι Βουλευτές καλούνται στα περιφερειακά συμβούλια, έχουν τη δυνατότητα του απεριόριστου χρόνου λόγου στις κατ’ ιδίαν επισκέψεις στον περιφερειάρχη. Και ένα τέτοιο σοβαρό θέμα, όπως είναι ο χωροταξικός σχεδιασμός που αφορά και το νομό σας, δεν είναι δυνατόν να αφήσει αδιάφορο κανένα Βουλευτή.
      Εγώ πιστεύω ότι ο καθένας από εσάς και εσείς, κύριε Λιάσκο, είμαι βέβαιος -δε ρώτησα τον περιφερειάρχη, δε χρειαζόταν να ρωτήσω τέτοιο πράγμα- θα έχετε δει κατ’ ιδίαν τον περιφερειάρχη γι’ αυτό το θέμα και θα έχετε συνεργαστεί μαζί του επί πολύ ώρα. Εάν εσείς μου πείτε ότι αναζητήσατε τον περιφερειάρχη και δε δέχθηκε να σας δει ή προφασίστηκε ότι έχει δουλειά και δεν μπορεί να σας δει, είναι άλλο θέμα. Εδώ, όμως, μου είπατε, γιατί δεν πήγατε στην τεχνική σύσκεψη, όπου κλήθηκαν και φορείς μεταξύ των άλλων που δε μετέχουν στο περιφερειακό συμβούλιο και δεν μπορούν επομένως να εκφραστούν.
      ΠΡΟΕΔΡΕΥΩΝ (Κωνσταντίνος Γείτονας): Επανερχόμεθα στην τρίτη επίκαιρη ερώτηση πρώτου κύκλου με αριθμό 339/4.2.2003 της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Άμυνας, σχετικώς με την αγορά ραδιενεργών όπλων από τις Ένοπλες Δυνάμεις, τα μέτρα προφύλαξης κλπ.
      Η επίκαιρη ερώτηση της κ. Κανέλλη έχει ως εξής:
      «Υπάρχουν δημόσιες καταγγελίες ότι στο «401 Στρατιωτικό Νοσοκομείο» νοσηλεύονται στρατιωτικοί με διάφορους τύπους καρκίνου, οι οποίοι έχουν έρθει σε επαφή με όπλα απεμπλουτισμένου ουρανίου DU. Η Πανελλήνια Ιατρική Εταιρεία για την Προστασία του Περιβάλλοντος και κατά της Πυρηνικής και Βιοχημικής Απειλής (Π.Ι.Ε.Π.Π.Π.Β.Α.) επανέρχεται στο ζήτημα της χρήσης και αποθήκευσης τέτοιων ραδιενεργών όπλων από τις ελληνικές Ένοπλες Δυνάμεις.
      Με δεδομένο ότι υπάρχει απόφαση του Ο.Η.Ε. (29.8.96), όσο και ψήφισμα του Ευρωπαϊκού Κοινοβουλίου (17.1.01), που κατατάσσει τα όπλα απεμπλουτισμένου στα απαγορευμένα, αλλά και την εμπλοκή της χώρας μας στον πόλεμο που σχεδιάζουν οι Ηνωμένες Πολιτείες της Αμερικής κατά του Ιράκ, ερωτάται ο κύριος Υπουργός:
      Πότε και πόσα ραδιενεργά όπλα αγοράστηκαν; Που έχουν ήδη χρησιμοποιηθεί και αν ακόμη χρησιμοποιούνται. Έχουν ληφθεί κάποια μέτρα προφύλαξης τουλάχιστον μετά την παραδοχή της Κυβέρνησης ότι αυτά υπάρχουν και αν ναι, ποια είναι αυτά; Αληθεύουν οι καταγγελίες ότι στο «401 Στρατιωτικό Νοσοκομείο» νοσηλεύτηκαν ή νοσηλεύονται τέτοια περιστατικά και αν ναι, πόσα;»
      Θα απαντήσει ο Υφυπουργός Εθνικής Άμυνας κ. Αποστολίδης.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ευχαριστώ, κύριε Πρόεδρε.
      Κατανοώ την ευαισθησία της κυρίας συναδέλφου για τα ζητήματα τα οποία θίγει, αλλά θα ήθελα να τη διαβεβαιώσω ότι η ίδια ευαισθησία διακατέχει και την πολιτική και τη στρατιωτική ηγεσία. Και σε αυτή την κατεύθυνση, σχετικά με τη χρήση ραδιενεργών όπλων από τις Ένοπλες Δυνάμεις, έχει επανειλημμένα εδώ στο Κοινοβούλιο απαντηθεί ότι δε γίνεται χρήση από τις Ένοπλες Δυνάμεις ραδιενεργών όπλων, ούτε στα πεδία βολής υπάρχουν τέτοια θέματα.
      Επειδή, όμως, συχνά πυκνά έρχεται αυτό το θέμα, θέλω να καταθέσω σήμερα στα Πρακτικά της Βουλής τα αποτελέσματα από ένα φάκελο της Ελληνικής Επιτροπής Ατομικής Ενέργειας επτά περίπου ελέγχων σε διαφορετικές χρονολογικές περιόδους.
      Πρώτον, τα αποτελέσματα από επιτόπιες μετρήσεις και πιστοποιητικό μέτρησης στα πυρομαχικά PHALANX, τα οποία αναφέρονται και στην επίκαιρη ερώτηση, στο Ναύσταθμο της Σαλαμίνας, όπου δείχνει ότι δεν υπάρχει παντελώς κανένας κίνδυνος.
      Δεύτερον, τα αποτελέσματα από τις επιτόπιες και εργαστηριακές μετρήσεις που συλλέχθηκαν από τα ελληνικά στρατόπεδα του Κοσσόβου και της Βοσνίας τον Ιανουάριο του 2001. 
      Τρίτον, τα αποτελέσματα επιτόπιων και εργαστηριακών μετρήσεων στα πεδία βολής Νέας Αγχιάλου-Μαγνησίας, Κρανιάς και Ελασσόνας της Πολεμικής Αεροπορίας.
      Τέταρτον, τα αποτελέσματα επιτόπιων μετρήσεων και δειγματοληψίας εδάφους στα πεδία βολής Κρήτης, Μάλεμε, Νήσου Σχίζας και στο Ναύσταθμο Κρήτης.
      Πέμπτον, έκθεση σχετικά με τον έλεγχο πεδίων βολής, χώρων και αεροσκαφών της Πολεμικής Αεροπορίας στην Ανδραβίδα, τον Άραξο, τον  Αμπελώνα Λάρισας και την Ποτίδαια Χαλκιδικής.
      ΄Εκτον, τα αποτελέσματα μετρήσεων σε πεδία βολής της βορείου Ελλάδος και ειδικότερα στα πεδία βολής Λιτοχωρίου, Ασκού-Προφήτη, Σφελινού Σερρών, Λόφων  Φλώρινας, Πετροχωρίου Ξάνθης.
      ΄Εβδομον, τα αποτελέσματα μετρήσεων δειγμάτων χώματος, νερού και αέρα από τα πεδία βολής Κρήτης, Κρανιάς, Μάλεμε, Σχίζας, Παλαιοχωρίου, Αμπελώνα, Ποτίδαιας, Λιτοχωρίου, Ασκού-Προφήτη, Λόφων Φλώρινας, Σφελινού Σερρών, Λαγκαδά και Ξάνθης πρόσφατα το 2001. Έκανα  αυτή την αναφορά σε όλους αυτούς τους χώρους για να δείξω ότι δεν υπάρχει τίποτα το ανησυχητικό. Για παράδειγμα πρόσφατα υπήρξε μια εκπομπή για τη Σάμο όπου τα αποτελέσματα που κατατέθηκαν από την αρμόδια Επιτροπή Ατομικής Ενέργειας είναι ότι δεν υπάρχει το παραμικρό ψήγμα ή επιβάρυνση του περιβάλλοντος από ραδιενεργά στοιχεία. 
      Υπάρχει επίσης η διαβεβαίωση και αυτό είναι καθαρό και από το ΓΕΣ και από το ΓΕΝ και από το ΓΕΑ ότι δε χρησιμοποιεί ο ελληνικός στρατός –και το τονίζω αυτό- βλήματα είτε απεμπλουτισμένου ουρανίου είτε βλήματα που έχουν ή εκπέμπουν οποιαδήποτε ραδιενεργά στοιχεία. Η μόνη περίπτωση βλημάτων τα οποία υπάρχουν και έχει απαντηθεί επίσης στη Βουλή, είναι αυτά που έχουν μπει ήδη σε χώρο φύλαξης από το Πολεμικό Ναυτικό. Είναι η μοναδική εξαίρεση τα σύνθετα φυσίγγια του αντιβληματικού συστήματος PHALANX που φέρουν διατρητική κεφαλή απεμπλουτισμένου ουρανίου, τα οποία είχαν αγοραστεί το 1990 και βρίσκονται, σύμφωνα με τις προδιαγραφές της εταιρείας σε ασφαλή χώρο, όπως ήδη έχει ελεγχθεί και από τις αρμόδιες επιτροπές και από το Δημόκριτο. Θα σας καταθέσω αυτό το πόρισμα.
      (Στο σημείο αυτό ο Υφυπουργό Εθνικής Άμυνας κ. Λουκάς Αποστολίδης, καταθέτει για τα Πρακτικά το προαναφερθέν πόρισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μία ακόμη…
      ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα θα τα πείτε στη δευτερολογία σας, κύριε Υπουργέ.
      Η κ. Κανέλλη έχει το λόγο.   
      ΛΙΑΝΑ ΚΑΝΕΛΛΗ: Δε θέλω να αμφισβητήσω τα στοιχεία και τις μετρήσεις σας, κύριε Υπουργέ. Ωστόσο, θα ήθελα, αφού ζητήσω συγγνώμη για τη μικρή καθυστέρηση και ευχαριστήσω το Προεδρείο για την αλλαγή της θέσης της ερώτησής μου, να σας επισημάνω ότι η επιμονή σε ένα τέτοιο ζήτημα –και φαντάζομαι θα το κατανοείτε και εσείς, κύριε Πρόεδρε- δεν είναι καθόλου μικροπολιτική. Είναι, θα έλεγα, εμπειρική αντίληψη του τι έχει συμβεί μέχρι σήμερα με τις θετικές και εν πολλοίς κατά καιρούς αντιφατικές γνώμες των επιστημόνων. Θα με κατανοήσετε, εάν σκεφτείτε ότι ακόμα και για τις αναλύσεις για το λόγο που  έπεσε το διαστημόπλοιο μέσα σε πέντε μέρες, άλλαξαν θέση οι ίδιοι οι επιστήμονες. 
      Εγώ χάρηκα που άκουσα ότι κάνατε αυτές τις μετρήσεις γιατί αυτό δείχνει ότι θέλετε να έχετε στοιχεία. Θα ζητήσω διευκρινήσεις όμως στη δευτερολογία σας σε ό,τι αφορά το που και κάτω από ποιες συνθήκες και πόσα από αυτά τα βλήματα που εν μέρει έχουν απεμπλουτισμένο ουράνιο, ότι δεν έχουν χρησιμοποιηθεί και, κυρίως, αν υπάρχει άποψη για το πώς θα τα ξεφορτωθούμε. 
      Κύριε Πρόεδρε και κύριε Υπουργέ, σας θυμίζω ότι πήρε είκοσι δύο χρόνια στους βετεράνους του Βιετνάμ να αποδείξουν τη χρήση του πορτοκαλί παράγοντα. Δεκαεννέα εκατομμύρια τόνοι έπεσαν από αυτό. Στους βετεράνους του Ιράκ πήρε έξι χρόνια για να πείσουν το Υπουργείο τους να εξεταστεί. Το Υπουργείο Άμυνας της Ιταλίας παγιδευμένο και αυτό σε ΝΑΤΟϊκές προμήθειες και χίλια δυο άλλα πράγματα, του πήρε δυόμισι χρόνια για να βγάλει πόρισμα και να εντάξει τους βλαφθέντες από τη χρήση αυτού του υλικού, εν πολλοίς και εν αγνοία, εν αγνοία δίκην των μονάδων χρησιμοποιούνταν αυτά τα πράγματα. 
      Είναι γεγονός ότι δε χρησιμοποιούμε μόνο τα όπλα που επιλέγουμε εμείς και το ξέρετε καλύτερα από εμένα. Στο ΝΑΤΟ ανήκουμε. Το ότι το ΝΑΤΟ έχει κάνει χρήση απεμπλουτισμένου ουρανίου και μάλιστα πολύ κοντά μας στο Κόσσοβο, στη Βοσνία είναι απολύτως παραδεδεγμένο, δεν το έκρυψε κανείς. 
      Άρα πρώτον, η ανησυχία είναι απολύτως δικαιολογημένη. Και δεύτερον, θα ήθελα τη δέσμευσή σας ότι οι περιοδικοί έλεγχοι θα συνεχίζονται, γιατί αυτό δεν είναι κάτι το οποίο ανακαλύπτει κάποιος από μια μεριά και αν θέλετε έχω στη διάθεσή σας μία γνωμάτευση πολύ σοβαρής ομάδας του εξωτερικού –για να μην επιβαρύνω τα Πρακτικά- και δύο πολύ συγκεκριμένα άρθρα εγκυροτάτων, ενός θύματος και κάποια άλλα πράγματα τα οποία σας είναι χρήσιμα, ώστε να τα συμπεριλάβετε στις έρευνες τις οποίες πραγματοποιείτε.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κυρία Κανέλλη, για οποιαδήποτε στοιχεία κατατίθενται είτε μεμονωμένα από επιστήμονες είτε από ομάδες φορέων, όχι απλά είμαστε ευαισθητοποιημένοι, αλλά θα έλεγα άμεσα και αποτελεσματικά παίρνουμε τα αρμόδια όργανα, που στην προκειμένη περίπτωση είναι ο Δημόκριτος ή η Ελληνική Επιτροπή Ατομικής Ενέργειας και κάνουμε αυτούς τους ελέγχους.
      Ασφαλώς κάνουμε και περιοδικούς ελέγχους. Και αν θα δείτε από τα πορίσματα που κατέθεσα στα Πρακτικά, θα διαπιστώσετε ότι ιδιαίτερα τα τελευταία χρόνια σχεδόν δεν υπάρχει πεδίο βολής στο οποίο να μη γίνεται ο σχετικός έλεγχος. Απλά όπως είπα πρόσφατα και στη Σάμο, είναι καλό πριν αρχίσουμε και βγαίνουμε στα κανάλια και δημιουργούμε ένα πρόβλημα γιατί το θέμα της υγείας είναι ευαίσθητο αγαθό, που δημιουργεί και παρεξηγήσεις και φόβους…
      ΛΙΑΝΑ ΚΑΝΕΛΛΗ: Όχι εγώ. 
      ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Δε μιλώ για σας. 
      Σας διαβεβαιώνουμε όπως είπα και στη Σάμο ότι δεν κάνουμε χρήση όπλων βλημάτων με απεμπλουτισμένο ουράνιο. Ακόμα και οι άντρες ή οι γυναίκες που συμμετέχουν σε ειρηνευτικές αποστολές περνάνε όλοι και όταν πηγαίνουν και όταν γυρίζουν από τα νοσοκομεία για εξονυχιστικό έλεγχο. 
      Στο ερώτημά σας αν στο Νοσοκομείο 401 νοσηλεύτηκαν  στρατιωτικοί με διάφορους τύπους καρκίνου, σας διαβεβαιώνω ότι δε νοσηλεύτηκαν και δεν υπάρχει καμία περίπτωση ασθενούς που να νοσηλεύθηκε και να έχει σχέση ή να σχετίζεται με τον άλφα ή βήτα τρόπο σε έκθεση απεμπλουτισμένου ουρανίου.
      Επιπλέον, θέλω πάλι να σας διαβεβαιώσω, επειδή είπαν ότι υπάρχουν πολλές καρκινοπάθειες από τα στοιχεία που μου έδωσαν τα διάφορα στρατιωτικά νοσοκομεία τα οποία και έχω καταθέσει, όχι μόνο δεν έχουμε αύξηση, αλλά το 2001 συγκεκριμένα δεν είχαμε ούτε ένα περιστατικό παθήσεων καρκίνου ιδιαίτερα στο νησιωτικό χώρο. Αυτό σημαίνει ότι έχουμε μία κάμψη σε σχέση με τα προηγούμενα φυσιολογικά όρια. Και αυτό είναι ένα στοιχείο σημαντικό. Γενικότερα δε, η πολιτική μας για το ανθρώπινο δυναμικό, είναι να το φροντίζουμε με ό,τι καλύτερο μέσο διαθέτουμε και με όποιο καλύτερο τρόπο μπορούμε. Γιατί είναι υποχρέωσή μας να προσέχουμε την υγεία των στρατευμένων μας. Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου: 
      Πρώτη είναι η με αριθμό 337/4-2-2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τους Υπουργούς Υγείας και Πρόνοιας, Ανάπτυξης, σχετικώς με την κυκλοφορία επικίνδυνων καλλυντικών στη χώρα μας, η οποία δε θα συζητηθεί λόγω κωλύματος του Υπουργού και διαγράφεται. 
      ΕΛΕΝΗ ΑΝΟΥΣΑΚΗ: Κύριε Πρόεδρε, μπορώ να πάρω το λόγο;
      ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε να πάρετε το λόγο. Είναι σαφές το άρθρο 131 παράγραφος 2 του Κανονισμού της Βουλής. Μπορείτε να επανακαταθέσετε την ερώτησή σας. 
      Τρίτη είναι η με αριθμό 340/4-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργού Οικονομίας και Οικονομικών, σχετικώς με την εκποίηση δημόσιας περιουσίας στην περιοχή του Αγίου Ιωάννη Ιεράπετρας Κρήτης, για την ανέγερση ξενοδοχείων κλπ. Λόγω κωλύματος του κυρίου Βουλευτή δεν θα συζητηθεί και επομένως διαγράφεται. 
      Τέταρτη είναι η με αριθμό 338/4-2-2003 επίκαιρη ερώτηση του ανεξάρτητου Βουλευτή κ. Γεωργίου Καρατζαφέρη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την αποκατάσταση του προβλήματος καθίζησης στην εθνική οδό Μεγαλόπολης-Καλαμάτας κλπ.
      Η ερώτηση του κ. Γεωργίου Καρατζαφέρη έχει ως εξής:
      «Επειδή, διαρκώς αυξάνουν τα κρούσματα των υποχωρήσεων των οδοστρωμάτων, τόσο σε εθνικές οδούς, όσο και σε κεντρικές αρτηρίες της Πρωτεύουσας, αλλά και άλλων Μεγαλουπόλεων.
      Επειδή, στην τελευταία καταγραφείσα περίπτωση στη Νέα Εθνική Οδό Μεγαλόπολης-Καλαμάτας, το βάραθρο που δημιουργήθηκε είναι πολλών μέτρων και δεδομένων ότι από εκεί δεν περνάει το ΜΕΤΡΟ, όπως στην περίπτωση της λεωφόρου Δουκίσσης Πλακεντίας, ερωτάται η Υπουργός:
      Ελέγχονται τα έργα πριν παραληφθούν και αν ναι, πως ελέγχονται αυτοί που τα παραλαμβάνουν χωρίς να διαπιστώσουν ατέλειες και δουλείες; 
      Στην περίπτωση της Εθνικής Οδού, πόσα χρόνια θα πρέπει να αναμένουν την αποκατάσταση οι Καλαματιανοί, αν ληφθεί υπόψη ότι η καθίζηση στη Μαλακάσα έκανε μία επταετία να αποκατασταθεί; 
      Μετά από τα αλλεπάλληλα κρούσματα, έχουν εντατικοποιηθεί οι έλεγχοι και αν ναι πόσες περιπτώσεις υψηλού κινδύνου έχουν καταγραφεί;»
      Ο Υφυπουργός κ. Τσακλίδης έχει το λόγο.
      Χθες νομίζω, κύριε Υπουργέ, απαντήσατε και σε παρόμοια ερώτηση.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Σε ανάλογη, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, το τμήμα της Εθνικής Οδού από Καλαμάτα-Τρίπολη και συγκεκριμένα το τμήμα από Παραδείσια έως Τσακώνα στο οποίο παρατηρείται το πρόβλημα, κύριε Καρατζαφέρη, είχε μια μελέτη τη δεκαετία του 1980. Τότε έγινε η μελέτη αυτού του τμήματος. Το έργο μετά εντάχθηκε στο Α’ Κοινοτικό Πλαίσιο Στήριξης, δημοπρατήθηκε το 1990 και υπήρχε ανάδοχος από τον Αύγουστο του 1990. Βεβαίως, η μελέτη και η δημοπράτηση προέβλεπε ένα δρόμο δίιχνο με μικρή διατομή, μια λωρίδα ανά κατεύθυνση. 
      Το Νοέμβριο του 1990 η τότε πολιτική ηγεσία του Υπουργείου και, συγκεκριμένα ο γενικός γραμματέας, έδωσε εντολή ο δρόμος να μετατραπεί από δίιχνο σε τετράιχνο και ενώ κατασκευαζόταν το έργο, η εντολή ήταν να γίνει καινούργια μελέτη. Η εντολή, βεβαίως, περιελάμβανε και κάποια άλλα πράγματα, ότι δηλαδή, θα διατηρηθεί η ίδια χάραξη, ο ίδιος άξονας, όσο είναι δυνατό το ίδιο εύρος των απαλλοτριώσεων, χωρίς να γίνουν κοιλαδογέφυρες ή σήραγγες. Αυτή είναι η εντολή που εδόθη. 
      Ετσι, λοιπόν, έγιναν οι μελέτες και της οδοποιίας και οι γεωτεχνικές μελέτες, οι οποίες εγκρίθηκαν το 1992. Και με βάση πλέον αυτές τις μελέτες, ο δρόμος μετατράπηκε σε τετράιχνο. Με αυτές τις εργολαβίες για το συγκεκριμένο τμήμα που στοίχισαν 5 δισεκατομμύρια περίπου, έγιναν τα χωματουργικά και τα τεχνικά. Στη συνέχεια το έργο μπήκε στο Β΄ Κοινοτικό Πλαίσιο Στήριξης για να ολοκληρωθεί το έργο να γίνουν, δηλαδή, οι οδοστρωσίες κλπ. 
      Το έργο τελείωσε στις αρχές του 2000. Πράγματι άρχισαν να παρατηρούνται κάποια μικροπροβλήματα σ’ αυτή τη συγκεκριμένη θέση. Με ευθύνη των τοπικών παραγόντων και της Περιφέρειας για διευκόλυνση των κατοίκων που διέρχονται  από εκεί, το έργο παραδόθηκε σε χρήση, χωρίς να παραληφθεί το συγκεκριμένο κομμάτι ούτε και σήμερα.
      Το Υπουργείο ανέθεσε από τότε να γίνουν κάποιες μελέτες γεωτεχνικές πρόσθετες με την έννοια της διερεύνησης των προτάσεων για το τι πρέπει να κάνουμε. Αυτές τις διερευνητικές, μελέτες τις αναθέσαμε σε δύο καθηγητές του Πολυτεχνείου διακεκριμένους, οι οποίοι έκαναν κάποιες προτάσεις. Οι προτάσεις αυτές πέρασαν από το Συμβούλιο Δημοσίων Έργων το οποίο ομόφωνα απεφάνθη ότι πρέπει να ανατεθεί καινούργια μελέτη για να μας πει τι πρέπει να γίνει στο σημείο  εκείνο ως τελική λύση. 
      Εμείς πέρυσι ζητήσαμε από το Υπουργείο Εθνικής Οικονομίας να μας εντάξει στο φετινό πρόγραμμα χρήματα για τη μελέτη αυτή. Στις 12 Ιανουαρίου είχαμε τα προβλήματα αυτά. Στείλαμε εμπειρογνώμονες τεχνικούς, επιστήμονες και πέρα από το ότι θα αναθέσουμε αυτή τη μελέτη για να μας πει τι πρέπει να κάνουμε τελικά, πήραμε και κάποια μέτρα για προσωρινή αντιμετώπιση του φαινομένου, ώστε να υπάρχει ασφάλεια. Διαθέσαμε 2 εκατομμύρια ευρώ και αποφασίσαμε ότι θα κάνουμε συγκεκριμένες παρεμβάσεις με χρονικό ορίζοντα τον Ιούνιο του 2003, ώστε να δοθεί σε κυκλοφορία πάλι ο δρόμος, αλλά παράλληλα, βεβαίως, θα κάνουμε και την οριστική διευθέτηση με βάση τη μελέτη και τα αποτελέσματα που θα μας δώσουν. 
      ΠΡΟΕΔΡΕΥΩΝ (Κωνσταντίνος Γείτονας): Μισό λεπτό, κύριε Καρατζαφέρη, να κάνω μία ανακοίνωση. 
      Έχω τη τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης της Βουλής, εικοσιτρείς μαθητές και μαθήτριες και τέσσερις καθηγητές από το ιδιωτικό γυμνάσιο Νομού Μαγνησίας «Άγιος Απόστολος ο Νέος». 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ορίστε, κύριε Καρατζαφέρη.
      ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, άκουσα με προσοχή τον κύριο Υφυπουργό να απαντά σ’ αυτό το ερώτημα. 
      Ατυχήσατε, κύριε Υπουργέ. Μας είπατε ότι φταίει η κυβέρνηση του 1980-1990 που έκανε τη μελέτη, δηλαδή η κυβέρνηση του Ανδρέα Παπανδρέου, μετά έφταιγε η κυβέρνηση της Νέας Δημοκρατίας και δε φταίτε καθόλου εσείς. 
      Όταν επισπεύσατε τα πράγματα για να εγκαινιάσετε το δρόμο δύο ημέρες πριν από τις εκλογές του 2000, αυτό δεν λέει τίποτα; Δεν έχετε καμία ευθύνη εσείς που παραλάβατε αυτό το έργο ή που εν πάση περιπτώσει ομολογείτε κυνικά στη Βουλή ότι, χωρίς να το έχετε παραλάβει επισήμως ως Υπουργείο, το δώσατε στην κυκλοφορία για να σκοτωθεί κόσμος;
      Πήγατε να δείτε αυτό το «σημείο του εγκλήματος», κύριε Υπουργέ; Ευαισθητοποιηθήκατε να κάνετε διακόσια χιλιόμετρα που έκανα εγώ προχθές για να δω αυτό το βάραθρο; Ούτε σε ταινίες του Χόλλυγουντ δεν μπορείς να δεις αυτό που συνέβη εκεί. 
      Ατυχήσατε διπλά σήμερα. Γιατί σήμερα που ήρθατε εδώ να μας πείτε αυτά τα περίεργα, σας βούλιαξε ένας άλλος δρόμος στην Ηγουμενίτσα-Πρέβεζα. Τώρα, πριν από λίγο βούλιαξε. Ένας άλλος άνθρωπος σε μικρότερο βάραθρο τώρα, πριν από δύο ώρες στη Λεωφόρο Μαραθώνος πήγε με ασθενοφόρο στο νοσοκομείο γιατί έπεσε μέσα και χτύπησε.
      Μας έχει γίνει τρόπος ζωής: Κάθε δρόμος και βάραθρο, σε σημείο που να έρχεται κανείς και να αναρωτιέται αν αυτά που είπε χθες ο κ. Πανταγιάς έχουν βάση. Και δεν αναφέρομαι, βέβαια, σε αυτήν την αποστροφή για τις «κοκότες». Ποσώς μας ενδιαφέρει.
      ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, επί της ερωτήσεως. Παρακαλώ αφήστε τα άλλα. Ξέρετε τον Κανονισμό.
      ΓΕΩΡΓΙΟΣ ΚΑΡΑΤΖΑΦΕΡΗΣ: Μην ξεχνάτε ότι στη θέση του Πανταγιά πριν από δεκαπέντε χρόνια ήσασταν εσείς. Ως εκ τούτου λοιπόν, όταν γράφει ο σύμβουλος του Πρωθυπουργού τέτοια πράγματα, εμένα δε με ενδιαφέρουν οι «κοκότες» και οι «επιβήτορες» του ΠΑΣΟΚ, εμένα με ενδιαφέρει ότι λέει μέσα ότι μερικοί στα Υπουργεία βλέπετε το χώρο ως μέσο πλουτισμού.
      Μήπως, λοιπόν, κάποιοι -πριν από εσάς, κύριε Υπουργέ- έβλεπαν το χώρο ως μέσο πλουτισμού και άφηναν τους εργολάβους να κάνουν ό,τι θέλουν; Δεν ξέρουμε δε, ποιός εργολάβος είχε λάβει το έργο αυτό; Δεν ξέρουμε ότι ανήκει στο χώρο το δικό σας; Δεν ξέρουμε και τις σχέσεις που είχε με την Τοπική Αυτοδιοίκηση του ΠΑΣΟΚ; Επομένως, όλα αυτά συμποσούμενα δε λένε τίποτα;
      	Δεν πρέπει κάποιος να πάει φυλακή, κύριε Υπουργέ; Σας κοιτάζω στο πρόσωπο. Ο κατασκευαστής δεν πρέπει να πάει «μέσα»; Αυτός που παρέλαβε το έργο δεν πρέπει να πάει «μέσα»; Κανένας δε φταίει; Και αν πέρναγε ένα σχολικό αυτοκίνητο εκείνη την ώρα και σκοτώνονταν τριάντα παιδιά, δε θα έφταιγε κανείς;
      Σας βούλιαξαν όλοι οι δρόμοι. Αυτή τη στιγμή οι δρόμοι της Ελλάδος είναι σαν την Κυβέρνησή σας: Βουλιάζουν μαζί σας.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, εγώ δεν καταλόγισα ευθύνες σε κανέναν ούτε αποποιήθηκα ευθύνες της σημερινής Κυβέρνησης. Περιέγραψα νηφάλια, κύριε Καρατζαφέρη, και με στοιχεία τη διαδρομή του έργου. Είπα ότι η μελέτη έγινε τη δεκαετία του 1980 για δίιχνο δρόμο και ότι αυτό άλλαξε στη διάρκεια κατασκευής του έργου. Η καινούρια μελέτη οδοποιίας και τα γεωτεχνικά εγκρίθηκαν το 1992. Εκείνη την περίοδο, λοιπόν, έγιναν τα χωματουργικά και τα τεχνικά και μετά εμείς κάναμε την οδοστρωσία μόνο. 
      Είπα ότι το 2000 τελείωσε το έργο. Τι να κάνουμε; Φταίμε που τελείωσε πριν τις εκλογές και ζήτησαν οι τοπικοί παράγοντες να δοθεί στην κυκλοφορία, παρ’ ό,τι ήξεραν ότι υπάρχουν κάποια μικροπροβλήματα; Γιατί τότε ήταν μικροπροβλήματα. Στη συνέχεια πράγματι το φαινόμενο εξελίχθηκε και παίρνουμε όλα τα μέτρα και να ανακατασκευάοσυμε το δρόμο και να δώσουμε την οριστική λύση. Δεν έχω χρόνο να σας αναφέρω τι μέτρα έχουμε πάρει και τι εντολές δώσαμε τώρα να γίνει με τα λεφτά αυτά. Είμαστε σε διαρκή διάλογο και με τους τοπικούς παράγοντες. 
      Τώρα σε ό,τι αφορά κάποιες γενικότερες αναφορές, κύριε Καρατζαφέρη, στη Μαραθώνος σήμερα γίνονται έργα, όπως ξέρετε. Δίπλα από το δρόμο λοιπόν σκάψαμε για να περάσουμε τα αποχετευτικά. Υπήρχε σήμανση και κάποιος έπεσε δίπλα και πράγματι είχαμε ένα μικροατύχημα. Θα γίνει έλεγχος να δούμε ποιος φταίει, αν υπάρχει καλή σήμανση. Όταν παρατηρούνται κακοτεχνίες και παραλείψεις, ασφαλώς υπάρχουν πολλές περιπτώσεις που επιβάλλονται κυρώσεις.
      Από εκεί και πέρα, κύριε Καρατζαφέρη, θέλω να σας πω ότι δεν πρέπει να ενταχθείτε και εσείς σε αυτούς που με έωλα επιχειρήματα προσπαθούν να απαξιώσουν ένα σοβαρό έργο που γίνεται. Χιλιάδες άνθρωποι δουλεύουν πάρα πολύ για το έργο αυτό. Τα έργα, τα οποία γίνονται σήμερα στην Ελλάδα και έγιναν με το Β΄ Κοινοτικό Πλαίσιο Στήριξης, ελέγχονται δύο και τρεις φορές για την ποιότητά τους και από την Ευρωπαϊκή Ένωση και από τον ΕΣΠΕΛ που είναι ειδικός σύμβουλος που προσελήφθη με διεθνή διαγωνισμό και αναφέρεται στην Ευρωπαϊκή Ένωση. 
      Όλοι οι έλεγχοι που έχουν γίνει στα έργα λοιπόν έδειξαν ότι υπάρχουν πολύ μικρές κακοτεχνίες, λίγες, ελάχιστες, ανάλογες με αυτές που παρατηρούνται σε προηγμένα κράτη της Ευρωπαϊκής Ένωσης.
      Και η Αττική οδός και η Εγνατία και ο ΠΑΘΕ και η υποθαλάσσια ζεύξη Ακτίου- Πρέβεζας και το αεροδρόμιο είναι έργα εφάμιλλα σε ποιότητα με αυτά που γίνονται σε άλλες χώρες. Να σταματήσει αυτό το παραμύθι ότι δήθεν τα έργα έχουν κακοτεχνίες. Όπου έχουν, υπάρχουν κυρώσεις. Προβλέπονται και επιβάλλονται. Και αυτά, τα οποία σας λέω, είναι στοιχεία.
      Προχθές ο αρχηγός της Αξιωματικής Αντιπολίτευσης κατήγγειλε την παράκαμψη της Πάτρας, ότι δήθεν ξεκίνησε με 5,5 δισεκατομμύρια. Μα, δεν ξεκίνησε με 5 δισεκατομμύρια όλη η παράκαμψη, αλλά ένα τμήμα πέντε χιλιομέτρων σε πεδινό κομμάτι χωρίς πρόβλεψη ολοκλήρωσης. Δεν μπορεί να λέγονται τέτοια πράγματα και να απαξιώνεται μία τέτοια προσπάθεια. 
      ΓΕΩΡΓΙΟΣ ΚΑΡΑΤΖΑΦΕΡΗΣ: Αυτά να τα λέτε όταν είναι μπροστά ο αρχηγός της Αξιωματικής Αντιπολίτευσης.
      ΠΡΟΕΔΡΕΥΩΝ (Κωνσταντίνος Γείτονας): Κύριε Καρατζαφέρη, ήρεμα, παρακαλώ. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Μας κατήγγειλε ως σκάνδαλο μία απάντηση του Ραδιοτηλεοπτικού Συμβουλίου σε μία σύμβαση που του υποβάλαμε για να εγκρίνει, δήθεν έστειλε την απάντηση 26 Σεπτεμβρίου, ενώ πήρε από μας τη σύμβαση 6 Οκτωβρίου. Αυτό είναι φοβερό. Και ο ενδιαφερόμενος, αντίδικος, εργολάβος είχε την απάντηση του Ραδιοτηλεοπτικού Συμβουλίου ότι επρόκειτο περί λάθους της δακτυλογράφου η οποία αντί να πει «με βάση το έγγραφο της 6ης Σεπτεμβρίου», είπε «της 6ης Οκτωβρίου». Δεν μπορεί οι πολιτικοί αρχηγοί και η Νέα Δημοκρατία να ακολουθούν αυτή τη μέθοδο απαξίωσης αυτών των σημαντικών έργων που γίνονται στη χώρα μας και τα οποία δεν έχουν τίποτα να ζηλέψουν από αντίστοιχα έργα άλλων χωρών. 
      ΓΕΩΡΓΙΟΣ ΚΑΡΑΤΖΑΦΕΡΗΣ: …
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ να μη γράφεται τίποτα από τις διακοπές. 
      Ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμ.37/15-1-2003 επερώτηση των Βουλευτών της Νέας Δημοκρατίας κυρίων Ηλία Καλλιώρα, Νικόλαου Νικολόπουλου, Αριστείδη Τσιπλάκυο, Αδάμ Ρεγκούζα, Δημητρίου Κωστόπουλου, Θεόδωρου Σκρέκα, Γεωργίου Τρυφωνίδη, Σάββα Τσιτουρίδη, Νικόλαου Λέγκα και Γεωργίου Αλογοσκούφη, προς τον Υπουργό Οικονομίας και Οικονομικών, σχετικώς με την απορρόφηση των Επιχειρησιακών Προγραμμάτων και Περιφερειακών Επιχειρησιακών Προγραμμάτων του Γ΄ Κοινοτικού Πλαισίου Στήριξης. 
      Από τη Νέα Δημοκρατία, ορίζεται ως Κοινοβουλευτικός Εκπρόσωπος ο κ.Γεώργιος Αλογοσκούφης.
      Ο κ.Καλλιώρας, ο πρώτος των επερωτώντων έχει το λόγο.
      ΗΛΙΑΣ ΚΑΛΛΙΩΡΑΣ: Κύριε Πρόεδρε, ευχαριστώ.
      Σε ό,τι έχει σχέση με την υλοποίηση του προγράμματος των Κοινοτικών Πλαισίων Στήριξης, του Β΄ και του Γ΄ σε εξέλιξη, η κατάσταση είναι τραγική, χαώδης και έχουμε την Κυβέρνηση η οποία παραπλανά τη Βουλή και τους πολίτες. Βεβαίως, βρήκαμε την επωδό, τη δικαιολογία -οι ιδιωτικοποιήσεις βούλιαξαν, σας θυμίζω τι έγινε με τα ΕΛΠΕ, με το ΞΥΣΤΟ, με την Ολυμπιακή Αεροπορία, με την ασφάλεια των Ολυμπιακών Αγώνων- ότι για όλα φταίει ο Σαντάμ Χουσεϊν. Από δω και πέρα, θα φταίει το Ιράκ. Δηλαδή, η Κυβέρνηση του κ.Σημίτη, των σοσιαλιστών οδήγησε το δημόσιο χρέος σε τέτοια ύψη που θα μπορούσαμε –ακούστε αυτό το συγκλονιστικό- μόνο με τα τοκοχρεωλύσια να έχουμε κάθε δεύτερο χρόνο ένα δικό μας ΚΠΣ, χωρίς η Ελλάδα να παίρνει δραχμή από το εξωτερικό. Αυτό, βέβαια, αν δεν είχατε οδηγήσει το δημόσιο χρέος σε τέτοια επίπεδα που δεν μπορούμε να τα φτάσουμε γιατί υπάρχει και το κρυφό χρέος. Έρχεστε όμως να μας πείτε, όπως κάνετε και με συνεχείς δηλώσεις, ότι όλα πάνε καλά με το Κοινοτικό Πλαίσιο Στήριξης και ότι δε θα χαθεί και καμία δραχμή. Συνειδητά μας παραπλανάτε και αυτό πολιτικά είναι ανεπίτρεπτο. Ας αφήσουμε τις άλλες πλευρές.
      Βεβαίως και τα Κοινοτικά Πλαίσια Στήριξης είναι η ατμομηχανή της ανάπτυξης.
      Μιλάμε για 42,1 δισεκατομμύρια ευρώ στο Γ΄ Κοινοτικό Πλαίσιο Στήριξης, με εθνικό σκέλος 31,2 –για να μην τα ξεχνάμε αυτά- και 10,8 δισεκατομμύρια ευρώ το περιφερειακό σκέλος. 
      Σας είπαμε και καταγγέλλουμε και δημόσια ότι αναφορικά με την απορρόφηση -και μιλάω για δεσμευμένες δημόσιες δαπάνες- μέχρι πριν λίγο καιρό ήμασταν στο 10,67 στην συνολική απορρόφηση. Το έχουμε πει πάρα πολλές φορές, θα συνεχίσουμε όμως να επαναλαμβάνουμε το ίδιο πράγμα, γιατί έχει αξία. Το εθνικό σκέλος είναι στο 12,8 και η απορρόφηση των ΠΕΠ στο 5,46%. Αυτά είναι τα νούμερα για τα οποία επαίρεστε!    
      Βεβαίως, οι καθαρές εισροές των χρημάτων που έρχονται από την Ευρωπαϊκή Ένωση είναι υπερβολικά υψηλές. Ο κύριος Πρωθυπουργός πριν από λίγες μέρες, μιλώντας από το Βήμα της Βουλής, μας είπε: «Μα πως γίνεται η Ελλάδα να έχει απορροφήσεις, η Νέα Δημοκρατία να καταγγέλλει ότι δε γίνονται απορροφήσεις και ταυτόχρονα από την άλλη πλευρά να καταγγέλλουμε την Κυβέρνηση ότι δεν μπορεί να φέρει τα χρήματα του Β’ Κοινοτικού Πλαισίου Στήριξης»; 
      Εύλογο το ερώτημα. Ακούστε τη συνέχεια για να δείτε ότι υπάρχει απάντηση, διότι οι σοσιαλιστές το καταφέρνουν και αυτό. Μπορεί αυτό που ρώτησε ρητορικά ο κύριος Πρωθυπουργός πραγματικά να είναι το αντίθετο. Θα το καταλάβετε στη συνέχεια. Επαναλαμβάνω ότι κεντρικό σημείο αναφοράς είναι το γεγονός ότι μας παραπλανάτε και η κατάσταση είναι πλήρως απαράδεκτη.  
      Θα περάσω σε ένα άλλο σημείο για να αποδείξω του λόγου το αληθές για όσα προανέφερα. Η έκθεση της επιτροπής –όχι μόνο μία, τρεις από αυτές και  ειδικότερα αυτή για την κοινωνική και οικονομική συνοχή- μας δείχνει ότι το ΑΕΠ της χώρας είναι στάσιμο. 
      Πέντε από τις δέκα περιφέρειες της χώρας ανήκουν στις φτωχότερες της Ένωσης και υπάρχουν επίσης περιφέρειες της Ελλάδας –συγκεκριμένα της Στερεάς Ελλάδας από την οποία προέρχομαι, όπου το κατά κεφαλήν μέσο εισόδημα το 1995, σε σχέση με το Ευρωπαϊκό μέσο, ήταν 82,7% και το φτάσατε χάρη στις δικές σας προσπάθειες -μέσα στην πενταετία από το 1995 έως το 2000- στο 76,4%. 
      Βέβαια, είχατε και άλλα πολιτικά κατορθώματα, σύμφωνα με την έκθεση όχι τη δική μας –της Νέας Δημοκρατίας- αλλά της Ευρωπαϊκής Ένωσης. Η Ανατολική Μακεδονία και Θράκη, όχι μόνο δε συνέκλιναν, αλλά απέκλιναν, διότι από το 55,6% πήγαμε στο 54,6% και η Δυτική Ελλάδα από το 52,7% πήγε στο 51,1%, για να αναφέρω μόνο δύο παραδείγματα καθαρής απόκλισης. 
      Δηλαδή, όχι μόνο δε χρησιμοποιούνται τα χρήματα, σύμφωνα με τις εκθέσεις, αλλά ταυτόχρονα αποκλίνουμε από τους Ευρωπαίους. Δε συγκλίνουμε, αποκλίνουμε, όταν λαμβάνουμε υπόψη ορισμένες από τις περιφέρειες και ειδικότερα αυτές που προανέφερα. 
      Η Ευρώπη σε άλλες εκθέσεις της -για να καταλάβουμε γενικότερα πώς οδηγείτε τη χώρα, ειδικά σε ό,τι έχει σχέση με τα Κοινοτικά Πλαίσια Στήριξης- δείχνει ότι είμαστε ουραγοί σε σαράντα τρεις δείκτες από τους εκατόν εννέα στους οποίους έκανε έλεγχο, ειδικότερα για την ανταγωνιστικότητα της χώρας. Βεβαίως αυτό, το ότι είμαστε πλέον το μαύρο πρόβατο της Ευρωπαϊκής Ένωσης στα Κοινοτικά Πλαίσια Στήριξης και στην υλοποίησή τους, οδηγεί αμέσως και με ασφάλεια στο συμπέρασμα ότι η αδιαφάνεια, η κατασπατάληση των πόρων και, ειδικότερα η λεηλασία των πόρων αυτών με τον άλφα ή βήτα τρόπο είναι φυσικό να μας αποκλίνει από τους υπόλοιπους. 
      Η Ελλάδα συνολικά -για να το πούμε και αυτό- απέκλινε. Από το 65,9 έφτασε στο 67,7, δηλαδή, είμαστε πιο πίσω από ό,τι ήταν η Ελλάδα πριν μπει στην Ευρωπαϊκή Ένωση, στην Ευρωπαϊκή Οικονομική Κοινότητα τότε, το 1981. Αυτή είναι η σκληρή πραγματικότητα. Αποκλίναμε δηλαδή μετά από είκοσι δύο χρόνια. 
      Βεβαίως, εμείς δεν πρέπει να γίνουμε Ιρλανδία. Όλοι το λένε και από αυτό το Βήμα και ο ίδιος ο Πρωθυπουργός: «Όχι, η Ελλάδα να μην γίνει Ιρλανδία». Διότι στην Ιρλανδία το 1995 το 93,5 πήγε στο 115,2 το ΑΕΠ ως προς το μέσο κοινοτικό. Αυτό φοβάται ο κύριος Πρωθυπουργός, μη τυχόν και οι Έλληνες περάσουν καλύτερες μέρες. Δεν το θέλει φαίνεται!
      Ειδικότερα, τώρα να πω στον παριστάμενο Υπουργό τι γίνεται με το Β΄ 
      Κοινοτικό Πλαίσιο Στήριξης.
      Θα πω μόνο λίγα λόγια. Μέχρι 31 Μαρτίου –τα λέω κωδικοποιημένα, διότι ο κ. Τσιπλάκος θα μιλήσει επ’ αυτού ειδικότερα- περιμένουμε καταλόγους με συμπληρωματικές συμβάσεις, καταλόγους με τις κακοτεχνίες, καταλόγους διαχωρισμού φυσικού αντικειμένου από το οικονομικό, ή και φυσικού αντικειμένου μεταξύ Α΄ και Β΄ Κοινοτικού Πλαισίου Στήριξης, έκθεση ελέγχου αξιοποίησης και αξιοπιστίας των ιδίων των ελέγχων και αποτέλεσμα των ελέγχων του ΕΣΠΕΛ. Αυτά τα περιμένει η Ευρωπαϊκή Ένωση.
      Θα σας πω ένα παράδειγμα που αφορά στην ΕΡΓΟΣΕ. Έγιναν έλεγχοι, σταμάτησε το έργο και η Ευρώπη τώρα μας ζητά 260 εκατομμύρια ευρώ ή δεν εκταμιεύει τίποτα που έχει σχέση με το πρόγραμμα αυτό για τα υπόλοιπα έργα. 
      Η Ευρώπη αυτή τη στιγμή, κύριε Υπουργέ –το ξέρετε άλλωστε καλά- μας λέει να ξεχωρίσουμε το οικονομικό αντικείμενο, να το σχετίσουμε με το τεχνικό δελτίο και ταυτόχρονα θα δούμε και το φυσικό αντικείμενο και, εάν δεν υπάρχει ταυτοποίηση δε θα μας δώσει λεφτά. Και εμείς περιμένουμε τα 500 δισεκατομμύρια και η Ευρώπη περιμένει μέχρι 31 Μαρτίου να καταθέσουμε αυτά που προανέφερα.
      Βέβαια, μας λέγατε ότι δε θα χαθεί από το Β΄ Κοινοτικό Πλαίσιο Στήριξης ούτε μία δραχμή. Το έχετε δηλώσει επανειλημμένα και επίσημα στη Βουλή, αλλά και εκτός Βουλής. Μας λέτε ψέματα, δηλαδή!
      Και εγώ θα σας κάνω μόνο μία ερώτηση: Στη διαπραγμάτευση που θα γίνει, κύριε Υπουργέ, γιατί εκεί έχουμε φτάσει, μπορείτε να μας πείτε με πόσο ποσοστό από το συνολικό Β΄ Κοινοτικού Πλαισίου Στήριξης θα είστε ικανοποιημένοι, όταν επιστραφεί στην Ευρώπη και κάνουμε συμψηφισμό με τα 500 δισεκατομμύρια; Θα ήθελα, σας παρακαλώ, να μας το πείτε αυτό στο Βήμα για να δω πόσο αξιόπιστοι είστε, έστω και την ύστατη στιγμή.
      Σε ό,τι έχει σχέση με το Γ΄ Κοινοτικό Πλαίσιο Στήριξης, όχι άλλα κτηματολόγια. Σας έδωσε γραμμή και ο κύριος Πρωθυπουργός, αλλά και όλα τα Μέσα Μαζικής Ενημέρωσης λένε «όχι άλλα κτηματολόγια». Βεβαίως, πέρα από το δικό μας νόμο του 2000 που έχει σχέση με το Κοινοτικό Πλαίσιο Στήριξης και την υλοποίηση του, ο Κανονισμός 448 της Ευρωπαϊκής Ένωσης λέει ότι το ποσοστό των παρατυπιών, όταν γίνει κάποιο δείγμα, στο συγκεκριμένο δείγμα ισχύει σε όλο το μέτρο ή το πρόγραμμα. Μπορείτε να διανοηθείτε τι σημαίνει αυτό για τα προγράμματα, τα μέτρα και τις δράσεις που υλοποιούνται γενικότερα με το Κοινοτικό Πλαίσιο Στήριξης.
      Ένα άλλο σημείο αφορά στην ΕΔΕΛ. Η Επιτροπή Δημοσιονομικού Ελέγχου αρχικά είπε ότι δεν υπάρχει κανένα πρόβλημα σε πολλές περιπτώσεις ελέγχου ορισμένων έργων. Ήρθε μετά η Ευρώπη –ακούστε το αυτό, κύριοι συνάδελφοι- βρήκε παρατυπίες, βρήκε παραλείψεις, βρήκε κακοτεχνίες και σήμερα ξέρετε ποιά είναι η αλήθεια; Ότι η Ευρωπαϊκή Ένωση έχει σχεδόν απορρίψει κατά 99% την ΕΔΕΛ, δηλαδή το όργανο το δικό μας, διότι τους λέμε συστηματικά ψέματα. Εσείς λέτε ψέματα σε εμάς και η ΕΔΕΛ στην Ευρώπη. Εμείς πολιτικά σας λέμε την αλήθεια, αλλά η Ευρώπη είναι αυτή που θα σας φέρει προ των ευθυνών σας.
      ΕΣΠΕΛ: Ακούστηκε και στην επίκαιρη ερώτηση, αλλά και ο Πρόεδρος του ΠΑΣΟΚ από αυτό το Βήμα μίλησε για τον περίφημο ΕΣΠΕΛ. 
      Ξέρετε ποια είναι η αλήθεια, κύριοι συνάδελφοι, για τον ΕΣΠΕΛ; Ξέρετε ότι έκανε από πέρυσι το καλοκαίρι μέχρι τώρα ελέγχους της κατηγορίας δύο, όπως λέγεται, για να γίνουν επιδιορθώσεις σε έργα που είχαν ελλείψεις, κακοτεχνίες και όλα αυτά; Βρήκε ότι στο 80% όλων όσων ελέχθησαν, που ήταν ήδη ελεγμένα, δεν έχει γίνει καμία επιδιόρθωση, δηλαδή, είμαστε πάλι στα ίδια.
      Βεβαίως, εσείς επαίρεστε και μάλιστα τώρα έχετε αυξήσει στο 75% αρχικά της ενεργοποίησης που λέτε, δηλαδή, δημοσιοποιείτε στους υπόλοιπους την πρόσκληση εκδήλωσης ενδιαφέροντος και μας λέτε ότι το πρόγραμμα προχωρά θαυμάσια. Μα, οι απορροφήσεις στις οποίες αναφέρθηκα πριν για τα πιο πολλά από τα προγράμματα και τα μέτρα είναι κάτω από την προκαταβολή που πήραμε, το 7% από την Ευρώπη.
      Πάμε να δούμε τώρα ποιά είναι η πραγματικότητα με πιο εξειδικευμένα παραδείγματα.
      Η Ευρώπη τι μας λέει; Να το πω πιο απλά. Τους είπαμε ότι θα κάνουμε λόγου χάρη εκατό  χιλιόμετρα δρόμο. Κύριε Πρόεδρε, λέει λοιπόν η Ευρώπη ότι εκατό χιλιόμετρα δρόμο θα κάνουμε και εμείς εντέλει κατασκευάσαμε τα πενήντα. Σήμερα ξέρετε τι μας λέει η Ευρώπη; Γι’ αυτό που δε φτιάξατε από αυτό που υποσχεθήκατε ως φυσικό αντικείμενο να μην περιμένετε να σας δώσω χρήματα εγώ. Να βγάλετε λεφτά να τα φτιάξετε από την τσέπη σας, από το Πρόγραμμα Δημοσίων Επενδύσεων. Είναι ευθεία πλέον η αναφορά. Υπάρχουν χαρτιά, υπάρχουν καταγγελίες και έχουν έρθει και στα συρτάρια σας και το ξέρετε αυτό. Και θέλετε να πω, συγκεκριμένα τι σχέση έχει αυτό που λέω με το ΠΕΠ των  Ιονίων νησιών; Ήδη υπάρχει, από ό,τι έχω μάθει, χαρτί το οποίο απεστάλη επισήμως από τη Γενική Διεύθυνση, όπου λέει ο ελεγκτής -και το υπογράφει ο γενικός διευθυντής-  το 25% -ακούστε το συγκλονιστικό- του ΠΕΠ των Ιονίων νησιών να κοπεί από την κοινοτική χρηματοδότηση. Δηλαδή, ακόμη δεν ξεκινήσαμε κι ο ελεγκτής λέει να το κόψουμε το έργο αυτό ως προς το ένα τέταρτο. 
      Θα ήθελα, σας παρακαλώ, να μου απαντήσετε και σ’ αυτό γιατί στη δευτερολογία μου θα σας δώσω αυτό που δεν έδωσα τώρα. Πάμε στη συνέχεια. Επίσης, θα σας δώσω και ένα χαρτί –θα μοιραστεί δηλαδή ένα πακέτο- που αφορά ειδικότερα –να πάω σε άλλο παράδειγμα- την Κοινωνία της Πληροφορίας, 2,8 δισεκατομμύρια ευρώ πρόγραμμα, για το οποίο στις 23 του μηνός έγινε μιά σύσκεψη και ήταν και ο κ. Χριστοδουλάκης παρών. Αυτά τα χαρτιά εκείνης της σύσκεψης θα τα μοιράσω εντός ολίγου και στην Αίθουσα και θα τα καταθέσω και στη Βουλή για τα Πρακτικά.
      Επαναλαμβάνω ότι τα στοιχεία που θα δείτε και τα οποία θα μοιραστούν σε όλους αφορούν την 23ή του μηνός, δηλαδή, μιλάμε για απολύτως πρόσφατα στοιχεία και, όπου συγκεκριμένα φαίνεται ότι, εκτός από το πρόγραμμα παιδείας, η απορρόφηση έχει τα μαύρα της τα χάλια. Και όχι μόνον αυτό. Η Κοινωνία της Πληροφορίας έχει την τραγική αυτή, αν θέλετε, πορεία –μέχρι σήμερα δεν υλοποιείται ούτε στο ελάχιστο από ό,τι φαίνεται- να αλλάζετε τους προέδρους της Διαχειριστικής Αρχής, να αλλάζετε το γραμματέα, να έχουμε σήμερα τον Καλογήρου αντί του κ. Παπακωνσταντίνου και πάει λέγοντας και μάλιστα ο κ. Χριστοδουλάκης στη σύσκεψη εκείνη να αγωνιά, λέγοντας: μα, πως είναι δυνατόν –ακούστε- τον Απρίλη μήνα να έχουμε όλες μαζί τις περιπτώσεις των διαγωνισμών που υποτίθεται, θα προκηρυχθούν; Και εγώ σας ρωτάω. Πείτε ότι θα προκηρυχθούν τον Απρίλιο οι πιο πολλές. Ποιές από τις εταιρίες αυτές μπορούν να έχουν τα χρήματα αυτά, τα οποία μπορούν να βάλουν κάτω ως εγγυητική επιστολή για να υλοποιήσουν τα έργα; Δε θα μπορούν να τοποθετηθούν ούτε καν αναφορικά με τη δυσκολία που θα έχουν με τις εγγυητικές επιστολές, εάν όντως αληθεύουν αυτά τα οποία λέτε. 
      Κύριε Πρόεδρε, τελειώνω με το εξής. Διότι στη δευτερολογία μου έχω να πω και για τους αγρότες… 
      ΠΡΟΕΔΡΕΥΩΝ (Κωνσταντίνος Γείτονας): Ακριβώς για να σας μείνει χρόνος για τη δευτερολογία σας, ολοκληρώστε.
      ΗΛΙΑΣ ΚΑΛΛΙΩΡΑΣ: Τελειώνω σε τριάντα δευτερόλεπτα, κύριε Πρόεδρε.
      Εγώ σας λέω, κύριε Υπουργέ, ειλικρινέστατα. Το θέμα του Κοινοτικού Πλαισίου Στήριξης είναι εθνικό θέμα. Εγώ και η παράταξή μου σας καλούμε: πείτε μας την αλήθεια, πείτε μας ποιά είναι τα προβλήματα και να σηκωθούμε όλοι μαζί, αν μας θέλετε, να πάμε στις Βρυξέλλες, να πάμε όπου πρέπει να πάμε, να δούμε το θέμα αυτό. Ειλικρινώς σας το λέω, διότι δεν μπορεί αυτό που λέγεται «ατμομηχανή της ανάπτυξης» να είναι σημείο αντιπαράθεσης πολιτικής και μόνον. Εμείς δε θέλουμε να καταχωρηθούμε στα χαρτιά της Βουλής ως στείρα αντιπολίτευση. Είμαστε ειλικρινείς απέναντί σας. Πείτε μας τα προβλήματα και ειλικρινώς εμείς θα σταθούμε δίπλα σας, αλλά και εσείς πείτε μας τι πρέπει να κάνουμε, εφόσον πρώτα ασκήσετε το δικαίωμα να μάθουμε και εμείς οι υπόλοιποι την πραγματικότητα.
      Ευχαριστώ, κύριε Πρόεδρε.
      (Στο σημείο αυτό ο Βουλευτής κ. Ηλίας Καλλιώρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Νικολόπουλος έχει το λόγο.
      ΝΙΚΟΛΑΟΣ ΝΙΚΟΛΟΠΟΥΛΟΣ: Μόνο στη διαπλοκή δε θα πάμε μαζί σας, κύριε Υπουργέ.
      Κύριε Πρόεδρε, για μεγάλο χρονικό διάστημα η ηγεσία του Υπουργείου Οικονομίας και Οικονομικών με την προσφιλή της μέθοδο της δημιουργικής λογιστικής και με ασκήσεις ωραιοποίησης της πραγματικότητας, εξαπατά τον ελληνικό λαό ότι τάχα όλα βαίνουν καλώς στην υλοποίηση του Γ΄ Κοινοτικού Πλαισίου Στήριξης. Ο Πρωθυπουργός, ο Υπουργός της Εθνικής Οικονομίας, πολλές φορές έχουν πει στην Αίθουσα ότι ούτε ένα ευρώ δεν πρόκειται να χαθεί.
      Ο προλαλήσας συνάδελφος κ. Καλλιώρας αναφέρθηκε διεξοδικά στα επίσημα στοιχεία του Υπουργείου, τα οποία επιμελώς αποκρύπτονταν από το Κοινοβούλιο και την κοινή γνώμη και τα οποία αποκαλύπτουν το μέγεθος της συγκάλυψης αυτής της πραγματικότητας.
      Είμαι, όμως βέβαιος ότι, ακόμη και σήμερα, ακόμη και οι συνάδελφοι του ΠΑ.ΣΟ.Κ. δεν έχουν πλήρη εικόνα της τραγικής πραγματικότητας των προγραμμάτων του Γ΄ Κοινοτικού Πλαισίου Στήριξης. Σύμφωνα, λοιπόν, με τις επίσημες εκθέσεις της ίδιας της διαχειριστικής αρχής του Γ΄ Κοινοτικού Πλαισίου Στήριξης. που παρουσιάστηκαν στη σύσκεψη με τους γενικούς γραμματείς των Υπουργείων και Περιφερειών στις 8.11.2002 και που ο ίδιος ο κ. Πάχτας επιβεβαίωσε ότι είναι αυθεντικές, έντεκα στα είκοσι ένα μέτρα του  μεγαλύτερου επιχειρησιακού προγράμματος του Γ΄ Κοινοτικού Πλαισίου Στήριξης, οδικοί άξονες, λιμάνια, αστική ανάπτυξη, παραμένουν ανενεργά, παρουσιάζουν δηλαδή μηδενική απορρόφηση. Παρομοίως μηδενική απορρόφηση παρουσιάζεται σε εννέα από τα δεκαεπτά μέτρα του επιχειρησιακού προγράμματος των σιδηροδρόμων, μηδενική απορρόφηση σε είκοσι ένα από τα τριάντα έξι μέτρα του προγράμματος «ανταγωνιστικότητα», μηδενική απορρόφηση σε τριάντα ένα από τα τριάντα πέντε μέτρα του προγράμματος «αγροτική ανάπτυξη, ανασυγκρότηση της υπαίθρου», μηδενική απορρόφηση σε δέκα από τα δεκαοκτώ μέτρα του προγράμματος «αλιεία», μηδενική απορρόφηση σε δεκατρία από τα είκοσι τέσσερα μέτρα του προγράμματος «κοινωνία της πληροφορίας», μηδενική απορρόφηση σε δεκαέξι από τα δεκαεννέα μέτρα του προγράμματος «περιβάλλον», μηδενική απορρόφηση σε δεκατρία από τα είκοσι τέσσερα μέτρα του προγράμματος «υγεία-πρόνοια». 
      Καταθέτω τους σχετικούς πίνακες της διαχειριστικής αρχής για τα Πρακτικά της Βουλής.
      (Στο σημείο αυτό ο Βουλευτής κ. Νικόλαος Νικολόπουλος καταθέτει για τα Πρακτικά τους προαναφερθέντες πίνακες, οι οποίοι βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Την ίδια στιγμή που η Κυβέρνηση κόπτεται τάχα για τις μικρομεσαίες επιχειρήσεις, η έκθεση της διαχειριστικής αρχής για το πρόγραμμα «ανταγωνιστικότητα» αναφέρει ότι τρία χρόνια μετά την έναρξη του Γ΄ Κοινοτικού Πλαισίου Στήριξης η Ευρωπαϊκή Επιτροπή εκφράζει ακόμη πολύ σοβαρές επιφυλάξεις για την επιλεξιμότητα σημαντικών μέτρων του προγράμματος, τεχνολογικά πάρκα, επιχειρηματικά σχέδια του ν. 2234/94 κλπ. Και ότι το νομοσχέδιο για τις ΒΙΠΕ-ΒΟΠΑ-ΒΕΠΕ δεν μπορεί να εφαρμοστεί, γιατί παραβιάζει τις βασικές αρχές ανταγωνισμού, δεν τηρεί τα πλαφόν του χάρτη περιφερειακών ενισχύσεων και συμπεριλαμβάνει μη επιλέξιμες κατηγορίες δαπανών και επισημαίνει ότι: Προφανώς για τους λόγους αυτούς η Γενική Γραμματεία Βιομηχανίας αποφεύγει να κοινοποιήσει το νομοσχέδιο στη Γενική Διεύθυνση Ανταγωνισμού της Ευρωπαϊκής Επιτροπής, μεταθέτοντας και αυτό το πρόβλημα για το μέλλον». 
      Καταθέτω τη σχετική έκθεση της διαχειριστικής αρχής του ΚΠΣ.
      (Στο σημείο αυτό ο Βουλευτής κ. Νικόλαος Νικολόπουλος καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τα πράγματα είναι ακόμη χειρότερα στα περιφερειακά επιχειρησιακά προγράμματα. Το 2000 για προεκλογικούς, ψηφοθηρικούς λόγους η Κυβέρνηση του ΠΑ.ΣΟ.Κ. φούσκωσε πλασματικά τα ΠΕΠ, περνώντας σε αυτά αυτούσια τμήματα του εθνικού σχεδιασμού κεντρικών φορέων, οδικοί άξονες ΠΕΧΩΔΕ, σιδηροδρομικά έργα, εμπορευματικά κέντρα κλπ., ανώριμα έργα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, αν μπορούσα να έχω λίγο χρόνο από τη δευτερολογία μου για να ολοκληρώσω την τοποθέτησή μου.
      ΠΡΟΕΔΡΕΥΩΝ (Κωνσταντίνος Γείτονας): Κύριε Νικολόπουλε, έχω εξηγήσει στους συναδέλφους ότι είναι σωστό να υπάρχει στην αίθουσα λόγος και αντίλογος. Να πάρετε ένα λεπτό μόνο , γιατί σίγουρα θα χρειαστεί να απαντήσετε και εσείς μετά, δευτερολογόντας.
      ΝΙΚΟΛΑΟΣ ΝΙΚΟΛΟΠΟΥΛΟΣ: Ευχαριστώ.
      … έτσι, λοιπόν, ανώριμα έργα που ανέρχονται μέχρι και σε 18% της δημόσιας δαπάνης των σχετικών ΠΕΠ, με καταστροφικές συνέπειες για την εξέλιξη αυτών των προγραμμάτων. Παράδειγμα αποτελούν τα μεγάλα έργα του ΥΠΕΧΩΔΕ, που πλασματικά εντάχθηκαν στα ΠΕΠ, με δεδομένο ότι πολλά απ’ αυτά προβλέπεται να υλοποιηθούν με σύμβαση παραχώρησης, διότι σύμφωνα με τη διαχειριστική αρχή, τα έργα αυτά δεν πρόκειται να ξεκινήσουν μέχρι το 2005. 
      Τι κάνει η Κυβέρνηση για να αντιμετωπίσει το πρόβλημα που η ίδια δημιούργησε; Σύμφωνα με τη σχετική έκθεση της διαχειριστικής αρχής, οι περιφέρειες αναγκάζονται να διαπραγματεύονται σήμερα με το ΥΠΕΧΩΔΕ την απένταξη των σημαντικών αυτών έργων και την αντικατάστασή τους με άλλα μικρότερα αμφίβολης σημασίας, που σημαίνει ότι στο τέλος αυτού του Γ΄ Κοινοτικού Πλαισίου Στήριξης ακόμη δε θα υπάρχει ολοκληρωμένη Ιόνια Οδός, δε θα υπάρχει ολοκληρωμένος ο αυτοκινητόδρομος Κεντρικής Ελλάδος. 
      Καταθέτω, επίσης την έκθεση της διαχειριστικής αρχής.
      (Στο σημείο αυτό ο Βουλευτής κ. Νικόλαος Νικολόπουλος καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και τέλος, σαν να μην έφταναν όλα αυτά, τη στιγμή που η Κυβέρνηση και ο Πρωθυπουργός επιδίδεται σε φιέστες εγκαινίων των κατά πολύ καθυστερημένων και υπερχρεωμένων έργων, ο Υπουργός Οικονομίας και Οικονομικών για να καλύψει τον για μιά ακόμη φορά ελλειμματικό προϋπολογισμό, έχει αρχίσει να προεισπράττει ακόμη και τη μελλοντική κοινοτική συμμετοχή στα έργα του Γ΄ Κοινοτικού Πλαισίου Στήριξης, που με αποκλειστική ευθύνη της Κυβέρνησης καρκινοβατούν, τιτλοποιώντας και εκχωρώντας, μεταξύ άλλων, και με υπέρογκες μάλιστα προμήθειες, τα μελλοντικά αυτά έσοδα τα οποία είναι απαραίτητα για την υλοποίηση των έργων σε παράκτιες εταιρείες του εξωτερικού.
      Και μάλιστα, σύμφωνα με την απάντηση του αρμόδιου Υφυπουργού σε σχετική κοινοβουλευτική ερώτηση, η σχετική υπουργική απόφαση δημοσιεύεται στην Εφημερίδα της Κυβερνήσεως της 16ης Οκτωβρίου 2001 η παράκτια, όμως εταιρεία στην οποία έγινε η εκχώρηση, ιδρύθηκε τέσσερις ημέρα αργότερα στις 20 Οκτωβρίου. 
      Με την κατάθεση και αυτών των στοιχείων, κύριε Πρόεδρε, σταματώ και θα συνεχίσω στη δευτερολογία μου.
      Ευχαριστώ.
      (Στο σημείο αυτό ο Βουλευτής κ. Νικόλαος Νικολόπουλος  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τσιπλάκος έχει το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, δεν πρόκειται εγώ να ασχοληθώ με λεπτομέρειες ούτε χρειάζεται να επαναλάβω στοιχεία, τα οποία είναι γνωστά σε όλους. Περίμενα όμως μετά τη δημοσιοποίηση των πραγματικών στοιχείων, σχετικά με την πρόοδο του Κοινοτικού Πλαισίου Στήριξης από το φάκελο τον επίσημο του Υπουργείου, την αυθεντικότητα του οποίου παραδέχθηκε και ο κ. Πάχτας και μετά τις διαπιστώσεις του Πρωθυπουργού, ύστερα από τις επανειλημμένες συσκέψεις, από τις εκθέσεις της Ευρωπαϊκής Ένωσης και τις θεμελιωμένες καταγγελίες των παραγωγικών τάξεων, ότι τουλάχιστον ο κύριος Υπουργός δε θα ακολουθούσε τη γνωστή ίδια τακτική της ωραιοποίησης ότι τίποτα δε συμβαίνει και ότι όλα πάνε καλά.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Και χθες  διάβασα στις εφημερίδες και σήμερα πάλι δηλώσεις του κ. Πάχτα, ο οποίος ακολουθεί την ίδια τακτική της ωραιοποίησης της πραγματικότητος και δε θέλει να καταλάβει και να συνειδητοποιήσει που βρισκόμαστε και τι πρέπει να κάνουμε. Είναι καιρός την ύστατη στιγμή να συνειδητοποιήσει ο κύριος Υπουργός ότι το θέμα που χειρίζεται δεν είναι προσωπική του υπόθεση. Είναι ένα θέμα εθνικό, αφορά όλη την Ελλάδα και δεν προσφέρεται για κομματικές αντιπαραθέσεις. Και εδώ που έφθασαν τα πράγματα είναι καιρός να πάψει να κρατά ως επτασφράγιστα μυστικά τους φακέλους στο γραφείο του, να ενημερώνει σωστά όλα τα κόμματα, ώστε να προσπαθήσουν όλοι να συμβάλουν στο να μη χαθεί η πραγματική και μοναδική ευκαιρία για την ανάπτυξη της χώρας μας.  Δεν είναι δυνατόν η Βουλή και το σύνολο των Βουλευτών να μην έχει άμεση πρόσβαση στο σύστημα πληροφορικής και να μας λέει ο κ. Πάχτας σε ερώτησή μας ότι υπάρχει ιστοσελίδα, υποτιμώντας τη νοημοσύνη μας, όταν στην ιστοσελίδα υπάρχουν μόνο όσα θέλει εκείνος να υπάρχουν, για να παραπλανεί την κοινή γνώμη.
      Δεν είναι δυνατόν να μαθαίνουμε περιστασιακά την αλήθεια από διαρροές εγγράφων σαν αυτή που θα καταθέσω -είναι ένα εσωτερικό έγγραφο που φανερώνει τη μηδενική απορροφητικότητα, όπως και άλλα στοιχεία που κατέθεσαν συνάδελφοι- και να μετατρεπόμεθα σε ντεντέκτιβς για να έχουμε την ενημέρωση που συνταγματικά δικαιούμεθα, κύριε Υπουργέ. 
      Πριν λίγο καιρό πανηγυρίζατε για το αίσιο κλείσιμο του Β΄ Κοινοτικού Πλαισίου Στήριξης. Μου κάνει εντύπωση ότι σήμερα που όλοι γνωρίζουμε τι συμβαίνει με το κλείσιμο του Β΄ Κοινοτικού Πλαισίου Στήριξης, εσείς εξακολουθείτε την ίδια τακτική ότι τίποτα δε συμβαίνει, θα κλείσει το Κοινοτικό Πλαίσιο Στήριξης στις 31 Μαρτίου, θα δώσετε τα στοιχεία και θα πάρουμε όλα τα χρήματα και δε θα χαθεί ούτε μία δραχμή. Πείτε μας, κύριε Υπουργέ: Δεν υπάρχει κανένα πρόβλημα με το κλείσιμο του Β΄ Κοινοτικού Πλαισίου Στήριξης; Είναι μύθος η επίσημη ανακοίνωση της Ευρωπαϊκής Ένωσης ότι δεν αναγνωρίζει τις υπερβάσεις στον προϋπολογισμό των έργων και οι υπερβάσεις αυτές υπερβαίνουν το ένα τέταρτο της όλης δαπάνης με αποτέλεσμα το Β΄ Κοινοτικού Πλαισίου Στήριξης να βρίσκεται στον αέρα; Είναι μύθος ότι άρχισε η παλιννόστηση των έργων γεφυρών από το Γ΄ Κοινοτικού Πλαισίου Στήριξης όπου είχαν μεταφερθεί πίσω στο Β΄ Κοινοτικού Πλαισίου Στήριξης για να καλυφθεί η τρύπα που δεν καλύπτεται ακόμη και αν μας κρατήσουν όσα μας οφείλουν από το Β΄ Κοινοτικό Πλαίσιο Στήριξης; 
      Δε γνωρίζω τελικά τις διαπραγματεύσεις και που θα καταλήξουν, αλλά εύχομαι να καταλήξουν σε αίσιο πέρας, να χάσουμε όσο το δυνατόν λιγότερα χρήματα, όμως εκείνο που έχει σημασία είναι ότι δεν πρόκειται να κλείσει το Β΄ Κοινοτικό Πλαίσιο Στήριξης μετά τους ελέγχους που διενεργούνται μετά την αποκάλυψη της πραγματικότητας και όχι μόνο δεν κλείνει το Μάρτιο του 2003, αλλά ούτε το Μάρτιο του 2004, με αποτέλεσμα να μετατοπισθούν οι ευθύνες στην επόμενη κυβέρνηση. Αυτό είναι το μόνο που επιδιώκετε, κύριε Υπουργέ;
      Πριν λίγους μήνες κομπάζατε για τη θεαματική πρόοδο του Γ΄ Κοινοτικού Πλαίσιου Στήριξης και επιχειρήσατε να παραπλανήσετε την κοινή γνώμη, εφευρίσκοντας τον όρο της ενεργοποίησης, αφού γνωρίζουμε όλοι τι συμβαίνει. Αποφεύγοντας να μας μιλήσετε πραγματικά για την υλοποίηση και πάλι προσπαθήσατε να συσκοτίσετε τα πράγματα όταν μιλήσαμε με πραγματικά στοιχεία υλοποιήσεως, καταφεύγοντας στις εισροές των κοινοτικών πόρων, ξέροντας πάρα πολύ καλά ότι η προκαταβολή του 7% δημιουργεί αίσια αποτελέσματα και πράγματι αλλαγή της πραγματικότητας. Έλεος, κύριε Υπουργέ. Σταματήστε επιτέλους αυτή την παραπληροφόρηση, πείτε την αλήθεια να δούμε όλοι μαζί τι μπορεί να συμβεί.
      Στον πανικό σας συναποφασίσατε με τον κ. Χριστοδουλάκη να μεταφέρετε πόρους από αναπτυξιακά έργα που δεν προχωρούν –χθεσινές ανακοινώσεις σε εφημερίδες- σε άλλες εύκολες ενέργειες, όπως επιδοτήσεις κλπ., ενέργειες που δεν απαιτούν μελέτες, χρονοβόρες διαδικασίες, εκτελέσεις έργων και γενικά ενοχλητικές διαδικασίες. Συγχαρητήρια, κύριε Υπουργέ. Και τολμάτε να μας μιλάτε για ποιοτική αξιοποίηση των πόρων, ύστερα από αυτά που διαβάζουμε. 
      Αλλά ακόμη και εκεί που δεν απαιτείται ιδιαίτερος κόπος για τη διάθεση των πόρων, τα κάνατε θάλασσα. Δε μας ακούσατε και αναθέσατε τη διαχείριση στις τράπεζες και πήρατε την απάντηση από τις παραγωγικές τάξεις που καταγγέλλουν τις τράπεζες ότι απωθούν τους μικρομεσαίους και τους αναγκάζουν να φορτώνονται με άλλα τραπεζικά προϊόντα, όπως ασφάλειες κλπ., και δίνεται έμφαση σε ποσοτικά και όχι ποιοτικά κριτήρια. 
      Όμως ο σημερινός μας στόχος δεν είναι να παρουσιάσουμε στοιχεία που τα γνωρίζουν όλοι και δεν αμφισβητούνται. Άλλωστε εκείνο που προέχει, είναι να αξιοποιηθούν σωστά τα ποσά που διατίθενται για επενδύσεις από τη σημερινή Κυβέρνηση που είναι περισσότερα από εκείνα που είχαν για επενδύσεις αθροιστικά όλες οι μεταπολεμικές κυβερνήσεις. Κάνουμε έκκληση στον κύριο Υπουργό για το καλό της χώρας, έστω και την ύστατη στιγμή να πάρει τις αναγκαίες αποφάσεις και μέτρα, για να ανατραπεί το σημερινό δυσμενές κλίμα και οι τυχόν απώλειες πόρων. Πρέπει να γίνει αλλαγή του θεσμικού πλαισίου τόσο στην εκπόνηση μελετών, αποδεσμεύοντας την αμοιβή από το κόστος του έργου –πολλές φορές το έχουμε πει και δεν κουραζόμαστε να το διαλαλούμε- και στην απλοποίηση διαδικασιών ακόμη και εκείνη της εκπτώσεως του εργολάβου που είναι αδύνατος με το σημερινό καθεστώς. Πρέπει να υπάρξει σωστή στελέχωση  με αξιόλογα στελέχη από τον ιδιωτικό τομέα και μη σπαταλάτε την τεχνική βοήθεια σε κομματικά στελέχη με κομματικές σκοπιμότητες. Χρειάζεται σωστή ενημέρωση της Βουλής και συνεργασία με όλα τα κόμματα, ώστε να μπορούμε να βγούμε από τα αδιέξοδα τα οποία εσείς δημιουργήσατε, κύριε Πάχτα. 
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, παρακολουθούν τη συνεδρίασή μας σαράντα έξι μαθητές και μαθήτριες και τέσσερις καθηγητές από το Ενιαίο Λύκειο Κρεμαστής Ρόδου. 
      Η Βουλή τους καλωσορίζει!
      (Χειροκροτήματα από όλες τις πτέρυγες της Βουλής)
      ‘Εχουμε κοινοβουλευτικό έλεγχο και στη Βουλή βρίσκεται ο Υπουργός ο οποίος απαντά στην επερώτηση των συναδέλφων Βουλευτών της Νέας Δημοκρατίας.
      Ο κ. Κωστόπουλος έχει το λόγο.
      ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Πρόεδρε, η επερώτησή μας σήμερα αφορά το Γ΄ Κοινοτικό Πλαίσιο Στήριξης, δηλαδή, την πορεία των εισπράξεων και κατ’ επέκταση των δημοσίων έργων από τους κοινοτικούς πόρους.
      Ένα από τα τμήματα της επερώτησής μας αφορά το θεσμικό πλαίσιο για την εκτέλεση των δημοσίων έργων. Πρέπει εδώ να πω ότι άκουσα από τον κύριο Πρωθυπουργό προ ημερών ότι, ο νόμος ο οποίος ισχύει σήμερα για τους διαγωνισμούς των δημοσίων έργων ήταν επιταγή της Ευρωπαϊκής Ένωσης. Νομίζω ότι ήταν λαθεμένη η άποψη αυτή. Είναι μία θεσμοθέτηση καθαρά του ελληνικού Κοινοβουλίου, η οποία όπως πολλάκις έχουμε καταγγείλει αποτελεί και πρωτοτυπία στα διεθνή δρώμενα, σχετικά με τη διαπλοκή και τη διαφθορά που υπάρχει στα δημόσια έργα. Επομένως, καλά θα κάνει η Κυβέρνηση, το συντομότερο δυνατόν, να φέρει έστω και στην εκπνοή της ένα καινούργιο νόμο για την ανάθεση και για τους διαγωνισμούς των δημοσίων έργων.
      Τώρα, σχετικά με το Γ΄ Κοινοτικό Πλαίσιο Στήριξης, είναι γνωστό, κύριε Πρόεδρε, ότι η ανάπτυξη σε αυτόν εδώ τον τόπο για την οποία υπερηφανεύεται η Κυβέρνηση, προέρχεται βασικά από τους πόρους του Γ΄ Κοινοτικού Πλαισίου Στήριξης για τα δημόσια έργα κατά ποσοστό περίπου 30%-35% του συνόλου της ανάπτυξης, άλλο ένα τόσο ποσοστό είναι η δική μας συμμετοχή η οποία προέρχεται βασικά από δανεικά και το υπόλοιπο κομμάτι κατά 20% περίπου προέρχεται από τις καταναλωτικές δαπάνες οι οποίες και αυτές βασικά σήμερα έχουν πηγή τον δανεισμό. Συνεπώς, η Κυβέρνηση θα έπρεπε με θρησκευτική ευλάβεια να τοποθετεί τα χρήματα τα οποία παίρνει από την Ευρώπη αφ’ ενός και αφ’ ετέρου να αντλήσει στην πορεία του, τα έξι χρόνια, όπως προβλέπεται, όλους τους πόρους.
      Κάθε χρόνο δικαιούται η Κυβέρνηση, σύμφωνα με την σύμβαση την οποία έχουμε με την Ευρωπαϊκή Ένωση, να παίρνει ένα 4% του ΑΕΠ κοινοτικούς πόρους. Βλέπω κάθε χρόνο και φέτος, κύριε Υπουργέ, ότι οι δαπάνες για τα δημόσια έργα, για τις δημόσιες επενδύσεις είναι 6,5%. Αν, λοιπόν, δικαιούμεθα να πάρουμε 4% του ΑΕΠ από την Ευρώπη με τη  δική μας συμμετοχή, το άλλο 50%, θα έπρεπε τουλάχιστον να έχουμε μία αύξηση 8% των δημοσίων επενδύσεων, πράγμα που δε βλέπω ούτε φέτος.
      Το περίεργο είναι ότι στην προσπάθεια που γίνεται στο τέλος κάθε χρόνου για να κλείσουν οι «τρύπες –οι οπές, για να το πω έτσι- του προϋπολογισμού, το εύκολο πράγμα που κάνει η Κυβέρνηση είναι να κόβει κομμάτια από τις δημόσιες επενδύσεις. Αυτό για την πορεία του έθνους είναι καταστροφικό, διότι είναι γνωστό ότι οι επενδύσεις αποτελούν τους «πνεύμονες» της ελληνικής οικονομίας. Χωρίς επενδύσεις δεν έχουμε υγιή ανάπτυξη. Κυρίως, όμως, αν δεν έχουμε ανάπτυξη, τότε δεν έχουμε απασχόληση, η ανεργία ανεβαίνει και, γενικότερα, το βιοτικό επίπεδο των Ελλήνων κατέρχεται. Αυτή, λοιπόν, η εύκολη λύση που ακολουθεί η Κυβέρνηση είναι καταστροφική. 
      Ένα δεύτερο σημείο που βλέπω εδώ είναι ότι, η Κυβέρνηση προεισπράττει, κύριε Υπουργέ, πόρους από το Γ΄ Κοινοτικό Πλαίσιο Στήριξης μέσω των παράκτιων εταιρειών, των «off shore» εταιρειών, για να κλείσει και πάλι «τρύπες» του προϋπολογισμού. Εάν αυτό, κύριε Υπουργέ, είναι αληθές, είναι μεγάλη καταστροφή. 
      Η Κυβέρνησή σας, δηλαδή, γράφει αρνητική ιστορία, διότι η προσπάθειά σας, τα λογιστικά τερτίπια και τα λογιστικά τρυκ τα οποία ακολουθείτε, δεν είναι μόνο για εσωτερική κατανάλωση, αλλά έχουν και ουσιαστική –δυστυχώς- αρνητική πορεία, αφού τα χρήματα που χρειαζόμαστε για επενδύσεις και για την ανάπτυξη αυτού του τόπου πάνε ουσιαστικά για «τρύπες» του προϋπολογισμού, δηλαδή, για καταναλωτικές δαπάνες και, γενικότερα, για δαπάνες, οι οποίες έχουν σχέση με τη δική σας παρουσία στον ελληνικό λαό. 
      Θέλω να πω, κύριε Υπουργέ, ότι η πορεία σας και στον τομέα των δημοσίων επενδύσεων που έχουν σχέση με τα κοινοτικά πλαίσια στήριξης, νομίζω ότι είναι αρνητική. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Παρά την προσπάθεια, την οποία κάνετε, τι εννοείτε, κύριε Υπουργέ, όταν λέτε ότι το 70% του Γ΄ Κοινοτικού Πλαισίου Στήριξης έχει ενεργοποιηθεί; Η ενεργοποίηση με την υλοποίηση νομίζω ότι είναι δύο έννοιες που μεταξύ τους δεν έχουν καμία σχέση. Μπορεί να εφάπτονται, αλλά δεν έχουν καμία σχέση. Ενεργοποιώ ένα έργο, αλλά πότε το εκτελώ; 
      Τα περισσότερα δημόσια έργα στην Ελλάδα ακολουθούν κακή πορεία εκτέλεσης -δε μιλώ για τις κακοτεχνίες, αργότερα θα πω μια κουβέντα και γι’ αυτές- και πολλά από τα έργα αυτά δεν έχουν ακόμα ξεκινήσει, όταν ήδη βρισκόμαστε στο τέταρτο έτος υλοποίησης του Γ΄ Κοινοτικού Πλαισίου Στήριξης σε σύνολο έξι ετών. 
      Κύριε Υπουργέ, φαίνεται ότι εκτός από το λαό δεν σας θέλει και ο Θεός. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η Ελλάδα βούλιαξε, οι δρόμοι βουλιάζουν, τα γεφύρια καταρρέουν και «πριν αλέκτωρ φωνήσαι τρις», μετά την ομιλία του κυρίου Πρωθυπουργού ότι δεν υπάρχει διαφθορά, έχουμε και το σύμβουλό του, τον κ. Πανταγιά, ο οποίος μιλάει για «κοκότες και επιβήτορες». Καλά θα κάνετε να σοβαρευτείτε για το υπόλοιπο της θητείας σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Κυρία και κύριοι συνάδελφοι, ο κεντρικός εισηγητής της επερώτησής μας, ο κ. Καλλιώρας, ανέδειξε το περιεχόμενο της επερώτησης, η οποία έχει σχέση με ένα σημαντικό θέμα που αφορά την οικονομία και την κοινωνία του τόπου μας, της χώρας μας. Είναι ένα θέμα, μέσα από το οποίο αναδεικνύονται όλες οι παθογένειες της εικοσάχρονης πολιτικής που εφαρμόστηκε από τις Κυβερνήσεις του ΠΑΣΟΚ. 
      Φτάσαμε, λοιπόν, σήμερα να βγαίνουν στην επιφάνεια όλες αυτές οι παθογένειες που έχουν σχέση με τη διαφθορά που υπάρχει έντονα και στην απορρόφηση των κοινοτικών πόρων όλων των κοινοτικών πλαισίων στήριξης –Β΄ και Γ΄- με την εγκληματικότητα, τους εκβιασμούς, αλλά και την εικόνα την οποία παρουσιάζει σήμερα η χώρα μας, η οποία μας εκθέτει στα μάτια όλου του κόσμου. Όλα αυτά σε μία χώρα που προετοιμάζεται να φιλοξενήσει την κορυφαία εκδήλωση στον κόσμο το 2004 που είναι οι Ολυμπιακοί Αγώνες. 
      Κύριε Πρόεδρε, κυρία και κύριοι συνάδελφοι, δύο σημαντικά γεγονότα ανέδειξαν αυτές τις παθογένειες της πολιτικής του κυβερνώντος κόμματος. Αυτές είναι η ένταξή μας στην ΟΝΕ, αλλά και η προετοιμασία των Ολυμπιακών Αγώνων. Αντί μέσα απ’ αυτές τις προκλήσεις να αναδείξουμε τις ικανότητες της φυλής μας και το μεγαλείο μας, τελικά παρουσιάζουμε την εικόνα που προηγουμένως ανέφερα, δηλαδή, μίας χώρας στην οποία υπάρχει πλέον γενικευμένη διάλυση, διαφθορά, διαπλοκή, εγκληματικότητα και κανείς ακόμα δεν ξέρει τι θα δούμε στο επόμενο διάστημα, γιατί κάθε μέρα που περνά, βγαίνει κάτι καινούργιο που μας κάνει να ντρεπόμαστε όλο και περισσότερο.
      Εκείνο που χρειαζόμαστε σήμερα και που χρειάζεται ο ελληνικός λαός είναι μία άλλη κυβέρνηση, γιατί αυτός ο κατήφορος πρέπει να σταματήσει. Για να σταματήσει, πρέπει η Κυβέρνηση να αντιληφθεί ότι πρέπει να παραδώσει τη σκυτάλη. Δεν μπορεί να κυβερνήσει άλλο τον τόπο, γιατί αν συνεχίσει να τον κυβερνά όπως τον κυβερνά, η κατάσταση της χώρας μας θα επιδεινωθεί τραγικά.
      Έρχομαι στο περιεχόμενο της σημερινής μας επερώτησης ξεκινώντας από το Β΄ και από το Γ΄ Κοινοτικό Πλαίσιο Στήριξης. Έκαναν σχετικές αναλύσεις και οι προλαλήσαντες συνάδελφοι. Το Β΄ Κοινοτικό Πλαίσιο Στήριξης είναι ένα πρόγραμμα που ξεκίνησε το 1994 και έπρεπε να ολοκληρωθεί το 1999 με τελικό χρόνο το 2000. Έξι χρόνια δεν έφτασαν για να μπορέσουμε να αξιοποιήσουμε αυτή τη μεγάλη πρόκληση. Πέρασαν άλλα τρία χρόνια και σήμερα δεν μπορούμε να κλείσουμε το Β΄ Κοινοτικό Πλαίσιο Στήριξης με όλες του τις αδυναμίες, με όλα τα πάθη που αναπτύχθηκαν αυτή την περίοδο. Η Ευρωπαϊκή Ένωση συνεχίζει να μας δίνει προθεσμίες, προκειμένου να συγκεντρώσουμε τα στοιχεία εκείνα που χρειάζονται για να κλείσει το Β΄ Κοινοτικό Πλαίσιο Στήριξης. Τελευταία ημερομηνία είναι ο Μάρτιος του 2003, απ’ ό,τι τουλάχιστον βγαίνει από τα δημοσιεύματα των εφημερίδων, γιατί από σας και από την Κυβέρνηση λίγα στοιχεία μπορούμε να αντλήσουμε, κύριε Υπουργέ, γιατί ό,τι βγαίνει έρχεστε και τα καταγγέλλετε, όπως έγινε με τους πίνακες, όπου φάνηκε πλέον ο τρόπος προγραμματισμού και ο τρόπος υλοποίησης του προγράμματος του Γ΄ Κοινοτικού Πλαισίου Στήριξης. 
      Ήδη διαπιστώθηκε ότι τρία χρόνια από την έναρξή του, το Γ΄ Κοινοτικό Πλαίσιο Στήριξης είναι ουσιαστικά στο ξεκίνημά του. Περιμένουμε μέχρι το Μάρτιο να δούμε τελικά, αν θα καταφέρετε τελικά να κλείσετε το Β΄ Κοινοτικό Πλαίσιο Στήριξης και να πάρουμε το υπόλοιπο των χρημάτων ύψους 500 δισεκατομμυρίων δραχμών που δικαιούται η χώρα μας. Θα τα πάρουμε όλα; Θα χάσουμε πόρους και, αν χάσουμε, δε θα ευθύνεται κανείς, κύριε Υπουργέ; Εδώ πρέπει να δεσμευθείτε και να δηλώσετε σε τι κατάσταση βρίσκεται η προετοιμασία του κλεισίματος του Β΄ Κοινοτικού Πλαισίου Στήριξης.
      Έρχομαι στο Γ΄ Κοινοτικό Πλαίσιο Στήριξης. Εκεί η εικόνα είναι τραγική και είναι ντροπή για μία κυβέρνηση η οποία κυβερνά είκοσι χρόνια τον τόπο να μην έχει «στήσει» τους μηχανισμούς εκείνους που χρειάζονται, ώστε να μπορούμε σήμερα ως χώρα να αξιοποιήσουμε τις προκλήσεις που παρουσιάζονται και να έχουμε εξασφαλισμένους πόρους. Αυτούς τους πόρους δεν μπορούμε να τους αξιοποιήσουμε, για να αποκτήσουμε τις υποδομές εκείνες που χρειάζεται η Ελλάδα για την ανάπτυξή της, για να βελτιώσουμε το επίπεδο ζωής μας και για να «χτυπήσουμε» όλα εκείνα τα νοσηρά στοιχεία που κάνουν σήμερα τη ζωή των Ελλήνων τραγική, δηλαδή, την ανεργία, τη φτώχεια και όλα τα υπόλοιπα στοιχεία που βλέπουμε.
      Κύριε Πρόεδρε, κλείνω εδώ και θα συνεχίσω στη δευτερολογία μου, γιατί θέλω να θίξω και ένα άλλο σημαντικό θέμα με αφορμή αυτή την επερώτηση, που έχει σχέση με το ν. 2601/1998, τον αναπτυξιακό νόμο. Εκεί, κύριε Υπουργέ, θα φανεί η τραγικότητα της πολιτικής που εφαρμόζετε, μία πολιτική η οποία είναι εγκληματική και για τα συμφέροντα της χώρας, αλλά και για τον ελληνικό λαό.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Πάχτας έχει το λόγο για είκοσι πέντε λεπτά.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κύριε Πρόεδρε, κυρίες και κύριοι συνάδελφοι, η στάση και η θέση της Νέας Δημοκρατίας για τα κρίσιμα ζητήματα του τόπου έχει γίνει πλέον ανιστόρητη παράδοση. Ακόμη και σήμερα επαναλαμβάνεται η τακτική της: Μηδενισμός, καταστροφολογία, σύγχυση, αποπροσανατολισμός, σκανδαλολογία. Αυτό ακριβώς καταγράφεται για τη στάση της Νέας Δημοκρατίας τα τελευταία χρόνια. Ο ελληνικός λαός με τις ετυμηγορίες του έστειλε επανειλημμένα μηνύματα ότι, μεταξύ των άλλων, δεν αποδέχεται αυτή τη στάση.
      Ποιον, όμως, υπηρετεί αυτή η στάση; Μήπως τον τόπο; Και, βέβαια, όχι. Αυτή η τακτική της Νέας Δημοκρατίας δεν έχει να προσφέρει τίποτα. Τι μπορεί, άλλωστε, να προσφέρει η εικόνα ισοπέδωσης και μηδενισμού που συνεχώς δίνετε; Μήπως δε γνωρίζει ο πολίτης τι γίνεται ή τι δεν έχει γίνει στον τόπο του;
      Βέβαια, αυτά που εσείς θέλετε να αγνοείτε, ο πολίτης τα γνωρίζει, τα βλέπει, συμμετέχει σε αυτά. Και όσο περισσότερο προχωρά, τόσο περισσότερο γνωρίζει και ταυτόχρονα αποστρέφεται μία εποχή που θεωρείται ανεπιστρεπτεί στο παρελθόν. Και την αποστρέφεται, γιατί εύλογα αγωνιά για την προσωπική του ευημερία, ιδιαίτερα στη σημερινή εποχή. Την αποστρέφεται, γιατί έχει να αντιμετωπίσει πραγματικά προβλήματα, γιατί η χώρα  έχει μία πορεία, έχει μπει σε ένα δρόμο αντιμετώπισης αυτών των προβλημάτων. Το λαό δεν τον τυφλώνουν τα φώτα μίας πλασματικής εικόνας που εσείς θέλετε να εμφανίσετε. Θέλει να γνωρίζει ακριβώς πως βαδίζει και που κατευθύνεται. 
      Η σημερινή επερώτηση δεν έχει τίποτα διαφορετικό από δεκάδες ή εκατοντάδες άλλες αναφορές που έχει μέχρι σήμερα καταθέσει  η Νέα Δημοκρατία για τα Κοινοτικά Πλαίσια Στήριξης ή για άλλα μεγάλα ή μικρότερα ζητήματα. Έχει ακριβώς τα ίδια χαρακτηριστικά. Ανακρίβειες, προκειμένου να βγάζετε τα συμπεράσματα που εσείς μόνο θέλετε να ακούσετε. Κανένα συγκεκριμένο λόγο, καμία πρόταση, έστω και γι’ αυτό που καταγγέλλετε. Έχετε όμως ένα στόχο και ο στόχος αυτός είναι πολύ καθαρός, να πλήξετε την αναπτυξιακή προσπάθεια της χώρας. Αυτό επιδιώκεται, όταν χωρίς όρια και χωρίς κανένα δισταγμό, προεξοφλείτε συνεχώς την απώλεια των Κοινοτικών πόρων. Δεν θέλετε ούτε καν να περιμένετε για να το διαπιστώσετε. Στέκεστε απαθείς παρατηρητές μήπως και ανακαλύψετε, αν θα χαθούν κάποια ευρώ για να διαβάλετε την αναπτυξιακή προσπάθεια της χώρας, σαν να ήταν αυτό σε τελική ανάλυση το μείζον ζήτημά σας. 
      Όμως, δυστυχώς για σας η Ελλάδα έχει ήδη εισπράξει το μέγιστο της κοινοτικής συνδρομής που δικαιούται στα πλαίσια του Β΄ Κοινοτικού Πλαισίου Στήριξης, για το οποίο έγινε πολύς λόγος σήμερα εδώ, δηλαδή το 92% των κοινοτικών πόρων. Για το υπόλοιπο χρεωστικό της αποπληρωμής που καταβάλλεται με το οριστικό κλείσιμο των προγραμμάτων κάνουμε αυτό που απαιτείται, για να το διασφαλίσουμε μέχρι τη λήξη της κανονιστικής προθεσμίας, δηλαδή μέχρι 31 Μαρτίου του 2003. 
      Εσείς πολύ πριν από αυτήν την ημερομηνία έχετε προφητεύσει την απώλεια δισεκατομμυρίων πόρων που θα χαθούν από το Β΄ Κοινοτικό Πλαίσιο Στήριξης.  Και επειδή δε θέλετε να γνωρίζετε τι ακριβώς συμβαίνει, σας πληροφορώ ότι η Ελλάδα δεν υστερεί ούτε και στον τομέα αυτό σε σχέση με τα υπόλοιπα κράτη-μέλη. Γιατί κανένα κράτος- μέλος δεν έχει ακόμα ολοκληρώσει την διαδικασία κλεισίματος των προγραμμάτων της προηγούμενης περιόδου. 
      Η Ευρωπαϊκή Ένωση έχει εκταμιεύσει μόλις 500 εκατομμύρια ευρώ για όλα τα κράτη-μέλη, ενώ παραμένουν απορρόφητα πλέον των 15 δισεκατομμυρίων  εκατομμυρίων ευρώ στον κοινοτικό προϋπολογισμό. Μπορείτε, λοιπόν, με την ευκολία που πάντα έχετε, να ισχυριστείτε απώλεια πόρων και για τα υπόλοιπα κράτη-μέλη της Ευρωπαϊκής Ένωσης. Αλλά εσείς το ισχυρίζεστε μόνο για τη χώρα σας, για την Ελλάδα.
      Θέλω επίσης να σας υπενθυμίσω ότι το κλείσιμο του Β΄ Κοινοτικού Πλαισίου Στήριξης δε γίνεται με καμία ανταλλαγή επιστολής στην Ευρωπαϊκή Ένωση και χαίρομαι που σήμερα ανακαλύψατε ότι υπάρχουν μακροχρόνιες διαδικασίες. Είναι μία απαιτητική διαδικασία κλεισίματος για χιλιάδες έργα που υλοποιήθηκαν από εκατοντάδες φορείς, από Υπουργεία, από οργανισμούς, από περιφέρειες, από νομαρχίες, από δήμους, από ιδιώτες.
      Γιατί θέλετε να αγνοείτε το γεγονός ότι το Κοινοτικό Πλαίσιο Στήριξης δεν το υλοποιεί μόνη της η Κυβέρνηση, ότι το υλοποιεί η κοινωνία ολόκληρη με τους φορείς της. Και, βέβαια όλοι αυτοί οι φορείς δεν είναι φίλα προσκείμενοι στην Κυβέρνηση και την πολιτική που ακολουθεί. 
      Δυστυχώς, για σας συνάδελφοι της Νέας Δημοκρατίας, η Ελλάδα ανταποκρίνεται με επιτυχία και στο Γ΄ Κοινοτικό Πλαίσιο Στήριξης για το οποίο υπενθυμίζω ότι εσείς προεξοφλούσατε απώλειες πόρων πριν ακόμα ξεκινήσει. Και επειδή αποφεύγετε να έχετε την ενημέρωση που πρέπει, θα ήθελα να σας περιγράψω την ιστορία του Κοινοτικού Πλαισίου Στήριξης μέχρι σήμερα. Γιατί πράγματι το Γ΄ Κοινοτικό Πλαίσιο Στήριξης έχει  πλέον τη δική του ιστορία και, βεβαίως  τη δική του δυναμική πορεία.
      Η Νέα  Δημοκρατία κατά τρόπο δημαγωγικό αμφισβητεί και την ιστορία και την πορεία του Γ΄ Κοινοτικού Πλαισίου Στήριξης. Το είδαμε και πάλι σήμερα εδώ. Και φαίνεται ότι αμφισβητεί απλά και μόνο, γιατί αυτή η Κυβέρνηση είναι δεμένη με αυτή την πορεία. 
      Ενοχλεί τη Νέα Δημοκρατία γιατί δουλέψαμε σκληρά, μεθοδικά για να κερδίσουμε την αναγνώριση των ευρωπαίων εταίρων μας και να διασφαλίσουμε το 1999 στο Βερολίνο ένα πρωτοφανές ύψος πόρων για την αναπτυξιακή εκτίναξη της χώρας μας, τη μεγαλύτερη ανά κάτοικο ενίσχυση που δέχθηκε μέλος της Ευρωπαϊκής Ένωσης.
      Και τότε εσείς προεξοφλούσατε ότι δεν θα υπάρχουν επαρκείς πόροι ότι δεν θα υπήρχε καν Γ΄ Κοινοτικό Πλαίσιο Στήριξης. Και αυτοί οι πόροι δεν μας χαρίστηκαν.
      Ενοχλείται η Νέα Δημοκρατία ότι οι περισσότεροι από τους μισούς πόρους του Γ΄ Κοινοτικό Πλαίσιο Στήριξης προέρχονται από τον κρατικό προϋπολογισμό και τις εισφορές των ιδιωτών. Μόνο η εθνική μας συμμετοχή στο Γ΄ Κοινοτικό Πλαίσιο Στήριξης είναι μεγαλύτερη από τους πόρους που λάβαμε από την Κοινότητα για ολόκληρο το Β΄ Κοινοτικό Πλαίσιο Στήριξης.
      Σας ενοχλεί ότι τα τελευταία χρόνια η χώρα μας μπορεί και διαθέτει αυτούς τους πόρους. Και δεν θα μπορούσαμε ποτέ να συμμετάσχουμε σ’ αυτήν την αναπτυξιακή προσπάθεια αν δεν είχε προηγηθεί ο εκσυγχρονισμός και η εξυγίανση της ελληνικής οικονομίας, αν δεν είχαμε δημιουργήσει την ισχυρή οικονομία για να μπορούμε να συμμετάσχουμε κατά το ήμισυ στο Γ΄ Κοινοτικό Πλαίσιο Στήριξης και βέβαια πάνω απ’ όλα να προπληρώνουμε όλες τις δαπάνες των έργων του Γ΄ Κοινοτικού Πλαισίου Στήριξης. 
      Ενοχλείται η Νέα Δημοκρατία που στο πλαίσιο και των νέων κανονισμών προετοιμαστήκαμε έγκαιρα προκειμένου να ανταποκριθούμε στις κατά πολύ αυξημένες απαιτήσεις αποτελεσματικότητας, ποιότητας και διαφάνειας. Την ενοχλεί που θεσμοθετήσαμε και λειτουργεί ένα πλαίσιο πλήρης διαφάνειας, που διέπει τη διαχείριση, την παρακολούθηση και τον έλεγχο του Γ΄ Κοινοτικού Πλαισίου Στήριξης. Σας ενοχλεί ότι συστήσαμε ειδικές υπηρεσίες γι’ αυτόν το σκοπό ότι πάνω από χίλια διακόσια στελέχη του δημόσιου αλλά και του ιδιωτικού τομέα, παντρεμένα μεταξύ τους, έχουν στελεχώσει αυτές τις υπηρεσίες. Ότι τα στελέχη αυτά εργάζονται καθημερινά με ευθύνη και συνέπεια για να αντιμετωπίσουν τα δύσκολα και σύνθετα διαχειριστικά ζητήματα.
      Σήμερα, Φλεβάρης 2003 ανακάλυψε η Νέα Δημοκρατία τους κοινοτικούς κανονισμούς και διαδικασίες. Τότε καταψήφισε αυτό το θεσμικό πλαίσιο που δημιουργήσαμε. Ανακάλυψε σήμερα ότι υπάρχουν περιορισμοί, αυστηρές διαδικασίες και προθεσμίες. Σπουδαία ανακάλυψη! Μετά από μερικά χρόνια, μετά το κλείσιμο του Β΄ Κοινοτικού Πλαισίου Στήριξης που μας λέγατε ότι χάνουμε δισεκατομμύρια και τρισεκατομμύρια, τώρα ανακάλυψε ότι υπάρχει καταληκτική κανονιστική ημερομηνία που είναι ο Μάρτης του 2003, ότι υπάρχει και ο κανονισμός 448 για τους ελέγχους, ένα βήμα που το χαιρετίζουνε, αλλά σας πήραν πολλά χρόνια αγαπητοί συνάδελφοι της Νέας Δημοκρατίας.
      Είπα προηγουμένως ότι χίλια διακόσια στελέχη του δημόσιου και ιδιωτικού τομέα εκπαιδευμένα υψηλής ποιότητας μεριμνούν ώστε να φέρουν εις πέρας το τιτάνιο και γιγάντιο έργο του Γ΄ Κοινοτικού Πλαισίου Στήριξης και θα πρότεινα να οργανώσουμε πράγματι ένα σεμινάριο από αυτά τα στελέχη για να ενημερώσουν τους συναδέλφους της Νέας Δημοκρατίας για τους δεκάδες άλλους κανονισμούς και προθεσμίες που υπάρχουν που πρέπει να μεριμνήσουμε και να τηρούνται. 
      Φαίνεται ότι ενοχλεί τη Νέα Δημοκρατία ότι μόλις είκοσι περίπου μήνες από την έγκριση των προγραμμάτων από την Ευρωπαϊκή Ένωση και συνάμα συγχρόνου πραγματικής λειτουργίας του Γ΄ Κοινοτικού Πλαισίου Στήριξης –και είναι χρήσιμο να κατανοήσει τους ορισμούς και τις ορολογίες και θέλω να το επαναλάβω αυτό- το 80% του προϋπολογισμού και το 85% των μέτρων του Γ΄ Κοινοτικού Πλαισίου Στήριξης έχει ενεργοποιηθεί, έχει κινητοποιηθεί, δηλαδή έχουν βγει οι προσκλήσεις εκδήλωσης ενδιαφέροντος προς τους φορείς υλοποίησης προκειμένου να υλοποιηθούν προτάσεις από τους τελικούς δικαιούχους για να ενταχθούν τα έργα στα προγράμματα -αυτό σημαίνει ενεργοποίηση του προγράμματος- ότι έχουν υποβληθεί στη συνέχεια από τους φορείς υλοποίησης από τους τελικούς δικαιούχους, από τους δήμους, από τις νομαρχίες, από τα υπουργεία, τις περιφέρειες, τους οργανισμούς,  για να ενταχθούν στα προγράμματα πάνω από εννέα χιλιάδες τριακόσιες προτάσεις έργων και δράσεων που αντιπροσωπεύουν το 55% του Κοινοτικού Πλαισίου Στήριξης.
      Ενοχλεί ότι ήδη έχουν ενταχθεί στα προγράμματα οκτώ χιλιάδες εκατό έργα προϋπολογισμού πάνω από 16 δισεκατομμύρια ευρώ, πάνω από 5,5 τρισεκατομμύρια δραχμές, δηλαδή το 51% του Κοινοτικού Πλαισίου Στήριξης έχει εγκεκριμένη χρηματοδότηση.
      Μήπως γνωρίζετε τι σημαίνει αυτό το ποσό; Ότι το 70% του προϋπολογισμού του Β΄ Κοινοτικού Πλαισίου Στήριξης αντιστοιχεί σ’ αυτόν τον προϋπολογισμό των έργων που έχουν ήδη ενταχθεί και έχουν πάρει πράσινο φως και χρηματοδοτούνται για να υλοποιηθούν. Κατανείμαμε δηλαδή σε λιγότερο από ενάμιση χρόνο με απόλυτα ανοικτές και διαφανείς διαδικασίες, ένα μέγεθος 5,5 τρισεκατομμυρίων δραχμών σε έργα που έχουν πλήρη επωνυμία, ταυτότητα, στόχευση, χρονοδιάγραμμα και προϋπολογισμό. Και αυτό παρά τις αυξημένες απαιτήσεις.
      Ελάχιστοι πίστευαν -και βεβαίως όχι εσείς- πως θα μπορούσαμε να πετύχουμε ένα τέτοιο αποτέλεσμα σ’ ένα τόσο σύντομο χρονικό διάστημα.
      Το αποκεντρωμένο σύστημα διαχείρισης που εμείς αποφασίσαμε και εσείς δεν ψηφίσατε, λειτούργησε αποτελεσματικά και έχει τεράστια δυναμική. Και αυτό σας ενοχλεί. 
      Να επισημάνω επίσης ότι πάνω από το 28% του Κοινοτικού Πλαισίου Στήριξης έχει συμβολαιοποιηθεί, έχουν προαχθεί οι συμβάσεις με τους αναδόχους, δηλαδή βρίσκεται στη διαδικασία εκτέλεσης και υλοποίησης.
      Κυρίες και κύριοι συνάδελφοι της Νέας Δημοκρατίας, δείχνετε μία ιδιαίτερη ευαισθησία στο θέμα της απορρόφησης ή καλύτερα στη  μη απορρόφηση. Και επειδή έχετε αυτήν την ευαισθησία, θα περίμενε κανείς πως θα φροντίζατε να έχετε σωστή ενημέρωση. Επειδή, όμως, δεν το επιζητάτε και ασχολείστε συνέχεια με τα στοιχεία του καλοκαιριού του 2002, τουλάχιστον το Δεκέμβριο του 2002, θα ήθελα να σας ενημερώσω και για το σημείο αυτό και ταυτόχρονα να καταθέσω τον πίνακα προς ενημέρωσή σας –και ολόκληρου του ελληνικού λαού- της πραγματικής εικόνας που αφορά την απορρόφηση για όλα τα προγράμματα των περιφερειών και των Υπουργείων.
      (Στο σημείο αυτό ο Υφυπουργός Οικονομίας κ. Πάχτας καταθέτει για τα Πρακτικά το προαναφερθέν έγγραφο, το οποίο έχει ως εξής:
      
      (Να φωτογραφηθεί ο πίνακας της σελίδας 90)
      
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Οι πληρωμές του κοινοτικού προϋπολογισμού, δηλαδή οι εισροές κοινοτικών πόρων στη χώρα μας όπως και στα άλλα κράτη-μέλη, είναι το μοναδικό στοιχείο που αναγνωρίζει η ευρωπαϊκή επιτροπή για την πορεία εκτέλεσης του Κοινοτικού Πλαισίου Στήριξης.
      Σύμφωνα, λοιπόν, με τα στοιχεία που είναι καταχωρημένα στο ολοκληρωμένο πληροφοριακό σύστημα, το μοναδικό λογιστικό σύστημα που αναγνωρίζει η ευρωπαϊκή επιτροπή, η χώρα μας έχει ήδη εισπράξει ανεξάρτητα από τις δαπάνες που έχει κάνει –που είναι πολύ περισσότερες βεβαίως- έχει ήδη εισπράξει 3,5 δισεκατομμύρια ευρώ, ποσό που αντιστοιχεί στο 110% της αναλογούσης συνδρομής της διετίας 2000-2001. Αυτό σημαίνει ότι ένα χρόνο πριν από την κανονιστική προθεσμία απορρόφησης των δεσμεύσεων αυτών που είναι το τέλος του 2003, όπως γνωρίζετε, με τον κανόνα ν+2, η χώρα μας έχει ήδη καλύψει την υποχρέωση αυτή κατά μέσο όρο. Το σύνολο των αιτήσεων που έχει υποβληθεί στην επιτροπή και αναμένονται αντίστοιχες εισροές είναι ακόμα μεγαλύτερο και ανέρχεται σε 3,8 δισεκατομμύρια ευρώ. Δηλαδή το 18% του συνόλου των πόρων που δικαιούται η χώρα μας για το Γ΄ Κοινοτικό Πλαίσιο Στήριξης, έχει ήδη καταγραφεί και εισρεύσει στη χώρα μας.
      Η επίδοση αυτή είναι πολύ ικανοποιητική, συγκρινόμενη με τα υπόλοιπα κράτη-μέλη. Η Ευρωπαϊκή Ένωση, η επιτροπή αναγνωρίζει στην τελευταία της έκθεση πως η Ελλάδα είναι από τις λίγες χώρες που δεν αντιμετωπίζει προβλήματα απώλειας πόρων λόγω μη απορρόφησης με την εφαρμογή του κανόνα ν+2. Και επειδή δεν θέλετε να γνωρίζετε, ρωτήστε τι συμβαίνει στα άλλα κράτη-μέλη να σας πληροφορήσω και γι’ αυτό. Τα κράτη-μέλη έχουν δεσμευμένους πόρους στον κοινοτικό προϋπολογισμό και τη διετία 2000-2001, 26,2 δισεκατομμύρια ευρώ. 
      Με βάση, λοιπόν, τις πληρωμές που έχουν γίνει μέχρι σήμερα από την επιτροπή γι’ αυτήν την περίοδο, τα κράτη-μέλη έχουν απορροφήσει το 91%. Η αντίστοιχη απορρόφηση για την Ελλάδα προσεγγίζει το 110%, είναι πολύ μεγαλύτερη από αυτόν τον μέσο όρο. Γι’ αυτό για την Ελλάδα δεν υπάρχει κίνδυνος απώλειας πόρων, ενώ υπάρχει αυτός ο κίνδυνος για πολλά άλλα κράτη-μέλη της Ευρωπαϊκής Ένωσης.
      Αυτή, λοιπόν, είναι η πορεία που συνεχώς θέλετε όχι απλά να αμφισβητείται, αλλά να υπονομεύσετε, να διαβάλετε. 
      Και θέλω και εγώ με τη σειρά μου, αγαπητοί συνάδελφοι της Νέας Δημοκρατίας, να θέσω ένα ερώτημα σε σας. Ακούμε εδώ και τρία χρόνια ότι η Ελλάδα έχει χάσει δισεκατομμύρια και τρισεκατομμύρια από το Γ΄ Κοινοτικό Πλαίσιο Στήριξης. Το είπατε εσείς, το είπε ο Αρχηγός σας, ο κ. Καραμανλής. 
      Ήθελα, λοιπόν, στη δευτερολογία σας να μας απαντήσετε στο εξής απλό ερώτημα: Χάθηκαν πόροι τελικά από το Γ΄ Κοινοτικό Πλαίσιο Στήριξης για την Ελλάδα; Και αν χάθηκαν πόσοι είναι; Πόσα δισεκατομμύρια, πόσα τρισεκατομμύρια; Θα περιμένουμε αυτήν την απάντηση, γιατί από αυτήν θα κριθεί η αξιοπιστία του κόμματος της Νέας Δημοκρατίας που επί τρία χρόνια δεν κάνει τίποτα άλλο παρά να ψεύδεται λέγοντας ότι η Ελλάδα έχει χάσει ή χάνει τρισεκατομμύρια από το Γ΄ Κοινοτικό Πλαίσιο Στήριξης. Θα περιμένουμε την απάντησή σας. 
      ΗΛΙΑΣ ΚΑΛΛΙΩΡΑΣ: Για το δεύτερο σας μιλάμε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Αυτές είναι, αγαπητοί συνάδελφοι, οι επιδόσεις της χώρας μας. Είναι οι επιδόσεις που καταφέραμε εμείς, ως Κυβέρνηση, μαζί με ολόκληρη την ελληνική κοινωνία σ’ ένα γιγάντιο έργο που ξεκίνησε από την 1-1-2000, τη μεγαλύτερη αναπτυξιακή προσπάθεια που δέχθηκε ποτέ η πατρίδα μας. Και πετύχαμε τους στόχους αυτούς. 
      Και το αναγνωρίζουν όλοι εκτός από εσάς, τη Νέα Δημοκρατία. Διότι δεν σας ενδιαφέρουν αυτοί οι στόχοι, όπως δεν σας ενδιαφέρει και η αναπτυξιακή μας προσπάθεια. Να την πλήξετε επιδιώκετε. 
      Αυτό κάνετε άλλωστε όταν εκμεταλλεύεστε κατά τον πιο στυγνό τρόπο την ταλαιπωρία που ένας δρόμος ή ένα έργο αναμφίβολα περιέχει, ακόμα και αν αυτή η ταλαιπωρία διαρκεί περισσότερο απ’ όσο πρέπει. Αυτό επιδιώκετε χωρίς κανένα δισταγμό. 
      Κάθε έργο που γίνεται στη χώρα θέλετε να το συνοδεύετε και με ένα σκάνδαλο ή μία παρανομία, όταν ξαφνικά ανακαλύπτετε την ποιότητα στα δημόσια έργα ή το θεσμικό πλαίσιο στα δημόσια έργα, όταν ξαφνικά ανακαλύπτετε ελέγχους στα δημόσια έργα. Πότε τα ανακαλύψατε όλα αυτά; Ποιον πείθετε ότι ειλικρινά ενδιαφέρεστε για τα ζητήματα ποιότητας ή για το σύστημα παραγωγής των δημοσίων έργων; Πότε ασχοληθήκατε σοβαρά με τα θέματα αυτά;
      Ολοκληρώσατε ένα ολόκληρο Α΄ Κοινοτικό Πλαίσιο Στήριξης που μέχρι τότε αποτελούσε τη μεγαλύτερη αναπτυξιακή προσπάθεια για τη χώρα μας. Μπορείτε να μας πείτε αν είχατε σύστημα ελέγχων, αν είχατε, όπως έχουμε εμείς, ειδικό σύμβουλο για να ελέγχει όλα τα έργα; Ελέγξαμε τρεισήμισι χιλιάδες έργα από το Β΄ Κοινοτικό Πλαίσιο Στήριξης. Μπορείτε να μας πείτε εάν ελέγξατε ένα έργο από το Α΄ Κοινοτικό Πλαίσιο Στήριξης; 
      Περιμένω και εδώ την απάντησή σας για να δει και εδώ ο ελληνικός λαός την αξιοπιστία σας. Διότι εμείς κάναμε ελέγχους για να αναδείξουμε τα προβλήματα και να τα διορθώσουμε, για να έχουμε αποτελεσματικότητα, ποιότητα και διαφάνεια, που χρειάζεται ο ελληνικός λαός.
      ΑΡΙΣΤΕΙΔΗΣ ΤΣΙΠΛΑΚΟΣ: Μου επιτρέπετε μία διακοπή για να σας δώσω την απάντηση;
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Αυτό που κάνετε είναι να εκμεταλλεύεστε συνεχώς, κατά απαράδεκτο και δημαγωγικό τρόπο ακόμα και στο επίπεδο του Ευρωπαϊκού Κοινοβουλίου, τα αποτελέσματα των ελέγχων που εμείς κάνουμε και εμείς δημοσιοποιούμε ως ελληνικές αρχές, τα αποτελέσματα των ελέγχων που εμείς, αυτή η Κυβέρνηση υιοθέτησε και θεσμοθέτησε ακριβώς γιατί το αντιμετωπίζει σαν μία διαδικασία βελτίωσης της αποτελεσματικότητας, της διαφάνειας και της ποιότητας. Και αναμένουμε τα αποτελέσματα των ελέγχων, όπως είπα και προηγουμένως, για να βελτιωνόμαστε διαρκώς, να παρεμβαίνουμε όπου απαιτείται. Διότι για εμάς ο έλεγχος είναι συστατικό στοιχείο του προγραμματισμού μας και της δουλειάς μας. 
      Για εσάς η έννοια αυτή είναι άγνωστη, διότι δεν την είχατε καν υλοποιήσει στη διάρκεια της διακυβέρνησής σας. Διότι δεν έχετε συνειδητοποιήσει το μέγεθος της προσπάθειας που επιχειρεί η χώρα. Αναζητείτε εναγωνίως τις όποιες αστοχίες, που σαφώς υπάρχουν. Και όπου βέβαια αυτές υπάρχουν, τις ταυτίζετε με σκάνδαλα και διαπλοκή.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν μας λέτε ποιες είναι;
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Αυτό κάνετε και στην περίπτωση του Κτηματολογίου. Αυτό κάνετε και στην περίπτωση των σιδηροδρομικών έργων. Ενώ γνωρίζετε πολύ καλά ότι και στο Κτηματολόγιο και στα σιδηροδρομικά έργα δεν πρόκειται περί σκανδάλων. Εσείς οι αμέτοχοι κριτές δημαγωγείτε πάνω σε μία πρωτοφανή προσπάθεια που κάνει μία ολόκληρη κοινωνία που εργάζεται σκληρά για να πετύχει στόχους, οράματα, εργάζεται για να καλύψει ελλείμματα και κενά δεκαετιών. Εσείς που ποτέ δεν σκύψατε πάνω από καμία προσπάθεια, εσείς που ενώ μας λέτε ότι καθυστερούμε, ότι χάνουμε πόρους, ότι συμβαίνουν πολλά παράξενα στο Κοινοτικό Πλαίσιο Στήριξης, αλλά  δεν έχετε πει τίποτα τόσα χρόνια για το τι πρέπει να κάνουμε για να βελτιωθούμε, για να πάμε πιο γρήγορα.
      Δεν μπορεί αυτός ο στόχος του μηδενισμού και της απαξίωσης που έχετε βάλει, να επιτευχθεί. Δεν έχει καμία δύναμη, καμία δυναμική μέσα του. Είναι δικός σας στόχος και κανενός άλλου. Είναι κενός στόχος για το λαό μας. Γι’ αυτό άλλωστε και δεν επιτυγχάνεται τόσα χρόνια. Δεν μπορείτε να πλήξετε κάτι δημιουργικό που εξελίσσεται. Δεν μπορείτε να μηδενίσετε ένα έργο που γίνεται ακόμα και αν αυτό το έργο υστερεί σε σχέση που η ίδια η κοινωνία επιθυμούσε.
      Έχετε μετατραπεί τα τελευταία χρόνια σε μείζονα παραγωγό των απεχθέστερων εικόνων της Ελλάδας, σε σταθερό μαχητή κατά της ανάδειξης των επιτυχιών της χώρας, ωσάν να ευχόσασταν αυτές οι επιτυχίες να μην υπήρχαν προκειμένου να μπορέσετε να αρθρώσετε αντιπολιτευτικό λόγο. Αναμένετε με αγωνία την επόμενη φυσική καταστροφή, πυρκαγιά, καταιγίδα, σεισμό, εκτροχιασμό, πλημμύρα για να καταγγείλετε το αδιάφορο, το αδίστακτο και το ανίκανο κράτος. Αναζητάτε εναγωνίως την ύπαρξη της κατσαρίδας σ’ ένα νοσοκομείο και θέλετε να αγνοείτε τα δεκαπέντε νέα νοσοκομεία που κτίστηκαν σε όλη την Ελλάδα τα τελευταία χρόνια από το Κοινοτικό Πλαίσιο Στήριξης. Επικροτείτε άκριτα οποιαδήποτε κριτική ασκείται από διεθνή οργανισμό κατά της χώρας και δεν έχετε να πείτε τίποτα για τις θετικές αναφορές αυτών των ίδιων των οργανισμών, όπως κάνετε σήμερα με τη δεύτερη έκθεση συνοχής της επιτροπής της Ευρωπαϊκής Ένωσης.
      Μήπως γνωρίζετε, κύριες και κύριοι συνάδελφοι, το μοναδικό και θλιβερό φαινόμενο στην Ευρώπη ότι οι Έλληνες Ευρωβουλευτές της Νέας Δημοκρατίας με δεκάδες ερωτήσεις τους για το Κοινοτικό Πλαίσιο Στήριξης στο Ευρωπαϊκό Κοινοβούλιο καταγγέλλουν συστηματικά την Ελλάδα; Ότι ζητούν εναγωνίως να πληροφορηθούν για δήθεν σκάνδαλα, αποτυχίες, παρανομίες και ατασθαλίες; Ποιο άλλο στόχο μπορεί να εξυπηρετεί μια τέτοια τακτική από το να πλήττει το κύρος και την αξιοπιστία της χώρας στα κοινοτικά όργανα; Ποια λέξη ταιριάζει σε μια τέτοια πρακτική; 
      Αποτελείτε, κύριοι συνάδελφοι της Νέας Δημοκρατίας, με τους συναδέλφους σας στο Ευρωκοινοβούλιο τη μοναδική και θλιβερή εξαίρεση σε όλη την Ευρώπη, το μοναδικό και θλιβερό φαινόμενο σε όλη την Ευρώπη.
      Όλα αυτά τα χρόνια επενδύετε στην αποτυχία. Δε διερωτηθήκατε ποτέ ποια είναι η απόδοση αυτής της επένδυσης; Τι σας προσέφερε τελικά η τακτική να ποντάρετε τόσα χρόνια στην απώλεια των κοινοτικών πόρων και να διαψεύδεστε; Να προβλέπετε μικρό έως και ανύπαρκτο το Γ΄ Κοινοτικό Πλαίσιο Στήριξης και η χώρα να πετυχαίνει τη μεγαλύτερη ενίσχυση μεταξύ των χωρών της Ένωσης; Να διαδίδετε ότι δε θα επιτευχθεί η ΟΝΕ και σήμερα να είστε συνοδοιπόροι με τις ισχυρότερες χώρες της Ευρώπης; Να στοιχηματίζετε ότι το νέο αεροδρόμιο των Σπάτων δε θα λειτουργήσει και να μοιάζετε απογοητευμένοι που σήμερα χαρακτηρίζεται ως ένα από τα καλύτερα της Ευρώπης; Να διαδίδετε ότι θα μας αφαιρέσουν τη διοργάνωση των Ολυμπιακών Αγώνων και σήμερα να σιωπάτε, γιατί πλέον άλλη είναι η κατάσταση; 
      Τι σας προσφέρει τελικά να ισχυρίζεστε ότι η ελληνική οικονομία σχεδόν καταρρέει, ενώ, δυστυχώς για εσάς, αυτή η οικονομία έχει τριπλάσιους ρυθμούς ανάπτυξης και τετραπλάσιους ρυθμούς επενδύσεων σε σχέση με την ευρωζώνη; Αυτή η οικονομία που βελτίωσε το εισόδημα του εργαζόμενου και ταυτόχρονα μείωσε τον πληθωρισμό, αυτή η οικονομία που πέτυχε τους στόχους σύγκλισης και ταυτόχρονα αύξησε τις κοινωνικές δαπάνες, διαθέτει πολύ σημαντικούς πόρους για τις υποδομές της. Αυτοί οι ρυθμοί, κατά τους ισχυρισμούς σας, οφείλονται σχεδόν αποκλειστικά στους κοινοτικούς πόρους που καταγγέλλετε ταυτόχρονα ότι δεν είμαστε ικανοί να απορροφήσουμε. 
      Συνιστά αυτό στάση υπεύθυνης πολιτικής δύναμης; Προσφέρετε με αυτόν τον τρόπο στην ενημέρωση του ελληνικού λαού; Όχι βέβαια! Και αυτό σας το έχει ανταποδώσει επανειλημμένα ο ελληνικός λαός, γιατί σε αντίθεση με όλα τα μεγάλα ευρωπαϊκά κόμματα δεν έχετε άποψη, θέση, όραμα. Το μόνο όραμα που έχετε, είναι αυτή καθεαυτή η εξουσία που περιμένετε να πέσει στα χέρια σας σαν ώριμο φρούτο.
      Όχι σαν επιβεβαίωση μιας εναλλακτικής πολιτικής προς τον ελληνικό λαό, η αντιπολίτευσή σας είναι η αποθέωση της μιζέριας και ενός απίστευτου λαϊκισμού, ενός επικίνδυνου λαϊκισμού που υποτιμά τη νοημοσύνη των πολιτών και κυρίως υπονομεύει τα κεκτημένα τους.
      ΗΛΙΑΣ ΚΑΛΛΙΩΡΑΣ: Για το Γ΄ Κοινοτικό Πλαίσιο Στήριξης μιλάμε, κύριε Υπουργέ. Σταματήστε πια!
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κάνετε πολύ μεγάλο λάθος να αγνοείτε ότι η παρατεταμένη διακυβέρνηση της χώρας από το ΠΑΣΟΚ δεν αποτελεί καθόλου τυχαίο γεγονός. Αυτό επέλεξε ο ελληνικός λαός, γιατί είχε τους λόγους του. 
      Ο λαός, συνάδελφοι της Νέας Δημοκρατίας, αναγνωρίζει αυτό που εσείς θέλετε να δηλητηριάσετε, ψαρεύοντας στα θολά νερά μιας δύσκολης καθημερινότητας. Αναγνωρίζει ποια είναι η πολιτική δύναμη που του ανοίγει προοπτικές και ελπίδες, που ανταμείβει τους κόπους τους, που αναβαθμίζει συνεχώς τη ζωή του, που εγγυάται για το μέλλον του. Η παρουσία μας στη διακυβέρνηση του τόπου δεν αποτελεί τυχαίο γεγονός. Ήταν πάντα και παραμένει μια ανοικτή προσδοκία στον ελληνικό λαό.
      Αυτό που εσείς σαν πολιτική μειοψηφία δεν θέλετε να αναδεικνύεται, ο λαός το αναγνωρίζει. Ποιος μπορεί να αρνηθεί, εκτός βεβαίως από τη Νέα Δημοκρατία, ότι διασφαλίσαμε παράλληλα με τους εθνικούς πόρους ένα επίσης πρωτοφανές ύψος κοινοτικών πόρων στα πλαίσια του Γ΄ Κοινοτικού Πλαισίου Στήριξης, για να ολοκληρώσουμε τους φιλόδοξους αναπτυξιακούς στόχους, που σχεδιάσαμε μαζί με την κοινωνία και σήμερα υλοποιούμε βήμα-βήμα, μέρα-μέρα, με όλους τους φορείς της χώρας μας;
      Ποιος μπορεί να αρνηθεί, εκτός από τη Νέα Δημοκρατία, ότι η Ελλάδα διαχειρίζεται από μόνη της περισσότερους κοινοτικούς πόρους από αυτούς που διατέθηκαν στην Κοπεγχάγη στο σύνολο των δέκα κρατών-μελών της Ευρωπαϊκής Ένωσης; Πώς η χώρα μας από βαλκανική χώρα της Ευρωπαϊκής Ένωσης έγινε ευρωπαϊκή χώρα των Βαλκανίων; Πώς σήμερα το εθνικό εισόδημα της Ελλάδος των δέκα εκατομμυρίων κατοίκων είναι διπλάσιο του συνολικού εισοδήματος των τριάντα πέντε εκατομμυρίων κατοίκων των γειτονικών μας χωρών (Αλβανία, Σκόπια, Βουλγαρία, Ρουμανία);
      Ποιος δεν αναγνωρίζει, εκτός από τη Νέα Δημοκρατία, την αναβάθμιση του διεθνούς ρόλου της χώρας;
      Ποιος μπορεί να αρνηθεί, εκτός βέβαια από τη Νέα Δημοκρατία, ότι παρά τις δυσκολίες προσαρμογής στα νέα διεθνή δεδομένα η ελληνική ύπαιθρος μετατρέπεται σταδιακά από σημείο φυγής σε πόλο έλξης παραγωγικών πρωτοβουλιών νέων ανθρώπων και ξένων τουριστών;
      Έχουμε το μικρότερο ποσοστό ενδοπεριφερειακών ανισοτήτων σε όλα τα κράτη-μέλη της Ευρωπαϊκής Ένωσης. Συνεχώς μειώνεται η ενδοπεριφερειακή ανισότητα στην πατρίδα μας, ενώ στην Ευρώπη των δεκαπέντε οι ανισότητες αυξάνονται συστηματικά μεταξύ των περιφερειών τους.
      Αυτό είναι ένα από τα θετικότερα στοιχεία της πρόσφατης έκθεσης της Επιτροπής για την Ελλάδα. 
      Πότε επιτέλους η Νέα Δημοκρατία θα αισθανθεί περήφανη για μια κρίσιμη επιτυχία της χώρας μας; Και εδώ αποσιωπήσατε το στοιχείο αυτό από την πρωτομιλία σας. Ποιος, λοιπόν, αγνοεί πως η αυριανή Ήπειρος, που σήμερα είναι η πρώτη περιφέρεια σε ρυθμό ανάπτυξης στην πατρίδα μας, με την Εγνατία, το δυτικό άξονα, το νέο λιμάνι της Ηγουμενίτσας και τον κεντρικό άξονα της Ελλάδας θα είναι μια διαφορετική  περιφέρεια από τη σημερινή Ήπειρο;
      Όλα αυτά, κυρίες και κύριοι συνάδελφοι, κανείς δεν τα αρνείται παρά μόνο εσείς. Δεν τα αρνείται ο ελληνικός λαός γιατί όλα όσα έγιναν και γίνονται δεν προέκυψαν, δεν μας χαρίστηκαν από κανέναν. Αποτέλεσαν προϊόν μιας κυβερνητικής πρωτοβουλίας, μιας κοινωνικής συναίνεσης και σκληρής προεκλογικής προσπάθειας. 
      Εκεί στηρίζεται η αισιοδοξία για το μέλλον, στηρίζεται στον αγώνα που δώσαμε και που απέδωσε πολλά. Στηρίζεται στο μεγάλο αγώνα που δίνουμε καθημερινά και σε εκείνον που θα δώσουμε με την κοινωνία και τους φορείς της με μια βαθιά πεποίθηση ότι κτίζουμε με σταθερά βήματα το μέλλον του τόπου. Μέχρι σήμερα περάσαμε τις δυσκολίες και το σκόπελο του σχεδιασμού της πρώτης περιόδου. Τα στοιχεία που κατέθεσα είναι τα μοναδικά στοιχεία που αναγνωρίζει η Ευρωπαϊκή Ένωση. Ελπίζω να έχουμε την απάντησή σας για τα στοιχεία αυτά στη δευτερολογία σας. 
      Ευχαριστώ, αγαπητοί συνάδελφοι.
      ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, μου πήρε λίγο χρόνο να συνέλθω από το παραλήρημα στο οποίο επιδόθηκε ο κύριος Υφυπουργός. Διότι ο κύριος Υφυπουργός είναι αμετανόητος. Αντί να συναισθανθεί τις ευθύνες του, αντί να απαντήσει στα ουσιαστικά ζητήματα που θέτει η επερώτησή μας και τα οποία στηρίζονται σε πραγματικά στοιχεία, επιδόθηκε για μια ακόμη φορά σε μία άθλια και απαράδεκτη επίθεση κατά της Νέας Δημοκρατίας, παραποιώντας και συκοφαντώντας βεβαίως τις θέσεις μας.
      Θα έλεγα ότι οι ισχυρισμοί του είναι πρωτοφανείς. Ωστόσο, κύριε Πάχτα, ματαιοπονείτε. Σας ξεπέρασε σε αθλιότητα πριν από λίγες μέρες ο κύριος Πρωθυπουργός εδώ στη Βουλή, καταθέτοντας «Το Πιστεύω» του δικτάτορα Παπαδόπουλου και επιχειρώντας να το ταυτίσει με τις θέσεις της Νέας Δημοκρατίας. Άρα ο πήχης είναι πολύ ψηλά. Για να ξεπεράσετε τον Πρωθυπουργό θα έπρεπε και εσείς, μέσα στο παραλήρημα που είχατε εδώ, να καταθέσετε τίποτα κείμενα του Παττακού, επιχειρώντας να τα ταυτίσετε και αυτά με τις θέσεις της Νέας Δημοκρατίας, γιατί μόνο αυτό έλειπε από την ομιλία σας. Όλα τα άλλα ήταν στο ίδιο μήκος κύματος, με την προσπάθεια του Πρωθυπουργού πριν από λίγες μέρες εδώ στη Βουλή να μας πείσει ότι για τα κακά του τόπου δεν φταίει η Κυβέρνηση που κυβερνά και που χάνει τη μία ευκαιρία μετά την άλλη, αλλά φταίει η Αντιπολίτευση.
      Εμείς σας ζητήσαμε εδώ να μας πείτε συγκεκριμένα πράγματα για το πώς κλείνει το Β΄ Κοινοτικό Πλαίσιο Στήριξης, πώς προχωράει το Γ΄ Κοινοτικό Πλαίσιο Στήριξης, διότι όλα τα επίσημα στοιχεία που έχουμε από τις ίδιες τις υπηρεσίες σας δημιουργούν μεγάλες ανησυχίες. Αυτές οι ανησυχίες με πολύ τεκμηριωμένο και ήπιο -θα έλεγα- τρόπο εκφράστηκαν από τους συναδέλφους. Εσείς ήλθατε εδώ και παραληρούσατε αντί να απαντήσετε επί της ουσίας. 
      Σας έχουμε κάνει και ερωτήσεις για να μας δώσετε τα τελευταία στοιχεία που πριν από λίγο καταθέσατε, τα οποία θα μελετήσουμε και θα δούμε τι ακριβώς συμβαίνει, γιατί πάντα έχετε μία τάση να προσπαθείτε να παρουσιάσετε τα πράγματα διαφορετικά απ’ ό,τι είναι και να παραπλανήσετε το Κοινοβούλιο, όπως έχετε επανειλημμένως κάνει -και σας έχω καταγγείλει εγώ απ’ αυτό εδώ το Βήμα και στο παρελθόν, ότι υιοθετείτε αναληθείς ισχυρισμούς- και όπως επιχειρήσατε να κάνετε και σήμερα. 
      Σας έχω ακούσει τα τελευταία χρόνια -υπερβολικά ίσως- να λέτε ότι δε θα χαθεί ούτε μία δραχμή από το Β΄ Κοινοτικό Πλαίσιο Στήριξης. Όταν μάθατε ότι σε λίγο το νόμισμά μας θα γίνει ευρώ αρχίσατε να μας λέτε ότι δεν θα χαθεί ούτε ένα ευρώ.
      Τώρα ποια είναι η πραγματικότητα; Ότι γύρω στα 500 δισεκατομμύρια δραχμές ή αν θέλετε 1,5 δισεκατομμύριο ευρώ από το Β΄ Κοινοτικό Πλαίσιο Στήριξης βρίσκονται στον αέρα, διότι δεν αναγνωρίζει η Ευρωπαϊκή Επιτροπή δαπάνες που κάνατε στα πλαίσια του Β΄ Κοινοτικού Πλαισίου Στήριξης. Έχει ξεκινήσει μια διαδικασία διαπραγμάτευσης για το ποιο μέρος αυτού του ποσού θα πληρωθεί στο τέλος.
      Πήγε ο κ. Χριστοδουλάκης στις Βρυξέλλες, είδε τον κ. Μπαρνιέ διότι το θέμα σας ξεπέρασε εσάς τον ίδιο. Γίνεται μια συζήτηση και ελπίζουμε, ευχόμαστε παρά το γεγονός ότι υπάρχουν όλες αυτές οι απαράδεκτες μεθοδεύσεις, οι συμπληρωματικές συμβάσεις, η αδιαφάνεια, να πάρουμε τα χρήματα από την Ευρωπαϊκή Ένωση μέχρι την τελευταία δραχμή, μέχρι το τελευταίο ευρώ. Αυτό το ευχόμαστε, γιατί αλλιώς θα πρέπει να τα πληρώσει ο ελληνικός λαός. Αρκετά έχετε φορτώσει στις πλάτες του ελληνικού λαού τα τελευταία χρόνια να πληρώνει, μη φορτώσουμε κι αυτά. 
      Εγώ ανησυχώ διότι ακόμα και σήμερα που σας δώσαμε την ευκαιρία να επαναλάβετε τον ισχυρισμό σας ότι δε θα χαθεί ούτε μια δραχμή ούτε ένα ευρώ δεν τον επαναλάβατε και το αφήσατε φλου, διότι γνωρίζετε ότι υπάρχει πρόβλημα. Και δεν μπορείτε βεβαίως πια να κομπάσετε ξανά, όπως κομπάζατε επί αρκετά χρόνια εδώ, ότι δε θα χαθεί ούτε μια δραχμή ούτε ένα ευρώ. Μας είπατε ότι θα προσπαθήσετε να μη χαθεί, αλλά δεν μπορείτε να το εγγυηθείτε διότι ξέρετε ότι υπάρχει πρόβλημα. Και αυτό σας ζητήσαμε να μας εγγυηθείτε. Μπορείτε να το εγγυηθείτε; 
      Έχετε δευτερολογία. Μπορείτε να μας πείτε ότι στο τέλος, όταν θα κλείσουν όλες οι διαδικασίες για το Β΄ Κοινοτικό Πλαίσιο Στήριξης ότι η Ελλάδα θα πάρει όλα τα χρήματα που της αναλογούσαν; Διότι ήδη έχετε αρχίσει τις μεθοδεύσεις. Τα έργα που τα είχατε σπρώξει στο Γ΄ Κοινοτικό Πλαίσιο Στήριξης, επειδή δεν τελείωσαν όπως έπρεπε στο Β΄, τα φέρατε πάλι πίσω στο Β΄ για να δικαιολογήσετε τις δαπάνες. Έχετε ξεκινήσει πάλι όλη αυτήν την προσπάθεια της συσκότισης του ελληνικού λαού, διότι αυτή είναι η πραγματικότητα. Και μας ο ρόλος μας ως Αντιπολίτευση, όσο και να μη σας αρέσει, είναι να επισημαίνουμε τις αδυναμίες της πολιτικής, διότι εμάς μας ενδιαφέρει το μέλλον. Και το μέλλον το υπονομεύετε και το υποσκάπτετε και με τον τρόπο που διαχειρίζεστε το Γ΄ Κοινοτικό Πλαίσιο Στήριξης για το οποίο πάλι σας κάναμε συγκεκριμένες ερωτήσεις στην επερώτηση και αντί να δώσετε συγκεκριμένες απαντήσεις ήρθατε εδώ και μας είπατε περί ανέμων και υδάτων και παραληρούσατε. Αυτή είναι η πραγματικότητα.
      Είναι ή δεν είναι αλήθεια ότι η Ελλάδα είναι η φτωχότερη χώρα στην Ευρωπαϊκή Ένωση και ότι όλες οι περιφέρειες της χώρας είναι από τις φτωχότερες στην Ευρωπαϊκή Ένωση; Εγώ είδα και την τελευταία έκθεση που έβγαλε για το μέλλον της οικονομικής και κοινωνικής συνοχής η Ευρωπαϊκή Ένωση, κοίταξα τα στοιχεία και είδα ότι εξακολουθούμε και έχουμε τεράστια προβλήματα. Στις είκοσι πέντε περίπου φτωχότερες περιφέρειες της Ευρωπαϊκής Ένωσης οι εννέα περιφέρειες είναι ελληνικές. Είναι εννέα από τις είκοσι πέντε. Είναι σχεδόν όλες οι περιφέρειες της χώρας. Είναι δεκατρείς οι περιφέρειες της χώρας και οι εννέα βρίσκονται στις είκοσι πέντε φτωχότερες. Καμία δε βρίσκεται στις πλουσιότερες. 
      Είπατε εδώ πριν ότι έχουμε το μικρότερο δείκτη περιφερειακών ανισοτήτων. Βεβαίως και έχουμε το μικρότερο δείκτη περιφερειακών ανισοτήτων. Όταν όλες μας οι περιφέρειες είναι φτωχές, λογικό είναι να μην έχουμε μεγάλες ανισότητες, διότι όλη τη χώρα την έχετε καταδικάσει στη φτώχεια και στην παρακμή τόσα χρόνια.
      Πήρατε το 1981 την Ελλάδα να βρίσκεται στο 72% του μέσου όρου του ΑΕΠ των σημερινών «15» και μετά από είκοσι χρόνια την υποβιβάσατε στο 69%. Περάσαμε μια εικοσαετία απόκλισης, η οποία ήταν βεβαίως πιο έντονη στη δεκαετία του 1980. Δεν παύει όμως να είναι γεγονός ότι η δική σας πολιτική εφαρμόστηκε όλα αυτά τα χρόνια.
      Και επειδή σας αρέσει και μιλάτε για την τριετία της Νέας Δημοκρατίας ότι δήθεν δεν έκανε τίποτα, το 1989 όταν παραλάβαμε τη διακυβέρνηση της χώρας, το κατά κεφαλήν εισόδημα της Ελλάδας ήταν στο 58% του μέσου κοινοτικού όρου, όταν το είχατε παραλάβει στο 72% και το κατεβάσατε στο 58%. Και μέσα σε μια τριετία, όταν το 1993 αναλάβατε την κυβέρνηση είχε φτάσει στο 64%. Και όλα αυτά τα χρόνια στα οποία έχετε κάνει όλα αυτά τα θαύματα για τα οποία προσπαθήσατε να μας πείσετε εδώ, από το 64% πήγατε στο 69%. Και οι φτωχότερες περιφέρειες της χώρας, όπως η Ήπειρος, η Δυτική Ελλάδα, η Ανατολική Μακεδονία και Θράκη, η Πελοπόννησος, τα Ιόνια νησιά, η Θεσσαλία, το Βόρειο Αιγαίο, η Δυτική Μακεδονία, η Κρήτη συγκαταλέγονται ανάμεσα στις φτωχότερες περιφέρειες της Ευρωπαϊκής Ένωσης. Δε δείχνετε να ανησυχείτε ούτε από τις καθυστερήσεις του Γ΄ Κοινοτικού Πλαισίου Στήριξης, τις οποίες επισημαίνουν και οι εκθέσεις των δικών σας υπηρεσιών. Δε θα ξαναδιαβάσω τις εκθέσεις αυτές, σας τις έχω διαβάσει στο παρελθόν και αποδεικνύεται ότι έχετε την τάση εδώ να προσπαθείτε να μας παραπλανήσετε. 
      Έχετε τις δικές σας εκθέσεις. Μας δώσατε τώρα καινούρια στοιχεία. Μα, τα στοιχεία αυτά σας τα ζητάμε μήνες τώρα και δε μας τα δίνετε. Έπρεπε να γίνει επερώτηση για να τα φέρετε στη Βουλή; Και αποδεικνύουν τα καινούρια στοιχεία τίποτε το διαφορετικό; Πάλι μας μιλάτε για ενεργοποιήσεις, για δαπάνες. Ξέρουμε όλοι ότι το Γ΄ Κοινοτικό Πλαίσιο Στήριξης λειτουργεί διαφορετικά από το Β΄ Κοινοτικό Πλαίσιο Στήριξης. Τώρα, εκτός από τις προκαταβολές, δεν παίρνουμε τις δαπάνες που κάνουμε από την Ευρωπαϊκή Ένωση, τις βάζουμε από δικούς μας πόρους. Έχουν γίνει μάλιστα και προεισπράξεις αυτών των δαπανών που θα πραγματοποιηθούν. 
      Ο έλεγχος ξέρουμε ότι θα γίνει μετά το 2003, στη μέση του προγράμματος. Η καθυστέρηση ήταν δεδομένη τα δύο πρώτα χρόνια. Μέχρι να φτάσει η περίοδος να γίνουν οι έλεγχοι από την Ευρωπαϊκή Ένωση, δεν μπορείτε να μας πείσετε για τίποτα, διότι εκείνη την περίοδο θα έρθει η Ευρωπαϊκή Ένωση και θα πει αν όλα έχουν γίνει σύμφωνα με τους κανονισμούς. Και αν δεν έχουν γίνει σύμφωνα με τους κανονισμούς, τότε είναι που θα πει στην Ελλάδα «τα χρήματα που πληρώσατε, θα είναι από εθνικούς πόρους» και δε θα υπάρξει η απαιτούμενη κοινοτική συμμετοχή, όπως τώρα έρχονται για το Β΄ Κοινοτικό Πλαίσιο Στήριξης και λένε ότι έχουν αμφιβολίες και δεν δίνουν την αποπληρωμή του Β΄ Κοινοτικού Πλαισίου Στήριξης και υπάρχει αυτή η διαπραγμάτευση στις Βρυξέλλες. Στο τέλος ξυρίζουν το γαμπρό, κύριε Υφυπουργέ. Και εδώ θα είμαστε –εμείς τότε βεβαίως θα είμαστε κυβέρνηση και θα προσπαθούμε να λύσουμε τα προβλήματα που έχει δημιουργήσει η πολιτική σας- κανένας δε θα φύγει απ’ αυτή τη χώρα και οι ευθύνες σας θα αναδειχθούν και στο τέλος, διότι είναι μεγάλο το πρόβλημα που έχετε δημιουργήσει με το Γ΄ Κοινοτικό Πλαίσιο Στήριξης. 
      Και ούτε δα είναι και κανένα κατόρθωμα –το λέτε και το ξαναλέτε, το λέει και ο Πρωθυπουργός- το ότι πήραμε αυτούς τους πόρους για το Γ΄ Κοινοτικό Πλαίσιο Στήριξης. Αυτό είναι μια κοινοτική πολιτική. Όπως πήραμε μεγάλα ποσά για το Β΄ Κοινοτικό Πλαίσιο Στήριξης, πήραμε και μεγάλα ποσά για το Γ΄ Κοινοτικό Πλαίσιο Στήριξης. Εμείς τα είχαμε διαπραγματευθεί για το Β΄ Κοινοτικό Πλαίσιο Στήριξης, στο Εδιμβούργο είχε γίνει η διαπραγμάτευση, αλλά δεν βγήκαμε ποτέ να πούμε ότι εμείς τα εξασφαλίσαμε μόνο με τη δική μας διαπραγματευτική δεινότητα, διότι αυτό είναι μια κοινοτική πολιτική. Υπάρχουν και άλλες χώρες που διαπραγματεύονται γι’ αυτά τα πράγματα, όπως η Ισπανία που έχει πολύ μεγαλύτερο ειδικό βάρος στην Ευρώπη από την Ελλάδα. Είχαμε κάνει τις συμμαχίες που έπρεπε, για να εξασφαλίσουμε για τις χώρες της Συνοχής και στο Β΄ Κοινοτικό Πλαίσιο Στήριξης τους πόρους που χρειαζόταν η χώρα μας. Κάτι αντίστοιχο, το αυτονόητο δηλαδή, έγινε και για το Γ΄ Κοινοτικό Πλαίσιο Στήριξης. Μη μας λέτε τώρα ότι ξαφνικά ήταν η τεράστια επιτυχία το Βερολίνο, ότι πήραμε τόσους πολλούς πόρους, ήταν μια συγκεκριμένη ευρωπαϊκή πολιτική. Εμείς παίξαμε το ρόλο που έπρεπε να παίξουμε σα χώρα, αυτονόητα πράγματα, δεν είναι αυτό η επιτυχία. Η επιτυχία είναι να μπορέσουμε να αξιοποιήσουμε τους πόρους αυτούς. Και εκεί είναι που πάσχουμε. Δεν μπορούμε να αξιοποιήσουμε τους κοινοτικούς πόρους και γι’ αυτό επερωτάσθε. Δεν επερωτάσθε για τους πόρους που μας έδωσε η Ευρωπαϊκή Ένωση. Ασφαλώς και μας έχουν δώσει τη δυνατότητα να κάνουμε την πολιτική μας. Επερωτάσθε όμως για το ότι δεν μπορείτε να αξιοποιήσετε αυτούς τους πόρους. Και σε αυτό δε δώσατε απαντήσεις. 
      Τώρα υπάρχει και ένα μείζον ζήτημα με τη διεύρυνση. Σε λίγα χρόνια αν δεν αξιοποιήσουμε καλά αυτούς τους πόρους, μπαίνουν οι χώρες της διεύρυνσης. Το επόμενο Κοινοτικό Πλαίσιο Στήριξης θα έχει περιφέρειες της διεύρυνσης. Τώρα είναι κάπου τριάντα καινούριες περιφέρειες που θα μπουν στο ΣΤΟΧΟ 1 με αποτέλεσμα οι ελληνικές περιφέρειες να πάνε προς τα κάτω.
      Θα έχουν λιγότερη σημασία, δε θα είμαστε η φτωχότερη χώρα στην Ευρωπαϊκή Ένωση, όχι γιατί θα έχουμε κάνει κάποιο θαύμα, αλλά επειδή θα μπουν χώρες φτωχότερες από εμάς. Και εδώ πρέπει να γίνει η διαπραγμάτευση. Έχει μεγάλη σημασία να φροντίσουμε, επειδή το μέσο κοινοτικό ΑΕΠ θα πέσει…
      ΑΡΙΣΤΕΙΔΗΣ ΤΣΙΠΛΑΚΟΣ: Θα μας σώσουν οι Αλβανοί.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είναι αυτό. Είναι ότι θα πέσει το μέσο κοινοτικό ΑΕΠ και κάποιες περιφέρειας της χώρας που βρίσκονται κάτω από 75% και θα έμπαιναν στο στόχο 1, μπορεί να ξεπεράσουν το 75% και έτσι να βρεθούν εκτός. Πρέπει, λοιπόν, στις μεταβατικές διατάξεις που θα υπάρξουν στις διαπραγματεύσεις, να δώσουμε μεγάλη σημασία.  Αυτά είναι τα προβλήματα που μας απασχολούν. Το μέλλον κοιτάμε, όπως και να μη χαθούν άλλες ευκαιρίες. 
      Θα ήθελα στη δευτερολογία του ο κύριος Υπουργός –και από αυτήν θα κριθεί- να παραδεχθεί τα πραγματικά προβλήματα και να μας πει τι σκοπεύει να κάνει για να αντιμετωπίσει τα  κακώς κείμενα. Γιατί τα κακώς κείμενα, είναι πολλά και τα ανέδειξαν οι συνάδελφοι στην επερώτηση. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο Βουλευτής κ. Παναγιώτης Σκανδαλάκης ζητεί ολιγοήμερη άδεια απουσίας του στο εξωτερικό. Η  Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
      Τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, εβδομήντα ένας μαθητές και μαθήτριες και έξι συνοδοί-δάσκαλοι από το 7ο Δημοτικό Σχολείο Τρικάλων και πενήντα τρεις μαθητές και μαθήτριες και πέντε συνοδοί-καθηγητές από το 2ο Γυμνάσιο Τρικάλων. 
      Η Βουλή τούς καλωσορίζει.
      Θέλω να πω ότι έχουμε σήμερα κοινοβουλευτικό έλεγχο και γι’ αυτό βρίσκονται στη Βουλή οι Βουλευτές που ερωτούν και ο Υπουργός που απαντά.
      (Χειροκροτήματα απ’ όλες τις πτέρυγες της Βουλής)
      Ο κ. Καλλιώρας έχει το λόγο για να δευτερολογήσει.
      ΗΛΙΑΣ ΚΑΛΛΙΩΡΑΣ: Κύριε Υφυπουργέ, σας άκουσα για είκοσι πέντε λεπτά και ειλικρινά, αν είχα βαθμό ανησυχίας άλφα, έχω πάει σε βαθμό ανησυχίας ωμέγα. Διότι όχι μόνο δεν απαντήσατε στα ερωτήματα, αλλά κάνατε το ευθύ και σκόπιμο πολιτικό ατόπημα να γυρίσετε την επερώτηση λες και συζητούσαμε για τη Νέα Δημοκρατία. Κύριε Υφυπουργέ, για το Κοινοτικό Πλαίσιο Στήριξης μιλάμε. Αν κάποιος μετρήσει αυτό που λέω, πόσες φορές ανέφερε τη Νέα Δημοκρατία ο κύριος Υφυπουργός, και το συγκρίνει με πόσες φορές είπε «Κοινοτικό Πλαίσιο Στήριξης» θα πιστέψει ότι τα πράγματα είναι τραγικά και χαώδη.  Κύριε Υφυπουργέ, για να μην μπερδευόμαστε δε θα μιλήσει η Νέα Δημοκρατία, αλλά εγώ διά της Νέας Δημοκρατίας θα σας πω τι λένε ορισμένες εφημερίδες και τι λέτε εσείς. Εγώ θα είμαι ο ενδιάμεσος. 
      «Γκρίνια για το Γ΄ Κοινοτικό Πλαίσιο Στήριξης, Βάσω - Βερελής κατά Χριστοδουλάκη». «Υποεπιτροπή ο Πάχτας, θερμό επεισόδιο Χρυσοχοΐδη - Δρυ. Είσαι άσχετος, είπε ο Υπουργός Γεωργίας στον Υπουργό Δημόσιας Τάξης». Για τα δικά σας θέματα μιλάω. «Κόντρες και καθυστερήσεις και υπερβάσεις έργων του Γ΄ Κοινοτικού Πλαισίου Στήριξης». «Πάχτας: Να αναλάβουν όλοι τις ευθύνες για το Κοινοτικό Πλαίσιο Στήριξης». Είναι πολλές οι δηλώσεις σας. 
      Δεύτερον, από το Υπουργείο Γεωργίας: «Ειδική Γραμματεία Προγραμματισμού και Εφαρμογών του Γ΄ Κοινοτικού Πλαισίου Στήριξης, 2.1.2003, ο ειδικός γραμματέας Ξενοφών Δουράντος με θέμα «Άμεσες απορροφήσεις του πρώτου τριμήνου του 2003»: Επί συνόλω τριάντα έξι μέτρων του προγράμματος που αφορούν τους αγρότες…» Και μιλάμε για την ξεχασμένη ύπαιθρο για την οποία εμείς έχουμε ειλικρινή αγωνία. Πρέπει να σας πω ότι δε θέλουμε να αποτύχετε, θέλουμε να πετύχει η χώρα. Όταν έκλεισα την πρωτομιλία μου σας έκανα ένα κάλεσμα, μαζί να δούμε το θέμα, να βοηθήσουμε. Είναι εθνικό θέμα το Κοινοτικό Πλαίσιο Στήριξης, το Β΄, το Γ΄ και το Δ΄ που θα έρθει. Δεν αφορούν τα κόμματα. Όμως δεν το καταλάβατε.
      Έτσι, λοιπόν, λέει ο ίδιος ο Ειδικός Γραμματέας ότι στα τριάντα έξι μέτρα που αφορούν τους αγρότες μας, τους ξεχασμένους αγρότες και την ύπαιθρο, μόνο πέντε εμφανίζουν ουσιαστικές απορροφήσεις και τριάντα ένα μέτρα μηδενική απορρόφηση. Αυτά δεν τα λέει η Νέα Δημοκρατία. Θα σας δώσω σε λίγο το συγκεκριμένο αυτό πρακτικό, με τις υπογραφές, για να ξεκαθαρίζουμε τα πράγματα. 
      Τρίτον, λέει η ΓΕΣΕΒΕΕ. «Εκτός του Κοινοτικού Πλαισίου Στήριξης εννιά στις δέκα μικρές επιχειρήσεις. Αποκλεισμένοι από τα κονδύλια οι μικρομεσαίοι». Βέβαια τους μικρομεσαίους τους «τσακίσατε» τη χρονιά που πέρασε, φορολογώντας τους τέσσερις φορές, με την κανονική φορολογία, τις αντικειμενικές αξίες, τη συνάφεια, την τριετία και την εξαετία με άλλα λόγια. 
      Δεν μπορώ να χαρακτηρίσω το γεγονός πώς έρχεστε από το Βήμα της Βουλής και λέτε αυτήν τη στιγμή ότι το πρόγραμμα της ανταγωνιστικότητας ειδικά τρέχει και βοηθούνται οι μικρομεσαίες επιχειρήσεις. Πώς μπορείτε να το λέτε αυτό; Μου κάνει ιδιαίτερη εντύπωση. 
      Το τέταρτο θέμα, κύριε Υφυπουργέ, αφορά τους οδικούς άξονες και σιδηροδρόμους. Σας ρωτώ ευθέως και θέλω να μου απαντήσετε με υποκείμενο, ρήμα, αντικείμενο. Στον ενεστώτα χρόνο μιλάμε, όχι στην παθητική φωνή. Έχει εγκριθεί από την Ευρώπη κανένα από τα μεγάλα έργα; Μιλάω για το 30% περίπου του Κοινοτικού Πλαισίου Στήριξης, που είναι οι σιδηρόδρομοι και οι οδικοί άξονες. Θέλω να μου φέρετε χαρτί να το διαβάσω αυτό. 
      Βεβαίως, σας έχει πιάσει η «πρεμούρα», η αγωνία και καλά κάνετε. Φαίνεται ότι είστε βαθιά νυχτωμένοι! Εδώ και δέκα μέρες ο Πρωθυπουργός να σας «κυνηγάει» όλους –με την καλή έννοια του πολιτικού όρου εδώ- διότι εφεύρατε και τρέχετε με τον όρο «Ασπίδα και αναδιάρθρωση των προγραμμάτων». Δηλαδή αυτά που ήταν στην κατηγορία Γ΄, που δεν υπηρετούν τους στόχους του προγράμματος, αρχίζετε να τα διώχνετε, δηλαδή αυτά για τα οποία δεν έχετε κάνει τίποτα. 
      Ξέρετε πολύ καλά και εσείς -καλύτερα από τον καθένα, γιατί είστε ο υπεύθυνος- ότι μέχρι τέλος του χρόνου, και εδώ είναι ο πανικός, όποιες αναδιαρθρώσεις κάνετε, θα τις κάνετε. Θα πάρετε την οριστική έγκριση, την εγκριτική απόφαση όπως λέμε της Ευρωπαϊκής Ένωσης, από 1-1-2004 και εντεύθεν και κλειδώνουν όλα τα προγράμματα. Αν αυτό μπορείτε να καταλάβετε τι σημαίνει για τη Νέα Δημοκρατία, που θα κυβερνά τον τόπο στη συνέχεια, κατανοείτε γιατί έχω αγωνία. Όχι εγώ αλλά η Νέα Δημοκρατία, εκφράζοντας την παράταξή μου. 
      Κύριε Υπουργέ, προχωρήσατε και έγιναν όσα έγιναν. Μας δώσατε και πίνακες. Πήραμε το 7% και από εκεί και πέρα, όπως κάνουν όλοι οι Έλληνες, έτσι και εσείς με προεισπράξεις, με προέσοδα, με δανεισμούς, με ομόλογα, παντί τρόπω δηλαδή, παίρνετε χρήματα που τα τοποθετείτε –υποτίθεται- για αυτά τα αναπτυξιακά έργα. Η Ελλάδα αυτήν τη στιγμή πέρα από τα φανερά και κρυφά χρέη έχει και «τόνους» -ας μου επιτραπεί ο όρος- από χρήματα που δανείζεται για έργα που στο τέλος πάρα πολλά από αυτά πιστεύω –δε ξέρω- ότι δεν θα γίνουν.
      Ειλικρινά, κύριε Υφυπουργέ, όταν σας άκουσα πολύ προσεκτικά στα είκοσι πέντε λεπτά που μιλήσατε, περίμενα συγκεκριμένες απαντήσεις σε συγκεκριμένες ερωτήσεις. Εσείς όμως μας μιλούσατε για τη Νέα Δημοκρατία με όλες τις αναφορές και όλες τις εκφάνσεις αυτής της λέξης «Νέα Δημοκρατία». Δυστυχώς αυτό με οδήγησε πλέον οριστικά και αμετάκλητα να καταλάβω δύο πράγματα: Πρώτον, εικονικά λέτε πως εμείς δεν ενδιαφερόμαστε από τη μία μεριά. 
      Και από την άλλη πλευρά συνειδητά παίρνετε την πολιτική απόφαση να παραπλανήσετε και να επιμένετε να παραπλανάτε τον ελληνικό λαό. Τα ερωτήματα υπάρχουν. Πάνω από τα μισά ερωτήματα δεν έχουν απαντηθεί, κύριε Υφυπουργέ, και επειδή δεν θέλουμε να βλέπουμε τις τρύπες της Δουκίσσης Πλακεντίας και όλα αυτά τα οποία γίνονται και ακούγονται και οι άλλοι συνάδελφοι είπαν σήμερα, τουλάχιστον δείξτε στη δευτερολογία σας την ευαισθησία να μας πείτε γι’ αυτά που μας πονάνε όλους τους  Έλληνες. 
      Ευχαριστώ, κύριε Πρόεδρε.
      (Στο σημείο αυτό ο Βουλευτής κ. Ηλίας Καλλιώρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο. Θέλω να προηγηθεί γιατί θέλει να φύγει. Ας του κάνουμε τη χάρη.
      Ορίστε, κύριε Σκρέκα. Έχετε τρία λεπτά.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Κράτησα το τρίτο θέμα που ήθελα να αναδείξω μέσα από την επερώτησή μας και που αφορά τον αναπτυξιακό ν. 2601/1998, έναν αναπτυξιακό νόμο μέσα από τον οποίο η ελληνική οικονομία και ο ελληνικός λαός περιμένει και περίμενε να προχωρήσουμε στον τομέα της ανάπτυξης και μέσα από την ανάπτυξη να καταπολεμηθεί η ανεργία, αλλά και να βελτιωθεί και το οικονομικό επίπεδο των Ελλήνων πολιτών.
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 
      Τα στοιχεία που έχω στα χέρια μου και που προέρχονται από το Υπουργείο Οικονομίας και Οικονομικών είναι συγκλονιστικά, κύριε Πρόεδρε, γιατί εδώ φαίνεται ότι στα τρία χρόνια λειτουργίας του αναπτυξιακού νόμου έχουν ολοκληρωθεί σε σύνολο χιλίων εξακοσίων πενήντα επενδυτικών προγραμμάτων μόνον τετρακόσια έξι, εκ των οποίων εκατόν ογδόντα δύο στο Νομό Αττικής, οκτώ στην ανατολική Μακεδονία και Θράκη και διακόσια δέκα έξι στην υπόλοιπη Ελλάδα. Αν λοιπόν, με βάση αυτά τα στοιχεία, κάνουμε τη διαίρεση διά του αριθμού των νομών της Ελλάδας, διαπιστώνεται ότι αναλογούν ανά ένα έτος δύο επενδύσεις για κάθε νομό κι επίσης έντεκα θέσεις εργασίας.
      Αν με τον τρόπο αυτό που η Κυβέρνηση αντιμετωπίζει τα θέματα ανάπτυξης πιστεύει ότι μπορεί να κτυπήσει την ανεργία, αλλά και τη φτώχεια, πιστεύω ότι απευθύνεται σε ανθρώπους που δεν καταλαβαίνουν ούτε από ανάπτυξη, αλλά ούτε και από στοιχειώδη οικονομικά θέματα, γιατί αυτό και μόνον έρχεται να επιβεβαιώσει η εγκληματική πολιτική την οποία εφαρμόζει το κυβερνών κόμμα και στον τομέα της ανάπτυξης.
      Βέβαια η Κυβέρνηση υποστηρίζει και ισχυρίζεται ότι έχουμε ρυθμούς ανάπτυξης μεγαλύτερους από ό,τι έχουν τα άλλα κράτη της Ενωμένης Ευρώπης. Όμως οι ρυθμοί ανάπτυξης της οικονομίας μας είναι τόσο μικροί και  βεβαίως κατά κύριο λόγο οφείλονται σ’ ένα μεγάλο βαθμό σ’ αυτά που μπορεί η Κυβέρνηση να απορροφήσει από τα Κοινοτικά Πλαίσια Στήριξης, που είναι πολύ κάτω από αυτό που θα έπρεπε να επιτυγχάνουμε εάν σωστά αξιοποιούσαμε τους κοινοτικούς πόρους, χωρίς να χρησιμοποιούμε ίδιους πόρους. 
      Με αυτά ολοκληρώνω τη δευτερολογία μου και σας ευχαριστώ, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης):  Κυρίες και κύριοι συνάδελφοι, όπως γνωρίζετε είχαμε αποφασίσει για την εξυπηρέτηση του έργου των Βουλευτών τη δυνατότητα μίσθωσης ενός αυτοκινήτου. Έγιναν πάρα πολλά σχόλια, τα οποία νομίζω ότι αδικούσαν τη Βουλή. Για το λόγο αυτό και ύστερα από συνεννόησή μου και με τα κόμματα και τη σύμφωνη γνώμη τους, εισηγούμαι στο Σώμα μια απόφαση, η οποία ξεκαθαρίζει απολύτως περί τίνος πρόκειται. 
      Πρώτον, ο Βουλευτής δικαιούται να μισθώσει αυτοκίνητο 1600 μέχρι 2000 κυβικών χωρίς δικαίωμα εξαγοράς της κυριότητάς του. Στη μίσθωση αυτή αν για οποιονδήποτε λόγο διακοπεί, μπορεί να υπεισέλθει η Βουλή αν  θεωρεί ότι μπορεί για τις υπηρεσίες της ή για υπηρεσίες του δημοσίου να χρησιμοποιήσει αυτοκίνητο που ένας Βουλευτής δε θα θελήσει πια να χρησιμοποιήσει ή θα πάψει να έχει την ανάγκη του. 
      Πιστεύω ότι το θέμα ξεκαθαρίζεται απολύτως, γιατί ακόμα και τα δημοσιεύματα, αν διαβάσει κανείς, ομιλούν περί πολυτελέστατων αυτοκινήτων αξία σαράντα και πενήντα εκατομμυρίων, κλπ.
      Στην απόφαση αυτή και στην εισήγησή μου προς το Σώμα αναφέρω και τον από του Συντάγματος επιβαλλόμενο λόγο της παροχής πάσης δυνατής ευχέρειας του Βουλευτή να εκπληρώνει την αποστολή του, Το μέσο κίνησης είναι, προφανώς, πρώτιστο, αλλά και το γεγονός ότι η πολιτεία, σε πλειάδα κρατικών λειτουργών και υπαλλήλων, όπως είναι οι γενικοί γραμματείς, γενικοί διευθυντές και άλλοι ανώτεροι υπάλληλοι Υπουργείων και δημοσίων οργανισμών, η ηγεσία και τα στελέχη των Ενόπλων Δυνάμεων και των Σωμάτων Ασφαλείας, αιρετά όργανα και στελέχη της τοπικής αυτοδιοικήσεως έχουν –και ορθώς, κατά τη γνώμη μου- αυτήν τη δυνατότητα, της χρησιμοποίησης δηλαδή ενός αυτοκινήτου.
      Γι’ αυτό το λόγο και με τη ρητή, επίσης, διατύπωση ότι η Βουλή θα καταβάλει μόνο το μίσθωμα, εάν οποιοσδήποτε συνάδελφος θελήσει οτιδήποτε, πέραν του βασικού εξοπλισμού του αυτοκινήτου, αυτό θα το καταβάλει ή θα συμφωνήσει με την εταιρεία χρονομίσθωσης, αυτή είναι η απόφαση, την οποία σας εισηγούμαι.
      Η εισηγητική έκθεση και το σχέδιο απόφασης έχουν ως εξής:
      (Να καταχωρισθούν η εισηγητική έκθεση και το σχέδιο απόφασης σελ.123,124,125,126)
      Ερωτάται το Σώμα: Συμφωνείτε μ’ αυτήν την απόφαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Επομένως το Σώμα ομοφώνως αποδέχεται την απόφαση αυτή η οποία έχει ως εξής:
      
      (Να καταχωρισθεί  η απόφαση σελ. 125, 126))
      
      
      ΠΡΟΕΔΡΟΣ (Απόστολος Κακλαμάνης): Παρακαλείται το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση της απόφασης αυτής.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Το Σώμα παρέσχε τη ζητηθείσα εξουσιοδότηση.
      Το λόγο έχει ο κ. Νικολόπουλος.
      ΝΙΚΟΛΑΟΣ ΝΙΚΟΛΟΠΟΥΛΟΣ: Κύριε Πρόεδρε, δεν ξέρω τι μπορεί κάποιος να σκεφτεί, όταν η Αντιπολίτευση έρχεται με μία επερώτηση τεκμηριωμένη να ζητά απαντήσεις από την Κυβέρνηση και ξαφνικά, με όποιο ρητορικό ύφος –γλυκό, σκληρό, προτεστάντη ή ιεροκήρυκος- να διαπιστώνει ότι έχουν αλλάξει οι ρόλοι. Ο κ. Πάχτας έκανε επερώτηση σήμερα στη Νέα Δημοκρατία. Έλεος! Μάλιστα, σήμερα ό,τι είπε η Νέα Δημοκρατία στηρίχθηκε σε έγγραφα των Υπουργείων. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Θα πρέπει, λοιπόν -έστω σήμερα- για το σεβασμό που όλοι οφείλουμε σ’ αυτήν την Αίθουσα, να απαντήσει ο κ. Πάχτας στο εξής: Είναι ψεύτικα τα χαρτιά που καταθέτουμε; Όλα αυτά που διαπιστώνουμε για την ανικανότητά τους, για την απώλεια των πόρων, για τις ευκαιρίες που χάνονται, τα λένε μόνοι τους!
      Κύριε Πρόεδρε, ο κ. Πάχτας έκανε δηλώσεις στα μέσα ενημέρωσης και για να διώξει τις δικές του ευθύνες –πράγματι σε κάποιες περιπτώσεις μπορεί και να μην ήταν όλες δικές του- και για να τις επιμερίσει δικαιότερα, είπε ότι τα έργα έχουν όνομα, δεν είναι ανώνυμα.
      Κύριε Πάχτα, η Νέα Δημοκρατία τα λέει αυτά; Έλεος πια! Θα μας απαντήσετε, λοιπόν, σε όσα σας καταθέσαμε; Αν δεν είχατε το χρόνο, για να μελετήσετε τα ερωτήματα που σας θέσαμε, πάρτε τα έγγραφα που σας καταθέσαμε. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Θα μας πείτε τελικά πώς στην Εφημερίδα της Κυβερνήσεως, με προγενέστερη ημερομηνία δώσατε σε παράκτια εταιρεία να αναλάβει την προείσπραξη χρημάτων για το Κοινοτικό Πλαίσιο Στήριξης, ενώ εκείνη ιδρύθηκε μέρες αργότερα;
      Δηλαδή, δεν υπάρχει «τσίπα»; Αν σε άλλο Κοινοβούλιο συλλαμβανόταν στα πράσα ο Υπουργός να λέει ψέματα, κύριε Πάχτα, θα παραιτείτο. 
      Μας είπατε τι γίνεται στα άλλα κοινοβούλια. Εμείς τι πρέπει να κάνουμε; Πρέπει να σιωπήσουμε; Αυτό μας προτείνετε, να μη βγάλουμε την αγωνία μας, να μη σας θυμίσουμε τις υποχρεώσεις σας; Ποιανού είναι αυτά τα λεφτά; Είναι δικά μας λεφτά και μπορούμε να τα διαχειριζόμαστε όπως θέλουμε; Μπορούμε να χάνουμε τις ευκαιρίες, μπορούμε να κοροϊδεύουμε τον κόσμο; 
      Είναι αλήθεια ή ψέματα ότι για τους αγρότες η σχετική έκθεση της διαχειριστικής αρχής λέει: «Χρόνια μετά την έγκριση των ΠΕΠ στον τομέα της γεωργίας ακόμη εκκρεμούν και καθυστερούν αντίστοιχες δράσεις, όπως και στα άλλα ΠΕΠ, η έκδοση ΚΥΑ για τις ολοκληρωμένες παρεμβάσεις, η έκδοση ΚΥΑ για τις δράσεις του Ευρωπαϊκού Κοινωνικού Ταμείου στις ολοκληρωμένες παρεμβάσεις, η έκδοση υπουργικής απόφασης για τις οριζόμενες δράσεις ιδιωτών-αγροτουρισμός, η απαραίτητη τροποποίηση της ΚΥΑ για τη μη δημόσια δασοπονία και η έκδοση της αντίστοιχης υπουργικής απόφασης για τις λεπτομέρειες εφαρμογής, η έκδοση της ΚΥΑ για την προώθηση και την προβολή γεωργικών προϊόντων ποιότητας, η απαραίτητη τροποποίηση της ΚΥΑ για τους βοσκότοπους, η έκδοση τυποποιημένου εντύπου υπαγωγής των επενδυτικών σχεδίων βελτίωσης που προβλέπεται στην ΚΥΑ 451». 
      Μα, τι άλλο πρέπει να πούμε για να ακούσετε, κύριε Πάχτα; Επιτέλους, λοιπόν, κάνουμε έκκληση και σε εσάς και στον κύριο Πρωθυπουργό. Ας ασχοληθεί με όλα τούτα εδώ που είναι σημαντικά και καθοριστικά για το μέλλον του τόπου και ας σταματήσετε να βρίζετε πια την κακή Νέα Δημοκρατία. Ασχοληθείτε με τα του οίκου σας και εν πάση περιπτώσει κοιτάξτε τι γίνεται γύρω μας.
      	ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκος έχει το λόγο.
      	ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, ήμουν απόλυτα βέβαιος για το παραλήρημα του κ. Πάχτα. Ακούσαμε την ίδια «κασέτα», τη γνωστή άλλωστε, της ωραιοποίησης της κατάστασης, της καταστροφολογίας εκ μέρους της Νέας Δημοκρατίας και της κινδυνολογίας. Δε γνωρίζω πραγματικά αν ο κ. Πάχτας ζει στον κόσμο του ή αν συνειδητά προσπαθεί να παραπλανήσει τη Βουλή. Ελπίζω να συμβαίνει το πρώτο.
      	Δυστυχώς, κύριε Πάχτα, δε μας έχετε πείσει, όχι επειδή δεν είπατε τίποτα σήμερα στην ομιλία σας, αλλά γιατί δεν έχετε την εμπιστοσύνη μας. Χάσατε την αξιοπιστία σας από τότε που σπεύσατε να μας κατηγορήσετε για κινδυνολογία και για καταστροφολογία, όταν δημοσιοποιήσαμε τα στοιχεία, τα οποία ύστερα από λίγο καιρό στη Βουλή τα αποδεχθήκατε ως αυθεντικά. Πώς, λοιπόν, να έχουμε εμπιστοσύνη σε αυτά που λέτε, μετά την τόσο τραγική κατάσταση που δημιουργήθηκε; Με τόση ευκολία σπεύσατε να διαψεύσετε τα στοιχεία που δημοσιοποιήσαμε, τα οποία δεν ξέρατε ότι είναι τα πραγματικά στοιχεία του δικού σας φακέλου. Ήλθατε στη Βουλή μετά από λίγο να παραδεχθείτε ότι αυτά τα πράγματα είναι αυθεντικά. Πώς να σας πιστέψουμε, κύριε Πάχτα;
      	Μας μιλήσατε για ενεργοποίηση, για συμβολαιοποίηση, μας μιλήσατε για όλη αυτήν την κατάσταση και ξέρουμε πάρα πολύ καλά τι σημαίνουν αυτά. Μόνο για υλοποίηση δε μας είπατε. Μας μιλήσατε για εισροή κοινοτικών πόρων, ξέροντας βέβαια ότι στις εισροές υπάρχει το 7% ως προκαταβολή, που φανερώνει διαφορετική εικόνα από την πραγματική. 
      Μιλήσατε ακόμα και για το Α΄ Κοινοτικό Πλαίσιο Στήριξης, κύριε Πάχτα. Επειδή είχα την ευθύνη του Α΄ Κοινοτικού Πλαισίου Στήριξης, θα σας παραπέμψω στον απολογισμό της Ευρωπαϊκής Ένωσης στο κλείσιμο του Α΄ Κοινοτικού Πλαισίου Στήριξης, το οποίο έκλεισε σε έξι μήνες και όχι σε έξι χρόνια, όπως το Β΄ Κοινοτικό Πλαίσιο Στήριξης. Εκεί θα διαβάσετε πραγματικά τι λέει η έκθεση απολογισμού για το Α΄ Κοινοτικό Πλαίσιο Στήριξης και για την ποιοτική και για την ποσοτική επάρκεια που είχε. Δώστε μας, κύριε Πάχτα, μία έκθεση δική σας για το Β΄ Κοινοτικό Πλαίσιο Στήριξης, για να τη συγκρίνουμε με την έκθεση του Α΄ Κοινοτικού Πλαισίου Στήριξης, για να σταματήσει κάποτε αυτή η καταδημαγώγηση και αυτή η δυσφήμηση.
      Κύριε Πάχτα, σας έχω κάνει μία ερώτηση για το Β΄ Κοινοτικό Πλαίσιο Στήριξης. Θέλουμε να μας απαντήσετε τώρα αν πρόκειται να έχουμε απάντηση στην ερώτηση ή όχι, γιατί η απάντηση έχει καθυστερήσει. Θέλουμε αρχικούς και τελικούς προϋπολογισμούς των προγραμμάτων του Β΄ Κοινοτικού Πλαισίου Στήριξης με τη δημόσια δαπάνη και την κοινοτική συμμετοχή και πόσα από τα προγράμματα αυτά έχουν εγκριθεί, για να θέσουμε τελεία και παύλα σε όλη αυτήν την ιστορία, για να πάψουμε ο ένας να κοροϊδεύει τον άλλον. 
      Δεν είναι δική σας υπόθεση, κύριε Πάχτα. Είπα προηγουμένως ότι είναι υπόθεση του ελληνικού λαού και έχετε υποχρέωση να βρείτε τα στοιχεία που σας καταθέσαμε και να μας πείτε πόσα από τα στοιχεία αυτά είναι ακριβή ή όχι και αν είναι δικά σας ή όχι τα στοιχεία.
      ΠΡΟΕΔΡΕΥΩΝ (Κωνσταντίνος Βρεττός): Ο κ.Κωστόπουλος έχει το λόγο.  Δεν τον βλέπω όμως εδώ. 
      Κύριοι συνάδελφοι, έχουν ολοκληρωθεί οι δευτερολογίες και το λόγο έχει ο κύριος Υφυπουργός.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Θα ήθελα να υπενθυμίσω, αγαπητοί συνάδελφοι της Νέας Δημοκρατίας, ότι στην πρωτολογία μου έθεσα τρία ερωτήματα και σας υπέστησα την προσοχή ότι από τις απαντήσεις αυτών των ερωτημάτων, θα κριθεί και η αξιοπιστία σας. Μέχρι τώρα, κωφεύετε,…
      ΓΕΩΡΓΙΟΣ ΑΛΟΓΟΣΚΟΥΦΗΣ: Εσείς επερωτάσθε. Δεν θέτετε εσείς τα ερωτήματα….
      ΧΡΗΣΤΟΣ ΠΑΧΤΑΣ (Υφυπουργός Οικονομίας): … έχετε καταπιεί τη γλώσσα σας και για την πρώτη ερώτηση που αφορά πόσα μπορεί να χάσαμε από το Γ΄ Κοινοτικό Πλαίσιο Στήριξης, έχετε καταπιεί τη γλώσσα σας και για τη δεύτερη ερώτηση που αφορά τους ποιοτικούς ελέγχους στα δημόσια έργα και έχετε καταπιεί τη γλώσσα σας και για την τρίτη ερώτηση που αφορά τους πόρους που χάσαμε από το Γ΄ Κοινοτικό Πλαίσιο Στήριξης. Έχουν καταπιεί τη γλώσσα τους τόσο ο Κοινοβουλευτικός Εκπρόσωπος κ. Αλογοσκούφης όσο και όλοι οι ομιλητές της Νέας Δημοκρατίας που δευτερολόγησαν. 
      Θα ήθελα, λοιπόν, να επανέλθω σε κάποια σημεία, για να αναδείξουμε την πραγματικότητα και να δούμε ποιος τελικά στηρίζει την προσπάθεια που γίνεται στη χώρα μας και ποιος αγωνιά για τα προβλήματα που υπάρχουν, για τις αστοχίες που υπάρχουν και ποιος παλεύει μέρα-νύχτα, για να διαμορφώσει όρους και προϋποθέσεις για να έχουμε έργα με ποιότητα, διαφάνεια και αποτελεσματικότητα, τα οποία θα δώσουν τελικό αποτέλεσμα στη σύγκλιση της χώρας μας με τις άλλες πλούσιες χώρες του κόσμου.
      Σχετικά με το Β΄ Κοινοτικό Πλαίσιο Στήριξης σας είχα θέσει ένα ερώτημα στην πρωτολογία μου. Χάσαμε χρήματα ή όχι; Και αν χάσαμε, πόσα χάσαμε;
      ΓΕΩΡΓΙΟΣ ΑΛΟΓΟΣΚΟΥΦΗΣ: Εσείς θα μας το πείτε. 
      ΑΡΙΣΤΕΙΔΗΣ ΤΣΙΠΛΑΚΟΣ: Εμείς ρωτάμε και σεις θα μας απαντήσετε.
      ΗΛΙΑΣ ΚΑΛΛΙΩΡΑΣ: Πρέπει να απαντήσετε εσείς σ’ αυτό. 
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε.
      Παρακαλώ να μη γράφονται οι διακοπές στα Πρακτικά. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Ηρεμία, κύριοι συνάδελφοι, αλλά δε θα φύγω από δω μέσα, αν δεν αναδείξουμε σε όλη τη διάρκεια της τετραετίας που πέρασε το συνεχές ψεύδος των περιεχομένων των λόγων σας. 
      Εδώ μέσα μάς έχετε πει και επί χρόνια μας βομβαρδίζετε ότι απωλέσθηκαν τρισεκατομμύρια δραχμές από το Β΄ Κοινοτικό Πλαίσιο Στήριξης. Αν ρωτήσετε έναν πολίτη στη χώρα μας αν χάθηκαν ή όχι πόροι από το Β΄ Κοινοτικό Πλαίσιο Στήριξης, θα σας πει ότι επί πέντε χρόνια η Νέα Δημοκρατία, ο Αρχηγός της, οι Βουλευτές της, λένε ότι χάθηκαν. Άρα μήπως είναι αλήθεια; Λέγε, λέγε, κάτι θα μείνει. Αυτή είναι η τακτική σας. 
      Εσείς και ο Αρχηγός σας, χρόνια μας λέγατε ότι χάνονται οι πόροι του Β΄ Κοινοτικού Πλαισίου Στήριξης. Αυτό δε μας λέγατε λίγο πριν απ’ το τέλος του 1999 όταν έπρεπε τότε να κάνουμε την πρώτη φάση του κλεισίματος του Β΄ Κοινοτικού Πλαισίου Στήριξης; Δηλαδή να αναλάβουμε νομικές δεσμεύσεις στην Ελλάδα που αντιστοιχούν στο 100% των κοινοτικών πόρων που δικαιούται η χώρα μας. Και ήταν το πρώτο στάδιο από τα τέσσερα που χρειάζονταν για να κλείσουμε το Β΄ Κοινοτικό Πλαίσιο Στήριξης. Και τότε το 1999 μας λέγατε ότι θα χαθούν πόροι. Μας λέγατε ότι δεν θα τα καταφέρουμε ότι χάθηκαν δισεκατομμύρια και τρισεκατομμύρια δραχμές. Και εμείς λέγαμε τότε ότι μέχρι το τέλος του 1999 θα δεσμεύσουμε το σύνολο των πόρων που δικαιούται η χώρα μας στον Κοινοτικό Προϋπολογισμό αναλαμβάνοντας νομικές δεσμεύσεις σε όλα τα έργα της Ελλάδος που αντιστοιχούν στο Β΄ Κοινοτικό Πλαίσιο Στήριξης. 
      Επίσης λέγαμε τότε ότι δεν θα χαθεί ούτε ένα ευρώ. Ποιος επαληθεύτηκε; Εσείς ή εμείς σε σχέση με την πρώτη φάση κλεισίματος του Β΄ Κοινοτικού Πλαισίου Στήριξης; 
      Αυτό είναι το ερώτημά μας. Είναι μια ερώτηση που επαναλαμβάνω, λοιπόν, για την τριτολογία του Κοινοβουλευτικού σας Εκπροσώπου. Χάσαμε χρήματα το 1999 με τις νομικές δεσμεύσεις, ναι ή όχι; Εμείς λέμε ότι δεν χάσαμε ούτε ένα ευρώ.
      Ακολουθεί η δεύτερη φάση. Ποιος επαληθεύτηκε, λοιπόν; Θέλουμε μία απάντηση σε αυτό. Ακολούθησε η δεύτερη φάση του κλεισίματος του Β΄ Κοινοτικό Πλαίσιο Στήριξης Δεκέμβριος του 2001. Έπρεπε μέχρι τότε το σύνολο των πόρων που είχαμε στη διάθεσή μας να το εκτελέσουμε. Να έχουμε, λοιπόν, δαπάνες στην Ελλάδα μέχρι τέλους του 2001 που θα υπερκάλυπταν το σύνολο των διαθέσιμων πόρων στον Κοινοτικό Προϋπολογισμό. Εμείς λέγαμε τότε ότι θα τα καταφέρουμε και μέχρι τέλους του 2001 θα κάνουμε δαπάνες τέτοιες που θα υπερκαλύψουν τον προϋπολογισμό της Ευρωπαϊκής Ένωσης. Και εσείς πάλι λέγατε ότι χάθηκαν δισεκατομμύρια και τρισεκατομμύρια. Ερώτημα: Ποιος επαληθεύτηκε; Εσείς ή εμείς; Εμείς λέγαμε και τότε ότι δεν χάθηκε ούτε 1 ευρώ. 
      ΓΕΩΡΓΙΟΣ ΑΛΟΓΟΣΚΟΥΦΗΣ: … 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Πόσα, λοιπόν; Απαντήστε μας. 
      ΑΡΙΣΤΕΙΔΗΣ ΤΣΙΠΛΑΚΟΣ: …
      ΗΛΙΑΣ ΚΑΛΛΙΩΡΑΣ: …
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Κραυγάζετε αλλά εμείς θέλουμε απάντηση και όχι κραυγές! Θέλουμε επίσημη απάντηση.
      ΠΡΟΕΔΡΕΥΩΝ (Κωνσταντίνος Βρεττός): Αυτό που συμβαίνει είναι πρωτοφανές! 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Θέλουμε επίσημη απάντηση και όχι κραυγές.
      ΗΛΙΑΣ ΚΑΛΛΙΩΡΑΣ: … 
      ΠΡΟΕΔΡΕΥΩΝ (Κωνσταντίνος Βρεττός): Κύριε Καλλιώρα, σας παρακαλώ!
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Όταν πάρετε το λόγο.
      ΠΡΟΕΔΡΕΥΩΝ (Κωνσταντίνος Βρεττός): Μα, δεν γράφεται τίποτε στα Πρακτικά. 
      Σας παρακαλώ, σεβαστείτε τη διαδικασία! 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Τρίτη ενότητα του κλεισίματος του Β΄ Κοινοτικό Πλαίσιο Στήριξης. Έχει να κάνει με το περιεχόμενο της προηγούμενης επερώτησης που έκανε η Νέα Δημοκρατία για το κλείσιμο του Β΄ Κοινοτικού Πλαισίου Στήριξης. Ήρθε τότε εδώ ο κ. Αλογοσκούφης και μας είπε σε εκείνη την επερώτηση ότι πέρασε η ημερομηνία που έπρεπε να κατατεθούν οι αιτήσεις αποπληρωμών, η τρίτη φάση, η τρίτη που ήταν Ιούνιο του 2002 και χάθηκαν 500 δισεκατομμύρια δραχμές. Το είπε ο κ. Αλογοσκούφης, το είπε ο κ. Τσιπλάκος, το λέτε όλοι σας εδώ και χρόνια. 
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Εκεί, λοιπόν, σας κάναμε μάθημα και σας είπαμε ότι κάνατε λάθος …
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, επιτέλους! Δεν καταλαβαίνετε ότι δεν μπορεί να συνεχιστεί αυτό; 
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Σας είπαμε ότι δεν υπάρχει θέμα …
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, σας παρακαλώ, μισό λεπτό. 
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Κύριε Αλογοσκούφη, αυτή η Βουλή δεν είναι δική σας είναι για όλους και εφαρμόζεται ο Κανονισμός για όλους!
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ! 
      Ή θα σταματήσετε ή θα βγείτε έξω. Να εξηγούμεθα, θα βγείτε έξω! Δεν μπορείτε να κάνετε ό,τι θέλετε εδώ. Μαζευτείτε. Τι είναι αυτά τα πράγματα; Ντροπή σας! Ντροπή σας και λυπάμαι που απευθύνομαι και στον κ. Τσιπλάκο που είναι παλιός κοινοβουλευτικός και πρώην Υπουργός. Δεν επιτρέπεται να διακόπτετε! 
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Δεν θέλω να πείτε τίποτε. Μη μιλάτε επιτέλους!
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΗΛΙΑΣ ΚΑΛΛΙΩΡΑΣ: …
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ και εσάς και τον κ. Καλλιώρα! 
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Να τηρείτε τον Κανονισμό, το νόμο της Βουλής! 
      ΓΕΩΡΓΙΟΣ ΑΛΟΓΟΣΚΟΥΦΗΣ: …
      ΠΡΟΕΔΡΕΥΩΝ (Κωνσταντίνος Βρεττός): Μη μιλάτε, μη μιλάτε άλλο! 
      Ορίστε, κύριε Υπουργέ, συνεχίστε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Υπήρχε, λοιπόν, το τρίτο ορόσημο που ήταν και αποτέλεσμα της συζήτησης που κάναμε με το περιεχόμενο της επερώτησης των Βουλευτών της Νέας Δημοκρατίας της προηγούμενης για το Κοινοτικό Πλαίσιο Στήριξης. Και εκεί μας είχατε πει ότι δεν υποβάλλαμε τις εκθέσεις. Και εκεί σας ενημερώσαμε και τότε κατανοήσαμε ότι υπήρχε και τέταρτο στάδιο για το κλείσιμο του Β΄ Κοινοτικού Πλαισίου Στήριξης. Το τρίτο ορόσημο είχε να κάνει με την υποβολή των τελικών εκθέσεων και εμείς σας είχαμε πει ότι υποβάλαμε όλες τις τελικές εκθέσεις για όλα τα προγράμματα, για εβδομήντα επιχειρησιακά προγράμματα υποβάλλαμε όλες τις εκθέσεις που περιλαμβάνουν το φυσικό αντικείμενο που υλοποιήσαμε με τις δαπάνες του Δεκέμβρη του 2001 και εξασφαλίσαμε και που αφορούσαν τον Κοινοτικό Προϋπολογισμό του 1999 για τον οποίον αναφέρθηκα προηγουμένως.
      Υπήρχε και ένα τέταρτο ορόσημο, το οποίο το αγνοούσατε τότε, η ημερομηνία η καταληκτική και η κανονιστική στις 31 Μαρτίου του 2003, δηλαδή όχι χθες, όχι προχθές, όχι το 1999, όχι το 2001, αλλά το Μάρτη του 2003, μετά από ενάμιση μήνα. Τότε, λοιπόν, σας είπαμε ότι αυτή είναι η κανονιστική ημερομηνία όπου πρέπει το κάθε κράτος-μέλος να υποβάλει τις τελικές εκθέσεις αποπληρωμής.
      Μέχρι τώρα, λοιπόν, εμείς λέμε και επαναλαμβάνουμε ότι δεν χάθηκε ούτε 1 ευρώ. Εσείς λέγατε επί χρόνια ότι χάθηκαν δισεκατομμύρια και τρισεκατομμύρια. Περιμένω, λοιπόν, από σας να μας πείτε πού χάθηκαν τα χρήματα.
      Έρχομαι τώρα να κλείσω το Β΄ Κοινοτικό Πλαίσιο Στήριξης με την τέταρτη φάση, τη φάση που υλοποιούμε σήμερα και που δεν ξεκίνησε σήμερα. Ξεκίνησε μία σειρά πρωτοβουλιών που αναλάβαμε προκειμένου να τακτοποιήσουμε όλα τα προγράμματά μας, γι’ αυτό και κάναμε τις επανειλημμένες αναθεωρήσεις. Συνεχίστηκε με τη διασφάλιση των δεσμεύσεών μας στον Κοινοτικό Προϋπολογισμό στο τέλος του 1999, με την κάλυψη των πληρωμών μας στο τέλος του 2001, με την ολοκλήρωση των τελικών εκθέσεων τον Ιούνιο του 2002 και την υποβολή τους και βεβαίως με την προετοιμασία που κάνουμε τώρα μετά από τη μεθοδολογία που συμφωνήσαμε με την Ευρωπαϊκή Επιτροπή για να υπάρχει μία διαδικασία έγκυρη και αξιόπιστη σε ό,τι αφορά το κλείσιμο του Β΄ Κοινοτικού Πλαισίου Στήριξης γιατί μεριμνούμε και μεριμνήσαμε για να είναι ομαλό το κλείσιμο του Β΄ Κοινοτικού Πλαισίου Στήριξης.
      Πού βρισκόμαστε, λοιπόν, σήμερα στην τελική ευθεία για την αποπληρωμή των προγραμμάτων;
      Έχουμε ήδη εισπράξει -και το έχουμε πει επανειλημμένα και το επαναλαμβάνουμε και σήμερα- το σύνολο των πόρων που δικαιούται η χώρα μας, το 92%, το μάξιμουμ που δικαιούται. Το υπόλοιπο 8% έχει να κάνει με την τέταρτη φάση στην οποία αναφέρθηκα και προηγουμένως, που λήγει στις 31 Μαρτίου του 2003, που από εκεί θα κριθούμε αν πράγματι όλες οι δράσεις των δήμων, των νομαρχιών –που δεν είναι δικοί μας και δικοί σας, η κοινωνία είναι- των περιφερειών, των οργανισμών και των Υπουργείων είναι σωστές, ότι πράγματι υπάρχει μία απόλυτα σωστή διαχείριση του Β΄ Κοινοτικού Πλαισίου Στήριξης. Αυτό το 8% θα έλθει μετά την αίτηση των αποπληρωμών από τη χώρα μας. 
      	Και μέχρι σήμερα από τα εβδομήντα δύο προγράμματα που είναι σε εξέλιξη στα πλαίσια του Β΄ Κοινοτικού Πλαισίου Στήριξης έχουμε υποβάλει τριάντα αιτήσεις και στις περισσότερες από αυτές η διαδικασία αποπληρωμής βρίσκεται στο τελικό στάδιο από πλευράς της Ένωσης. Έγκαιρα και πριν τη λήξη της κανονικής προθεσμίας της 31ης Μαρτίου θα έχουμε υποβάλει το σύνολο των σχετικών αιτήσεων αποπληρωμής και τότε θα κάνουμε πάλι το λογαριασμό μας.
      	Θέλω να τονίσω επίσης ότι από τα κράτη-μέλη από τα 15,5 δισεκατομμύρια ευρώ που είναι στη διάθεση για το κλείσιμο του Β΄ Κοινοτικού Πλαισίου Στήριξης, μόνο τα 0,5 δισεκατομμύρια έχει πληρωθεί. Τα υπόλοιπα 15 δισεκατομμύρια ευρώ περιμένουν τις αιτήσεις αποπληρωμών, για να σας διαβεβαιώσουμε για μια ακόμη φορά ότι και η Ελλάδα ούτε στο σημείο αυτό υστερεί, είναι μπροστά από πολλές άλλες χώρες. Κάνουμε δε ό,τι απαιτείται για να διασφαλίσουμε την εισροή και των τελευταίων κοινοτικών πόρων στη χώρα μας. 
      Έρχομαι στο Γ΄ Κοινοτικό Πλαίσιο Στήριξης. Σας έθεσα και εδώ το ερώτημα. Χάσαμε ή δεν χάσαμε πόρους; Σεις δεν είσθε, οι Βουλευτές της Νέας Δημοκρατίας –ή αποστασιοποιείσθε απ’ αυτά που έχετε πει τόσο καιρό;- που λέγατε ότι χάσαμε τρισεκατομμύρια από το Γ΄ Κοινοτικό Πλαίσιο Στήριξης; Ο Αρχηγός σας, ο κ. Καραμανλής, δεν τα έλεγε αυτά; Οι Ευρωβουλευτές σας στις Βρυξέλλες δεν έχουν κάνει επανειλημμένα ερωτήματα και ερωτήσεις ότι χάθηκαν πόροι από το Γ΄ Κοινοτικό Πλαίσιο Στήριξης, ένα και δύο χρόνια πριν από την καταληκτική ημερομηνία το Δεκέμβρη του 2003 που τότε θα φανεί αν θα χάσουμε ή δεν θα χάσουμε και εμείς λέμε ότι δεν θα χάσουμε; Περιμένω και εδώ την απάντησή σας, κύριοι συνάδελφοι της Νέας Δημοκρατίας. Και αναφέρομαι στις επανειλημμένες δηλώσεις σας, του Αρχηγού σας, των Ευρωβουλευτών σας. Εμείς λέμε και επαναλαμβάνουμε ότι δεν χάθηκε ούτε θα χαθεί ένα ευρώ από το Γ΄ Κοινοτικό Πλαίσιο Στήριξης. Σεις λέτε ότι χάθηκαν τρισεκατομμύρια, ότι υπάρχουν αναπορρόφητα, ότι υπάρχει κίνδυνος απώλειας πόρων. Και αυτές οι δηλώσεις έγιναν και εδώ στο Κοινοβούλιο από Βουλευτές σας, αλλά και στις Βρυξέλλες από τους Ευρωβουλευτές σας. Μάλιστα θα καταθέσω κατάλογο ερωτήσεων των Ευρωβουλευτών σας που αποτελούν ντροπή για σας και το πολιτικό σύστημα. Από τις εκατόν τέσσερις ερωτήσεις που έχουν υποβληθεί από τους Ευρωβουλευτές και των δεκαπέντε κρατών-μελών της Ευρωπαϊκής Ένωσης, ενενήντα έξι είναι ερωτήσεις των δικών σας Ευρωβουλευτών και οκτώ από τα υπόλοιπα δεκατέσσερα κράτη-μέλη. Αλλά δεν είναι εκεί το πρόβλημα. Το πρόβλημα είναι το περιεχόμενο αυτών των ερωτήσεων. Στο περιεχόμενο των ερωτήσεών σας έχετε έναν καταγγελτικό λόγο, καταγγέλλετε τη χώρα σας, την Ελλάδα ότι έχει κακοτεχνίες, ότι υπάρχουν σκάνδαλα, παρανομίες και αδιαφάνεια στα κονδύλια του Γ΄ Κοινοτικού Πλαισίου Στήριξης. Και βέβαια οι έλεγχοι έχουν γίνει βροχή στην Ελλάδα. Δεν υπάρχει τέτοιο περιεχόμενο ούτε σε μια ερώτηση άλλων Ευρωβουλευτών. Αποτελεί μοναδικό και θλιβερό φαινόμενο ο χειρισμός και η πολιτικοποίηση που κάνετε του Γ΄ Κοινοτικού Πλαισίου Στήριξης. 
      Καταθέσαμε τα στοιχεία από σήμερα και έχετε την τόλμη και το θράσος, κύριε Αλογοσκούφη, να μας πείτε ότι δεν έχετε στοιχεία; Κάθε μήνα κάνουμε ανακοινώσεις και στην ιστοσελίδα του Γ΄ Κοινοτικού Πλαισίου Στήριξης έχουμε τα αποτελέσματα αυτά κάθε μήνα, βήμα-βήμα για κάθε πρόγραμμα. Είναι ανοικτό βιβλίο το Γ΄ Κοινοτικό Πλαίσιο Στήριξης. 
      Σας μιλάμε για ενεργοποιήσεις. Μα, αυτό το επιβάλλουν οι νέοι κανονισμοί. Δεν μπορεί να υπάρξει καμία δαπάνη στην Ελλάδα, καμία εισροή από την Ευρωπαϊκή Ένωση αν δεν έχουν προηγηθεί οι ενεργοποιήσεις. Και εκεί σας λέμε ότι έχουμε τελειώσει σχεδόν με τις ενεργοποιήσεις, πολλά χρόνια πριν από το κλείσιμο του Γ΄ Κοινοτικού Πλαισίου Στήριξης. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Θα χρειασθώ ένα-δυο λεπτά ακόμη, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Θα σας δώσω, κύριε Υπουργέ, λίγο χρόνο ακόμα. Θα δώσω δε και στον κ. Αλογοσκούφη, αν χρειασθεί.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Σύμφωνα λοιπόν με τους νέους κανονισμούς, όλα αυτά πρέπει να προηγηθούν, γιατί όλα τα άλλα έπονται. Αλλά αυτό δείχνει την πρόοδο του Γ΄ Κοινοτικού Πλαισίου Στήριξης.
      Και θα κλείσω με μία φράση στο σημείο αυτό. Κύριοι συνάδελφοι, με τους ρυθμούς που υλοποιούμε το Γ΄ Κοινοτικό Πλαίσιο Στήριξης, στις αρχές του 2003 θα έχουμε ουσιαστικά ενεργοποιήσει το σύνολο του προϋπολογισμού του Γ΄ Κοινοτικού Πλαισίου Στήριξης. Και στο τέλος του 2003 θα έχουμε εντάξει προγράμματα ενέργειας και δράσης που θα αποτελούν σχεδόν το 100% του Γ΄ Κοινοτικού Πλαισίου Στήριξης. Και θα έχουμε λάβει νομικές δεσμεύσεις στο τέλος του 2004. Συμβολαιοποιημένα όλα θα εκτελούνται, δύο χρόνια πριν από την καταληκτική ημερομηνία του 2006 που τελειώνει η προγραμματική περίοδος. Αυτό που λέτε εσείς το πετυχαίναμε στο τέλος του 1999 και τρέχαμε μέχρι τελευταία στιγμή πράγματι. Τώρα, δύο χρόνια πριν θα τα έχουμε υλοποιήσει. Θα έχετε μία εικόνα της πραγματικότητας. Αλλά εδώ είμαστε, τα επόμενα τέσσερα, πέντε χρόνια θα κρινόμαστε συνεχώς ως Κυβέρνηση για την πορεία μας και ακόμα θα αναρωτιέστε συνέχεια για να απαντάτε γι’ αυτά που λέτε σήμερα. Να θυμάστε αυτά που λέτε σήμερα. 
      Αλλά όλα αυτά είναι μόνο ευθύνη της Κυβέρνησης; Η Ευρωπαϊκή Επιτροπή, στην οποία πολύ εύκολα στέλνετε τις ερωτήσεις σας, δεν έχει καμία ευθύνη; Θα καταθέσω, βεβαίως, τις ερωτήσεις των Ευρωβουλευτών σας, για να δούμε αν ταυτίζεσθε με αυτό ακριβώς το φαινόμενο των δικών σας Ευρωβουλευτών και το περιεχόμενο κυρίως που υπάρχει στις ερωτήσεις. Είναι καταγγελτικός λόγος για τη χώρα μας. 
      (Στο σημείο αυτό ο Υφυπουργός Οικονομίας κ. Χ. Πάχτας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      (Να φωτογραφηθούν οι σελίδες 148, 149, 150)
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Θέλω να υπενθυμίσω, κύριοι συνάδελφοι, ότι όλα δεν γίνονται τυχαία. Υπάρχουν νέοι κανονισμοί και σαφώς υπάρχουν καθυστερήσεις σε πολλά μέτωπα. Για τις καθυστερήσεις αυτές ευθύνη έχει μόνο το κράτος μέλος; Έχει μόνο η Πορτογαλία, μόνο η Ισπανία, μόνο η Γαλλία, μόνο η Γερμανία, μόνο η Ελλάδα; Δεν έχει η Ευρωπαϊκή Επιτροπή; Δεν υπάρχει κανένα ερώτημα από τους Ευρωβουλευτές σας προς την Επιτροπή. Ενώ όλες οι άλλες ερωτήσεις των Ευρωβουλευτών των άλλων κρατών – μελών είναι προς την Επιτροπή γιατί δεν βοηθούν τη χώρα τους, γιατί έχουν κανονισμούς που δεν βοηθούν τη χώρα τους. 
      Και κλείνοντας, γιατί δεν έχω το χρόνο, θέλω να σας διαβάσω από την έκθεση του Ελεγκτικού Συνεδρίου της Ευρωπαϊκής Επιτροπής κάποια αποσπάσματα. Γιατί αυτό που κανένα θεσμικό όργανο ούτε η Επιτροπή ούτε το Ελεγκτικό Συνέδριο της Επιτροπής δεν αμφισβητεί, το αμφισβητεί για λόγους μικροπολιτικής και μικρόνοης αντιμετώπισης σημαντικών θεμάτων η Νέα Δημοκρατία. 
      Δεν θα κουραστούμε να λέμε ότι το Γ΄ Κοινοτικό Πλαίσιο  Στήριξης γίνεται σε ένα περιβάλλον διαφορετικά για όλους. Ερώτημα: και αυτό δικαιολογεί καθυστερήσεις στην εκκίνηση του Γ΄ Κοινοτικού Πλαισίου Στήριξης; Κι εμείς λέμε σαφέστατα «ναι». Αυτό άλλωστε το αποδίδει με χαρακτηριστικό τρόπο η έκθεση του Ελεγκτικού Συνεδρίου. 
      Διαβάζω αποσπάσματα. Στο σημείο 3,8 της εν λόγω έκθεσης αναφέρεται: «Λόγω της εξαιρετικά καθυστερημένης λήψης αποφάσεων από την Επιτροπή, ορισμένες αναλήψεις υποχρεώσεων χρειάστηκαν να μεταφερθούν στο επόμενο οικονομικό έτος». Κι εσείς καταγγέλλετε την Ελλάδα γι’ αυτό. 
      Στο σημείο 3,25 της ίδιας έκθεσης αναφέρεται: «Οι καθυστερήσεις στο κλείσιμο των περιόδων μέχρι το 1999 για το Β΄ Κοινοτικό  Πλαίσιο  Στήριξης οφείλονται κυρίως στο γεγονός ότι η Επιτροπή δεν έλαβε εγκαίρως τα αναγκαία μέτρα σε συνέχεια των αποτελεσμάτων τόσο των δικών της ελέγχων όσο και αυτών του Συνεδρίου». Κι εσείς καταγγέλλετε την Ελλάδα γι’ αυτές τις καθυστερήσεις.
      Στο σημείο 3,31 της εισηγητικής έκθεσης αναφέρεται: «Μόλις τον Οκτώβρη του 2001 η Επιτροπή διευκρίνισε το ρόλο της όσον αφορά την επαλήθευση της συμμόρφωσης των συμπληρωμάτων προγραμματισμού με τους σχετικούς κανονισμούς. Τελικά αντί για την απλοποίηση του προγραμματισμού των διαρθρωτικών ταμείων δημιουργήθηκε μία νέα διαδικασία, γεγονός που επιδείνωσε τις καθυστερήσεις και προκάλεσε προβλήματα ερμηνείας». 
      Και συνεχίζει το Ελεγκτικό Συνέδριο: «Σ’ αυτά τα προβλήματα διαδικασιών  προγραμματισμού προστέθηκε η πολυπλοκότητα των κανονιστικών κειμένων σχετικά με τις δαπάνες και συνεχιζόμενες αβεβαιότητες στην ερμηνεία ορισμένων βασικών στοιχείων, όπως η επιλεξιμότητα των δαπανών και άλλες».
      Και κλείνω με μία φράση, κύριε Πρόεδρε. Στο σημείο 3,33 του Ελεγκτικού Συνεδρίου της Ευρωπαϊκής Επιτροπής προς την Ευρωπα?κή Επιτροπή: «Αυτοί οι διάφοροι λόγοι εξηγούν τη γενική και σημαντική υπέρβαση της προβλεπόμενης από τους κανονισμούς προθεσμίας για την έγκριση των παρεμβάσεων, οι οποίες σχεδόν στο σύνολό τους εγκρίθηκαν από την Επιτροπή μόλις στο τέλος του οικονομικού έτους 2001». Και επί τρία χρόνια πυροβολείτε την Ελλάδα, ότι φταίει η Ελλάδα που καθυστέρησαν αυτές οι εγκρίσεις. Αυτό που κάνει το Ελεγκτικό Συνέδριο της Επιτροπής δεν έχετε την τόλμη ούτε να δείξετε, γιατί κάνετε μικροπολιτική γιατί έχετε αναγάγει το Κοινοτικό Πλαίσιο Στήριξης σε αντιπαράθεση πολιτική, που δεν ισχύει αυτό. Σε αντίθεση με όλους τους Βουλευτές των κρατών – μελών της Ευρωπαϊκής Ένωσης, εσείς αποτελείτε θλιβερό φαινόμενο. Και θα ακολουθήσουμε στη συνέχεια, στις τριτολογίες, στα θέματα αυτά. 
      Παρακαλώ, περιμένω απαντήσεις στα ερωτήματα που σας έθεσα και για την ποιότητα και για τους χαμένους πόρους του Β΄ Κοινοτικού Πλαισίου Στήριξης και για τους χαμένους του Γ΄ Κοινοτικού Πλαισίου Στήριξης. 
      Ευχαριστώ, κύριε Πρόεδρε, και συγγνώμη για τον πρόσθετο χρόνο που πήρα.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, φαίνεται ότι ο κύριος Υφυπουργός -γενικά ως εκπρόσωπος της Κυβέρνησης βεβαίως, διότι δεν είναι προσωπικά εδώ τα ζητήματα- δεν έχει αντιληφθεί το ρόλο του, ότι όταν επερωτάται στην ουσία καταγγέλλεται. Και ήρθε εδώ και αντί να δώσει τις απαντήσεις που οφείλει να δώσει, άρχισε να βάζει αυτός ερωτήματα. Αν είναι δυνατόν! Και έφτασε στο σημείο, αφού έχει κατηγορήσει στο παρελθόν όλους τους συναδέλφους του Υπουργούς, έχει κατηγορήσει τους περιφερειάρχες, έχει κατηγορήσει τους νομάρχες, έχει κατηγορήσει τους δημάρχους, τώρα να έρθει και να κατηγορήσει και την Ευρωπαϊκή Επιτροπή ότι εκείνη φταίει γιατί η Ελλάδα δεν μπορεί να εκμεταλλευτεί τα χρήματα που έχει πάρει από την Ευρωπαϊκή  Ένωση.
      Και θα ξεκινήσω από αυτό το τελευταίο. 
      Ο ρόλος του Ελεγκτικού Συμβουλίου της Ευρωπαϊκής Ένωσης είναι να ελέγχει την Επιτροπή. Εγώ δεν έχω καμία αμφιβολία ότι έχει και η Επιτροπή ευθύνες. Ο ρόλος μας, όμως, ως Αντιπολίτευση και εκπροσώπων του ελληνικού λαού είναι να ελέγχουμε την Κυβέρνησή μας. Και η Κυβέρνησή μας έχει τεράστιες ευθύνες για τις οποίες δεν δώσατε σήμερα καμία απάντηση.
      Και αντί να μας ρωτάτε εμάς να κάνουμε εκτιμήσεις για το πόσα θα χαθούν, θα σας πω εγώ ευθέως σε αυτά τα ερωτήματα που μας θέσατε, ότι εμείς σε όλα όσα είπαμε επιβεβαιωθήκαμε. Διότι εμείς εγκαίρως αρχίσαμε να αναδεικνύουμε και τις καθυστερήσεις που υπήρχαν στο Β’ Κοινοτικό Πλαίσιο Στήριξης και τις φοβερές σπατάλες που έγιναν και το γεγονός ότι τα έργα δεν τελείωσαν. Το ζήτημα δεν ήταν -σας έχω πει και άλλη φορά εδώ- μόνο να ξοδέψουμε τα χρήματα. Το ζήτημα ήταν να τελειώσουν τα έργα. Τα έργα δεν τελείωσαν και μετακυλίθηκαν στο Γ΄ Κοινοτικό Πλαίσιο Στήριξης. Δηλαδή χάσαμε τεράστιες ευκαιρίες και σπαταλήσαμε πόρους. 
      Και επιπλέον, το 8% που δεν έχουμε εισπράξει και το οποίο το θέτει σε αμφισβήτηση η Ευρωπαϊκή Επιτροπή, αν για εσάς είναι λίγο το 1,5 δισεκατομμύριο ευρώ ή τα 500 δισεκατομμύρια δραχμές, κύριε Πάχτα, για τους Έλληνες δεν είναι λίγα. Είναι πολλά λεφτά. Αν χρειαστεί να πληρώσουν έστω και ένα ευρώ παραπάνω από όσα ξοδέψατε και δικαιούταν η χώρα να τα εισπράξει από την Ευρωπαϊκή Ένωση, αυτό είναι κάτι το οποίο δεν θα σας το συγχωρήσει κανένας. Διότι δικές σας είναι οι δηλώσεις και του Πρωθυπουργού, ότι δεν θα χαθεί ένα ευρώ, δεν θα χαθεί μία δραχμή, κάτι που έχετε μία δυσκολία να επαναλάβετε σήμερα.
      Και εγώ επειδή μου διαβάσατε διάφορα πράγματα, θα σας αναφέρω τα εξής: Πρώτα απ’ όλα εμείς τις διαδικασίες τις ξέραμε. Μην οχυρώνεστε πίσω από τις διαδικασίες. Γνωρίζουμε πολύ καλά ποιες είναι οι διαδικασίες. Το ζήτημα είναι το ουσιαστικό. Ότι στο τέλος αξιολογείται η προσπάθεια μιας χώρας σ’ ένα τέτοιο Κοινοτικό Πλαίσιο Στήριξης και στο τέλος αποφασίζεται το κατά πόσο η Κοινότητα θα πληρώσει το σύνολο των υποχρεώσεών της ή όχι. Και στην περίπτωση αυτή εγώ θα αναφέρω από εφημερίδα της 21ης Ιανουαρίου –φιλοκυβερνητική οικονομική εφημερίδα μάλιστα- τα εξής: «Ρεπορτάζ από τις Βρυξέλλες. Συνάντηση Χριστοδουλάκη – Μπαρνιέ. Η χθεσινή συνάντηση δεν έγινε…» -διαβάζω από την εφημερίδα- «…και στο καλύτερο δυνατό κλίμα. Ο Μισέλ Μπαρνιέ εξέφρασε τη δυσφορία, που έφτανε μερικές φορές στα όρια της γκρίνιας, της Κομισιόν. Κεντρικός άξονας ήταν οι κοινοτικές συγχρηματοδοτήσεις για τα έργα του Β΄ Κοινοτικό .Πλαίσιο Στήριξης. που δεν μπορούν να γίνουν όπως επιθυμεί η Επιτροπή λόγω καθυστέρησης από ελληνικής πλευράς υποβολής στις Βρυξέλλες των απαραίτητων δικαιολογητικών και συναφών εγγράφων αναγκαίων για την έγκρισή τους.»
      Και πίσω από αυτή τη διπλωματική διατύπωση, η οποία προέρχεται από ενημέρωση ελληνική ουσιαστικά, βρίσκεται το γεγονός ότι η Επιτροπή αμφισβητεί συγκεκριμένα δικαιολογητικά που έχουν υποβληθεί ή που δεν έχετε υποβάλει ακόμη, αλλά που τα έχετε θέσει υπόψη της, διότι δεν μπορεί να δεχθεί, όπως σας είχε επισημάνει και σε επιστολή του ο κ. Μπαρνιέ, τις δαπάνες που έχουν γίνει με βάση τις συμπληρωματικές συμβάσεις. Αυτά πρέπει να απαντήσετε. Εκεί είναι οι ευθύνες σας. 
      Οι ευθύνες σας είναι ότι αν χαθεί έστω και ένα ευρώ, θα το έχετε στο λαιμό σας. Αν χαθούν μερικά εκατομμύρια ευρώ και αυτά θα τα έχετε στο λαιμό σας. Εμείς δεν πιστεύουμε ότι θα χαθεί 1,5 δισεκατομμύριο ευρώ. Σας το είπα και προηγουμένως. Πιστεύουμε ότι θα είναι λιγότερα. Και μην παραποιείτε αυτά που λέμε εδώ στη Βουλή. Φέρτε τα Πρακτικά από προηγούμενη συζήτησή μας να δείτε αν εγώ κάνω προβλέψεις ή όχι. Εμένα η μόνη πρόβλεψη και το μόνο ενδιαφέρον μου είναι να μη χάσουμε μία δραχμή. Εσείς είστε που λέτε ότι δεν θα τη χάσουμε ή ένα ευρώ ή μία δραχμή, αλλά δεν μπορείτε να το εγγυηθείτε. Και δεν μπορείτε να το εγγυηθείτε διότι αδυνατείτε να εξασφαλίσετε τη θέση της χώρας απέναντι στην Ευρωπαϊκή Επιτροπή.
      Τώρα όσον αφορά το τρίτο, εγώ σας θυμάμαι εδώ και εσάς και τους προκατόχους σας, αρκετά χρόνια να λέτε ότι καθυστέρησε –λέει- το Β΄ Κοινοτικό Πλαίσιο Στήριξης γιατί έφταιγε η κυβέρνηση της Νέας Δημοκρατίας που δεν είχε υποβάλει τότε το Περιφερειακό Πρόγραμμα στις Βρυξέλλες. Εμείς και το είχαμε υποβάλει και είχε εγκριθεί. Απλώς εσείς θέλατε να το ξαναϋποβάλετε και  καθυστερήσατε τότε ένα χρόνο.
      	Τώρα τι σας φταίει; Γιατί καθυστέρησε το Γ΄ Κοινοτικό Πλαίσιο  Στήριξης να ξεκινήσει; Εσείς μας είπατε ότι φταίνε όλοι οι άλλοι εκτός από εσάς. Εγώ θα διαβάσω τι γράφει η Ειδική Υπηρεσία Συντονισμού της  Εφαρμογής των επιχειρησιακών προγραμμάτων. «Η απόκλιση μεταξύ ενεργοποίησης και εξειδίκευσης εξακολουθεί να είναι μεγάλη και οφείλεται κυρίως στην ανωριμότητα προτάσεων, στα ιδιαίτερα προβλήματα ωριμότητας σε έργα του ΥΠΕΧΩΔΕ, στην ανωριμότητα έργων του Υπουργείου Μεταφορών και Επικοινωνιών, στην καθυστέρηση των προετοιμασιών των προτάσεων από τους τελικούς δικαιούχους».
      Παρακάτω μιλά για την πολύ μικρή αύξηση των νομικών δεσμεύσεων στα ΠΕΚ.  Συγκεκριμένα αναφέρει: «Η καθυστέρηση πολλών τελικών δικαιούχων να προετοιμάσουν αμέσως μετά την έκδοση της απόφασης ένταξης τη δημοπράτηση πράξης τους, η προϋπόθεση ολοκλήρωσης των απαλλοτριώσεων πριν από τη δημοπράτηση, ο έλεγχος των τευχών δημοπράτησης από την αρχή που ελέγχει τα ΠΕΚ, οι μεγάλοι χρόνοι προθεσμιών που απορρέουν από το θεσμικό πλαίσιο δημοπρατήσεων και αναθέσεων, ο χρόνος για την εξέταση της σύμβασης» όλα αυτά είναι ή δεν είναι δικές σας ευθύνες; 
      Το κυβερνάν εστί προβλέπειν. Όταν δεν μπορείτε να προβλέψετε αυτές τις δυσκολίες που ήταν εύκολα προβλέψιμες, μην έρχεστε τώρα εκ των υστέρων να προσπαθείτε να ρίξετε τις ευθύνες αλλού, λέγοντας ότι φταίει δήθεν η Επιτροπή ή οι συνάδελφοί σας Υπουργοί. Η ευθύνη της Κυβέρνησης είναι συνολική. Εμείς και πάλι κάνουμε έκκληση -δεν έχει καμία σημασία εάν θα είστε εσείς ή κάποιος άλλος που είναι υπεύθυνος, στην Κυβέρνηση είστε όλοι- να ξυπνήσετε πριν να είναι αργά, διότι οι διαδικασίες είναι τώρα σφικτές και ο κίνδυνος είναι πολύ μεγάλος για τη χώρα. 
      Μπαίνουμε σε μία εποχή που η Ευρωπαϊκή Ένωση διευρύνεται. Θα έλθουν άλλες χώρες φτωχότερες από εμάς που θα ζητούν αυτούς τους πόρους και δεν έχουμε καμία μα καμία δικαιολογία να χάνουμε άλλες ευκαιρίες για την Ελλάδα. 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Θα ήθελα να συνεχίσω τη συζήτηση από εκεί που την είχαμε αφήσει, αξιοποιώντας τα τελευταία στοιχεία που είπε ο εκπρόσωπος της Νέας Δημοκρατίας και θα κάνω και μία αναφορά σε αυτά που είπε ο κ. Τσιπλάκος προηγουμένως για το Α΄ Κοινοτικό Πλαίσιο Στήριξης. 
      Κατ’ αρχάς, εμείς δεν κατηγορήσαμε τη νοοτροπία, αγαπητέ κύριε Αλογοσκούφη. Αναφέραμε σημεία από το περιεχόμενο του Ελεγκτικού Συνεδρίου της ίδιας της Επιτροπής, που αναδεικνύει ευθύνες των πάντων, κρατών-μελών και επιτροπής. Εσείς, όμως, εξαίρετε συνεχώς την αντιπολιτευτική σας τάση ότι για όλα φταίει η Ελλάδα. 
      Έρχομαι στα τελευταία θέματα που θίξατε. Πράγματι είναι πρωτοφανές αυτό που ακούσαμε, αγαπητοί συνάδελφοι. Δεν ξέρω εάν ξανάγινε αυτό. Ο Κοινοβουλευτικός Εκπρόσωπος της Νέας Δημοκρατίας έχει ξεχάσει οτιδήποτε αφορά στα ερωτήματα που τέθηκαν από εμάς προς τη Νέα Δημοκρατία σχετικά για το αν χάσαμε πόρους από το Β΄ ή το Γ΄ Κοινοτικό Πλαίσιο Στήριξης. Άφησε τελείως το θέμα της απώλειας πόρων και ασχολήθηκε με περιεχόμενο εσωτερικών κειμένων του Υπουργείου μου.
      Είναι πρωτοφανές το κόμμα της  Αξιωματικής Αντιπολίτευσης να ασκεί αντιπολίτευση με εσωτερικά σημειώματα, με υπηρεσιακά σημειώματα που κάνουν υπηρεσίες μας ακριβώς για να επιταχύνουν την προσπάθειά μας, να αναδείξουν προβλήματα, να αναδείξουν τις αστοχίες που υπάρχουν και να προσπαθήσουμε όλοι μαζί, Υπουργεία, περιφέρειες, φορείς υλοποίησης να κάνουμε ό,τι είναι καλύτερο για τη χώρα μας. 
      Είναι πρωτοφανές. Δεν ξανάγινε αυτό!
      ΓΕΩΡΓΙΟΣ ΑΛΟΓΟΣΚΟΥΦΗΣ: Ξανάγινε πριν από μερικές ημέρες. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Με κείμενα που έχουν υπεξαιρεθεί από το Υπουργείο ασκείται από την Αντιπολίτευση κριτική στην Κυβέρνηση.
      Αγαπητοί συνάδελφοι της Νέας Δημοκρατίας, υπάρχει κανείς που έχει ισχυριστεί μέχρι σήμερα ότι δεν υπάρχουν προβλήματα; Είπαμε ποτέ κάτι τέτοιο; Το αντίθετο. Λέμε ότι τα προβλήματα είναι βουνό. Είναι ένα βουνό που έχουμε μπροστά μας. Έχουμε τους περισσότερους πόρους που πήραμε ποτέ, που μας έδωσε η Ευρωπαϊκή Ένωση, τη μεγαλύτερη κατά κεφαλή ενίσχυση. Μας έδωσε ένα βουνό από πόρους και ταυτόχρονα με τους νέους κανονισμούς κινέζικα ξυλαράκια για να φάμε αυτό το βουνό από ρύζι. Πρέπει να το καταλάβετε αυτό. 
      Εγώ είμαι αυτός που μίλησε για Γολγοθά τρία χρόνια πριν. Είπα ότι η προσπάθεια που πρέπει να καταβάλουμε είναι τεράστια και ότι τίποτα δεν μοιάζει με το χθες, ότι όλα έχουν αλλάξει και πρέπει να υπάρξει μια νέα νοοτροπία και αντίληψη στους φορείς υλοποίησης είτε είναι Υπουργεία, περιφέρειες, είτε δήμοι  και νομαρχίες. Και εσείς συμμετέχετε στην υλοποίηση αυτών των προγραμμάτων. Δεν είστε άμοιροι ευθυνών. 
      Σας είπαμε ποτέ ότι η διαχείριση του Β΄ Κοινοτικού Πλαισίου Στήριξης ήταν περίπατος; Εσείς οι ίδιοι δεν μας λέγατε ότι το Β΄ Κοινοτικό Πλαίσιο Στήριξης ήταν χαμένη υπόθεση; Δεν μας το λέγατε το 1995, το 1996, το 1997 μέσα σε αυτήν την Αίθουσα; Και όμως τα καταφέραμε. Πώς το καταφέραμε; Με την αντιμετώπιση πλήθος προβλημάτων με τα οποία παλεύαμε και παλεύουμε κάθε μέρα. Θα παλεύουμε μέχρι τις 31 Μαρτίου. 
      Δεν ισχύει αυτό που είπατε προηγουμένως ότι η επιτροπή αμφισβητεί το 8%. Ποιος το είπε αυτό; Από πού το βγάλατε; Συμφωνήσαμε στην Ευρωπαϊκή Επιτροπή σε μία μεθοδολογία, έχουμε δεσμευθεί να δηλώσουμε καθαρές δαπάνες και αυτό κάνουμε. Θα κληθούμε τότε αυτοί που συμφωνήσαμε για το πώς θα κλείσει το Β΄ Κονοτικό Πλαίσιο Στήριξης.
      ΗΛΙΑΣ ΚΑΛΛΙΩΡΑΣ: Τι μεθοδολογία είναι αυτή; 
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Είναι μία μεθοδολογία που συμφώνησε η Επιτροπή με την Ελλάδα και τα υπόλοιπα κράτη-μέλη, εκ των υστέρων βεβαίως, όχι έγκαιρα, όχι πριν από το 1999, όχι πριν από το 2001. Και εδώ έχει ευθύνη η Επιτροπή. Με ποιους είστε, λοιπόν, εσείς;
      ΗΛΙΑΣ ΚΑΛΛΙΩΡΑΣ: Εμείς το προβλέπαμε ότι θα συμβεί αυτό.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Μάλιστα!
      Και αυτή είναι η δουλειά μας, λοιπόν, να βλέπουμε αδυναμίες και να διορθώνουμε. Η δική μου δουλειά, κύριε Αλογοσκούφη, στο δικό μου γραφείο και στο δικό μου Υπουργείο είναι να αναδεικνύει τα προβλήματα και τις αδυναμίες για να μπορέσουμε στη συνέχεια να διορθώνουμε αυτά τα προβλήματα και να άρουμε τις αδυναμίες. Δεν το έχετε καταλάβει γι’ αυτό και ασκείτε αντιπολίτευση με εξωτερικά σημειώματα των υπηρεσιών μας. Είναι ντροπή σας αυτό, κύριε Αλογοσκούφη. Είναι ντροπή σας, σαν κόμμα, της Νέας Δημοκρατίας.
      Ποια είναι η διαφορά μας; Θέλω να κλείσω με αυτό. Αναφέρθηκε ο κ. Τσιπλάκος προηγουμένως στο Α΄ Κοινοτικό Πλαίσιο Στήριξης. Ξέρετε, αγαπητοί συνάδελφοι της Νέας Δημοκρατίας, ότι εγώ, ο Υφυπουργός τότε Εθνικής Οικονομίας, το 1996 και το 1997 πήγα και υποστήριξα στο Ευρωπαϊκό Κοινοβούλιο, στην Ευρωπαϊκή Ένωση, στην Ευρωπαϊκή Επιτροπή, την ορθή διαχείριση των πόρων του Α΄ Κοινοτικού Πλαισίου Στήριξης. Το ότι υπήρχαν αδυναμίες στο Α΄ Κοινοτικό Πλαίσιο .Στήριξης δεν το γνωρίζετε εσείς; Δεν το γνωρίζουμε εμείς;
      Σας έκανα ένα ερώτημα, κύριε Τσιπλάκο, να μας δώσετε έναν ποιοτικό έλεγχο που κάνατε κατά τη διάρκεια του Α΄ Κοινοτικού Πλαισίου Στήριξης, απάντηση δεν πήραμε.
      ΑΡΙΣΤΕΙΔΗΣ ΤΣΙΠΛΑΚΟΣ: Σας έδωσα την έκθεση.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Λοιπόν, εμείς πάμε και υποστηρίζουμε τις προσπάθειες της χώρας μας με τις όποιες αδυναμίες έχει στην Ευρωβουλή, στην Ευρωπαϊκή Ένωση. Εσείς κάνετε ακριβώς το αντίθετο. Και επειδή είπατε προηγουμένως ότι δεν είπατε αυτά τα πράγματα, τα είπατε πολλαπλάκις. Δεν τα έχω μπροστά μου, αλλά θα κάνω μία προσπάθεια, κύριε Αλογοσκούφη, να μαζέψω όλες τις δικές σας προσωπικές σας δηλώσεις και των συναδέλφων σας για το πόσα χρήματα χάθηκαν μέχρι τώρα -δισεκατομμύρια και τρισεκατομμύρια- από το Β΄ Κοινοτικό Πλαίσιο Στήριξης, από το Γ΄ Κοινοτικό Πλαίσιο Στήριξης και από το Ταμείο Συνοχής, που επανειλημμένα έχετε πει εδώ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν θα βρείτε τίποτα.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Απλά έχω μπροστά μου αυτά που κατέθεσα προηγουμένως και κλείνω με αυτό, κύριε Πρόεδρε, ερώτηση των Ευρωβουλευτών της Νέας Δημοκρατίας στο Ευρωκοινοβούλιο για τα μη απορροφημένα κονδύλια των διαρθρωτικών ταμείων του Γ΄ Κοινοτικό Πλαίσιο Στήριξης. Πότε; Στις 31 Ιουλίου 2001, δηλαδή δυόμισι χρόνια πριν από την καταληκτική ημερομηνία που θα δειχθεί πράγματι αν θα χαθούν πόροι ή όχι. Επόμενη ερώτηση, κίνδυνος απώλειας πόρων από το Γ΄ Κοινοτικό Πλαίσιο Στήριξης στην Ελλάδα. Πότε; Στις 24-9-2001, δηλαδή είκοσι επτά μήνες πριν εκπνεύσει η ημερομηνία που αξιολογείται η χώρα μας.
      Αυτά κατέθεσα προηγουμένως στη Βουλή. Θα κάνω μία προσπάθεια να συγκεντρώσω όλες τις δηλώσεις που έχετε κάνει μέχρι σήμερα για τις απώλειες πόρων, αλλά δεν πήραμε ακόμα απάντηση, αν χάθηκαν πόροι από το Γ΄ Κοινοτικό Πλαίσιο Στήριξης. Δυστυχώς για σας δεν χάθηκαν ευτυχώς για την Ελλάδα ούτε χάθηκαν, ούτε θα χαθούν, αγαπητοί συνάδελφοι.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Επιμένει ο κύριος Υφυπουργός να ενοχοποιεί τον κοινοβουλευτικό έλεγχο. Ενοχοποιεί τον κοινοβουλευτικό έλεγχο που κάνουμε στη Βουλή, ενοχοποιεί τον κοινοβουλευτικό έλεγχο που κάνουν οι Ευρωβουλευτές στην Ευρωβουλή. Είναι υποχρέωση των Βουλευτών να κάνουν κοινοβουλευτικό έλεγχο. Αυτό πρέπει να το καταλάβει ο κύριος Υφυπουργός. Προφανώς έχει κάτσει πιο πολλά χρόνια απ’ ό,τι δικαιούται σε θέση εξουσίας και δεν μπορεί να καταλάβει ποιος είναι ο ρόλος του Κοινοβουλίου. Οι ερωτήσεις δεν είναι καταγγελίες, είναι προσπάθεια να πληροφορηθείς τι γίνεται. Διότι άλλο τρόπο να πληροφορηθούμε δεν έχουμε. Μέσα από τις ερωτήσεις και την υποχρέωση που έχουν οι Υπουργοί να παράσχουν τα στοιχεία μαθαίνουμε πράγματα.
      Αποδεικνύεται και από την έκθεση που διάβασε και για την οποία με κατηγόρησε και είπε ότι ήταν ντροπή μου –σαν δεν ντρέπεται- ότι υπάρχουν έγγραφα τα οποία ζητούμε και δεν μας τα δίνετε, όπως έχετε υποχρέωση από τον Κανονισμό του Κοινοβουλίου. Έχετε υποχρέωση να μας δίνετε τα έγγραφα, δεν είναι δικά σας, προσωπικά, τα επίσημα έγγραφα του Υπουργείου. Τα έγγραφα του Υπουργείου έχετε υποχρέωση να τα δίνετε όταν τα ζητάει Βουλευτής. Γι’ αυτό υπάρχει αίτηση κατάθεσης εγγράφων, στοιχείων κλπ. Και εσείς αντί να τα δίνετε, τα κρατάτε λες και είναι δική σας περιουσία. Και όταν τα βρίσκουμε μας κατηγορείτε ότι τα υπεξαιρέσαμε.  Αν είναι δυνατόν να έχετε αυτήν τη νοοτροπία. Αυτή είναι νοοτροπία φασιστική και όχι δημοκρατικής κυβέρνησης, μια νοοτροπία που μπορεί να συνάδει με αυτό που έκανε προ ημερών ο Πρωθυπουργός στη Βουλή καταθέτοντας το κείμενο το δικτάτορα, αλλά σίγουρα δεν αρμόζει σε Υπουργό ή Υφυπουργό δημοκρατικής κυβέρνησης. 
      ΠΡΟΕΔΡΕΥΩΝ (Κωνσταντίνος Βρεττός): Ο κύριος Υφυπουργός έχει το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας): Θέλω να επισημάνω ότι δεν πήραμε απάντηση στα ερωτήματα που θέσαμε μετά από τρεις παρεμβάσεις. Αντ’ αυτού το θέμα που έθιξε ο κ. Αλογοσκούφης είναι γιατί δεν του επιτρέπουμε να κάνει κοινοβουλευτικό έλεγχο. Ποιος το είπε αυτό; Αυτή είναι η δημοκρατία μας, γι’ αυτό παλέψαμε εμείς, πιστεύω και εσείς, για να ανθίσει αυτή η δημοκρατία στη χώρα μας, για να υπάρχει συνεχής εμβάθυνση. Και σήμερα η Ελλάδα, σύμφωνα με τις αξιολογήσεις των διεθνών οργανισμών –κωφεύετε και δεν το λέτε- είναι η χώρα με την ισχυρότερη δημοκρατία στον κόσμο. Σαφώς κοινοβουλευτικός έλεγχος, αλλά  με δημόσια έγγραφα. Εμείς ποτέ δεν αρνηθήκαμε να καταθέσουμε δημόσια έγγραφα στη Βουλή. Το Γ΄ Κοινοτικό Πλαίσιο Στήριξης είναι ανοιχτό βιβλίο. Το κάθε έργο εντάσσεται στο Κοινοτικό Πλαίσιο Στήριξης. Η πορεία του κατά πρόγραμμα, κατά μέτρο, κατ’ έργο, χωροθετημένα κατά νομό και κατά περιφέρεια είναι στο σχέδιο του Γ΄ Κοινοτικού Πλαισίου Στήριξης. Αυτό όμως που δεν θα σας συγχωρέσουμε –η Νέα Δημοκρατία θα πρέπει να ντρέπεται- είναι ότι δεν ασκεί κοινοβουλευτικό έλεγχο με δημόσια έγγραφα, αλλά με υπηρεσιακά σημειώματα, με σημειώματα που εγώ ζητάω από τις υπηρεσίες μου για να δω που είναι τα προβλήματα και να τα αντιμετωπίσουμε. Δεν έχουν καν υπογραφή.
      ΗΛΙΑΣ ΚΑΛΛΙΩΡΑΣ: Είναι Υπουργείο Οικονομικών, όχι Υπουργείο Πάχτα. Πρέπει να το καταλάβετε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας):  Όχι με σημειώματα εσωτερικά που η πολιτική ηγεσία αναζητά από τις υπηρεσίες για να δει που είναι τα προβλήματα. Αυτό είναι το τεράστιο σφάλμα σας. Επειδή δεν έχετε τίποτε να πείτε  -λέτε ότι χάθηκαν όλα τα χρήματα του Β΄ Κοινοτικού Πλαισίου Στήριξης, ότι χάθηκε στο 8%, ότι χάθηκαν πόροι από το Γ΄ Κοινοτικό Πλαίσιο Στήριξης, ότι χάθηκαν πόροι από το Β΄ Ταμείο Συνοχής, αλλά σήμερα κατέρρευσε όλη η επιχειρηματολογία σας σαν χάρτινος πύργος- με περιεχόμενα εσωτερικών σημειωμάτων, έρχεσθε να κάνετε αντιπολίτευση. Να κάνετε αντιπολίτευση, αλλά ορθή αντιπολίτευση, με δημόσια έγγραφα, με αποτελέσματα με την πορεία μας, με τους στόχους μας, όχι με έγγραφα που έχετε υποκλέψει από τις υπηρεσίες. Αυτό δεν σας τιμά.
      	Και θέλω να κλείσω λέγοντας ότι τα έγγραφα αυτά, τα οποία είναι ανυπόγραφα, είναι  αστρικά κείμενα, για να διορθώνουμε λάθη και αδυναμίες. Γιατί πώς αλλιώς θα προχωρήσουμε; Δεν υπάρχουν προβλήματα; Χίλια μύρια όσα υπάρχουν. Δεν θα τα λύσουμε; Πώς θα τα αντιμετωπίσουμε, αν δεν τα αναδείξουμε; Και αυτή είναι η δουλειά η δική μας στο Υπουργείο και αυτό κάνουμε προς κάθε κατεύθυνση. Εσείς είσθε απόντες σ’ αυτήν την προσπάθεια, γιατί έχετε ένα και μόνο στόχο: Με καταγγελτικό λόγο να αναδεικνύετε συνεχώς δήθεν κακοτεχνίες, δήθεν παρανομίες, δήθεν αδιαφανείς διαδικασίες. Πρέπει μαζί να τα κτυπήσουμε όλα αυτά. Και σ’ αυτό, δυστυχώς, δεν συμπορεύεστε με τη χώρα, την πατρίδα και το μέλλον της.
      	Σας ευχαριστώ.
      	ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της υπ’ αριθμόν 37/15.1.2003 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικά με την απορρόφηση των επιχειρησιακών προγραμμάτων και περιφερειακών επιχειρησιακών προγραμμάτων του Γ΄ Κοινοτικού Πλαισίου Στήριξης. 
      Κύριοι συνάδελφοι, έχουν διανεμηθεί τα Πρακτικά της Πέμπτης 16 Ιανουαρίου 2003, Παρασκευής 24 Ιανουαρίου 2003 και Δευτέρας 27 Ιανουαρίου 2003   και ερωτάται το Σώμα αν επικυρούνται.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Πέμπτης 16 Ιανουαρίου 2003, Παρασκευής 24 Ιανουαρίου 2003 και Δευτέρας 27 Ιανουαρίου 2003  επικυρώθηκαν.
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 14.10΄, λύεται η συνεδρίαση για τη Δευτέρα 10 Φεβρουαρίου 2003 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση επερώτησης αρμοδιότητας του Υπουργείου Ανάπτυξης, σχετικώς με την ανυπαρξίας πολιτικής, μέτρων ενίσχυσης και ανάπτυξης του Τουρισμού, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



1
ΣΥΝΕΔΡΙΑΣΗ 7-2-03                     ΣΕΛ. 

